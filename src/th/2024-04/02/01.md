---
title:  หมายสำคัญของความเป็นพระเจ้า
date:   05/10/2024
---

### อ่านข้อพระคัมภีร์สำหรับบทเรียนสัปดาห์นี้
ยอห์น 6:1-15; อิสยาห์ 53:4-6, 1 โครินธ์ 5:7; ยอห์น 6:26-36; ยอห์น 9:1-41; 1 โครินธ์ 1:26-29; ยอห์น 11

> <p>ข้อควรจำ</p>
> “พระเยซูตรัสกับนางว่า ‘เราเป็นชีวิตและการเป็นขึ้นจากตาย คนที่วางใจในเราจะมีชีวิตอีกแม้ว่าเขาจะตายไป และทุกคนที่มีชีวิตและวางใจในเราจะไม่ตายเลย เธอเชื่ออย่างนี้ไหม’ ” (ยอห์น 11:25, 26)

พระคัมภีร์บอกเราอย่างชัดเจนว่า พระเยซูคริสต์ทรงเป็นพระบุตรนิรันดร์ ทรงเป็นหนึ่งเดียวกับพระบิดา ไม่มีจุดเริ่มต้นและมิได้ถูกสร้าง พระเยซูคือผู้ทรงสร้างทุกสิ่งที่ถูกสร้างขึ้นมา (ยอห์น 1:1-3) ดังนั้นพระเยซูจึงทรงดำรงอยู่เสมอ ไม่มีเวลาใดเลยที่พระองค์จะไม่ทรงดำรงอยู่ แม้ว่าพระเยซูเสด็จมายังโลกนี้และรับเอาความเป็นมนุษย์ของเราไว้กับพระองค์ แต่พระองค์ยังทรงรักษาความเป็นพระเจ้าไว้อยู่เสมอ เมื่อถึงเวลาที่กำหนดนั้นพระเยซูตรัสและกระทำสิ่งที่เผยให้เห็นถึงความเป็นพระเจ้าของพระองค์

ความจริงนี้สำคัญสำหรับยอห์น ซึ่งเป็นเหตุผลที่ว่าเมื่อยอห์นเล่าถึงการอัศจรรย์บางเรื่องของพระเยซู ยอห์นใช้เรื่องราวเหล่านั้นชี้ไปยังความเป็นพระเจ้าของพระคริสต์ พระเยซูไม่เพียงแต่ตรัสในสิ่งที่เปิดเผยความเป็นพระเจ้าของพระองค์ แต่ยังทรงสนับสนุนคำตรัสของพระองค์ด้วยการกระทำที่แสดงถึงความเป็นพระเจ้าของพระองค์

บทเรียนสัปดาห์นี้กล่าวถึงหมายสำคัญที่ยิ่งใหญ่ที่สุดสามประการของพระเยซูที่แสดงถึงความเป็นพระเจ้าของพระองค์ แต่น่าแปลกใจที่บางคนไม่เชื่อและไม่เข้าใจถึงความสำคัญของการอัศจรรย์ทั้งหมดนั้น สำหรับบางคนนี่เป็นช่วงเวลาหันหลังให้กับพระเยซู สำหรับบางคนก็เป็นช่วงเวลาที่มืดบอดต่อความจริงมากยิ่งขึ้น และสำหรับบางคนเป็นช่วงเวลาในการวางแผนการปลงพระชนม์พระเยซู และสำหรับบางคนก็เป็นช่วงเวลาในการรับเชื่อว่าพระเยซูทรงเป็นพระเมสสิยาห์