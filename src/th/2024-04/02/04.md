---
title:  การรักษาคนตาบอด ตอน 1
date:   08/10/2024
---

`อ่าน ยอห์น 9:1-16 เหล่าสาวกคิดว่าอะไรเป็นสาเหตุที่ทำให้ชายคนนี้ตาบอด และพระเยซูทรงแก้ความเชื่อผิด ๆ ของพวกเขาอย่างไร`

เหล่าสาวกเชื่อมโยงความเจ็บป่วยและความบาปเข้าด้วยกัน ข้อความในพระคัมภีร์พันธสัญญาเดิมหลายข้อสนับสนุนแนวคิดนี้ (เปรียบเทียบกับ อพยพ 20:5; 2 พงศ์กษัตริย์ 5:15-27; 2 พงศ์กษัตริย์ 15:5; 2 พงศาวดาร 26:16-21) แต่เรื่องราวของโยบน่าจะทำให้พวกเขาระมัดระวังในการตัดสินว่าการเชื่อมโยงดังกล่าวเป็นจริงเสมอ

พระเยซูทรงชี้แจงประเด็นนี้อย่างตรงไปตรงมา โดยมิได้ทรงปฏิเสธความเชื่อมโยงที่เป็นไปได้ระหว่างความบาปและการทนทุกข์ แต่ในกรณีนี้พระองค์ทรงชี้ไปที่จุดประสงค์ที่สำคัญกว่า นั่นคือพระเจ้าจะได้รับเกียรติผ่านการรักษานี้ เรื่องราวนี้มีความสัมพันธ์กับเรื่องราวของการทรงสร้างที่พระเจ้าทรงปั้นมนุษย์คนแรกจากผงคลีดิน (ปฐมกาล 2:7) ในทำนองเดียวกันพระเยซูทรงใช้ดินเหนียวเพื่อมอบสิ่งที่ขาดหายไปแต่กำเนิดแก่คนตาบอด

เรื่องราวของการอัศจรรย์ในพระธรรมมัทธิว มาระโก และลูกาเป็นไปตามรูปแบบทั่วไปคือ มีการกล่าวถึงปัญหา การนำบุคคลนั้นมาหาพระเยซู ทรงรักษา และท้ายที่สุดคือยอมรับการรักษาด้วยการสรรเสริญพระเจ้า

ลำดับของเรื่องนี้ในยอห์น 9 เสร็จสมบูรณ์ใน ยอห์น 9:7 อย่างไรก็ตาม ตามแบบฉบับของยอห์นแล้ว ยอห์นให้ความสนใจความหมายของการอัศจรรย์นั้นในมุมมองที่กว้างกว่า ซึ่งจุดประกายให้เห็นในบทสนทนาระหว่างชายที่ได้รับการรักษากับพวกผู้นำศาสนา การถกเถียงที่เด่นชัดนี้เกี่ยวข้องกับแนวคิดสองแนวที่ตัดกันคือ บาปกับพระราชกิจของพระเจ้า และการตาบอดกับการมองเห็น

ผู้บรรยายเรื่องไม่ได้บอกผู้อ่านว่าพระเยซูทรงทำการรักษาในวันสะบาโตจนกระทั่งใน ยอห์น 9:14 ซึ่งเป็นการละเมิดวันสะบาโตตามประเพณีมิใช่ตามพระคัมภีร์ ฉะนั้นพวกฟาริสีจึงนับพระองค์ว่าเป็นผู้ละเมิดวันสะบาโต พวกเขาสรุปว่าพระองค์ไม่ได้มาจากพระเจ้าเพราะพวกเขายืนยันว่าพระองค์ “ไม่ได้รักษาวันสะบาโต” แต่คนอื่น ๆ ก็รู้สึกกังวลใจเนื่องจากคนบาปไม่อาจทำหมายสำคัญเช่นนี้ได้ (ยอห์น 9:16)

บทสนทนานี้ยังไม่สิ้นสุด แต่เห็นได้ว่าการขัดแย้งนั้นได้เกิดขึ้นแล้ว ชายตาบอดเริ่มเห็นชัดเจนขึ้นเรื่อย ๆ ว่าพระเยซูคือผู้ใด แต่พวกผู้นำศาสนากลับตาบอดหรือสงสัยในตัวตนที่แท้จริงของพระองค์มากขึ้นเรื่อย ๆ

`เรื่องนี้บอกเราอย่างไรถึงอันตรายที่ความเชื่อส่วนตัวและประเพณีของเราอาจทำให้เรามืดบอดไปจนเราพลาดความจริงที่สำคัญไปต่อหน้าต่อตา`