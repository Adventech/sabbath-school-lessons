---
title:  ศึกษาเพิ่มเติม
date:   11/10/2024
---

อ่านหนังสือของนางเอลเลน จี. ไว้ท์ เรื่อง “วิกฤตที่แคว้นกาลิลี” หน้า 383-394 “ลาซารัส ออกมาเถิด” หน้า 524-536 และ “อุบายของปุโรหิต” หน้า 537-542 ในหนังสือผู้พึงปรารถนาของปวงชน

“ชีวิตของพระคริสต์ที่ประทานชีวิตให้แก่โลกได้นั้นมีอยู่ในพระวจนะของพระองค์ โดยพระวจนะของพระองค์ พระเยซูทรงรักษาโรคและขับผีออก โดยพระวจนะของพระองค์ พระองค์ทรงทำให้ทะเลเงียบสงบและปลุกคนตายให้เป็นขึ้นมาใหม่ และผู้คนต่างเป็นพยานว่าพระวจนะของพระองค์มีฤทธิ์เดช พระองค์ตรัสพระวจนะของพระเจ้าดังที่พระองค์ได้ตรัสผ่านศาสดาพยากรณ์และอาจารย์ทั้งหมดในพันธสัญญาเดิม พระคัมภีร์ทั้งเล่มเป็นการสำแดงเปิดเผยให้เห็นพระคริสต์ และพระผู้ช่วยให้รอดทรงปรารถนาที่จะตราตรึงความเชื่อของผู้ติดตามพระองค์ไปที่พระวจนะของพระองค์ เมื่อพระองค์ไม่ทรงร่วมสถิตอยู่กับพวกเขาอีกต่อไปแล้ว พระวจนะจะเป็นแหล่งกำเนิดของฤทธิ์อำนาจของพวกเขา พวกเขาจะต้องดำเนินชีวิต ‘ด้วยพระวจนะทุกคำ ซึ่งออกมาจากพระโอษฐ์ของพระเจ้า’ เช่นเดียวกับพระอาจารย์ของพวกเขา มัทธิว 4:4

“ชีวิตฝ่ายกายของเราจะดำรงอยู่ได้ด้วยอาหารฉันใด ชีวิตฝ่ายจิตวิญญาณก็จะต้องได้รับการบำรุงเลี้ยงด้วยพระวจนะฉันนั้น และจิตวิญญาณทุกดวงจะต้องรับชีวิตจากพระวจนะของพระเจ้าด้วยตัวของเขาเอง เราต้องรับประทานอาหารเพื่อได้รับสารอาหารมาบำรุงร่างกายของเราเองฉันใด เราก็ต้องรับพระวจนะมาสู่ตัวเราเองฉันนั้น เราจะต้องไม่รับพระวจนะแบบง่าย ๆ ผ่านทางการฟังจากสมองของผู้อื่น เราจะต้องศึกษาพระคัมภีร์ด้วยความเอาใจใส่ ทูลขอการทรงช่วยของพระวิญญาณบริสุทธิ์เพื่อจะเข้าใจพระวจนะของพระองค์” (เอลเลน จี. ไว้ท์, ผู้ปรารถนาของปวงชน, หน้า 390)

**คำถามเพื่อการอภิปราย**:

`สัปดาห์นี้เราได้ศึกษาถึงเรื่องราวที่พระเยซูทรงเลี้ยงอาหารคนห้าพันคน การรักษาชายตาบอดแต่กำเนิด และสุดท้ายการเรียกลาซารัสให้เป็นขึ้นจากความตาย พระเยซูประทานหลักฐานถึงความเป็นพระเจ้าของพระองค์ในแต่ละเหตุการณ์ แต่กระนั้นไม่ว่าการอัศจรรย์เหล่านี้จะน่าประหลาดใจเสียเพียงใดก็ยังคงสร้างความแตกแยก บางคนตอบรับการอัศจรรย์เหล่านี้ด้วยความเชื่อ บางคนตอบรับด้วยความสงสัย เรื่องนี้สอนเราอย่างไรว่า แม้จะรายล้อมไปด้วยหลักฐานที่แน่นหนาแต่ผู้คนก็ยังคงเลือกที่จะปฏิเสธพระเจ้าอยู่ดี`

`เรื่องราวทั้งหมดนี้ล้วนชี้ไปที่พระคริสต์ในฐานะพระบุตรของพระเจ้า เหตุใดความเป็นพระเจ้าของพระองค์จึงสำคัญต่อความเชื่อในพระเยซูในฐานะพระผู้ช่วยให้รอด`

`อ่าน 1 โครินธ์ 1:26-29 อีกครั้ง เราเห็นหลักการเดียวกันนี้ในศตวรรษที่ 21 อย่างไร อะไรคือสิ่งที่คริสเตียนถือว่า “โง่” และทำให้สิ่งที่ “โลกถือว่ามีปัญญา” ต้องอับอาย อะไรคือสิ่งที่เราถือว่า “ทำให้พวกที่แข็งแรงอับอาย”`