---
title:  สัจจะคืออะไร
date:   15/12/2024
---

ยอห์น 18:28-32 ไม่ได้อธิบายการพิจารณาคดีพระเยซูไว้อย่างละเอียด แต่ประเด็นนี้เน้นไปที่พระเยซูทรงถูกนำเข้ามาอยู่ต่อหน้าปอนทัสปีลาต

`อ่าน ยอห์น 18:33-38 ปีลาตและพระเยซูพูดคุยกันเกี่ยวกับอะไร`

ผู้ว่าราชการถามพระเยซูว่าพระองค์ทรงเป็นกษัตริย์ของชาวยิวใช่หรือไม่ (ยอห์น 18:33) นี่เป็นการกล่าวถึงคำเรียกชื่อนี้เป็นครั้งแรก แต่จะไม่ใช่เป็นครั้งสุดท้าย พระเยซูทรงถามปีลาตว่าเขากำลังถามคำถามนี้ด้วยความเข้าใจของตนเองหรือคนอื่นบอกให้ทราบเกี่ยวกับเรื่องนี้ คำถามของพระเยซูท้าทายผู้ว่าราชการว่าให้พิจารณาดูว่าจริง ๆ แล้วเขากำลังพูดอยู่กับใคร ผู้อ่านพระธรรมยอห์นรู้ดีอยู่แล้วว่าพระเยซูทรงเป็นกษัตริย์ แล้วผู้ว่าราชการล่ะรู้หรือไม่

ปีลาตตอบด้วยการตั้งคำถามว่า “เราเป็นยิวหรือ ชนชาติของเจ้าเองและพวกหัวหน้าปุโรหิตมอบเจ้าไว้กับเรา เจ้าทำผิดอะไร” (ยอห์น 18:35) คำตอบนี้เป็นการหลีกเลี่ยง โดยสะท้อนถึงความขุ่นเคืองของปีลาตต่อคำถามของพระเยซูโดยตรง นี่เป็นก้าวแรกที่ผู้ว่าราชการออกห่างจากความจริงโดยปล่อยให้อคติบดบังการเข้าใจของเขา

พระเยซูทรงตอบว่าอาณาจักรของพระองค์ไม่ใช่ของโลกนี้ (ยอห์น 18:36) จากนั้นปีลาตจึงอนุมานอย่างเข้าใจได้ว่าพระเยซูทรงอ้างตนว่าเป็นกษัตริย์จริง ๆ (ยอห์น 18:37) จึงนำไปสู่การอธิบายที่สำคัญของพระเยซูว่า พระองค์ทรงเกิดมาเพื่อเป็นพยานให้กับความจริงและทุกคนที่อยู่ฝ่าย “สัจจะ” หรือความจริงย่อมฟังเสียงของพระองค์ (ยอห์น 18:37)

จากนั้นปีลาตถามว่า “ ‘สัจจะคืออะไร’ ” (ยอห์น 18:38) แต่เขาก็ไม่ได้คอยฟังคำตอบ เขากลับออกไปข้างนอกเพื่อพยายามช่วยเหลือพระเยซูจากฝูงชน

สัจจะ (ความจริง) เป็นใจความหลักหัวข้อหนึ่งในข่าวประเสริฐจากยอห์น พระเยซูทรงเป็นพระวาทะนิรันดร์ (logos, ยอห์น 1:1-5) ทรงเป็นความสว่างและความจริง ทั้งหมดนี้ตรงกันข้ามกับความมืดและความเทียมเท็จ พระองค์ทรงเปี่ยมด้วยพระคุณและความจริง (ยอห์น 1:14) พระคุณและความจริงเข้ามาในโลกโดยทางพระองค์ (ยอห์น 1:17) ยอห์นผู้ให้บัพติศมาเป็นพยานถึงความจริงนี้ (ยอห์น 5:33) พระเยซูทรงยืนยันว่าพระบิดาของพระองค์นั้น “สัตย์จริง” (ยอห์น 7:28)

พระเยซูทรงได้ยินความจริงมาจากพระบิดาของพระองค์ (ยอห์น 8:40) พระเยซูทรง “เป็นทางนั้น เป็นความจริง และเป็นชีวิต” (ยอห์น 14:6) พระวจนะของพระเจ้าเป็น “ความจริง” (ยอห์น 17:17) ถึงแม้ปีลาตจะมีคำถาม แต่เขาก็พลาดโอกาสที่จะรู้จักความจริงเนื่องจากอคติ การตัดสินใจในตอนต้น และแรงกดดันภายนอกที่ถาโถมเข้ามา

ท่านเข้าใจแนวคิดที่ว่าพระเยซูทรงเป็นความจริงอย่างไร