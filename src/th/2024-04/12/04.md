---
title:  “สำเร็จแล้ว”
date:   17/12/2024
---

ดังที่ ยอห์น 19:17-22 แสดงให้เห็นแล้วว่า ปีลาตเขียนป้ายเป็นภาษาละติน กรีก และฮีบรูว่า “เยซูชาวนาซาเร็ธกษัตริย์ของพวกยิว” (ยอห์น 19:19) พวกผู้นำศาสนาต้องการให้เปลี่ยนคำเขียน แต่ปีลาตปฏิเสธและไม่ต้องการทำสิ่งใดเลย ดังนั้นแล้วป้ายนั้นก็ยังคงอยู่เช่นนั้น ป้ายนี้เป็นพยานที่ไม่ส่งเสียงถึงความจริงเกี่ยวกับพระเยซูและเป็นเครื่องหมายหนึ่งที่แสดงให้เห็นว่าพระเยซูครองราชย์บนกางเขนในฐานะกษัตริย์ นี่คือพระเยซูกษัตริย์ของพวกเขาอย่างแท้จริง กษัตริย์ของชาวยิวที่ตรึงอยู่บนกางเขนเหมือนอาชญากรทั่วไป

“มีอำนาจหนึ่งที่อยู่เหนือปีลาตหรือชาวยิวที่ทรงกำหนดให้เขียนข้อความคำบรรยายที่อยู่เหนือพระเศียรของพระเยซู ในการทรงจัดเตรียมของพระเจ้า คำจารึกนี้จึงมีไว้เพื่อปลุกความคิดและการศึกษาหาความจริงในพระคัมภีร์” (เอลเลน จี. ไว้ท์, ผู้พึงปรารถนาของปวงชน, หน้า 745)

`อ่าน ยอห์น 19:25-27 ฉากประทับใจของผู้เป็นมารดาของพระเยซูที่กางเขนเป็นอย่างไร`

ในบรรดาผู้ที่ยืนอยู่ที่เชิงกางเขนในวันนั้นคือ ยอห์นสาวกผู้เป็นที่รักพร้อมด้วยนางมารีย์มารดาของพระเยซูและคนอื่น ๆ สิเมโอนได้พยากรณ์ถึงช่วงเวลานี้เมื่อโยเซฟและมารีย์นำพระยซูไปอุทิศถวายที่พระวิหารเมื่อหลายปีก่อน (เปรียบเทียบกับ ลูกา 2:34, 35) บัดนี้ในช่วงเวลาที่ใกล้จะสิ้นพระชนม์ พระเยซูตรัสกับมารดาของพระองค์ว่า “ ‘หญิงเอ๋ย นี่คือบุตรของท่าน’ ” แล้วพระองค์ตรัสกับยอห์นว่า “ ‘นี่คือมารดาของท่าน’ ” (ยอห์น 19:26, 27)

`อ่าน ยอห์น 19:28-30 คำตรัสก่อนที่พระเยซูจะสิ้นพระชนม์ “ ‘สำเร็จแล้ว’ ” มีความสำคัญอย่างไร`

คำกริยาภาษากรีก teleō (แปลว่า สำเร็จ สมบูรณ์ ดำเนินการ) ในข้อ 28 (“ทุกสิ่งสำเร็จแล้ว”) เป็นคำกริยาเดียวกับที่ใช้ในข้อ 30 (“ ‘สำเร็จแล้ว’ ”) นอกจากนี้ คำที่เกี่ยวข้องกันคือ teleioō (ทำให้เสร็จสิ้น ทำให้สมบูรณ์) ก็ปรากฏในข้อ 28 ด้วย เพื่ออธิบายว่าสำเร็จขึ้นจริงตามที่พระคัมภีร์เขียนไว้ (เพื่อให้เป็นจริงตามข้อพระคัมภีร์) แม้ว่าภาพเหตุการณ์จะน่าสยดสยองเพียงใด แต่ทุกสิ่งทุกอย่างก็เป็นไปตามที่กล่าวไว้ สำเร็จแล้ว และเสร็จสมบูรณ์แล้ว

เมื่อพระเยซูตรัสว่า “สำเร็จแล้ว” หมายความว่า พระราชกิจของพระองค์ที่พระบิดาประทานให้พระองค์ทำนั้นเสร็จสมบูรณ์แล้ว

`พระเยซูตรัสว่า “สำเร็จแล้ว” มีความหมายอย่างไรสำหรับเรา อะไรสำเร็จแล้ว และมีผลกับชีวิตของเราอย่างไร`