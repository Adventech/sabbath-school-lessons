---
title:  พระเยซูและมารีย์
date:   19/12/2024
---

`อ่าน ยอห์น 20:11-13 อะไรที่เกิดขึ้นในข้อนี้ที่แสดงว่ามารีย์ชาวมักดาลายังไม่เข้าใจความหมายของอุโมงค์ที่ว่างเปล่า`

ครั้งสุดท้ายที่กล่าวถึงมารีย์ก่อนหน้านี้คือ เมื่อเธอไปบอกเปโตรและยอห์นถึงอุโมงค์ที่ว่างเปล่า (ยอห์น 20:2) พวกเขาวิ่งไปที่หลุมฝังศพและเธอก็วิ่งตามกลับไปภายหลังเล็กน้อย หลังจากที่เปโตรและยอห์นตรวจดูอุโมงค์แล้ว พวกเขาก็พากันออกไป แต่มารีย์กลับมาและร้องไห้อยู่ที่นั่น ไม่ต้องสงสัยเลยว่าเธอคงร้องไห้หนักมากในช่วงสองสามวันที่ผ่านมา และในขณะนี้ก็เช่นกัน เธอก้มลงมองเข้าไปข้างใน

เธอต้องประหลาดใจที่ทูตสวรรค์สององค์สวมชุดขาวนั่งอยู่ที่ที่เขาวางพระศพพระเยซู ทูตทั้งสองพูดกับเธอว่า “ ‘หญิงเอ๋ย ร้องไห้ทำไม’ ” (ยอห์น 20:13) เธอตอบอย่างเจ็บปวดว่าพวกเขาเอาองค์พระผู้เป็นเจ้าของเธอไป และเธอไม่รู้ว่าพวกเขาเอาไปไว้ที่ไหน

`อ่าน ยอห์น 20:14-18 อะไรที่ทำให้ทุกอย่างเปลี่ยนไปสำหรับมารีย์`

มารีย์หันไปดูด้วยน้ำตาคลอเบ้าและเห็นใครบางคนยืนอยู่ข้างหลังเธอ ชายแปลกหน้าถามเธอคล้ายกับที่ทูตสวรรค์ถามว่า “หญิงเอ๋ย ร้องไห้ทำไม ตามหาใคร” (ยอห์น 20:15) เธอคิดว่าเธอกำลังคุยอยู่กับคนทำสวนและขอให้เขาช่วยตามหาพระศพของพระเยซู

ชายแปลกหน้าพูดคำเดียวว่า “มารีย์” ซึ่งคำเดียวนี้ได้เปลี่ยนแปลงทุกสิ่ง ทันใดนั้นมารีย์ก็ตระหนักได้ว่าผู้ที่กำลังพูดกับเธอนั้นคือพระเยซูผู้ฟื้นคืนพระชนม์ และเธอก็ยอมรับพระองค์ พระเยซูทรงบอกกับเธอว่าอย่าหน่วงเหนี่ยวพระองค์ไว้เลย เพราะพระองค์จะต้องขึ้นไปหาพระบิดา แต่หน้าที่ของเธอคือออกไปบอกเหล่าสาวกว่าพระองค์กำลังจะเสด็จขึ้นไปหา “พระบิดาของเราและพระบิดาของพวกท่าน ไปหาพระเจ้าของเราและพระเจ้าของพวกท่าน” (ยอห์น 20:17) มารีย์ทำภารกิจของเธอได้สำเร็จ เธอบอกบรรดาสาวกว่า เธอได้เห็นพระเจ้าและเล่ารายละเอียดทั้งหมดที่พระองค์ทรงบอกเธอ (ยอห์น 20:18)

`อ่าน 1 โครินธ์ 15:12-20 ตามคำเขียนของเปาโล ความเชื่อแบบคริสเตียนของเราจะมีผลดีอะไรหากพระคริสต์ไม่ได้ฟื้นคืนพระชนม์`