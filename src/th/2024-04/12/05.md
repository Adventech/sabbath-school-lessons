---
title:  อุโมงค์ฝังศพที่ว่างเปล่า
date:   18/12/2024
---

`อ่าน ยอห์น 20:1-7 ข้อพระคัมภีร์นี้บรรยายถึงอะไรที่สำคัญสำหรับเรา`

พระเยซูสิ้นพระชนม์ในบ่ายวันศุกร์และทรงฟื้นคืนพระชนม์ในเช้าวันอาทิตย์ เนื่องจากวันสะบาโตใกล้เข้ามาแล้วในขณะที่พวกเขาจะบรรจุพระศพของพระองค์ (ยอห์น 19:42) กระบวนการฝังพระศพจึงเป็นไปอย่างรีบเร่งและไม่สมบูรณ์ แม้ผู้ติดตามพระองค์จะรักพระเยซูมากเพียงใด แต่เขาเหล่านั้นก็รักษาวันสะบาโตและไม่ได้ไปที่อุโมงค์ (เปรียบเทียบกับ มาระโก 16:1; ลูกา 23:56) หลังจากวันสะบาโตผ่านพ้นไปแล้ว บรรดาผู้หญิงหลายคนซื้อเครื่องเทศเพื่อนำไปที่อุโมงค์ในเช้าวันอาทิตย์ แต่พวกเขาต้องประหลาดใจมากที่ก้อนหินถูกกลิ้งออกไปและอุโมงค์นั้นก็ว่างเปล่าอยู่

มารีย์ชาวมักดาลาเป็นคนแรก ๆ ที่มาถึงอุโมงค์ในเวลาเช้าตรู่ เธอรีบวิ่งไปบอกเปโตรและยอห์นถึงสิ่งที่เธอเห็น ชายทั้งสองคนจึงวิ่งไปที่นั่น ยอห์นวิ่งแซงหน้าเปโตรและไปถึงก่อน เขาก้มลงมองเข้าไปข้างในและเห็นผ้าป่านที่ห่อพระเยซูวางอยู่ที่นั่น แต่เขาไม่ได้เข้าไปในอุโมงค์

อย่างไรก็ตามเมื่อเปโตรมาถึง เขาได้เข้าไปข้างในและเห็นผ้าป่านวางอยู่ที่นั่น เขาเห็นผ้าพันพระเศียรของพระองค์ไม่ได้วางอยู่กับผ้าอื่น แต่พับไว้ต่างหาก

`อ่าน ยอห์น 20:8-10 ผ้าพันพระเศียรที่พับไว้หมายความว่าอย่างไร`

หลังจากที่เปโตรเข้าไปในอุโมงค์แล้ว ยอห์นก็เข้าไปด้วย ยอห์น 20:8 กล่าวว่าเขาก็ตามเข้าไป เขาเห็นและเชื่อ ทำไมการเห็นผ้าป่านวางอยู่และผ้าพันพระเศียรวางพับไว้ต่างหากจึงทำให้ยอห์นเชื่อว่าพระเยซูทรงเป็นขึ้นจากความตายแล้ว

เพื่อตอบคำถามนี้ เราต้องพิจารณาว่าเหตุใดอุโมงค์จึงว่างเปล่าก่อน คำตอบทั่วไปที่พบได้คือ โจรปล้นศพ แต่คำตอบนี้ไม่สามารถอธิบายเหตุผลสามประการดังต่อไปนี้ ประการแรก พระธรรมมัทธิวบันทึกไว้ว่าอุโมงค์มีทหารยามเฝ้าอยู่ (มัทธิว 27:62-66) จึงไม่น่าจะเกิดการโจรกรรมพระศพไปได้ ประการที่สองโจรขโมยศพมักจะขโมยของมีค่า ไม่ใช่ศพที่เน่าเปื่อย ประการที่สาม โจรปล้นศพจะต้องรีบร้อนและจะไม่พับผ้าห่อศพ จึงไม่ต้องสงสัยเลยว่า เมื่อยอห์นเห็นผ้าพันพระเศียรพับไว้ จึงเชื่อว่าพระเยซูทรงฟื้นขึ้นจากความตาย