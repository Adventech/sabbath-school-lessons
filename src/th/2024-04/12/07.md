---
title:  ศึกษาเพิ่มเติม
date:   20/12/2024
---

อ่านหนังสือ ผู้พึงปรารถนาของปวงชน ของนางเอลเลน จี. ไว้ท์ เรื่อง “ ‘สำเร็จแล้ว’ ” หน้า 758-764; “ ‘พระคริสต์ทรงเป็นขึ้นมาแล้ว’ ” หน้า 788-794 และอ่าน ฟื้นคืนพระชนม์: ค้นหาความหวังในอุโมงค์ว่างเปล่าของ Clifford Goldstein (Nampa, ID: Pacific Press, 2020)

“ปีลาตปรารถนาที่จะปล่อยพระเยซู แต่ก็มองเห็นว่าเขาทำเช่นนี้พร้อมกับยังคงรักษาตำแหน่งและเกียรติยศของตัวเองเอาไว้ไม่ได้ แทนที่จะยอมสูญเสียอำนาจทางโลก ท่านเลือกที่จะสังเวยชีวิตบริสุทธิ์ไร้ความผิด มีสักกี่คนที่ต้องการหนีให้พ้นจากการสูญเสียหรือความทุกข์ทรมานโดยการยอมสังเวยหลักการเช่นเดียวกัน ความรู้สึกผิดชอบชั่วดีและหน้าที่ชี้ไปยังเส้นทางหนึ่ง แต่ผลประโยชน์ส่วนตนชี้ไปยังอีกทางหนึ่ง กระแสกระหน่ำอย่างแรงไปยังทิศทางที่ผิด แล้วผู้ที่ประนีประนอมกับความชั่วก็จะถูกกวาดไปยังความรู้สึกผิดที่มืดมนที่สุด” (เอลเลน จี. ไว้ท์, ผู้พึงปรารถนาของปวงชน, หน้า 738)

“พระคริสต์ไม่ทรงจำนนชีวิตของพระองค์จนกว่าพระองค์จะทรงประกอบกิจที่เสด็จมาทำให้สำเร็จและด้วยลมหายใจสุดท้ายพระองค์ทรงอุทานขึ้นมาว่า ‘สำเร็จแล้ว’ ยอห์น 19:30 การต่อสู้ได้รับชัยชนะแล้ว พระหัตถ์ขวาและพระกรบริสุทธิ์ของพระองค์ได้ให้ชัยชนะแก่พระองค์ สดุดี 98:1 ในฐานะพระเจ้าผู้ทรงมีชัยชนะ พระองค์ทรงปักธงลงบนยอดเขาสูงที่สุดนิรันดร์กาล ในหมู่ทูตสวรรค์ไม่มีความปีติยินดีหรือ ชาวสวรรค์ทั้งหมดฉลองชัยชนะของพระผู้ช่วยให้รอด ซาตานพ่ายแพ้และมันรู้ว่ามันสูญเสียอาณาจักรของมันไปแล้ว

“สำหรับทูตสวรรค์และโลกทั้งหลายที่ไม่ได้ล้มลงในบาป พระดำรัสที่ว่า ‘สำเร็จแล้ว’ มีความสำคัญลึกซึ้งเป็นอย่างยิ่ง พระราชกิจยิ่งใหญ่ของการไถ่ที่สำเร็จไปแล้วนี้มีไว้สำหรับพวกเขาและรวมทั้งพวกเราด้วย พวกเขารวมทั้งพวกเราร่วมแบ่งปันผลจากชัยชนะของพระคริสต์” (เอลเลน จี. ไว้ท์, ผู้พึงปรารถนาของปวงชน, หน้า 758)

**คำถามเพื่อการอภิปราย**:

`กระบวนการตัดสินใจอะไรที่จะช่วยคุณให้หลีกเลี่ยงความผิดพลาดแบบเดียวกับของปีลาตได้`

`ทำไมพระเยซูจึงต้องสิ้นพระชนม์แทนที่เรา ทำไมพระองค์จึงต้องทำหน้าที่แทนเรา ทำไมการสิ้นพระชนม์ของพระองค์จึงจำเป็นสำหรับความรอดของเรา พระคัมภีร์ข้อใดบ้างที่สนับสนุนคำตอบของเรา`

`อะไรคือความสัมพันธ์ระหว่างหลักฐานในพระคัมภีร์และหลักฐานทางประวัติศาสตร์ในเรื่องความเชื่อในการฟื้นคืนพระชนม์ของพระเยซู มีหลักฐานทรงประวัติศาสตร์อะไรที่ยืนยันการฟื้นคืนพระชนม์ของพระเยซู`

`ไตร่ตรอง 1 โครินธ์ 15:12-20 แนวคิดที่กล่าวว่า ผู้ที่ “ล่วงหลับในพระคริสต์” ไปแผ่นดินสวรรค์ในทันที แนวคิดนี้จะเป็นอย่างไรหากปราศจากการฟื้นคืนพระชนม์ของพระคริสต์ “คนทั้งหลายที่ล่วงหลับในพระคริสต์ก็พินาศไปด้วย” (1 โครินธ์ 15:18) ถ้อยคำของเปาโลในข้อนี้ยืนยันความจริงที่ว่าคนที่ตายแล้วจะนอนหลับไปจนกว่าจะฟื้นขึ้นจากความตายเมื่อพระคริสต์เสด็จกลับมาอย่างไร`