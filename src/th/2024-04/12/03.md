---
title:  คนนี้ไงล่ะ
date:   16/12/2024
---

`อ่าน มัทธิว 18:38-19:5 ปีลาตพยายามโน้มน้าวผู้คนให้ปล่อยพระเยซูไปอย่างไร`

ปีลาตไม่ได้รอฟังคำตอบจากพระเยซูที่ถามเกี่ยวกับความจริง (สัจจะ) แต่เขากลับออกไปหาฝูงชนเพื่อพยายามโน้มน้าวพวกเขา แทนที่เขาจะปล่อยพระเยซูไปเป็นอิสระ แต่เขากลับพูดคุยกับผู้คน ปีลาตกำลังวางตัวเองให้เสียเปรียบอยู่ พวกผู้นำศาสนาตระหนักได้ว่าพวกเขาสามารถชักจูงผู้ว่าราชการได้ด้วยการปั่นป่วนฝูงชน

ปีลาตกล่าวถึงธรรมเนียมการปล่อยนักโทษให้เป็นอิสระในเทศกาลปัสกา จึงถามผู้คนว่าพวกเขาต้องการให้เขาปล่อย “กษัตริย์ของพวกยิว” หรือไม่ น่าประหลาดใจที่ผู้คนขอให้ปล่อยตัวอาชญากรชื่อบารับบัสแทนที่จะปล่อยพระเยซูผู้บริสุทธิ์

บัดนี้การเยาะเย้ยและการทำให้พระเยซูต้องอับอายได้เริ่มขึ้นแล้ว ทหารโรมันถักมงกุฎหนาม สวมเสื้อคลุมสีม่วงให้กับพระองค์ และเดินเข้ามาเยาะเย้ยพระองค์ในฐานะกษัตริย์ของชาวยิวหลายต่อหลายครั้ง การแสดงออกเช่นนี้ของทหารเป็นการเลียนแบบวิธีที่พวกเขาปฏิบัติต่อจักรพรรดิ แต่ในบริบทนี้พวกเขาต้องการเยาะเย้ยพระเยซู

การที่ปีลาตเล่นกับความสงสารของผู้คน เขากำลังพยายามหาทางที่จะปล่อยพระเยซูไป เขาให้พระเยซูออกมาโดยสวมมงกุฎหนามและเสื้อคลุมสีม่วง แม้ยอห์นจะไม่ได้แสดงความคิดเห็น แต่ฉากนี้ก็แสดงให้เห็นว่าพระเยซูทรงถูกให้สวมชุดกษัตริย์จำลอง โดยมีผู้ว่าราชการเรียกประชาชนให้ดู “ ‘คนนี้ไงล่ะ’ ” (ยอห์น 19:5) ซึ่งทำให้ผู้อ่านนึกถึงถ้อยคำของยอห์นผู้ให้บัพติศมาในยอห์น 1:29 ว่า “จงดูพระเมษโปดกของพระเจ้า ผู้ทรงรับบาปของโลกไป” ผู้ว่าราชการนอกรีตประกาศพระเมสสิยาห์ที่อยู่ในชุดคลุมของกษัตริย์ต่อหน้าชาวอิสราเอล

อย่างไรก็ตาม ดังที่ยอห์น 19:6-16 ชี้ให้เห็นว่า ฝูงชนเรียกร้องให้ตรึงพระเยซูบนไม้กางเขน เพราะพระองค์ทรงอ้างว่าเป็นพระบุตรของพระเจ้า ทำให้ปีลาตหวาดกลัวและพยายามอย่างหนักขึ้นที่จะปล่อยพระเยซู แต่พวกผู้นำได้ตัดสินชะตากรรมของพระเยซูโดยอ้างว่าการปล่อยพระองค์จะทำให้ปีลาตเป็นศัตรูกับซีซาร์ พวกเขารู้ดีว่าความภักดีที่ปีลาตมีต่อซีซาร์หมายความว่าเขาไม่สามารถปล่อยคนที่อ้างตัวว่าเป็นกษัตริย์ไปได้ พวกผู้นำบอกว่าพวกเขาไม่มีกษัตริย์นอกจากซีซาร์ ความเกลียดชังพระเยซูอย่างถึงที่สุดของพวกเขานั้นมีมากกว่าความปรารถนาในเอกราชของชาติของตน พวกเขาเต็มใจสละสิทธิเสรีภาพของชาติเพื่อกำจัดพระเยซูพระองค์นี้

`ช่างน่ากลัวเหลือเกิน ผู้ปกครองนอกรีตต้องการปล่อยพระเยซูไป ขณะที่ผู้นำฝ่ายจิตวิญญาณของประเทศที่ควรจะจำพระองค์ได้ กลับต้องการให้พระองค์ถูกตรึงกางแขน เราได้รับบทเรียนอะไรจากเรื่องนี้`