---
title:  คำพยานของเราถึงพระเยซู
date:   14/11/2024
---

ยอห์นแสดงให้เห็นคำพยานถึงพระเยซูครั้งแล้วครั้งเล่า เขาต้องการนำเราไปสู่ข้อสรุปที่ครอบคลุมเรื่องนี้ทั้งหมด “พระเยซูทรงทำหมายสำคัญอื่น ๆ อีกหลายอย่างต่อหน้าพวกสาวก ซึ่งไม่ได้บันทึกไว้ในหนังสือเล่มนี้ แต่การที่บันทึกเหตุการณ์เหล่านี้ไว้ ก็เพื่อพวกท่านจะได้เชื่อว่าพระเยซูเป็นพระคริสต์พระบุตรของพระเจ้า และเมื่อมีความเชื่อแล้วท่านก็จะมีชีวิตโดยพระนามของพระองค์” (ยอห์น 20:30, 31)

ลองจินตนาการว่าท่านได้อยู่ที่นั่น ทั้งตัวท่านและได้เห็นพระเยซูทรงทำการอัศจรรย์เหล่านี้มากมาย เราคงจะเชื่อในพระองค์อย่างแน่นอนใช่หรือไม่ เราก็คงอยากจะคิดเช่นนั้น แต่ตอนนี้เรามีเหตุผลที่จะเชื่อในพระเยซูมากกว่าคนที่เห็นการอัศจรรย์เองจริง ๆ เสียอีก เหตุใดจึงเป็นเช่นนั้น

`เรามีสิ่งใดในทุกวันนี้ที่จะช่วยให้เราเชื่อ ซึ่งผู้มีชีวิตอยู่ในช่วงเวลาของพระเยซูไม่มี ตัวอย่างเช่น มัทธิว 24:2; มัทธิว 24:24; มัทธิว 24:6-8`

และนั่นเป็นเพราะว่าเราไม่เพียงแต่มีเรื่องราวอันทรงพลังจากข่าวประเสริฐในพระธรรมยอห์นเท่านั้น แต่เรายังมีข้อได้เปรียบที่ได้เห็นสิ่งต่าง ๆ ที่พระเยซูและผู้เขียนพระคัมภีร์คนอื่น ๆ พยากรณ์ไว้อย่างมากมายเกิดขึ้นจริงอีกด้วย เช่น การพินาศของพระวิหาร (มัทธิว 24:2) การเผยแพร่ข่าวประเสริฐไปทั่วโลก (มัทธิว 24:14) ความพินาศครั้งใหญ่ (2 เธสะโลนิกา 2:3) และแผ่นดินโลกยังคงเป็นสถานที่ต่ำช้าและชั่วร้ายต่อไป (มัทธิว 24:6-8) ตลอดช่วงการดำรงพระชนม์อยู่ของพระเยซู กลุ่มผู้ติดตามพระเยซูเป็นกลุ่มชายหญิงกลุ่มเล็ก ๆ ที่ถูกข่มเหง ซึ่งตามมาตรฐานของมนุษย์แล้ว กลุ่มนี้น่าจะหายไปจากประวัติศาสตร์เมื่อนานมาแล้ว พวกเขาจะรู้ได้อย่างไรว่าสิ่งทั้งหมดนี้จะเกิดขึ้นจริงเหมือนที่เรารู้อยู่ทุกวันนี้ แต่พวกเขามีความเชื่อ อันที่จริงความเชื่อของเราเองเป็นข้อพิสูจน์ว่าคำพยากรณ์ของพระเยซูที่ว่าข่าวประเสริฐจะประกาศไปทั่วโลกนั้นสำเร็จขึ้นจริง

ประมาณสองพันปีต่อมา ทุกวันนี้เราเองในฐานะผู้ติดตามพระเยซูก็ได้รับสิทธิพิเศษในการเป็นพยานถึงพระเยซูและสิ่งที่พระองค์ทรงทำเพื่อเราเช่นกัน ไม่ใช่เป็นเพราะเหตุผลเดียวกับของนาธานาเอล นิโคเดมัส หญิงชาวสะมาเรีย หรือคำสอนของพวกฟาริสีที่ทำให้เรารู้ว่าพระเยซูทรงเป็นพระเมสสิยาห์ ในทางกลับกันการอ่านพระคัมภีร์ภายใต้ฤทธิ์อำนาจแห่งการเปลี่ยนแปลงของพระวิญญาณบริสุทธิ์ทำให้เรายอมรับว่าพระเยซูทรงเป็นพระผู้ช่วยให้รอดของโลก

เราแต่ละคนสามารถมีเรื่องราวของเราเองจากความสัมพันธ์ของเรากับพระเจ้าที่จะเล่าขานต่อไปได้ เรื่องราวของเราอาจไม่ได้น่าทึ่งเหมือนเรื่องของคนที่ฟื้นขึ้นจากความตายหรือคนตาบอดแต่กำเนิดได้รับการรักษา แต่นั่นไม่สำคัญ สิ่งสำคัญก็คือเรารู้จักพระเยซูด้วยตัวเราเอง และเราเป็นพยานถึงพระองค์ในแบบของเราเองเช่นเดียวกับผู้คนในข่าวประเสริฐของพระธรรมยอห์น