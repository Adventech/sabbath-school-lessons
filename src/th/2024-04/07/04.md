---
title:  คำพยานโดยไม่รู้ตัวของปีลาต
date:   12/11/2024
---

ยอห์นบันทึกครั้งแล้วครั้งเล่าถึงความพยายามของผู้นำศาสนาในการพยายามที่จะจับกุมพระเยซู นำพระองค์ขึ้นศาล และตัดสินประหารพระองค์ พระเยซูตรัสถึงใจความหลักประการหนึ่งในพระธรรมยอห์นอยู่บ่อยครั้งซึ่งคือวันและเวลาของพระองค์ยังมาไม่ถึง ซึ่งพระองค์ทรงหมายถึงเวลาที่พระองค์จะต้องถูกตรึงกางเขน (ยอห์น 2:4; ยอห์น 7:6, 8, 30; ยอห์น 12:7, 23, 27; ยอห์น 13:1; ยอห์น 17:1)

บัดนี้ถึงเวลาแล้ว พระเยซูทรงถูกจับกุมในสวนเกทเสมนี ทรงถูกนำตัวไปต่อหน้าอันนาส แล้วก็คายาฟาสซึ่งเป็นมหาปุโรหิต และต่อหน้าปีลาตสองครั้ง

ยอห์นบันทึกคำพยานจากหลาย ๆ คน จากทุก ๆ วงการเพื่อเป็นพยานว่าพระเยซูทรงเป็นพระคริสต์ บัดนี้ยอห์นบันทึกคำพยานของปีลาตผู้ว่าการชาวโรมันผู้ว่าการไต่สวนพระเยซู คำพยานนี้สำคัญเพราะปีลาตเป็นชาวโรมัน เป็นผู้ว่าราชการ และเป็นผู้พิพากษา คำพยานอื่น ๆ ส่วนใหญ่มาจากชาวยิวและบุคคลทั่วไป

`คำตัดสินของปีลาตเชื่อมโยงกับใจความหลักในข่าวประเสริฐจากยอห์นอย่างไร ยอห์น 18:38; ยอห์น 19:4-22`

เช้าตรู่ของวันศุกร์พระเยซูถูกนำตัวไปหาปีลาต (ยอห์น 18:28) ปีลาตตั้งใจจะรีบตัดสินประหารพระเยซูอย่างรวดเร็ว แต่ทว่าท่าทางของพระเยซูดึงความสนใจของปีลาต ผู้ว่าราชการถามพระเยซูอย่างใกล้ชิดและฟังคำตอบจากพระโอษฐ์ของพระองค์เองว่า “เพราะเหตุนี้เราจึงเกิดมาและเข้ามาในโลก เพื่อเป็นพยานให้กับสัจจะ ทุกคนที่อยู่ฝ่ายสัจจะย่อมฟังเสียงของเรา” (ยอห์น 18:37)

แม้ว่าในที่สุดผู้ว่าราชการจะตัดสินประหารพระเยซู แต่เขาก็ประกาศว่าพระเยซูบริสุทธิ์ถึงสามครั้ง (ยอห์น 18:38; ยอห์น 19:4) และเขาเขียนประกาศบนไม้กางเขนว่า “เยซูชาวนาซาเร็ธกษัตริย์ของพวกยิว” (ยอห์น 19:19) นี่เป็นการยืนยันคำพยานของเขาว่าพระเยซูทรงเป็นผู้ใด แต่กระนั้นแม้เขาจะเป็นพยานว่าพระคริสต์บริสุทธิ์ ปีลาตก็ยังคงประณามพระเยซูจนถึงชีวิตอยู่ดี

ความจริงยืนอยู่ตรงหน้าปีลาต แต่เขาก็ยังยอมให้ฝูงชนข่มขู่ ปีลาตจึงตัดสินประหารชีวิตพระเยซู ช่างเป็นตัวอย่างที่น่าเศร้าใจของการไม่ปฏิบัติตามสิ่งที่จิตใต้สำนึกและหัวใจของคุณบอกว่าถูกต้อง

`เราเรียนรู้อะไรได้บ้างจากตัวอย่างของปีลาตถึงอันตรายของการปล่อยให้ความรู้สึกของผู้คนหรือแรงกดดันขัดขวางไม่ให้เราทำในสิ่งที่เราเชื่อว่าถูกต้อง`