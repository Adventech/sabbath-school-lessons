---
title:  คำพยานของนางมารีย์
date:   11/11/2024
---

ก่อนเทศกาลปัสกาหกวัน พระเยซูเสด็จมาเยี่ยมมารีย์ มารธา และลาซารัสน้องชายของพวกเธอผู้ที่พระเยซูทรงเรียกให้ฟื้นขึ้นจากความตาย ซีโมนผู้ที่ได้รับการรักษาให้หายจากโรคเรื้อนได้จัดงานฉลองเพื่อแสดงความซาบซึ้งในพระคุณของพระเยซูที่รักษาเขาให้หาย มารธากำลังช่วยตระเตรียมอาหาร และลาซารัสก็นั่งอยู่ที่โต๊ะร่วมกับแขก (ยอห์น 12:1-8)

`การกระทำของมารีย์ในข้อนี้สำคัญอย่างไร และเป็นพยานถึงพระลักษณะที่แท้จริงของพระเยซูอย่างไร ยอห์น 12:1-3`

น้ำหอมมีราคาแพงมากเท่ากับค่าจ้างประมาณหนึ่งปีสำหรับคนงานทั่วไป มารีย์คงจะนำของถวายนี้มาเพื่อแสดงความขอบคุณพระเยซูที่ทรงอภัยบาปผิดของเธอและทรงเรียกน้องชายของเธอให้ฟื้นขึ้นจากความตาย เดิมทีเธอตั้งใจว่าจะนำมาถวายเพื่อการฝังพระศพของพระเยซูในสักวันหนึ่ง แต่แล้วเธอได้ยินมาว่าในไม่ช้าพระองค์จะได้รับการเจิมให้เป็นกษัตริย์ หากเป็นเช่นนั้น เธอก็จะได้เป็นคนแรกที่ถวายพระเกียรติแด่พระองค์

มารีย์น่าจะไม่ได้ตั้งใจให้การกระทำของเธอเป็นที่สังเกต แต่ยอห์นบันทึกว่า “เรือนก็หอมฟุ้งไปด้วยกลิ่นน้ำมันนั้น” (ยอห์น 12:3) ยูดาสโต้ตอบด้วยการตำหนิอย่างรวดเร็ว โดยเริ่มว่าน้ำหอมนั้นมีราคาแพง น่าจะนำไปขายและนำรายได้ไปมอบให้กับคนยากจน พระเยซูทรงทำให้มารีย์รู้สึกสบายใจทันทีโดยตรัสว่า “อย่าห้ามนางเลย... เพราะว่ามีคนจนอยู่กับพวกท่านเสมอ แต่เราจะไม่อยู่กับท่านเสมอ” (ยอห์น 12:7, 8)

ใจความหลักที่เกิดขึ้นซ้ำแล้วซ้ำอีกในข่าวประเสริฐนี้คือพระเยซูทรงรู้จักมนุษย์ทุกคน (ยอห์น 2:24, 25: ยอห์น 6:70, 71; ยอห์น 13:11; ยอห์น 16:19) ในกรณีงานเลี้ยงของซีโมนนี้พระเยซูทรงรู้ถึงจิตใจของ

ยูดาส ยอห์นชี้ให้เห็นอย่างระมัดระวังว่ายูดาสเป็นใคร เขาเป็นหัวขโมยที่เห็นแก่ตัว (ยอห์น 12:6)

“ของขวัญมีกลิ่นหอมซึ่งมารีย์คิดที่จะชโลมพระศพของพระผู้ช่วยให้รอดนั้น เธอเทลงบนพระกายอันมีชีวิตของพระองค์ ในการฝังศพ ความหอมหวานของน้ำมันจะแผ่ซ่านไปทั่วอุโมงค์ฝังศพเท่านั้น แต่ในเวลานี้ได้ทำให้พระทัยของพระองค์ทรงปีติยินดีด้วยความเชื่อมั่นในความเชื่อและความรักของเธอ... และในขณะที่พระองค์ทรงก้าวเข้าไปในความมืดของการทดลองครั้งยิ่งใหญ่ พระองค์ได้ทรงนำความทรงจำของการกระทำครั้งนั้นติดตัวไปด้วยซึ่งเป็นความมุ่งมั่นแห่งรักที่จะเป็นของพระองค์ไปตลอดกาล เป็นความมุ่งมั่นแห่งรักที่ซึ่งมาจากคนทั้งหลายที่พระองค์ทรงไถ่ให้รอด” (เอลเลน จี. ไว้ท์, ผู้พึงปรารถนาแห่งปวงชน, หน้า 560)

`พระเยซูทรงทราบสิ่งที่อยู่ในใจของมารีย์และความคิดของยูดาส พระองค์ทรงทราบภายในใจท่านเช่นกัน ความจริงนี้ทำให้เรารู้ว่า เราต้องการพระคริสต์ผู้ทรงทำให้เราชอบธรรมเปลี่ยนแปลงเราและปกคลุมเราอย่างไร`