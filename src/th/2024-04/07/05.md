---
title:  คำพยานของโธมัส
date:   13/11/2024
---

`อ่าน ยอห์น 20:19-31 เราเรียนรู้อะไรเกี่ยวกับความเชื่อและความสงสัยจากเรื่องราวของโธมัส อะไรคือสิ่งผิดพลาดครั้งใหญ่ที่โธมัสทำ`

หลังจากที่พระคริสต์ทรงฟื้นคืนพระชนม์ พระองค์ทรงปรากฏต่อเหล่าสาวกหลายคนขณะที่พวกเขาขังตัวอยู่ในห้องเพราะความกลัว แต่โธมัสไม่ได้อยู่กับพวกเขาในเวลานั้น เขาได้ยินเรื่องของการฟื้นคืนพระชนม์ในเวลาต่อมาจากสาวกคนอื่น ๆ แต่เขาก็ต้องผิดหวัง เพราะเรื่องราวที่ผ่านมานั้นไม่ตรงตามภาพของอาณาจักรที่เขาคาดหวังไว้ เขาคงสงสัยด้วยว่าทำไมพระเยซูถึงปรากฏต่อคนอื่น ๆ ในเวลาที่เขาเองนั้นไม่ได้อยู่ที่นั่น

โธมัสกล่าวว่า “ถ้าข้าไม่เห็นรอยตะปูที่พระหัตถ์ของพระองค์ และไม่ได้เอานิ้วของข้าแยงเข้าไปที่รอยตะปูนั้น และไม่ได้เอามือของข้าแยงเข้าไปที่สีข้างของพระองค์แล้ว ข้าจะไม่เชื่อเลย” (ยอห์น 20:25)

โธมัสกำลังกำหนดเงื่อนไขความเชื่อของเขาเอง ความเชื่อในพระเยซูเช่นนี้ปรากฏให้เห็นซ้ำแล้วซ้ำเล่าในพระธรรมยอห์น นิโคเดมัสตอบพระเยซูว่า “คนชราจะเกิดใหม่ได้อย่างไร จะเข้าไปในท้องของแม่ครั้งที่สองแล้วเกิดใหม่ได้หรือ” (ยอห์น 3:4) หญิงที่บ่อน้ำถามว่า “ท่านเจ้าคะ ท่านไม่มีถังตัก และบ่อนี้ก็ลึก ท่านจะเอาน้ำดำรงชีวิตนั้นมาจากไหน” (ยอห์น 4:11) ฝูงชนที่ได้รับประทานขนมปังและปลาถามว่า “ท่านจะให้หมายสำคัญอะไรเพื่อที่เราจะเห็นและวางใจท่าน” (ยอห์น 6:30)

“เห็นแล้วจึงเชื่อ” เป็นมุมมองที่พระธรรมยอห์นบันทึกไว้ เมื่อพระเยซูทรงพบกับโธมัสหลังจากการฟื้นคืนพระชนม์ พระองค์ทรงเชื้อเชิญให้เข้ามา ดูและสัมผัสพระวรกายที่ฟื้นคืนพระชนม์ของพระองค์ แต่พระองค์ตรัสว่า “ ‘คนที่ไม่เห็นเราแต่เชื่อก็เป็นสุข’ ” (ยอห์น 20:29)

“พระเจ้าไม่เคยขอให้เราเชื่อโดยไม่ได้ประทานหลักฐานอย่างเพียงพอให้แก่เราเพื่อใช้เป็นที่ยึดเหนี่ยวความเชื่อ เรายอมรับการดำรงอยู่ของพระเจ้า พระลักษณะของพระองค์ ความสัตย์จริงที่มีอยู่ในพระวจนะของพระองค์ ก็เพราะมีข้อพิสูจน์มากมายยืนยันต่อสามัญสำนึกของเรา แต่กระนั้นพระเจ้าไม่เคยขวางกั้นความคิดของผู้ที่อยากสงสัย ความเชื่อของเราจะต้องวางอยู่บนหลักฐานที่ชัดเจนไม่ใช่วางอยู่บนความรู้สึก ผู้ที่อยากสงสัยจะมีเรื่องให้เขาสงสัยได้ ส่วนผู้ที่ต้องการรู้ความจริงอย่างจริงใจก็จะพบหลักฐานมากมายที่เขาจะใช้ยึดความเชื่อได้” (เอลเลน จี. ไว้ท์, เคล็ดลับแห่งความสุข, หน้า 105)

เราได้รับหลักฐานมากมายที่ยืนยันความเชื่อของเราในพระเยซูผ่านทานพระคำของพระเจ้า การทรงสร้าง และประสบการณ์ส่วนตัว

`หากบางคนถามท่านว่า เหตุใดท่านจึงเชื่อในพระเยซู ท่านจะตอบเขาว่าอย่างไร`