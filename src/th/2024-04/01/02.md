---
title:  งานสมรสที่หมู่บ้านคานา
date:   29/09/2024
---

`อ่าน ยอห์น 2:1-11 พระเยซูทรงกระทำหมายสำคัญใดที่หมู่บ้านคานา การอัศจรรย์นี้นำสาวกมาเชื่อพระองค์อย่างไร`

การได้เห็นพระเยซูทำการอัศจรรย์เปลี่ยนน้ำเป็นเหล้าองุ่นถือเป็นหลักฐานสนับสนุนการตัดสินใจของเหล่าสาวกที่จะติดตามพระเยซู การอัศจรรย์นี้จะเป็นอย่างอื่นไปได้อย่างไรนอกจากเป็นหมายสำคัญอย่างทรงพลังที่ชี้ว่าพระองค์ทรงเป็นบุคคลที่มาจากพระเจ้า (พวกเขาอาจยังไม่พร้อมที่จะเข้าใจว่าพระองค์ทรงเป็นพระผู้เป็นเจ้า)

โมเสสเป็นผู้นำชนชาติอิสราเอล และเขาได้นำอิสราเอลออกจากอียิปต์ด้วย “หมายสำคัญและการอัศจรรย์” มากมาย (เฉลยธรรมบัญญัติ 6:22; เฉลยธรรมบัญญัติ 26:8) เขาเป็นบุคคลที่พระเจ้าทรงใช้ให้ปลดปล่อยชนชาติอิสราเอลจากชาวอียิปต์ (ในแง่หนึ่งกล่าวได้ว่า เขาเป็น “ผู้ช่วยให้รอด” ของอิสราเอล)

พระเจ้าทรงพยากรณ์ผ่านทางโมเสสว่า จะมีผู้เผยพระวจนะผู้ซึ่งเป็นเหมือนโมเสสท่านหนึ่งจะเกิดขึ้นท่ามกลามพวกเขา พระเจ้าทรงขอให้ชาวอิสราเอลเชื่อฟังพระองค์ (เฉลยธรรมบัญญัติ 18:15; มัทธิว 17:5; กิจการ 7:37) “ผู้เผยพระวจนะ” ท่านนั้นคือพระเยซูและใน ยอห์น 2 พระเยซูทรงแสดงหมายสำคัญประการแรก ซึ่งการอัศจรรย์นี้ชี้กลับไปยังการปลดปล่อยลูกหลานชาวอิสราเอลจากอียิปต์

แม่น้ำไนล์เป็นทรัพยากรสำคัญและเป็นเทพเจ้าตามความเชื่อของชาวอียิปต์ ภัยพิบัติประการหนึ่งเกิดขึ้นที่แม่น้ำนั้น โดยแม่น้ำถูกเปลี่ยนเป็นเลือด พระเยซูทรงกระทำการอัศจรรย์ที่คล้ายคลึงกันนี้ที่หมู่บ้านคานา แต่แทนที่จะเปลี่ยนน้ำให้เป็นเลือด พระองค์กลับเปลี่ยนน้ำให้เป็นเหล้าองุ่น

น้ำที่อยู่ในโอ่งหินหกใบนั้นมีไว้เพื่อใช้ชำระให้บริสุทธิ์ตามพิธีกรรมของชาวยิว เป็นการเชื่อมโยงการอัศจรรย์เข้ากับใจความสำคัญเรื่องความรอดในพระคัมภีร์อย่างใกล้ชิดยิ่งขึ้น การที่ยอห์นเล่าเหตุการณ์การเปลี่ยนน้ำเป็นเหล้าองุ่นและกล่าวพาดพิงถึงการอพยพ ยอห์นชี้ไปที่พระเยซูว่าเป็นพระผู้ช่วยให้รอดของเรา

เจ้าภาพคิดอย่างไรกับเหล้าองุ่นที่ไม่หมักที่พระเจ้าทรงจัดเตรียมไว้ให้ เขาประหลาดใจมากกับคุณภาพของเครื่องดื่ม โดยไม่รู้ว่าเกิดจากการอัศจรรย์ที่พระเยซูทรงกระทำ พวกเขาเพียงคิดว่าได้เก็บสิ่งที่ดีที่สุดไว้จนสุดท้าย

คำว่า “oinos” ในภาษากรีกใช้เรียกทั้งน้ำองุ่นสดและน้ำองุ่นหมัก (ดูในพจนานุกรมพระคัมภีร์เซเว่นธ์เดย์แอ๊ดเวนตีส, หน้า 1177) นางเอลเลน จี. ไว้ท์. กล่าวว่า น้ำองุ่นที่เกิดจากการอัศจรรย์นั้นไม่มีส่วนผสมของแอลกอฮอล์ (ดูใน “งานเลี้ยงแต่งงาน”, ผู้พึงปรารถนาของปวงชน, หน้า 149) ไม่ต้องสงสัยเลยว่า ผู้ที่รู้เห็นเหตุการณ์นั้นต่างประหลาดใจกับสิ่งที่เกิดขึ้น

`อะไรคือเหตุผลของท่านในการติดตามพระเยซู (เราได้รับเหตุผลมากมายมิใช่หรือ)`