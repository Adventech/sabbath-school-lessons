---
title:  จิตใจที่แข็งกระด้าง
date:   02/10/2024
---

หมายสำคัญและการอัศจรรย์ในตัวของมันเองไม่ได้เป็นเครื่องพิสูจน์ว่าสิ่งใดสิ่งหนึ่งนั้นมาจากพระเจ้า แต่ในทางกลับกัน เมื่อหมายสำคัญและการอัศจรรย์นั้นมาจากพระเจ้า การปฏิเสธประสบการณ์เหล่านั้นก็เป็นเรื่องอันตราย

`อ่าน ยอห์น 5:10-16 เราได้รับบทเรียนอะไรจากเรื่องราวของผู้นำศาสนาที่มีจิตใจแข็งกระด้างต่อพระเยซูและการอัศจรรย์ที่พระองค์ทรงทำ`

เมื่อพระเยซูทรงเปิดเผยพระองค์ต่อชายที่ได้รับการรักษา ชายคนนั้นไปบอกผู้นำศาสนาในทันทีว่าพระเยซูเป็นผู้ให้การรักษา เราอาจคิดว่านี่คงเป็นเวลาที่จะสรรเสริญพระเจ้า แต่แทนที่จะเป็นเช่นนั้นพวกผู้นำกลับ “ข่มเหงพระเยซู เพราะพระองค์ทรงทำสิ่งเหล่านี้ในวันสะบาโต” (ยอห์น 5:16)

การรักษาได้รับอนุญาตให้กระทำในวันสะบาโตได้เฉพาะในกรณีฉุกเฉินเท่านั้น ชายคนนี้เป็นอัมพาตมา 38 ปีแล้ว ดังนั้นการรักษาเขาจึงไม่ใช่กรณีฉุกเฉิน นอกจากนี้การสั่งให้เขายกเตียงขึ้นก็เป็นการไม่จำเป็น เราอาจคิดว่าคนที่มีพลังจากพระเจ้าที่ทำการอัศจรรย์เช่นนั้นได้ก็น่าจะรู้ว่าการแบกเสื่อกลับบ้านในวันสะบาโตเป็นเรื่องที่ทำได้หรือไม่ เห็นได้ชัดว่าพระเยซูทรงกำลังพยายามนำพวกเขาไปสู่ความจริงในพระคัมภีร์ที่ลึกซึ้งยิ่งขึ้น ยิ่งกว่ากฎและระบบระเบียบที่มนุษย์สร้างขึ้น ซึ่งในบางครั้งกฎเหล่านั้นก็ขัดขวางความเชื่อที่แท้จริงของเรา

`เรื่องราวอื่น ๆ ต่อไปนี้สอนให้เราเห็นว่าผู้คนมีจิตใจแข็งกระด้างฝ่ายจิตวิญญาณเพียงไร แม้พวกเขาจะได้เห็นข้อพิสูจน์แล้วก็ตาม (ยอห์น 9:1-16; มาระโก 3:22, 23; มัทธิว 12:9-14)`

ผู้นำศาสนาเหล่านี้มองไม่เห็นได้อย่างไร คำตอบที่เป็นไปได้คือเป็นเพราะจิตใจที่เสื่อมทรามของพวกเขาเอง ความเชื่อผิด ๆ ที่ว่าพระเมสสิยาห์จะมาปลดปล่อยพวกเขาจากโรมในเวลานี้ รวมถึงความรักในอำนาจและการไม่ยอมจำนนต่อพระเจ้า สิ่งเหล่านี้ทั้งหมดทำให้พวกเขาปฏิเสธความจริงที่อยู่ตรงหน้า

`อ่าน ยอห์น 5:38-42 พระเยซูทรงเตือนอะไร เราเรียนรู้อะไรบ้างจากคำเตือนเหล่านี้ กล่าวคือ อะไรในตัวเราที่ทำให้เรามองไม่เห็นความจริงที่เราจำเป็นต้องรู้และนำมาใช้กับชีวิตของเราเอง`