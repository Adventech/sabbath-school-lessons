---
title:  หมายสำคัญที่สองในกาลิลี
date:   30/09/2024
---

ตลอดการปฏิบัติพระราชกิจของพระองค์ในโลกนี้ พระเยซูทรงทำการอัศจรรย์ซึ่งช่วยให้ผู้คนวางใจในพระองค์ ยอห์นบันทึกเหตุการณ์อัศจรรย์เหล่านี้เอาไว้เพื่อคนอื่น ๆ จะวางในใจพระเยซูเช่นกัน

`อ่าน ยอห์น 4:46-54 เหตุใดยอห์นผู้ประกาศจึงเอ่ยถึงการอัศจรรย์ที่งานเลี้ยงงานแต่งงาน`

เมื่อยอห์นกล่าวถึงหมายสำคัญประการที่สองที่พระเยซูทรงทำในแคว้นกาลิลี ยอห์นชี้กลับไปยังหมายสำคัญประการแรกที่งานเลี้ยงแต่งงานที่หมู่บ้านคานา ดูเหมือนยอห์นจะกล่าวเสริมว่า หมายสำคัญที่พระเยซูทรงกระทำแสดงให้ท่านเห็นว่าพระเยซูคือผู้ใด “นี่เป็นหมายสำคัญครั้งที่สองที่พระเยซูทรงทำเมื่อพระองค์เสด็จออกจากแคว้นยูเดียไปแคว้นกาลิลี” (ยอห์น 4:54)

ปฏิกิริยาของพระเยซูต่อคำขอของข้าราชการในตอนแรกอาจดูกระด้าง แต่เพราะข้าราชการผู้นี้ได้ให้การรักษาลูกชายของเขาเป็นเงื่อนไขในการเชื่อพระเยซู พระเยซูทรงอ่านจิตใจของเขาและชี้ให้เห็นถึงความเจ็บป่วยฝ่ายจิตวิญญาณของเขาที่มากยิ่งกว่าความเจ็บป่วยที่คุกคามชีวิตของลูกชาย เหมือนดังสายฟ้าฟาดลงมาจากท้องฟ้าสีคราม ชายนั้นตระหนักรู้ในทันใดว่าความยากจนฝ่ายจิตวิญญาณของเขาอาจเป็นอันตรายต่อชีวิตของลูกชายได้

สิ่งสำคัญคือต้องเข้าใจว่าการอัศจรรย์เพียงอย่างเดียวไม่ได้พิสูจน์ว่าพระเยซูทรงเป็นพระเมสสิยาห์ คนอื่น ๆ ไม่ว่าจะเป็นผู้เผยพระวจนะแท้จริงหรือเทียมเท็จก็ทำการอัศจรรย์ได้ การอัศจรรย์เผยให้เห็นเพียงว่าสิ่งเหนือธรรมชาติมีอยู่จริง แต่สิ่งอัศจรรย์เพียงอย่างเดียวไม่ได้พิสูจน์ว่าพระเจ้าคือผู้อยู่เบื้องหลังสิ่งเหล่านั้น (ซาตานก็ทำการ “อัศจรรย์” ได้ ถ้าเราหมายถึงการกระทำที่เหนือธรรมชาติ)

ข้าราชการผู้นั้นทุกข์ใจอย่างยิ่งจนได้ร้องทูลขอพระเมตตาจากพระเยซู อ้อนวอนให้พระองค์รักษาลูกชายให้หาย พระเยซูทรงตอบด้วยถ้อยคำที่ทำให้มั่นใจว่า “กลับไปเถิด ลูกของท่านจะไม่ตาย” (ยอห์น 4:50) คำว่า “จะไม่ตาย” จริง ๆ แล้วอยู่ในรูปปัจจุบันของภาษากรีก การใช้รูปประโยคเช่นนี้เรียกว่า “ปัจจุบัน-อนาคต” ซึ่งอธิบายเหตุการณ์ในอนาคตด้วยความมั่นใจราวกับว่าเหตุการณ์นั้นเกิดขึ้นแล้ว ชายนั้นวางใจในพระเยซูและไม่ได้รีบกลับบ้าน แต่เขากลับในวันรุ่งขึ้นและพบว่าเมื่อพระเยซูตรัสถ้อยคำเหล่านั้น ลูกชายก็หายไข้ในทันที

ช่างเป็นเหตุผลของการวางใจในพระเยซูอย่างน่าประทับใจ

`แม้เราได้เห็นการอัศจรรย์ แต่เราต้องพิจารณาเกณฑ์อะไรอีกก่อนที่จะสรุปในทันทีว่าการอัศจรรย์นั้นมาจากพระเจ้า`