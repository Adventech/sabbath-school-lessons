---
title:  คำกล่าวของพระเยซู
date:   03/10/2024
---

ยอห์นได้รับโอกาสอันดีเยี่ยมที่จะเน้นว่าพระเยซูคือผู้ใดจากการอัศจรรย์ที่สระน้ำเบธซาธา ยอห์นบรรยายถึงการอัศจรรย์นั้นในพระธรรมยอห์น 9 ข้อและอธิบายถึงพระผู้ทรงกระทำการอัศจรรย์นั้นประมาณ 40 ข้อ

`อ่าน ยอห์น 5:16-18 เหตุใดพระเยซูจึงถูกกดขี่ข่มเหงเนื่องจากการกระทำของพระองค์ในวันสะบาโต`

เมื่ออ่านยอห์น 5:18 แล้ว อาจทำให้เรารู้สึกไม่สบายใจเพราะดูเหมือนว่าคนเหล่านั้นกำลังกล่าวหาว่าพระเยซูละเมิดวันสะบาโต อย่างไรก็ตามเมื่อพิจารณายอห์น 5:16-18 ให้ละเอียดยิ่งขึ้น เราจะเห็นว่าพระเยซูทรงโต้แย้งว่า “งาน” ของพระองค์ในวันสะบาโตนั้นสอดคล้องกับความสัมพันธ์ของพระองค์กับพระบิดา พระเจ้ามิได้ทรงหยุดค้ำจุนจักรวาลในวันสะบาโต ด้วยเหตุนี้ การกระทำของพระเยซูในวันสะบาโตเป็นส่วนหนึ่งของการอ้างสิทธิ์ในความเป็นพระเจ้าของพระองค์ ผู้นำศาสนาข่มเหงพระองค์ในเรื่องของการละเมิดวันสะบาโตและการอ้างสิทธิ์เสมอภาคกับพระเจ้า

`อ่าน ยอห์น 5:19-47 พระเยซูตรัสอะไรเพื่อช่วยให้พวกผู้นำเข้าใจว่าแท้จริงแล้วพระองค์ทรงเป็นผู้ใด การอัศจรรย์ที่พระองค์เพิ่งกระทำเป็นการยืนยันตัวตนของพระองค์อย่างไร`

พระเยซูทรงปกป้องการกระทำของพระองค์ด้วยสามขั้นตอน ขั้นตอนแรก พระองค์ทรงอธิบายความสัมพันธ์อย่างใกล้ชิดของพระองค์กับพระบิดา (ยอห์น 5:19-30) พระเยซูทรงชี้ให้เห็นว่าการกระทำของพระองค์และพระบิดานั้นสอดคล้องกัน จนถึงจุดที่พระเยซูมีอำนาจทั้งในการพิพากษาและเรียกคนตายให้เป็นขึ้นมา (ยอห์น 5:25-30)

ขั้นตอนที่สอง พระเยซูทรงเรียก “พยาน” ทั้งสี่เพื่อเป็นประจักษ์พยานให้กับกรณีของพระองค์ คือ ยอห์นผู้ให้บัพติศมา (ยอห์น 5:31-35) การอัศจรรย์ที่พระองค์ทรงกระทำ (ยอห์น 5:36) พระบิดา (ยอห์น 5:36) และพระคัมภีร์ (ยอห์น 5:39) “พยาน” แต่ละอย่างนี้ให้การสนับสนุนพระเยซู

ขั้นตอนสุดท้าย ในยอห์น 5:40-47 พระเยซูทรงแสดงให้เห็นว่าคนที่กล่าวหาพระองค์ก็มีความผิดเช่นกัน โดยทรงเปิดเผยความแตกต่างระหว่างพันธกิจของพระองค์กับความปรารถนาอันเห็นแก่ตัวของพวกเขา พระองค์ตรัสว่าการประณามพวกเขาจะมาจากโมเสส (ยอห์น 5:45-47) ผู้ซึ่งพวกเขาตั้งความหวังไว้

`เราระวังที่จะไม่ตกหลุมพรางของการไม่ยอมจำนนทุกสิ่งต่อพระคริสต์ ทั้งที่เราเชื่อในพระเจ้าและมีหลักคำสอนที่ถูกต้องได้อย่างไร นำเสนอคำตอบของท่านในชั้นเรียน`