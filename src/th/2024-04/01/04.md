---
title:  การอัศจรรย์ที่สระน้ำเบธซาธา
date:   01/10/2024
---

หมายสำคัญถัดไปที่ยอห์นบันทึกไว้เกิดขึ้นที่สระน้ำเบธซาธา (ยอห์น 5:1-9) ผู้คนเชื่อกันว่าทูตสวรรค์จะทำให้น้ำกระเพื่อมและคนป่วยคนแรกที่ลงไปในน้ำจะหายจากโรคในทันที เป็นผลให้ระเบียงรอบสระน้ำเต็มไปด้วยฝูงชนที่หวังจะได้รับการรักษาเมื่อน้ำเกิดการกระเพื่อมในรอบถัดไป พระเยซูเสด็จไปยังกรุงเยรูซาเล็ม และขณะที่พระองค์เสด็จผ่านสระน้ำนั้น พระองค์ทอดพระเนตรเห็นฝูงชนที่ยืนรออยู่

ช่างเป็นภาพที่น่าเห็นใจ คนเหล่านั้นทั้งหมด บางคนก็ป่วยหนัก กำลังรอคอยการรักษาจากน้ำที่ไม่น่าจะรักษาได้อย่างแน่นอน ช่างเป็นโอกาสอันดีสำหรับพระเยซูเสียเพียงไร

`อ่าน ยอห์น 5:1-9 เห็นได้ชัดว่าทุกคนที่อยู่ริมสระอยากหายจากโรค เหตุใดพระเยซูจึงถามชายง่อยว่าเขาอยากหายจากโรคไหม (ยอห์น 5:6)`

เมื่อคนเราเจ็บป่วยเป็นเวลานาน อาการเจ็บป่วยนั้นจะกลายเป็นเรื่องปกติ แม้จะดูเป็นเรื่องแปลกก็ตาม แต่บางครั้งการละทิ้งความพิการนั้นไปก็อาจดูเป็นเรื่องรบกวนใจ ชายคนนั้นบอกเป็นนัยในคำตอบของเขาว่า เขาต้องการรับการรักษา อย่างไรก็ตาม ปัญหาก็คือว่า เขากำลังมองหาการรักษานั้นผิดที่ โดยไม่รู้ว่าพระผู้ทรงสร้างขาของมนุษย์กำลังยืนอยู่ตรงหน้าเขาแล้ว ชายนั้นแทบไม่รู้เลยว่าใครกำลังพูดอยู่กับเขา แม้หลังจากที่ได้รับการรักษาให้หายแล้ว เขาอาจเริ่มเข้าใจว่าพระเยซูคือผู้พิเศษมากอย่างแท้จริง

“พระเยซูไม่ทรงขอให้ผู้ที่ป่วยคนนั้นแสดงออกถึงความเชื่อในพระองค์ พระองค์ตรัสอย่างเรียบง่ายว่า ‘ลุกขึ้นเถิด จงยกแคร่ของท่านเดินไป’ แต่ความเชื่อของชายผู้นี้ยึดพระดำรัสนั้นไว้แน่น เส้นประสาทและกล้ามเนื้อทุกมัดกลับมีชีวิตขึ้นมาใหม่และแขนขาพิการของเขาขยับเพื่อประกอบกิจที่ให้ประโยชน์ได้ เขาตั้งใจปฏิบัติตามพระบัญชาของพระคริสต์โดยไม่สงสัยและกล้ามเนื้อทั้งหมดของเขาตอบสนองตามความตั้งใจของเขา เขาลุกขึ้นยืนและรู้ตัวว่าตนเองเป็นคนมีชีวิตชีวา... พระเยซูไม่ได้ประทานคำมั่นใจแก่เขาว่าจะได้รับการทรงช่วยจากพระเจ้า ชายนี้อาจหยุดชะงักเพื่อตั้งแง่สงสัยและจะสูญเสียโอกาสเดียวของการรักษา แต่เขาเชื่อพระดำรัสของพระคริสต์และโดยการปฏิบัติตามเขาก็ได้รับกำลัง” (เอลเลน จี. ไว้ท์, ผู้พึงปรารถนาของปวงชน, หน้า 202, 203)

`พระเยซูพบกับชายคนนี้ที่พระวิหารอีกในภายหลังและตรัสว่า “นี่แน่ะ ท่านหายโรคแล้ว อย่าทำบาปอีก เพื่อจะไม่มีเหตุเลวร้ายกว่านั้นเกิดกับท่าน” (ยอห์น 5:14) ความเจ็บป่วยและความบาปมีความสัมพันธ์กันอย่างไร เหตุใดเราจึงต้องเข้าใจว่าความเจ็บป่วยทั้งหมดไม่ใช่เป็นผลโดยตรงจากบาปที่เฉพาะในชีวิตของเรา`