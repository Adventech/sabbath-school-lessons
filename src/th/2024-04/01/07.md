---
title:  ศึกษาเพิ่มเติม
date:   04/10/2024
---

“พระเยซูไม่ทรงให้ความมั่นใจแก่เขา [ชายพิการ] ว่าจะได้รับการทรงช่วยจากพระเจ้า ชายนี้อาจหยุดชะงักเพื่อตั้งแง่สงสัยและจะสูญเสียโอกาสเดียวของการรักษา แต่เขาเชื่อพระดำรัสของพระคริสต์และโดยการปฏิบัติตาม เขาก็ได้รับกำลัง

“โดยความเชื่อเดียวกันนี้ เรารับการรักษาทางฝ่ายจิตวิญญาณได้ บาปตัดเราขาดจากชีวิตของพระเจ้า จิตวิญญาณของเราเป็นอัมพาตไป โดยตัวเราเองแล้วเราดำเนินชีวิตบริสุทธิ์ไม่ได้ดีไปกว่าความสามารถในการเดินของชายง่อย... ให้ผู้ที่สิ้นหวังและดิ้นรนเหล่านี้มองขึ้น พระผู้ช่วยให้รอดทรงก้มลงทอดพระเนตรเหล่าผู้ที่พระองค์ทรงไถ่ด้วยพระโลหิตของพระองค์แล้วและตรัสด้วยความเอ็นดูและสงสารว่า ‘ท่านอยากจะหายเป็นปกติหรือเปล่า’ พระองค์ทรงเรียกคุณให้ลุกขึ้นด้วยสภาพร่างกายที่สมบูรณ์และมีสันติสุข อย่ารอคอยจนคุณรู้สึกว่าได้รับการรักษาให้บริบูรณ์แล้ว จงเชื่อพระดำรัสของพระองค์และพระองค์จะทรงประกอบกิจให้สำเร็จ จงวางความตั้งใจของคุณไว้ข้างพระคริสต์ เต็มใจที่จะปรนนิบัติรับใช้พระองค์ และในการปฏิบัติตามพระดำรัสของพระองค์คุณจะได้รับกำลัง ไม่ว่าจะเป็นการกระทำชั่วและกิเลสตัณหาอันเลวร้ายที่ผูกมัดจิตวิญญาณและร่างกายที่ปล่อยตัวหมกมุ่นมาช้านานเพียงไร พระคริสต์ทรงสามารถและทรงปรารถนาที่จะช่วยคนทั้งหลายให้หลุดพ้น พระองค์จะประทานชีวิตแก่จิตวิญญาณที่ ‘ตายโดยการละเมิดและการบาป’ เอเฟซัส 2:1 พระองค์จะทรงปลดปล่อยผู้ที่ตกอยู่ภายใต้ความอ่อนแอและความโชคร้ายและอยู่ในโซ่ตรวนของบาป” (เอลเลน จี. ไว้ท์, ผู้พึงปรารถนาของปวงชน, หน้า 203)

“พระเยซูทรงต้านข้อกล่าวหาของการหมิ่นประมาทพระเจ้า พระองค์ตรัสว่าอำนาจของเราในการกระทำสิ่งที่พวกเขากล่าวหาเรานั้นได้มาโดยที่เราเป็นบุตรของพระเจ้า เราอยู่ร่วมเป็นหนึ่งกับพระองค์ในธรรมชาติ ในพระทัยและในเป้าหมาย” (ผู้พึงปรารถนาของปวงชน, หน้า 208)

**คำถามเพื่อการอภิปราย**:

`พิจารณาบทเรียนของสัปดาห์นี้ ความเชื่อเป็นกุญแจสำคัญที่ทำให้การรักษาเหล่านี้เกิดขึ้นได้ ในทางกลับกันผู้นำแสดงให้เห็นถึงอันตรายของความสงสัยและความไม่เชื่อ เหตุใดเราจึงต้องไม่สับสนระหว่างคำถามที่เรามี (ซึ่งเราทุกคนต่างมีคำถาม) กับความสงสัย เหตุใดคำถามและความสงสัยจึงไม่เหมือนกัน และเหตุใดการเข้าใจความแตกต่างระหว่างสองสิ่งนี้จึงสำคัญ`

`ศึกษาคำถามท้ายบทของวันพฤหัสบดี เหตุใดเราผู้เป็นเซเว่นธ์เดย์แอ๊ดเวนตีสจึงต้องระมัดระวังเป็นพิเศษตัวอย่างเช่น แม้ว่าการเข้าใจและรักษาวันสะบาโตที่ถูกต้องหรือการเข้าใจในเรื่องของสภาพของคนตายจะสำคัญมากเพียงใด แต่เหตุใดความจริงเหล่านี้ไม่อาจช่วยเราให้รอดได้ แต่อะไรช่วยเราให้รอดได้และช่วยอย่างไร`

`ศึกษา ยอห์น 5:47 อย่างตั้งใจ ผู้คนในทุกวันนี้ที่ปฏิเสธเรื่องน้ำท่วมโลกหรือการทรงสร้างหกวันเป็นอย่างที่พระเยซูทรงเตือนในข้อนี้อย่างไร`