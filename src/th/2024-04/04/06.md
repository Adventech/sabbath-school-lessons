---
title:  คำพยานของนิโคเดมัส
date:   24/10/2024
---

`อ่าน ยอห์น 3:1-21 คำพยานของนิโคเดมัสสนับสนุนใจความหลักของพระธรรมยอห์นอย่างไร`

นิโคเดมัสเป็นอาจารย์ที่ได้รับความนับถือในอิสราเอลและเป็นสมาชิกที่มั่งคั่งของสภาซันเฮดริน คำพยานของเขามีส่วนสำคัญในพระธรรมยอห์ด้วยเหตุผลหลายประการ เขาเรียกพระเยซูว่า “รับบี” และกล่าวถึงหมายสำคัญที่พระเยซูทรงกระทำเพื่อเป็นหลักฐานยืนยันพันธกิจอันศักดิ์สิทธิ์ของพระองค์ นอกจากนี้นิโคเดมัสยังได้ให้หลักฐานที่สนับสนุนความเป็นพระเมสสิยาห์ของพระเยซูก่อนที่เขาจะเข้าใจเรื่องนี้อย่างถ่องแท้เสียด้วยซ้ำ

นิโคเดมัสมองว่าหมายสำคัญเหล่านั้นเป็นหลักฐานบ่งบอกว่าพระเยซูทรงเป็นพระเจ้า แต่เขาไม่ได้เชื่อมโยงหมายสำคัญกับคำพยากรณ์ในพันธสัญญาเดิมที่กล่าวว่าพระเยซูทรงเป็นพระเมสสิยาห์ ดังนั้นนิโคเดมัสจึงเข้ามาด้วยความสงสัยและยังไม่ยอมรับว่าพระเยซูทรงเป็นพระคริสต์

`อ่าน ยอห์น 3:3-21 พระเยซูตรัสอะไรกับนิโคเดมัสเพื่อบ่งบอกว่าพระองค์สามารถอ่านใจเขาได้`

พระเยซูทรงทราบจิตใจของแต่ละคน การตอบสนองต่อนิโคเดมัสอาจดูเหมือนฉับพลัน แต่พระองค์ทรงมุ่งตรงไปที่ประเด็นนี้ ในขณะที่ชาวยิวเชื่อว่าคนต่างชาติจำเป็นต้องกลับใจใหม่ แต่หลายคนก็ไม่เข้าใจว่าพวกเขาเองผู้ที่ได้รับการเลือกก็ต้องการประสบการณ์ของการกลับใจใหม่เช่นกัน ไม่มีใครเกิดมาก็รอดได้เลย ไม่ว่าจะมีเชื้อชาติอะไรหรือเติบโตในคริสตจักรใด

มรดกอันงดงามที่ชาวยิวได้รับนับมาจากสมัยอับราฮัมทำให้พวกเขามีข้อได้เปรียบที่แตกต่างจากชนชาติอื่น ๆ อย่างไม่ต้องสงสัย (อ่าน โรม 3:1, 2) แต่มรดกนั้นไม่เพียงพอ พระเยซูทรงบอกนิโคเดมัสถึงเรื่องที่น่าประหลาดใจว่า เขาผู้ซึ่งเป็นอาจารย์และผู้ปกครองในอิสราเอลจะต้องบังเกิดใหม่จากเบื้องบน

จากนั้นพระเยซูทรงท้าทายนิโคเดมัสเพราะความไม่รู้ฝ่ายจิตวิญญาณของเขาเองโดยตรัสว่า “ท่านเป็นถึงอาจารย์ของคนอิสราเอล ท่านไม่เข้าใจสิ่งเหล่านี้เลยหรือ” (ยอห์น 3:10) ท่านผู้เป็นอาจารย์ที่สูงส่ง ท่านไม่รู้เรื่องนี้หรือ คงเป็นการตำหนิอย่างน่าตกใจสำหรับคนที่มีตำแหน่งและความรู้เช่นนี้

แม้ว่านิโคเดมัสจะมีคำถามต่าง ๆ เกี่ยวกับพระเยซูในตอนนั้น แต่นิโคเดมัสก็เข้าข้างพระองค์และผู้ติดตามพระเยซูในเวลาต่อมา (อ่าน ยอห์น 19:39)

`การ “เกิดใหม่” หมายความว่าอย่างไร และเหตุใดพระเยซูจึงทรงเน้นเรื่องนี้`