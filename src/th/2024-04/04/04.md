---
title:  สาวกทั้งสองของยอห์น
date:   22/10/2024
---

สาวกสองคนของยอห์นผู้ให้บัพติศมายืนอยู่กับเขาขณะที่พระเยซูเสด็จผ่านไป ยอห์นประกาศว่า “จงดูพระเมษโปดกของพระเจ้า” (ยอห์น 1:36) สาวกทั้งสองเคยได้ยินคำสอนของยอห์นเกี่ยวกับพระคริสต์ผู้ที่จะทรงทำให้คำพยากรณ์ในพันธสัญญาเดิมที่เกี่ยวกับการเสด็จมาของพระเมสสิยาห์สำเร็จ สาวกทั้งสองจึงละทิ้งยอห์นและติดตามพระเยซูไป โดยตระหนักว่าพระเยซูทรงยิ่งใหญ่กว่ายอห์นผู้ให้บัพติศมาและพระองค์จะทรงเป็นผู้ทำให้ข่าวสารที่ยอห์นประกาศนั้นสำเร็จผล

`อ่าน ยอห์น 1:35-39 สาวกสองคนนี้ทำอะไรหลังจากได้ยินคำพยานเกี่ยวกับพระเยซูจากยอห์น`

ด้วยความปรารถนาที่จะอยู่กับพระเยซู พวกเขาจึงใช้เวลากับพระองค์ทั้งวัน โอ้ พวกเขาต่างได้เรียนรู้และได้รับประสบการณ์จากพระองค์อย่างมากมายเพียงใด

ประสบการณ์เหล่านั้นคงสำคัญมากเพราะหลังจากนั้นไม่นานพวกเขาต่างปรารถนาที่จะแบ่งปันประสบการณ์นั้นกับผู้อื่น อันดรูว์หนึ่งในสาวกสองคนนั้นรีบไปพบซีโมนพี่ชายของตนในทันทีและบอกว่า “เราพบพระเมสสิยาห์แล้ว” (ซึ่งแปลว่าพระคริสต์)” (ยอห์น 1:41) เมื่ออันดรูว์พาพี่ชายของตนไปพบพระเยซู พระเยซูทรงสำแดงให้เห็นในทันทีว่าทรงรู้จักเขาและตรัสว่า ท่านคือซีโมนบุตรยอห์น คนจะเรียกท่านว่าเคฟาส” (ยอห์น 1:42) พระเยซูทรงรู้จักและเข้าใจเปโตร แนวคิดที่ว่าพระเยซูทรงรู้จักบุคคลนั้นเป็นใจความหลักที่เกิดขึ้นหลายครั้งในพระธรรมยอห์น (อ่านตัวอย่างใน ยอห์น 2:24, 25)

“หากยอห์นและอันดรูว์มีใจที่ไม่เชื่อเหมือนพวกปุโรหิตและพวกผู้ปกครองแล้ว พวกเขาก็คงไม่ได้เป็นนักเรียนนั่งอยู่แทบพระบาทของพระเยซู พวกเขาคงเข้าเฝ้าพระเยซูในฐานะนักวิจารณ์ ประณามพระดำรัสของพระองค์... แต่สาวกชุดแรกไม่ได้ทำเช่นนี้ พวกเขาสนองตอบการทรงเรียกของพระวิญญาณบริสุทธิ์ในคำเทศนาของยอห์นผู้ให้บัพติศมา บัดนี้พวกเขายอมรับพระสุรเสียงของพระอาจารย์แห่งฟ้าสวรรค์... แสงของพระเจ้าส่องสว่างลงมายังคำสอนของพระคริสตธรรมคัมภีร์ภาคพันธสัญญาเดิม ความจริงและข้อคิดในทุกแง่มุมโดดเด่นขึ้นในแสงใหม่นี้” (เอลเลน จี. ไว้ท์, ผู้พึงปรารถนาแห่งปวงชน, หน้า 139)

สิ่งสำคัญทั้งหมดของพระธรรมยอห์นคือ เพื่อทำให้รู้ว่าพระเยซูทรงเป็นพระผู้ใด และเพื่อข่าวประเสริฐจะได้ถูกประกาศไปทั่วโลก

`ความเชื่อของคุณในพระคริสต์ช่วยเปลี่ยนแปลงชีวิตของคุณในด้านใดบ้าง คุณอยากเห็นการเปลี่ยนแปลงอะไรอีกบ้าง`