---
title:  ฟิลิปและนาธานาเอล
date:   23/10/2024
---

`อ่าน ยอห์น 1:43-46 คำกล่าวของฟีลิปเปิดเผยให้เห็นถึงความเชื่อที่เขามีในพระเยซูอย่างไร`

ฟีลิปมาจากเบธไซดา ซึ่งอันดรูว์และเปโตรก็มาจากเมืองเดียวกันนี้ เขาได้พบกับนาธานาเอลเพื่อนของเขาและบอกเกี่ยวกับพระเยซู ยอห์นผู้ให้บัพติศมาเรียกพระเยซูว่า “พระเมษโปดกของพระเจ้า” อันดรูว์บอกเปโตรว่าเขาได้พบ “พระเมสสิยาห์” แต่ฟีลิปเรียกพระเยซูว่า ผู้ที่โมเสสและผู้เผยพระวจนะกล่าวถึงและเพิ่มเติมด้วยการเรียกชื่อพระองค์ว่า “เยซูชาวนาซาเร็ธ” ทำให้เพื่อนของเขามีปฏิกิริยาโต้ตอบอย่างเด็ดเดี่ยวต่อการที่เขากล่าวถึงนาซาเร็ธนั้น

นาธานาเอลดูเหมือนจะมีอคติต่อเมืองเล็กๆ อย่างนาซาเร็ธ แน่นอนว่ากษัตริย์คงจะไม่มาจากสถานที่ที่ไม่สำคัญเช่นนี้ อคติทำให้ผู้คนตาบอดจากการมองเห็นคุณค่าที่แท้จริงของคนอื่น ๆ ได้อย่างง่ายดาย ดูเหมือนว่าฟีลิปจะตระหนักได้ถึงเรื่องนี้ บางทีอาจเกิดจากการพูดคุยกับนาธานาเอลในครั้งก่อน ๆ เขาแสดงให้เห็นว่าวิธีที่ดีที่สุดในการจัดการกับอคติไม่ใช่ผ่านทางข้อโต้แย้งเชิงปรัชญาหรือแนวคิดทางศาสนศาสตร์ที่ซับซ้อน แต่เป็นการเชิญชวนบุคคลนั้นให้สัมผัสความจริงด้วยตนเอง เขาพูดเพียงว่า “มาดูเถอะ” และนั่นก็คือสิ่งที่นาธานาเอลทำ เขาจึงไปดู

`อ่าน ยอห์น 1:47-51 พระเยซูทรงทำอย่างไรเพื่อแสดงให้นาธานาเอลเห็นว่าพระองค์คือผู้ใด และนาธานาเอลตอบสนองอย่างไร`

ส่วนที่หายไประหว่างข้อ 46 และ 47 เป็นรายละเอียดที่สำคัญว่านาธานาเอลตอบสนองต่อคำเชื้อเชิญของฟีลิปอย่างไร เขาได้ลุกขึ้นและไปดูพระองค์ มิตรภาพระหว่างเขาและฟีลิปแข็งแกร่งกว่าอคติของเขา และชีวิตของเขาก็เปลี่ยนไปนับจากนั้นเป็นต้นมา

พระเยซูตรัสอย่างกรุณากับนาธานาเอล โดยเรียกเขาว่าชาวอิสราเอลแท้ (ยอห์น 1:47) ซึ่งแตกต่างอย่างมากมายจากสิ่งที่นาธานาเอลพูดถึงพระเยซูก่อนหน้านั้น (ยอห์น 1:46) นาธานาเอลแปลกใจเพราะเขาไม่เคยพบพระเยซูมาก่อน

จากนั้นพระเยซูตรัสว่า พระองค์ทรงเห็นนาธานาเอลใต้ต้นมะเดื่อ ถ้อยคำง่าย ๆ นี้ทำให้นาธานาเอลมั่นใจในพระองค์ ด้วยสายตาแบบพระเจ้าของพระองค์ พระเยซูทรงเห็นนาธานาเอลอธิษฐานแสวงหาความจริงใต้ต้นไม้นั้น (อ่าน นางเอลเลน จี. ไว้ท์, ผู้พึงปรารถนาของปวงชน, หน้า 140, 141) จากนั้นนาธานาเอลจึงได้ประกาศการยอมรับพระองค์อย่างสูงส่งโดยเรียกพระองค์ว่ารับบี พระบุตรของพระเจ้า และกษัตริย์ของอิสราเอล สังเกตว่าการเปิดเผยที่ดูเหมือนเรียบง่ายที่สุดนำไปสู่การประกาศความเชื่อที่ยิ่งใหญ่ที่สุด