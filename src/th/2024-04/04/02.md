---
title:  คำพยานของยอห์นผู้ให้บัพติศมา
date:   20/10/2024
---

ดังที่ศึกษาในบทเรียนสัปดาห์ที่แล้วว่า พระธรรมยอห์นเริ่มต้นด้วยพระเยซูคริสต์ทรงเป็นพระวาทะ พระองค์ทรงดำรงอยู่เป็นนิตย์ตั้งแต่ก่อนการสร้างโลก และในบทนำเดียวกันนั้นยอห์นผู้ให้บัพติศมาก็ได้เป็นพยานถึงพระเยซู ชาวยิวบางคนในสมัยพระเยซูคาดหวังให้มีพระเมสิสยาห์สองคน ท่านหนึ่งเป็นปุโรหิตและอีกท่านหนึ่งเป็นกษัตริย์ ยอห์นแสดงให้เห็นอย่างชัดเจนว่ายอห์นผู้ให้บัพติศมาไม่ได้อ้างตนว่าเป็นพระเมสสิยาห์คนใดคนหนึ่ง แต่เป็นพยานถึงพระเมสสิยาห์ที่แท้จริงองค์เดียว

`อ่าน ยอห์น 1:19-23 ยอห์นผู้ให้บัพติศมาอธิบายถึงพันธกิจของตนอย่างไร`

พวกผู้นำศาสนาส่งปุโรหิตและคนเลวีไปถามยอห์นว่าเขาเป็นใคร เนื่องจากผู้คนในแคว้นยูเดียคาดหวังอย่างสูงว่าพระเมสสิยาห์จะเสด็จมา จึงเป็นเรื่องสำคัญที่ยอห์นจะต้องทำให้บทบาทของตนชัดเจน เขาไม่ใช่ความสว่างนั้น แต่พระเจ้าทรงส่งเขามาให้เป็นพยานถึงความสว่างและเพื่อเตรียมทางให้พร้อมสำหรับการเสด็จมาของพระเมสสิยาห์ (ยอห์น 1:6-8) นั่นจึงเป็นสาเหตุที่ยอห์นตอบพวกเขาอย่างง่าย ๆ และชัดเจนว่า “ข้าพเจ้าไม่ใช่พระคริสต์” (ยอห์น 1:20)

ยอห์นให้บัพติศมาด้วยน้ำ แต่พระคริสต์ทรงให้บัพติศมาด้วยพระวิญญาณ (ยอห์น 1:26, 33) ยอห์นไม่คู่ควรที่จะแก้สายรัดรองเท้าของพระเยซู (ยอห์น 1:27) พระคริสต์ทรงยิ่งใหญ่กว่ายอห์น เพราะพระองค์ทรงดำรงอยู่ก่อนยอห์น (ยอห์น 1:30) พระเยซูทรงเป็นพระบุตรของพระเจ้า และยอห์นเป็นเพียงแต่พยานที่ชี้ไปยังพระองค์เท่านั้น (ยอห์น 1:34)

`อ่าน อิสยาห์ 40:1-5 และยอห์น 1:23 ยอห์นนำคำจากพระธรรมอิสยาห์มาใช้อย่างไร`

ถนนในอดีตนั้นเต็มไปด้วยหินขรุขระ จึงมีการส่งคนรับใช้ให้เดินนำหน้ากษัตริย์เพื่อปรับระดับพื้นผิวถนนให้เรียบและตรง ทั้งนี้เพื่อให้การเดินทางของกษัตริย์นั้นราบรื่น ในทำนองเดียวกัน ยอห์นมาเพื่อเตรียมจิตใจของผู้คนให้พร้อมรับพระเยซูและทำให้คำพยากรณ์สัมฤทธิ์ผล

`เราผู้เป็นเซเว่นธ์เดย์แอ๊ดเวนตีสจะทำพันธกิจแบบเดียวกับยอห์นผู้ให้บัพติศมาได้อย่างไรบ้าง พันธกิจของเรากับของยอห์นมีความคล้ายคลึงกันอย่างไร`