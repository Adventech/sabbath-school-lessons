---
title:  พระเมษโปดกของพระเจ้า
date:   21/10/2024
---

ชนชาติฮีบรูรอคอยพระเมสสิยาห์เพื่อให้ปลดปล่อยพวกเขาจากชาวโรมัน ข่าวประเสริฐของยอห์นมุ่งเป้าเพื่อจะเปลี่ยนแปลงมุมมองของพวกเขาเกี่ยวกับพระเมสสิยาห์ เพื่อพวกเขาจะได้เข้าใจว่าพระเยซูคือพระผู้ที่จะทำให้คำพยากรณ์เกี่ยวกับกษัตริย์ที่จะเสด็จมานั้นสัมฤทธิ์ผล พระเมสสิยาห์มิใช่ผู้ปกครองฝ่ายโลก พระองค์เสด็จมาเพื่อให้พระสัญญาในพันธสัญญาเดิมที่เกี่ยวกับพระองค์เองสำเร็จผล รวมถึงการสละพระชนม์ของพระองค์เองเพื่อคนทั้งโลก และเพื่อฟื้นฟูความสัมพันธ์ระหว่างพระเจ้ากับประชากรของพระองค์

`อ่าน ยอห์น 1:29-37 ยอห์นผู้ให้บัพติศมาประกาศเกี่ยวกับพระเยซูอย่างไร เขาบรรยายถึงพระองค์อย่างไร และเหตุใดจึงสำคัญมากที่เราจะต้องเข้าใจว่าพระเยซูทรงเป็นพระผู้ใดและพันธกิจของพระองค์คืออะไร`

ยอห์นผู้ให้บัพติศมากล่าวถึงพระเยซูว่าพระองค์ทรงเป็นพระเมษโปดกของพระเจ้า คำกล่าวนี้สนับสนุนเป้าหมายของข่าวประเสริฐจากยอห์น ซึ่งก็คือการทำให้เกิดการเข้าใจใหม่เกี่ยวกับพระราชกิจและพระลักษณะของพระเมสสิยาห์ แท้จริงแล้วพระเยซูจะทรงเป็นผู้ที่ทำให้ระบบการถวายบูชาสำเร็จขึ้น โดยชี้ไปยังพระสัญญาของพระผู้ไถ่ที่ให้ไว้ครั้งแรกในปฐมกาล 3:15

“ในขณะที่พระเยซูรับบัพติศมานั้น ยอห์นได้ชี้ไปยังพระองค์ว่าทรงเป็นพระเมษโปดกของพระเจ้า เป็นแสงสว่างใหม่ที่ส่องมายังพระราชกิจของพระเมสสิยาห์ ความคิดของผู้เผยพระวจนะมุ่งตรงไปยังถ้อยคำของพระธรรมอิสยาห์ที่ว่า ‘เหมือนลูกแกะถูกนำไปฆ่า’ อิสยาห์ 53:7” (เอลเลน จี. ไว้ท์, ผู้พึงปรารถนาแห่งปวงชน, หน้า 136)

`อ่าน มาระโก 10:45, โรม 5:6, และ 1 เปโตร 2:24 ข้อพระคัมภีร์เหล่านี้ช่วยให้เราเข้าใจบทบาทของพระเยซูในฐานะ “พระเมษโปดกของพระเจ้า” อย่างไร`

แม้ว่ายอห์นผู้ให้บัพติศมายังจำเป็นต้องเรียนรู้เกี่ยวกับพระราชกิจของพระเยซูอีกมาก แต่เขาก็มั่นใจว่าพระเยซูทรงเป็นพระเมสสิยาห์ที่ทรงสัญญาไว้ ทรงเป็นผู้ที่เสด็จมาเพื่อทำให้คำพยากรณ์สำเร็จผล

`ลองพิจารณาชื่อของพระเยซูที่เรียกว่า “พระเมษโปดกของพระเจ้า” อย่างถี่ถ้วน ทำให้ท่านคิดถึงภาพของอะไร และการที่ชื่อนี้เชื่อมโยงกับระบบการถวายบูชาในพันธสัญญาเดิมช่วยให้ท่านซาบซึ้งในพระคุณของความรอดอันมีค่ามหาศาลได้อย่างไร`