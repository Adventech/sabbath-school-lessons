---
title:  มองไปยังพระเยซูผู้เดียว
date:   23/12/2024
---

`อ่าน ยอห์น 21:20-22 คำถามอะไรที่ทำให้เปโตรหลงทาง และพระเยซูทรงทำให้กลับมาถูกทางอย่างไร`

พระเยซูเพิ่งจะนำเปโตรกลับคืนสู่พันธกิจและบอกเขาว่า “จงตามเรามาเถิด” (ยอห์น 21:19) ซึ่งน่าจะเป็นการบอกให้เดินตามพระเยซูไปตามชายหาด และนั่นจึงเป็นเหตุให้เปโตรหันกลับมาและเห็นยอห์นเดินตามพระเยซูไปด้วย เขาจึงถามเกี่ยวกับยอห์นว่า “องค์พระผู้เป็นเจ้า คนนี้จะเป็นยังไงบ้าง” (ยอห์น 21:21)

ในการนำเปโตรกลับคืนสู่พันธกิจ พระเยซูได้ทรงพยากรณ์ถึงลักษณะการตายของเขา (ยอห์น 21:18) ดูเหมือนว่าเปโตรก็อยากจะรู้เกี่ยวกับการตายของยอห์นด้วยเช่นกัน พระเยซูทรงหันเหความสนใจของเปโตรให้ติดตามพระองค์ไป โดยไม่ต้องกังวลว่าจะเกิดอะไรขึ้นกับสาวกคนอื่น

`อ่าน ยอห์น 21:23-25 ผู้คนเข้าใจคำกล่าวของพระเยซูผิดอย่างไร อัครสาวกยอห์นชี้แจงความเข้าใจผิดนี้อย่างไร`

ผู้คนเข้าใจความหมายคำกล่าวของพระเยซูผิดไป พระองค์ตรัสว่า “ ‘ถ้าเราอยากให้เขาอยู่จนกว่าเราจะมา มันเกี่ยวอะไรกับท่าน จงตามเรามาเถิด’ ” (ยอห์น 21:22) พวกเขาเข้าใจว่าพระเยซูทรงหมายความว่า พระองค์จะเสด็จกลับมาก่อนที่ยอห์นจะเสียชีวิต เมื่อเวลาผ่านไปและยอห์นก็แก่ตัวลง หากเขาตายไปแล้วพระเยซูยังไม่เสด็จกลับมา ก็คงจะเป็นปัญหา (ซึ่งในความเป็นจริง ยอห์นก็ตายก่อน) ยอห์นจึงชี้แจงความเข้าใจผิดนี้โดยกล่าวว่าเรื่องนี้เป็นการกล่าวถึงพระประสงค์ของพระเยซู ถ้าพระองค์ประสงค์ให้สิ่งใดให้เกิดขึ้นสิ่งนั้นก็จะเกิด มิใช่เป็นการพยากรณ์ถึงเหตุการณ์ที่จะเกิดขึ้นในอนาคต

แนวคิดการมุ่งความสนใจไปที่พระเยซูแทนที่จะมุ่งไปที่คนอื่น ๆ เป็นการนำไปสู่บทเรียนที่เหลือของสัปดาห์นี้ พระเยซูทรงเป็นพระผู้ช่วยให้รอดของเราพระองค์เดียวเท่านั้น ส่วนคนอื่น ๆ อาจทำให้คุณผิดหวังหรือแม้แต่ทำร้ายคุณ

บทเรียนของวันอังคารและวันพฤหัสบดีจะเน้นไปที่หัวข้อการเข้าใจพระคำของพระเจ้า โดยมีจุดมุ่งหมายเพื่อรู้จักและติดตามพระเยซู พระผู้ทรงเป็นพระอาจารย์และผู้นำทางของเราแต่เพียงผู้เดียว ไม่ว่าผู้อื่นจะให้ความช่วยเหลือ ให้คำปรึกษา และคำแนะนำแก่เราอย่างไรก็ตาม

`คนที่คุณชื่นชมทำให้คุณต้องผิดหวังบ่อยครั้งเพียงใด คุณเรียนรู้อะไรจากเหตุการณ์เช่นนั้นแม้จะด้วยความยากลำบากก็ตาม`