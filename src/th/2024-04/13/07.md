---
title:  ศึกษาเพิ่มเติม
date:   27/12/2024
---

มุมมองของพระเจ้าแตกต่างจากมุมมองของมนุษย์อย่างสิ้นเชิง พระเจ้าทรงแสดงให้เราเห็นมุมมองของพระองค์ผ่านทางพระคำของพระองค์ นั่นคือพระคัมภีร์ โดยทางฤทธิ์อำนาจของพระวิญญาณบริสุทธิ์ อยู่ที่เราเลือกว่า เราต้องการเดินในความมืดหรือยอมรับความสว่างที่มาจากพระเยซูคริสต์ที่เปิดเผยแก่เราผ่านทางพระคำหรือพระคัมภีร์

องค์ประกอบสำคัญสำหรับการเลือกนี้คือ การยอมจำนนต่อพระเยซูคริสต์ พระบุตรของพระเจ้าและพระผู้ไถ่มวลมนุษย์ โดยผ่านทางฤทธิ์อำนาจของพระวิญญาณบริสุทธิ์ พระเจ้าพระบิดาทรงสำแดงชีวิต การสิ้นพระชนม์ และการฟื้นคืนพระชนม์ของพระเยซูแก่เรา นี่คือความรักอันล้ำลึกของพระองค์ และเรารู้จักพระเยซูได้ก็เพราะชีวิต การสิ้นพระชนม์ และการฟื้นคืนพระชนม์ของพระองค์ที่บันทึกไว้ในพระคำของพระเจ้า

“ทูตสวรรค์ของพระเจ้าขึ้นลงไปมาระหว่างโลกกับสวรรค์อยู่เนืองนิตย์ การอัศจรรย์ของพระคริสต์ทรงกระทำด้วยอำนาจของพระเจ้าโดยผ่านการรับใช้ของทูตสวรรค์เพื่อผู้เจ็บป่วยและผู้ที่มีความทุกข์ระทม ทุกพระพรของพระเจ้ามาถึงเราโดยทางพระคริสต์ผ่านการรับใช้ของผู้สื่อข่าวชาวสวรรค์ พระผู้ช่วยให้รอดของเรารับธรรมชาติของมนุษย์ไว้เพื่อรวมผลประโยชน์ของพระองค์เข้ากับผลประโยชน์ของบุตรชายหญิงของอาดัมที่ล้มลงในบาป โดยความเป็นพระเจ้าทรงคว้าพระบัลลังก์ของพระองค์ไว้ และด้วยเหตุฉะนี้พระคริสต์ทรงเป็นสื่อกลางของการสื่อสารของมนุษย์กับพระเจ้าและของพระเจ้ากับมนุษย์” (เอลเลน จี. ไว้ท์, ผู้พึงปรารถนาของปวงชน, หน้า 143)

**คำถามเพื่อการอภิปราย**:

`เรื่องราวใดในพระธรรมยอห์นจากเรื่องทั้งหมดที่แสดงให้คุณเห็นถึงความรักและพระลักษณะของพระเจ้ามากที่สุด `

`เราจะค้นหาความจริงอย่างไรในทางปฏิบัติ`

`เหตุใดการไม่ตัดสินความจริงด้วยตัวเราเองจึงเป็นเรื่องยาก เราจะไม่ใช้ความคิดเห็นส่วนตัวในการตีความพระคัมภีร์ได้หรือไม่ หรือความเป็นมนุษย์ของเราจะยังคงส่งผลต่อมุมมองของเราในพระคัมภีร์ เหตุใดเราจึงต้องเข้าใจถึงสิ่งนี้ และความอ่อนน้อมถ่อมตนช่วยให้เราละทิ้งอคติและยอมรับพระวจนะของพระเจ้าอย่างเต็มที่ได้อย่างไร`

`ประวัติศาสตร์ของคริสต์ศาสนาตะวันตกเต็มไปด้วยตัวอย่างที่น่าสลดใจถึงสิ่งที่เกิดขึ้นเมื่อพระวจนะของพระเจ้าตกอยู่ภายใต้การเมืองและอคติของมนุษย์ ตัวอย่างเหล่านี้มีอะไรบ้าง ทุกวันนี้เราเรียนรู้อะไรได้บ้างจากตัวอย่างเหล่านั้นถึงอันตรายของการยอมให้มุมมองของมนุษย์ครอบงำวิธีที่เรา “ตีความ” พระคัมภีร์`

`สรุปข่าวประเสริฐยอห์นด้วยถ้อยคำของท่านเอง อะไรคือใจความสำคัญสำหรับทุกวันนี้`