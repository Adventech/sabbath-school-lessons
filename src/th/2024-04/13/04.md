---
title:  ความสว่างและความมืด
date:   24/12/2024
---

`อ่าน ยอห์น 1:4-10; ยอห์น 3:19-21; ยอห์น 5:35; ยอห์น 8:12; ยอห์น 9:5; ยอห์น 11:9, 10; และยอห์น 12:35 อะไรคือความแตกต่างอย่างชัดเจนที่ข้อพระคัมภีร์เหล่านี้แสดงให้เห็น และเหตุใดความแตกต่างนี้จึงเป็นรากฐานต่อการเข้าใจความจริง`

โลกอยู่ในความมืด มันหลีกเลี่ยงแสงสว่างและไม่อาจหาทางไปสู่พระเจ้าเที่ยงแท้ พระผู้ทรงเป็นพระเจ้าแห่งการทรงสร้างส่วนตัว พระผู้ทรงเปิดเผยและไถ่ให้รอด

“โดยลำพังมนุษยชาติเองจะไม่มีทางได้บรรลุถึงความรู้เรื่องพระเจ้าได้ ‘มันสูงกว่าฟ้าสวรรค์ ท่านจะทำอะไรได้ ลึกกว่าแดนคนตาย ท่านจะทราบอะไรได้’ โยบ 11:8 ด้วยการยอมรับพระวิญญาณเท่านั้นที่เราจะได้รับการเปิดเผยถึงสิ่งล้ำลึกของพระเจ้า ซึ่งเป็น ‘สิ่งที่ตาไม่เห็น หูไม่ได้ยิน และสิ่งที่ใจมนุษย์คิดไม่ถึง’ ‘พระเจ้าได้ทรงสำแดงสิ่งเหล่านี้กับเราทางพระวิญญาณ เพราะว่าพระวิญญาณทรงหยั่งรู้ทุกสิ่งแม้เป็นความล้ำลึกของพระเจ้า’ ” (เอลเลน จี. ไว้ท์, ผู้พึงปรารนถนาของปวงชน, หน้า 412)

มีเพียงพระเยซูคริสต์เท่านั้น “ทรงสำแดงพระเจ้า” พระบิดา (ยอห์น 1:18) คำกริยานี้ในภาษากรีกคือ exēgeomai ซึ่งแปลว่า “ตีความหมาย” “อธิบาย” “เปิดเผย” ยอห์นกล่าวถึงพระเยซูในฐานะผู้ส่งสารจากสวรรค์ พระผู้ทรงอธิบายว่าการรู้จักพระเจ้าหมายความว่าอย่างไร เราจะรู้จักพระเจ้าอย่างแท้จริงได้โดยผ่านทางพระเยซูเท่านั้น

`อ่าน ยอห์น 8:42-44 พระเยซูบรรยายถึงความเชื่อของผู้นำศาสนาของชนชาติอิสราเอลที่ตั้งอยู่บนรากฐานเทียมเท็จอย่างไร`

ผู้ที่ไม่ดำเนินชีวิตตามความจริงย่อมพึ่งพาความเข้าใจของตนเอง พวกเขาตีความหมายจากมุมมองของมนุษย์เท่านั้น ในทางกลับกันเราต้องยอมรับว่าพระคริสต์ทรงเป็นความสว่างของโลกและติดตามพระองค์ขณะที่เราตีความพระคำของพระองค์ แต่มารนั้นพูดจา “ตามสันดานของมันเอง” (ยอห์น 8:44) หากเราไม่ระมัดระวังและไม่ยอมจำนนด้วยความเชื่อและการเชื่อฟังพระเจ้าแล้ว เราก็จะตกอยู่ในความเสี่ยงที่จะทำสิ่งเดียวกัน นั่นคือการอ่านข้อพระคัมภีร์โดยตั้งอยู่บนฐานของความปรารถนา ความต้องการ และมุมมองของเราเอง ซึ่งการกระทำเช่นนี้ทำได้ง่ายกว่าที่เราคิดนัก

`คุณจะปฏิบัติอย่างไรเมื่อได้ยินความจริงที่ทำให้คุณต้องอึดอัด`