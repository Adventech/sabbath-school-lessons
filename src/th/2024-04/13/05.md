---
title:  ศาสนศาสตร์จาก “เบื้องบน” หรือ “เบื้องล่าง”
date:   25/12/2024
---

`อ่าน ยอห์น 4:46-54 ปัญหาอะไรที่ทำให้ข้าราชการต้องมาหาพระเยซู และอะไรคือประเด็นแท้จริงที่ซ่อนอยู่`

ชายคนนี้เข้ามาหาพระเยซูผู้ทรงเป็นความสว่างของโลก แต่เขาตัดสินใจว่าจะเชื่อก็ต่อเมื่อพระเยซูรักษาลูกของเขาให้หาย เราอาจเรียกแนวคิดทางศาสนศาสตร์ของชายคนนี้ว่า “ศาสนศาสตร์จากเบื้องล่าง” ซึ่งกำหนดกฎเกณฑ์และมาตรฐานสำหรับพระเจ้าและพระวจนะของพระองค์ ความคิดของมนุษย์ซึ่งมีข้อบกพร่องและมีขีดจำกัดกลายเป็นผู้มีอำนาจขั้นสุดท้ายในการตีความหมายพระวจนะของพระเจ้า ช่างเป็นกับดักที่อันตรายมากหากตกลงไป

ศาสนศาสตร์จาก “เบื้องบน” นั้นตรงกันข้าม เกิดจากความเชื่อและการเชื่อฟังพระเจ้าและพระวจนะของพระองค์ก่อน (ยอห์น 4:48; ยอห์น 6:14, 15; 2 ทิโมธี 3:16) เมื่อเรายอมรับพระคัมภีร์โดยความเชื่อ พระคัมภีร์ก็จะตีความตัวเอง มุมมองแบบพระคัมภีร์ไม่ใช่ปรัชญาร่วมสมัยที่จะนำทางความเข้าใจและการตีความพระคัมภีร์ มุมมองแบบมนุษย์จะต้องอยู่ภายใต้และยอมจำนนต่อพระวจนะของพระเจ้า ไม่ใช่ในทางกลับกัน

ถ้าเราเชื่อถ้อยคำในพระคัมภีร์ เราก็เชื่อในพระคำของพระเยซู (ยอห์น 5:46, 47) “ ‘ถ้าพวกท่านยึดมั่นในคำสอนของเรา ท่านก็เป็นสาวกของเราอย่างแท้จริง’ ” (ยอห์น 8:31) ถ้าเราสงสัยในพระคำของพระเจ้า พระคำของพระองค์ก็ไม่อยู่ในตัวเรา (ยอห์น 5:38) “ถ้าใครไม่ยอมรับเราและไม่รับคำของเรา จะมีสิ่งหนึ่งพิพากษาเขา คำที่เรากล่าวแล้วนั่นแหละจะพิพากษาเขาในวันสุดท้าย เพราะเราไม่ได้กล่าวตามใจเราเอง แต่พระบิดาผู้ทรงใช้เรามาเป็นผู้บัญชาเราว่าจะกล่าวอะไรหรือพูดอะไร” (ยอห์น 12:48, 49)

การฟังพระคำของพระเจ้าเป็นมากกว่าการรับข้อมูลอย่างเฉย ๆ แต่หมายถึงการปฏิบัติตามพระประสงค์ของพระเจ้าด้วย นี่คือการตอบสนองต่อการได้ยินพระคำแบบปฏิบัติตาม “ถ้าใครตั้งใจประพฤติตามพระประสงค์ของพระองค์ คนนั้นก็จะรู้ว่าคำสอนนี้มาจากพระเจ้าหรือว่าเราพูดตามใจชอบเอง” (ยอห์น 7:17)

การได้ยินและปฏิบัติตามพระคำของพระเจ้าเป็นการแสดงออกถึงความรักที่มีต่อพระองค์ “ ‘ถ้าใครรักเรา คนนั้นจะประพฤติตามคำของเรา และพระบิดาจะทรงรักเขา แล้วเราทั้งสองจะมาหาเขาและจะอยู่กับเขา’ ” (ยอห์น 14:23)

`ความรักของเราที่มีต่อพระเยซูกับการเชื่อฟังมีความสัมพันธ์กันอย่างไร เหตุใด “การเชื่อฟัง” ใด ๆ ก็ตามที่ไม่อยู่บนฐานของความรักจึงเสี่ยงต่อการพยายามปฏิบัติอย่างเคร่งครัดเพื่อให้เป็นที่โปรดปรานของพระเจ้า`