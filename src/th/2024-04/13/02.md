---
title:  การพบปะที่กาลิลี
date:   22/12/2024
---

`อ่าน ยอห์น 21:1-19 พระคัมภีร์ข้อนี้เปิดเผยความจริงที่สำคัญอะไรบ้าง โดยเฉพาะความจริงที่เกี่ยวกับพระคุณของพระเจ้าและการถ่อมตนของมนุษย์`

ยอห์น 20 จบลงด้วยวัตถุประสงค์ของพระธรรมเล่มนี้ ซึ่งน่าจะเป็นบทสรุปที่สมเหตุสมผล แต่ยังมีอีกบทหนึ่งคือ บทที่ 21 ซึ่งเริ่มต้นบทด้วยสาวกบางคนที่กลับมายังแคว้นกาลิลี เปโตรแนะนำให้พักค้างคืนที่ทะเลสาบ ดูเหมือนยุคเดิมได้หวนกลับมาอีกครั้ง และแล้วเหล่าสาวกก็กลับมาทำอาชีพประมงแบบเดิม แต่คืนนั้นพวกเขาจับอะไรไม่ได้เลย

ในตอนเช้า ชายแปลกหน้าลึกลับคนหนึ่งบนชายฝั่งบอกให้พวกเขาทอดแหทางด้านขวาของเรือ จากนั้นพวกเขาก็จับปลาได้มากมายจนไม่สามารถดึงอวนขึ้นได้ เหตุการณ์นี้สะท้อนการเริ่มต้นพันธกิจของพวกเขากับพระเยซู (อ่านใน ลูกกา 5:1-11) ยอห์นจำพระเยซูได้ในทันทีและบอกเปโตร ซึ่งเขาได้กระโดดลงน้ำในทันใดและว่ายขึ้นฝั่งในทันที

พระเยซูทรงถามคำถามเปโตรสามข้อเกี่ยวกับความรักที่เขามีต่อพระอาจารย์ของเขา ก่อนการตรึงกางเขน เปโตรยืนยันว่าเขาจะสละชีวิตเพื่อพระเยซู (ยอห์น 13:37) ครั้งนั้นพระเยซูก็ทรงพยากรณ์ว่าเปโตรจะปฏิเสธสามครั้ง (ยอห์น 13:38) การพบปะกันที่แคว้นกาลิลีในครั้งนี้ เปโตรไม่ได้มุ่งความสนใจไปที่ตนเองอีกต่อไป แต่มุ่งความสนใจไปที่พระเยซูแทน “ ‘องค์พระผู้เป็นเจ้า พระองค์ทรงทราบทุกสิ่ง พระองค์ทรงรู้ดีว่าข้าพระองค์รักพระองค์’ ” (ยอห์น 21:17)

บางคนสังเกตว่า ในการตั้งคำถามนี้กับเปโตร พระเยซูทรงใช้กริยาคำว่า agapaō ซึ่งหมายถึงรักอย่างไม่มีเงื่อนไข (ยกเว้นครั้งสุดท้าย) และเปโตรก็ตอบกลับด้วยคำว่า phileō ทุกครั้ง ซึ่งหมายถึงการรักแบบฉันมิตร หมายความว่าเปโตรยังไม่ได้บรรลุถึงความรักในระดับสูงกว่า

อันที่จริงคำตอบของเปโตรเน้นไปที่การถ่อมตน เมื่อนึกถึงความล้มเหลวในอดีตของเขา เปโตรจึงถ่อมตนโดยใช้ “คำที่ต่ำกว่า” ไม่กล้าที่จะโอ้อวดตนเองมากเกินไป พระเยซูทรงยอมรับความอ่อนน้อมถ่อมตนนี้ ซึ่งเป็นกุญแจสำคัญในการช่วยให้เปโตรกลับคืนสู่พันธกิจ ไม่ต้องสงสัยเลยว่า ความอ่อนน้อมถ่อมตนเป็นคุณสมบัติที่ดีที่สุดประการหนึ่งสำหรับพันธกิจ เพราะว่าความอ่อนน้อมถ่อมตนจะมุ่งความสนใจไปที่พระเยซูคริสต์ ไม่ใช่ที่ตนเอง

การกลับคืนมาของเปโตรและบทบาทของเขาในฐานะผู้นำคริสตจักรยุคแรกเป็นหลักฐานที่ชัดเจนที่สุดว่าพระเยซูทรงเป็นขึ้นมาจากความตาย คงเป็นเรื่องยากที่จะอธิบายบทบาทที่สำคัญของเปโตรหากพระเยซูไม่ได้นำเขากลับคืนสู่พันธกิจต่อหน้าบรรดาสาวกคนอื่น ๆ

`เหตุใดความอ่อนน้อมถ่อมตนจึงเป็นกุญแจสำคัญสำหรับผู้ใดก็ตามที่ต้องการรู้จักองค์พระผู้เป็นเจ้า เมื่อนึกถึงบริบทของกางเขนแล้วเราแต่ละคนควรภูมิใจในสิ่งใด`