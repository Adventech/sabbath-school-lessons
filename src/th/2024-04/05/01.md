---
title:  คำพยานของชาวสะมาเรีย
date:   26/10/2024
---

### อ่านข้อพระคัมภีร์สำหรับบทเรียนสัปดาห์นี้
ยอห์น 4:1-42; ยอห์น 3:26-30; เยเรมีย์ 2:13; เศคาริยาห์ 14:8; เอเสเคียล 36:25-27

> <p>ข้อควรจำ</p>
> พวกเขาพูดกับหญิงคนนั้นว่า ‘ตั้งแต่นี้เป็นต้นไป ที่เราเชื่อนั้นไม่ใช่เพราะคำพูดของเจ้า แต่เพราะเราได้ยินเอง และเรารู้ว่าท่านผู้นี้เป็นพระผู้ช่วยโลกให้รอดที่แท้จริง’ ” (ยอห์น 4:42)

ใครคือชาวสะมาเรีย อาณาจักรอิสราเอลทางตอนเหนือถูกชาวอัสซีเรียจับไปเป็นเชลยเมื่อ 722 ปีก่อนคริสตกาล เพื่อสร้างเสถียรภาพทางการเมือง ชาวอัสซีเรียจึงได้กระจายเชลยของตนไปทั่วอาณาจักร ในทำนองเดียวกันเชลยจากประเทศอื่น ๆ ก็ถูกต้อนมาเพื่อให้ตั้งถิ่นฐานในอาณาจักรทางตอนเหนือ และคนเหล่านี้ก็กลายเป็นชาวสะมาเรียซึ่งนับถือศาสนายูดายตามรูปแบบของตนเอง

อย่างไรก็ตามความสัมพันธ์ระหว่างชาวสะมาเรียกับชาวยิวไม่ดีนัก ตัวอย่างเช่น ชาวสะมาเรียต่อต้านการสร้างพระวิหารขึ้นใหม่หลังจากที่ชาวยิวกลับมาจากบาบิโลน ขณะเดียวกันชาวสะมาเรียก็ได้สร้างวิหารของตนเองขึ้นบนภูเขาเกริซิม แต่วิหารแห่งนี้ก็ถูกทำลายโดยจอห์น ไฮร์คานัส ผู้นำชาวยิวเมื่อ 128 ปีก่อนคริสตกาล

ความเกลียดชังนี้ยังคงดำเนินต่อไปในสมัยของพระคริสต์ ชาวยิวหลีกเลี่ยงชาวสะมาเรียให้มากที่สุดเท่าที่จะทำได้ แม้ว่าการค้าขายอาจจะยังเกิดขึ้น แต่การมีปฏิสัมพันธ์อื่น ๆ ถือเป็นข้อห้าม ชาวยิว จะไม่ขอยืมจากชาวสะมาเรียหรือแม้แต่รับความช่วยเหลือจากพวกเขา ยอห์นเล่าเรื่องของพระเยซูที่เผชิญหน้ากับหญิงข้างบ่อน้ำและผู้คนในเมืองไซคาร์ที่เป็นชาวสะมาเรียในบริบทนี้