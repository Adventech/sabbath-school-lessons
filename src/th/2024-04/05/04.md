---
title:  “ท่านเจ้าคะ ขอน้ำนั้นให้ดิฉันเถิด”
date:   29/10/2024
---

“ ‘เราจะเอาน้ำสะอาดพรมเจ้าทั้งหลาย แล้วเจ้าจะสะอาดพ้นจากมลทินทั้งหลายของเจ้า และเราจะชำระพวกเจ้าจากรูปเคารพทั้งหลายของเจ้า เราจะให้ใจใหม่แก่พวกเจ้า และเราจะบรรจุวิญญาณใหม่ไว้ภายในของเจ้าทั้งหลาย เราจะนำใจหินออกจากเนื้อของเจ้า และให้ใจเนื้อแก่เจ้า เราจะใส่วิญญาณของเราไว้ภายในของเจ้าทั้งหลาย แล้วทำให้เจ้าดำเนินตามกฎเกณฑ์ของเรา และรักษากฎหมายของเรา ทั้งทำตามนั้น’ ” (เอเสเคียล 36:25-27)

`เอเสเคียล 36:25-27 สะท้อนความจริงที่พระเยซูทรงปรารถนาจะมอบแก่นิโคเดมัสและหญิงที่บ่อน้ำอย่างไร`

พระเยซูทรงพยายามที่จะเข้าถึงคนทั้งสองด้วยความจริงฝ่ายจิตวิญญาณ แม้พระองค์จะทรงใช้ตัวอย่างจากธรรมชาติของโลกก็ตาม

ในตอนแรกแน่นอนว่าทั้งสองไม่เข้าใจสิ่งที่พระเยซูทรงหมายถึง นิโคเดมัสถามว่ามนุษย์จะเกิดใหม่ได้อย่างไร โดยสงสัยว่าเขาจะกลับไปสู่ครรภ์มารดาได้อย่างไร เห็นได้ชัดว่านิโคเดมัสคิดตามคำพูดและคิดแบบฝ่ายโลก แม้ว่าพระเยซูกำลังชี้ให้เขาเห็นความจริงฝ่ายจิตวิญญาณอย่างชัดเจนก็ตาม หญิงคนนี้ก็เช่นกันที่เข้าใจคำตรัสของพระเยซูเกี่ยวกับน้ำตามตัวอักษร ขณะที่พระเยซูกำลังตรัสอย่างชัดเจนถึงบางอย่างเกี่ยวกับฝ่ายจิตวิญญาณ

หญิงคนนั้นตอบรับข้อเสนอเกี่ยวกับน้ำดำรงชีวิตของพระเยซูโดยกล่าวว่า “ ‘ท่านเจ้าคะ ขอน้ำนั้นให้ดิฉันเถิด เพื่อดิฉันจะได้ไม่กระหายอีก และจะได้ไม่ต้องมาตักที่นี่’ ” (ยอห์น 4:15) เธอให้เหตุผลว่าน้ำที่พระเยซูจะทรงมอบให้จะช่วยลดรอบการเดินทางไปบ่อน้ำ ซึ่งจะช่วยลดความเสี่ยงที่จะพบปะกับผู้คน เป็นที่น่าสังเกตว่าบทสนทนาดำเนินไปอย่างรวดเร็วเริ่มจากการที่พระเยซูทรงขอน้ำดื่มจากเธอกลายเป็นเธอขอน้ำจากพระองค์

`อ่าน ยอห์น 4:16 พระเยซูตอบคำขอของหญิงนั้นอย่างไร`

ทันใดนั้นพระเยซูทรงเปลี่ยนหัวข้อการสนทนาด้วยการขอให้หญิงนั้นไปเรียกสามีของเธอมาที่นี่ เหตุใดหัวข้อการสนทนาจึงเปลี่ยนกะทันหัน การกระทำของหญิงนั้นแสดงให้เห็นว่าเธอกำลังหลีกเลี่ยงบางสิ่งบางอย่าง พระเยซูทรงอ่านใจของเธอได้ ในการเยียวยารักษาเธอนั้น เธอจำเป็นต้องเผชิญหน้ากับสถานการณ์ของเธอ “ก่อนที่จิตวิญญาณดวงนี้จะรับของประทานซึ่งพระองค์พร้อมที่จะประทานให้นั้น เธอต้องสำนึกบาปและยอมรับเสียก่อนว่า พระองค์เป็นพระผู้ช่วยให้รอดของเธอ” (เอลเลน จี. ไว้ท์, ผู้พึงปรารถนาของปวงชน, หน้า 187)