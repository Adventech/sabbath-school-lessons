---
title:  หญิงข้างบ่อน้ำ
date:   28/10/2024
---

`อ่าน ยอห์น 4:7-15 พระเยซูทรงเริ่มการเป็นพยานกับหญิงผู้นี้อย่างไร`

“ความเกลียดชังระหว่างชาวยิวกับชาวสะมาเรียกีดกันไม่ให้เธอแสดงความเมตตาต่อพระเยซู แต่พระองค์ทรงแสวงหากุญแจเปิดเข้าสู่หัวใจดวงนี้ และด้วยวิธีที่ได้มาโดยความรักจากพระเจ้า พระองค์ทรงขอโดยไม่ได้ทรงเป็นฝ่ายเสนอที่จะประทาน การเสนอความกรุณาอาจจะถูกปฏิเสธก็ได้ แต่ความไว้วางใจจะปลุกความวางใจ” (เอลเลน จี. ไว้ท์, ผู้พึงปรารถนาของปวงชน, หน้า 184)

พระเยซูทรงทราบสิ่งที่อยู่ในใจของผู้คนเช่นเดียวกับกรณีของนิโคเดมัส เมื่อหญิงนั้นแปลกใจที่ชาวยิวขอความช่วยเหลือจากชาวสะมาเรีย พระเยซูจึงทรงตอบเธออย่างตรงประเด็น “ ‘ถ้าเธอรู้จักของที่พระเจ้าประทาน และรู้จักผู้ที่พูดกับเธอว่า ‘ขอน้ำให้เราดื่มบ้าง’ ก็คงจะขอจากท่านผู้นั้น และผู้นั้นก็คงจะให้น้ำดำรงชีวิตแก่เธอ’ ” (ยอห์น 4:10)

คำตอบของเธอนั้นคล้ายกับคำถามของนิโคเดมัสที่พระองค์ตรัสถึงเรื่องการบังเกิดใหม่ว่า “เหตุการณ์อย่างนี้จะเป็นไปได้อย่างไร” (ยอห์น 3:9) เธอถามว่า “ท่านเจ้าคะ ท่านไม่มีถังตัก และบ่อนี้ก็ลึก ท่านจะเอาน้ำดำรงชีวิตนั้นมาจากไหน” (ยอห์น 4:11) ในทั้งสองกรณี (คนหนึ่งเป็นอาจารย์ชาวยิวที่น่านับถือ อีกคนหนึ่งเป็นหญิงชาวสะมาเรียที่มีชื่อเสียงในด้านที่น่าสงสัย) พระองค์ทรงชี้ให้พวกเขาเห็นความจริงฝ่ายจิตวิญญาณอันล้ำเลิศที่ทั้งสองจำเป็นต้องได้ยินและเข้าใจ โดยพื้นฐานแล้วพระเยซูทรงบอกพวกเขาทั้งสองถึงสิ่งเดียวกันคือ พวกเขาต้องการประสบการณ์การกลับใจใหม่

`คำกล่าวของพระเยซูเกี่ยวกับน้ำดำรงชีวิตมีภูมิหลังจากพันธสัญญาเดิมอย่างไร (เยเรมีย์ 2:13; เศคาริยาห์ 14:8)`

น้ำเป็นสิ่งจำเป็นสำหรับชีวิต มนุษย์ไม่สามารถดำรงอยู่ได้หากไม่มีน้ำ น้ำจึงเป็นภาพที่เหมาะสมสำหรับชีวิตนิรันดร์ได้เช่นกัน ดังนั้น พระเยซูจึงตรัสว่า “แต่คนที่ดื่มน้ำที่เราจะให้กับเขานั้น จะไม่มีวันกระหายอีกเลย น้ำที่เราจะให้เขานั้นจะกลายเป็นบ่อน้ำพุในตัวเขาพลุ่งขึ้นถึงชีวิตนิรันดร์” (ยอห์น 4:14)

`อ่าน ยอห์น 7:37, 38 พระเยซูตรัสบอกอะไรกับเราจากข้อพระคัมภีร์นี้ และเราจะมีประสบการณ์ในสิ่งที่พระองค์ทรงสัญญาได้อย่างไร`