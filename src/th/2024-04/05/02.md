---
title:  บริบทของการพบเจอ
date:   27/10/2024
---

`อ่าน ยอห์น 4:1-4 อะไรคือประเด็นที่อยู่เบื้องหลังการเสด็จผ่านแคว้นสะมาเรียของพระเยซู`

พวกฟาริสีได้ยินว่าบรรดาสาวกของพระเยซูให้บัพติศมาผู้คนมากกว่าสาวกของยอห์นผู้ให้บัพติศมา สถานการณ์เช่นนี้อาจก่อให้เกิดปัญหาระหว่างผู้ติดตามของยอห์นและของพระเยซู โดยปกติแล้วสาวกของยอห์นต้องการปกป้องชื่อเสียงของนายของตน (เปรียบเทียบกับ ยอห์น 3:26-30) ยอห์นได้ให้คำตอบอย่างน่าประทับใจต่อเหตุการณ์ครั้งนั้นว่า เขาต้องด้อยลงแต่พระเยซูจะต้องยิ่งใหญ่ขึ้น (ยอห์น 3:30) พระเยซูอาจจะต้องการหลีกเลี่ยงความขัดแย้ง พระองค์จึงเสด็จออกจากแคว้นยูเดียไปยังแค้วนกาลิลี และเส้นทางที่เชื่อมตรงที่สุดระหว่างสองแคว้นนั้นคือผ่านสะมาเรีย แต่เส้นทางนั้นก็ไม่ใช่เส้นทางเดียว ชาวยิวที่ศรัทธาในความเชื่อมักเดินอ้อมโดยใช้เส้นทางที่ยาวกว่าโดยเดินทางผ่านเปเรีย อย่างไรก็ตามพระเยซูประสงค์ทำพันธกิจในแคว้นสะมาเรีย

อ่าน ยอห์น 4:5-9 พระเยซูทรงใช้โอกาสนี้เปิดบทสนทนากับหญิงข้างบ่อน้ำอย่างไร

บ่อน้ำของยาโคบตั้งอยู่ใกล้กับเขตของเชเคม ส่วนเมืองสิคาร์ซึ่งเป็นบ้านเกิดของหญิงคนนั้นอยู่ห่างออกไปประมาณ 1.5 กม. พระเยซูประทับที่ข้างบ่อน้ำขณะที่เหล่าสาวกเข้าไปในเมืองเพื่อซื้ออาหาร พระองค์ไม่มีอุปกรณ์ที่จะตักน้ำเย็นจากบ่อมาดื่มได้ เมื่อหญิงนั้นมาตักน้ำ พระเยซูจึงทรงขอน้ำจากเธอดื่ม

สิ่งที่น่าประหลาดใจคือ ยอห์นบทที่ 3 กล่าวถึงนิโคเดมัสผู้ปกครองชาวยิวและผู้เป็นรับบียอมถ่อมตนลงมาหาพระเยซู เขามาหาพระองค์ในเวลากลางคืนเพื่อหลีกเลี่ยงไม่ให้ใครเห็น แต่ยอห์นบทที่ 4 บันทึกไว้ว่า หญิงผู้นี้ซ่อนตัวในตอนกลางวันแสก ๆ บางทีอาจเป็นเพราะต้องการหลีกเลี่ยงการพบปะกับหญิงคนอื่น ๆ ที่มาตักน้ำในตอนเช้าหรือตอนเย็นในช่วงที่อากาศเย็นกว่า ทำไมเธอจึงไปไกลขนาดนั้นเพื่อตักน้ำและต้องไปในตอนเที่ยงที่อากาศร้อน ไม่ว่าจะด้วยเหตุผลใดก็ตาม การที่เธออยู่ที่นั่นได้พบกับพระเยซูทำให้ชีวิตของเธอเปลี่ยนไป

สิ่งที่เกิดขึ้นต่อไปคือเหตุการณ์ที่น่าประทับใจ อาจารย์ชาวยิวผู้น่านับถือถูกเปรียบเทียบกับหญิงชาวสะมาเรียที่ไม่มีใครรู้จัก ช่างเป็นภาพที่แตกต่างกันเสียจริง ๆ อย่างไรก็ตามเรื่องราวพิเศษนี้ถูกเปิดเผยออกมาจากเหตุการณ์นี้

`ข้อห้ามอะไรบ้างในวัฒนธรรมของท่านที่อาจขัดขวางท่านในการเป็นพยานแก่ผู้อื่น เราเรียนรู้ที่จะก้าวข้ามสิ่งเหล่านั้นได้อย่างไร อภิปรายคำตอบของท่านในชั้นเรียนสะบาโต`