---
title:  เราเป็นทางนั้น เป็นความจริง และเป็นชีวิต
date:   03/12/2024
---

`อ่าน ยอห์น 14:5, 6 โธมัสถามอะไรเกี่ยวกับสถานที่ที่พระองค์จะเสด็จไป พระเยซูทรงตอบอย่างไร`

การที่โธมัสถามเช่นนั้นก็ดูสมเหตุสมผล ถ้าท่านไม่รู้ว่าบุคคลหนึ่งจะไปที่ไหน ท่านจะรู้วิธีตามเขาไปได้อย่างไร พระเยซูทรงเปลี่ยนมุมมองโดยตรัสว่าพระองค์ทรงเป็นทางนั้น ทางไปสู่แห่งหนใด ทางไปสู่พระบิดา บทนำของพระธรรมยอห์น (ยอห์น 1:1-18) ได้เน้นความสัมพันธ์อันใกล้ชิดระหว่างพระวาทะ (logos) คือพระเยซูคริสต์กับพระบิดา

ยอห์น 1:18 กล่าวว่าพระเจ้าผู้ทรงเป็นพระบุตรองค์เดียวคือพระผู้ทรงสำแดงพระเจ้าให้เป็นที่รู้จัก คำว่าทำให้เป็นที่รู้จักในบริบทนี้มาจากภาษากรีกคือ exēgeomai หมายถึง การอธิบาย ตีความ และเปิดเผย เราได้รับคำว่าตีความพระคัมภีร์ตามตัวอักษร (exegesis) มาจากคำนี้ ซึ่งหมายถึงการดึงความหมายออกมา ดังนั้นพระเยซูคริสต์คือการเชื่อมโยงกับพระบิดา เป็นพระผู้ทรงอธิบายหรือตีความพระบิดาให้กับโลกที่ล้มลงในบาป ด้วยเหตุนี้ พระองค์จึงทรงเป็นทางนั้นหรือหนทางไปสู่พระบิดา หากเราไม่มีพระเยซู ความเข้าใจของเราก็มีขีดจำกัด

`อ่าน ยอห์น 14:7-11 พระเยซูทรงแก้ไขความเข้าใจผิดของฟีลิปอย่างไร`

ฟีลิปให้พระองค์สำแดงพระบิดาให้เห็น นี่เป็นบางสิ่งที่มนุษย์ผู้เป็นคนบาปไม่สามารถทำและดำเนินชีวิตต่อได้ (เปรียบเทียบกับ อพยพ 33:17-34:9; ยอห์น 1:18) พระเยซูทรงตำหนิการขาดความเข้าใจและชี้ให้เห็นว่าถ้าท่านได้เห็นพระองค์ ท่านก็ได้เห็นพระบิดาแล้ว (ยอห์น 14:9) ด้วยเหตุนี้ จึงเห็นได้อย่างชัดเจนว่าพระเยซูทรงเป็นหนทางไปสู่พระเจ้า หากไม่มีพระองค์หนทางนั้นก็มืดมนและไม่แน่นอน พระองค์ทรงเป็นแสงสว่างที่แสดงหนทางสู่พระเจ้า

พระเยซูทรงเชื่อมโยงคำสามคำเข้าด้วยกันคือ ทางนั้น ความจริง และชีวิต มีเพียงยอห์น 1:23 ที่ใช้คำว่า ทางนั้น ซึ่งหมายถึงยอห์นผู้ให้บัพติศมากำลังเตรียมทางสำหรับพระเยซู และยอห์น 14:6 เป็นอีกครั้งที่ใช้คำนี้ แต่คำว่า ความจริงและชีวิต เป็นใจความหลักในข่าวประเสริฐ การศึกษาของเราในวันพุธและวันพฤหัสบดีจะมุ่งเน้นไปที่เรื่องของ ความจริง ซึ่งเป็นใจความหลักที่สำคัญอย่างยิ่ง โดยเฉพาะในโลกปัจจุบันที่ความคิดเกี่ยวกับสิ่งที่เป็นความจริงกำลังถูกตั้งคำถาม

`เหตุใดจึงอุ่นใจเมื่อเราตระหนักว่า เรามีพระเยซูเป็นผู้ทรงสำแดงให้เห็นพระเจ้าพระบิดาได้ดีที่สุด`