---
title:  ทางนั้น ความจริง และชีวิต
date:   30/11/2024
---

### อ่านข้อพระคัมภีร์สำหรับบทเรียนสัปดาห์นี้
ยอห์น 13:1-20; ยอห์น 14:1-3; ดาเนียล 7:27; ยอห์น 14:5-11; ยอห์น 1:14; โคโลสี 1:16, 17; ยอห์น 5:38-40

> <p>ข้อควรจำ</p>
> “ ‘ไม่มีใครเคยเห็นพระเจ้าเลย แต่พระบุตรองค์เดียวผู้สถิตในพระทรวงของพระบิดา ทรงสำแดงพระเจ้าแล้ว” (ยอห์น 1:18)

ข่าวประเสริฐของยอห์นแบ่งออกเป็นสี่ส่วนหลักคือ บทนำ (ยอห์น 1:1-18) พระธรรมแห่งหมายสำคัญ (ยอห์น 1:19-12:50) พระธรรมแห่งพระสิริ (ยอห์น 13:1-20:31) และบทส่งท้าย (ยอห์น 21:1-25) บทเรียนที่เราศึกษาไปแล้วจนถึงตอนนี้ส่วนใหญ่เน้นไปที่บทนำและพระธรรมแห่งหมายสำคัญ โดยอธิบายว่าพระเยซูคือผู้ใดผ่านทางการอัศจรรย์ (หมายสำคัญ) ของพระองค์ บทสนทนา และคำสอน บทเรียนต่อจากนี้ไปจะเปลี่ยนไปสู่ส่วนที่สามของพระธรรมยอห์นคือ พระธรรมแห่งพระสิริ

สิ่งที่น่าสนใจคือคำว่า “เราเป็น” ที่เขียนไว้ถึงเจ็ดครั้งเป็นเหมือนสะพานเชื่อมพระธรรมแห่งหมายสำคัญและพระธรรมแห่งพระสิริ เราเป็น “อาหารแห่งชีวิต” (ยอห์น 6:35, 41, 48) “ความสว่างของโลก” (ยอห์น 8:12; ยอห์น 9:5) “ประตู” (ยอห์น 10:7, 9) “ผู้เลี้ยงที่ดี” (ยอห์น 10:11, 14) “ชีวิตและการเป็นขึ้นจากตาย” (ยอห์น 11:25) “ทางนั้น เป็นความจริง และเป็นชีวิต” (ยอห์น 14:6) และ “เถาองุ่นแท้” (ยอห์น 15:1, 5)

บทเรียนสัปดาห์นี้เริ่มต้นด้วยจุดประสงค์ของการจากลาและเป็นบทนำเข้าสู่ตอนสำคัญที่พระเยซูทรงล้างเท้าสาวกของพระองค์ จากนั้นจะดำเนินไปจนถึง “เราเป็น” ในบทที่ 14 (“เราเป็นทางนั้น เป็นความจริง และเป็นชีวิต”)