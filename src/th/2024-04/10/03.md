---
title:  เราจะกลับมาอีกแน่นอน
date:   02/12/2024
---

อ่าน ยอห์น 14:1-3 พระเยซูตรัสถ้อยคำเหล่านี้ในบริบทใด

พระเยซูตรัสในตอนท้ายของยอห์น 13 ว่า พระองค์จะจากไป (ยอห์น 13:33) ซึ่งทำให้เปโตรถามว่าพระองค์จะเสด็จไปที่ใด (ยอห์น 13:36) เหล่าสาวกไม่เข้าใจว่าพระเยซูกำลังพูดถึงการสิ้นพระชนม์ การฟื้นคืนพระชนม์ และการเสด็จขึ้นสู่สวรรค์ เปโตรบอกว่าเขาพร้อมที่จะสละชีวิตเพื่อพระองค์ (ยอห์น 13:37) นี่คือตอนที่พระเยซูทรงทำนายว่าเปโตรจะปฏิเสธพระองค์ (ยอห์น 13:38)

ในบริบทนี้เองที่พระเยซูทรงบอกสาวกของพระองค์ว่าอย่าให้ใจของพวกท่านต้องเป็นทุกข์เลย (ยอห์น 14:1) คำภาษากรีกสำหรับคำว่า เป็นทุกข์ คือ tarassō หมายถึงการปลุกปั่น รบกวน ทำให้ไม่สงบ ทำให้เกิดความสับสน ไม่น่าแปลกใจเลยที่เหล่าสาวกจะสับสนกับคำพูดของพระเยซู

พระเยซูตรัสถึงบ้านของพระบิดาเพื่อบรรเทาความกลัวของพวกเขา ซึ่งเป็นสถานที่ที่มีหลายห้อง (ไม่ใช่คฤหาสน์ แต่เป็นห้องต่าง ๆ เหมือนในโรงแรมขนาดเล็ก) พระองค์เสด็จไปที่นั่นเพื่อจัดเตรียมสถานที่ให้พวกเขา ถ้อยคำของพระองค์ให้ความหมายที่ไกลออกไปกว่าความเจ็บปวดบนกางเขนที่กำลังจะมาถึง พระองค์หมายถึงเวลาที่พระองค์จะเสด็จกลับมาเพื่อไถ่ประชากรของพระองค์ พระองค์เฝ้ารอเวลาที่โศกนาฏกรรมและความบาปนี้จบสิ้นลง (อ่าน ดาเนียล 7:7)

พระเยซูตรัสว่า “เมื่อเราไปจัดเตรียมที่ไว้สำหรับท่านแล้ว เราจะกลับมาอีกและรับท่านไปอยู่กับเรา เพื่อว่าเราอยู่ที่ไหนพวกท่านจะได้อยู่ที่นั่นด้วย” (ยอห์น 14:3) เห็นได้ชัดว่านี่คือพระสัญญาแห่งการเสด็จมาครั้งที่สองของพระองค์

อะไรทำให้เรามั่นใจในพระสัญญานี้ หลายคนอาจกล่าวว่าเพราะคำพยากรณ์ในพระคัมภีร์นั้นเกิดขึ้นจริง และนั่นก็เป็นคำตอบที่ถูกต้องอย่างแน่นอน แต่ ยอห์น 14:3 ให้อีกเหตุผลหนึ่งที่ต่างออกไป จริง ๆ แล้วคำว่า เราจะกลับมาอีก ในภาษากรีกอยู่ในรูปปัจจุบัน (เรากำลังมา) การใช้รูปแบบประโยคที่บ่งบอกว่าเป็นปัจจุบันในภาษากรีกเรียกว่า ปัจจุบันแบบอนาคต futuristic present ซึ่งเป็นเหตุการณ์อนาคตที่จะเกิดขึ้นอย่างแน่นอนและชัดเจนจนประหนึ่งว่ากำลังเกิดขึ้นแล้ว ดังนั้น การแปลประโยคนี้ให้ถูกต้องควรจะเป็น เราจะกลับมาอีกอย่างแน่นอน

ความหวังของเราในการเสด็จกลับมาขององค์พระผู้เป็นเจ้าไม่ใช่เพียงเพราะคำพยากรณ์ในพระคัมภีร์สำเร็จขึ้นตามจริงเท่านั้น แต่ยิ่งกว่านั้นเป็นเพราะเรามั่นใจในพระผู้ทรงให้คำสัญญา พระองค์ตรัสว่าพระองค์จะเสด็จกลับมาเพื่อประชากรของพระองค์อย่างแน่นอน เรามั่นใจในพระสัญญานี้ได้เนื่องจากพระเจ้าเป็นผู้ทรงให้คำสัญญา

`กางเขนสอนเราอย่างไรถึงความแน่นอนของการเสด็จกลับมาครั้งที่สองของพระคริสต์ หากไม่มีการเสด็จมาครั้งที่สอง การสิ้นพระชนม์ของพระเยซูในการเสด็จมาครั้งแรกจะเป็นประโยชน์อันใดสำหรับเรา`