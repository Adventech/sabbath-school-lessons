---
title:  เราเป็นความจริง
date:   04/12/2024
---

`อ่าน ยอห์น 1:14, 17; ยอห์น 8:32; ยอห์น 14:6 และยอห์น 15:26 ยอห์นเชื่อมโยงแนวคิดเรื่อง ความจริง โดยตรงกับพระเยซูอย่างไร`

เราเห็นหลายต่อหลายครั้งในพระธรรมยอห์นว่า ความจริงเชื่อมโยงกับพระเยซู พระบิดา และพระวิญญาณบริสุทธิ์ ความจริงเชื่อมโยงกับพระเยซู พระวาทะ (logos) และความสว่างที่ตรงข้ามกับความมืด (ยอห์น 1:1-14; ยอห์น 3:19-21) และในทางกลับกันความเท็จก็เชื่อมโยงกับมารและบาป (ยอห์น 8:44-46) ด้วยเหตุนี้ ความจริงในพระธรรมยอห์นจึงไม่ใช่แค่เรื่องของข้อเท็จจริงและรูปร่างเท่านั้น แม้จะประกอบด้วยองค์ประกอบเหล่านี้ แต่ ความจริง ยังมีมิติในแง่มุมทางศีลธรรมคือการซื่อสัตย์ต่อพระเจ้าและพระประสงค์ของพระองค์

“มีหลายคนร้องหาพระเจ้าผู้ทรงพระชนม์อยู่ เฝ้าหวังรอคอยการสถิตอยู่ด้วยของพระองค์ แม้ว่าทฤษฎีทางปรัชญาหรือวรรณกรรมจะล้ำเลิศเพียงใดก็ดับความกระหายของจิตใจไม่ได้ การอ้างอิงและการค้นคว้าของมนุษย์นั้นเป็นสิ่งที่ไร้ค่า จงให้พระวจนะของพระเจ้าตรัสกับมนุษย์ จงให้ผู้ที่เคยได้ยินแต่เพียงธรรมเนียมประเพณีและทฤษฎีและคำสอนของมนุษย์ฟังพระสุรเสียงของพระองค์ อันเป็นถ้อยคำของพระองค์ซึ่งสร้างชีวิตใหม่ที่จะนำไปสู่ชีวิตนิรันดร์ได้” (เอลเลน จี. ไว้ท์, อุทาหรณ์จากคำสอนของพระคริสต์, หน้า 40)

ลองไตร่ตรองถึงความหมายของการที่พระเจ้าทรงเป็น ความจริง พระเยซูพระวาทะผู้ทรงอยู่กับพระเจ้าตั้งแต่ปฐมกาลและทรงเป็นผู้สร้างสรรพสิ่งทั้งปวง (ยอห์น 1:1-4) พระผู้ทรงอยู่กับพระเจ้าตั้งแต่นิรันดร์กาลจนถึงนิรันดร์กาล พระเยซูทรงมีพระลักษณะของพระบิดา และด้วยเหตุนี้พระองค์จึงทรงเป็น “เราเป็น” การดำรงอยู่ของพระองค์เป็นอิสระและทรงมีอำนาจสูงสุด ไม่มีสิ่งใดที่ดำรงอยู่รวมถึงความรู้อยู่นอกเหนือจากพระองค์ ทุกสิ่งที่มีอยู่ที่ถูกสร้างขึ้นนั้นถูกสร้างขึ้นโดยพระเยซูเพียงผู้เดียวและดำรงอยู่โดยพระองค์เพียงผู้เดียวเช่นกัน “เพราะว่าโดยพระองค์ทุกสิ่งได้รับการทรงสร้างขึ้น ทั้งสิ่งที่อยู่บนท้องฟ้าและบนแผ่นดินโลก ทั้งสิ่งที่มองเห็นและสิ่งที่มองไม่เห็น ไม่ว่าจะเป็นบัลลังก์แห่งพวกภูตผี หรือพวกภูตผีที่ปกครอง หรือพวกภูตผีที่ครอบครอง หรือพวกภูตผีที่มีอำนาจ ทุกสิ่งถูกสร้างขึ้นโดยพระองค์และเพื่อพระองค์ พระองค์ทรงดำรงอยู่ก่อนทุกสิ่ง และทุกสิ่งถูกยึดเข้าด้วยกันโดยพระองค์” (โคโลสี 1:16, 17)

พระเยซูมิได้ทรงเป็นเพียงรูปลักษณ์ของความจริงเท่านั้น แต่พระองค์ทรงเป็นความจริง ความจริงไม่ใช่เป็นแนวคิดหรือโครงสร้าง แต่เป็นพระผู้ทรงเป็นบุคคล

ความจริงซึ่งปรากฏในพระเยซูคริสต์นั้นเปรียบได้กับดวงอาทิตย์ที่ส่องสว่างไปทั่วโลก (ยอห์น 8:12) การเปรียบเทียบนี้สอดคล้องกับคำกล่าวของ C.S. Lewis เกี่ยวกับศาสนาคริสต์ว่า “ข้าพเจ้าเชื่อในคริสต์ศาสนาเพราะข้าพเจ้าเชื่อว่าดวงอาทิตย์ขึ้น เพราะไม่เพียงที่ข้าพเจ้ามองเห็นดวงอาทิตย์ขึ้นเท่านั้น แต่ดวงอาทิตย์ขึ้นทำให้ข้าพเจ้ามองเห็นทุกสิ่งทุกอย่าง” (“ศาสนศาสตร์เป็นบทกวีมิใช่หรือ” [n. p.: Samizdat University Press, 2014] p. 15, originally presented 1944) เราสามารถตีความโลกรอบตัวเราได้อย่างถูกต้องก็เพราะพระเยซูผู้ทรงเป็นความจริง