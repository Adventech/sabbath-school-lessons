---
title:  ศึกษาเพิ่มเติม
date:   06/12/2024
---

อ่านหนังสือ ผู้พึงปรารถนาของปวงชน ของนาง เอลเลน จี. ไว้ท์ เรื่อง “ความสว่างแห่งชีวิต” หน้า 463-475 และหนังสือ The Certainty of the Second Coming ของ อี แอ๊ดเวิร์ด ซิงค์ เรื่อง “สิทธิอำนาจของพระคัมภีร์และความแน่นอนของการเสด็จมาครั้งที่สอง” หน้า 23-36

“ ‘พระเยซูตรัสกับพวกเขาอีกครั้งหนึ่งว่า ‘เราเป็นความสว่างของโลก’ คนที่ตามเรามาจะไม่ต้องเดินในความมืด แต่จะมีความสว่างแห่งชีวิต’ ขณะที่พระเยซูตรัสพระดำรัสนี้พระองค์ประทับอยู่ตรงบริเวณลานวิหารซึ่งเป็นที่เฉพาะสำหรับเทศกาลอยู่เพิง ตรงใจกลางลานมีเสาสูงตระหง่านสองต้นที่มีโคมไฟขนาดใหญ่ติดตั้งไว้อยู่ข้างบนเสา หลังจากการถวายเครื่องบูชาช่วงเวลาเย็นแล้ว พวกเขาจะจุดโคมไฟทั้งหมดให้ส่องแสงสว่างไปทั่วกรุงเยรูซาเล็ม พิธีนี้จัดทำขึ้นเพื่อรำลึกถึงเสาเพลิงที่นำชนชาติอิสราเอลในทะเลทราย และถือว่าเป็นแสงที่ชี้ไปยังการจะเสด็จมาของพระเมสสิยาห์ ในช่วงเย็นเมื่อจุดโคมไฟเหล่านี้ให้สว่างแล้ว ลานพระวิหารเป็นภาพแห่งความชื่นชม...

“ในความสว่างเจิดจ้าของกรุงเยรูซาเล็มประชาชนต่างแสดงออกถึงความหวังของการเสด็จมาของพระเมสสิยาห์เพื่อส่องแสงแห่งความสว่างของพระองค์มายังชนชาติอิสราเอล แต่สำหรับพระเยซูแล้วภาพเช่นนี้มีความหมายที่กว้างไกลกว่านี้ ในขณะที่โคมไฟของพระวิหารส่องแสงให้ความสว่างแก่ทุกสิ่งรอบข้างนั้น พระคริสต์ผู้ทรงเป็นแหล่งกำเนิดของความสว่างฝ่ายจิตวิญญาณก็ทรงส่องสว่างไปยังความมืดของโลก แต่ถึงกระนั้นก็ยังเป็นสัญลักษณ์ที่ไม่สมบูรณ์แบบ แสงดวงใหญ่ที่พระหัตถ์ของพระองค์ทรงตั้งไว้ในท้องฟ้าเป็นตัวแทนอันแท้จริงของพันธกิจแห่งพระสิริของพระองค์

“เป็นเวลาเช้าแล้ว ดวงตะวันขึ้นอยู่เหนือภูเขามะกอกเทศ และลำแสงสว่างเจิดจ้าตกกระทบลงสู่พระราชวังหินอ่อนและทำให้ทองคำของผนังวิหารสว่างขึ้นมา แล้วพระเยซูทรงชี้ไปตรงด้านนั้นและตรัสว่า ‘เราเป็นความสว่างของโลก’ ” (เอลเลน จี. ไว้ท์, ผู้พึงปรารถนาของปวงชน, หน้า 463, 464)

**คำถามเพื่อการอภิปราย**:

`อภิปรายคำถามสุดท้ายของบทเรียนวันพฤหัสบดี ความจริงที่สำคัญอะไรบ้างที่พระคัมภีร์สอน แต่หลักการทางวิทยาศาสตร์ไม่สามารถให้คำตอบเราได้ ตัวอย่างเช่น เรื่องของกางเขน หรือการฟื้นขึ้นจากความตาย หรือการเสด็จมาครั้งที่สอง มีความจริงที่สำคัญอะไรอีกบ้างในพระคัมภีร์ที่เราจะต้องรู้ ไม่เช่นนั้นแล้วเราจะไม่มีวันรู้ความจริงเหล่านั้นเลย`

`ลองคำนึงถึงการล้มลงในความบาปของลูซิเฟอร์สิ่งมีชีวิตที่สมบูรณ์แบบและมีความรู้เกี่ยวกับพระเจ้าและพระลักษณะของพระองค์อย่างมากมาย แต่กระนั้นเขากลับกบฏต่อพระองค์ เรื่องนี้บอกเราถึงอิสระในการเลือกอย่างไร ซึ่งเราเองก็มีอิสระในการเลือกแบบเดียวกันนี้ และเหตุใดเราจะต้องเลือกที่จะยอมจำนนต่อพระประสงค์ของพระเจ้าอยู่เสมอ`