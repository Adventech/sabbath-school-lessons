---
title:  เราวางแบบอย่างแก่พวกท่าน
date:   01/12/2024
---

คำอำลา (ยอห์น 13-17) เป็นคำสั่งสำหรับสาวกของพระเยซูถึงสิ่งที่อยู่ข้างหน้า รูปแบบวรรณกรรมคล้าย ๆ กับคำอำลาของโมเสสในเฉลยธรรมบัญญัติ หรือคำอวยพรของยาโคบแก่ลูกหลายของเขา (ปฐมกาล 47-49) หรือคำสั่งสอนของดาวิดต่อซาโลมอน (1 พงศาวดาร 28-29) พระเยซูทรงปลอบใจเหล่าสาวกถึงการจากไปของพระองค์ พระองค์ทรงสัญญาว่าจะมีผู้มาเป็นตัวแทนของพระองค์ (พระวิญญาณบริสุทธิ์; ยอห์น 14-16) พระองค์ทรงทำนายถึงความโศกเศร้าที่จะเกิดขึ้น (ยอห์น 15-16) และพระองค์ทรงกระตุ้นให้เหล่าสาวกยังคงซื่อสัตย์ (ยอห์น 15)

`อ่าน ยอห์น 13:1-20 เกิดอะไรขึ้น และเหตุใดเรื่องนี้จึงสำคัญมาก พระเยซูพยายามสอนบทเรียนอะไรแก่เรา`

ในยุคสมัยของพระพระเยซูนั้น ผู้คนสวมรองเท้าแตะหรือเดินเท้าเปล่า ส่งผลให้เท้าเต็มไปด้วยฝุ่นและสิ่งสกปรก เป็นธรรมเนียมที่คนรับใช้หรือทาสจะต้องล้างเท้าแขกก่อนรับประทานอาหาร แต่ไม่มีคนรับใช้มาทำหน้าที่นี้ในค่ำคืนที่พระเยซูเสวยพระกระยาหารมื้อสุดท้ายกับเหล่าสาวกก่อนที่พระองค์จะถูกจับกุม

ทุกคนต่างประหลาดใจเมื่อพระเยซูทรงลุกขึ้นจากโต๊ะอาหารและล้างเท้าของพวกเขาทุกคน ยอห์น 13:4, 5 เล่าถึงการกระทำของพระเยซูทีละขั้นตอน โดยเล่าอย่างละเอียดเพื่อเน้นย้ำถึงการกระทำที่ถ่อมตนอย่างไม่น่าเชื่อของพระอาจารย์

เมื่อเล่าถึงปฏิกิริยาของเปโตรใน ยอห์น 13:8-11 ข้อความนี้แสดงให้เห็นว่าเหล่าสาวกเกิดความสับสนและไม่เข้าใจการกระทำของพระเยซู พระเยซู พระอาจารย์ พระเมสสิยาห์ทรงทำงานต้อยต่ำเช่นนี้ได้อย่างไร เปโตรคัดค้านที่จะยอมให้พระเยซูล้างเท้าของเขา แต่เมื่อพระเยซูทรงบอกว่าหากเขาไม่ร่วมมือ เขาก็จะไม่สามารถมีส่วนในพระองค์ได้ จากนั้นเปโตรจึงขอความสัมพันธ์นี้เพิ่มขึ้นโดยแสดงความปรารถนาที่จะเป็นหนึ่งเดียวกันกับพระเยซูตลอดทางที่จะไป

ความสำคัญของการกระทำของพระเยซูนั้นเชื่อมโยงกับสิ่งที่พระองค์ทรงเป็น พระองค์ตรัสในยอห์น 13:13 ว่า พระองค์ทรงเป็นพระอาจารย์และองค์พระผู้เป็นเจ้า นั่นคือเหตุผลที่พวกเขาเรียกพระองค์เช่นนั้น และพระองค์ทรงชี้ให้เห็นว่าถูกต้องแล้ว คำเรียกพระองค์เช่นนี้แสดงถึงอำนาจและสิทธิอำนาจ กระนั้นพระเยซูทรงสอนว่าเราควรใช้สิทธิอำนาจและอำนาจเพื่อการรับใช้ ไม่ใช่เพื่อยกยอส่งเสริมตนเอง คริสตจักรแอ๊ดเวนตีสนำแบบอย่างของพระเยซูในเรื่องนี้มาใช้ โดยถือเอาสิ่งที่เรียกว่าพิธีแห่งการถ่อมตน (พิธีล้างเท้า) เป็นพิธีเตรียมตนให้พร้อมก่อนพิธีกินขนมปังไร้เชื้อและน้ำองุ่น

`พิธีแห่งการถ่อมตนสอนให้ท่านปฏิบัติอย่างพระเยซูและรับใช้ผู้อื่นอย่างถ่อมตนอย่างไร`