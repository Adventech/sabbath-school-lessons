---
title:  พระเยซูและพระบิดา
date:   09/12/2024
---

พระเจ้าสามพระภาคทรงสร้างเราให้มีความสัมพันธ์ส่วนตัวกับพระองค์ (ปฐมกาล 1:26, 27) อย่างไรก็ตามบาปได้ทำลายความสัมพันธ์นี้อย่างถึงที่สุด เราสามารถเห็นผลกระทบจากการทำลายนี้ที่เกิดขึ้นทันทีได้ในเรื่องราวของสวนเอเดน

`อ่าน ปฐมกาล 3:7-9 ข้อนี้เปิดเผยให้เราเห็นถึงรอยแตกที่เกิดจากบาปอย่างไร และการที่พระเจ้าทรงเป็นผู้แสวงหาพวกเขา แทนที่พวกเขาจะเข้าหาพระองค์หมายความว่าอย่างไร`

พระเจ้าสามพระภาคทรงประสงค์ที่จะเสนอการเยียวยารักษารอยแตกที่เกิดจากบาปแก่มนุษยชาติทั้งปวง แม้ว่าไม่ใช่มนุษย์ทุกคนจะยอมรับสิ่งที่พระองค์ประทานก็ตาม

เพื่อให้ความสัมพันธ์นี้กลับสู่สภาพเดิมได้สำเร็จ พระภาคหนึ่งในพระเจ้าสามพระภาคได้รับสภาพเป็นมนุษย์ ดังนั้น พระวาทะทรงเกิดเป็นมนุษย์และทรงอยู่ท่ามกลางเราเพื่อสำแดงพระสิริของพระเจ้า (ยอห์น 1:14-18) ส่งผลให้มนุษย์ทุกคนได้รับความบริบูรณ์และพระคุณของพระองค์ พระเยซูจึงเสด็จมาด้วยเหตุนี้เพื่อแบ่งปันและประกาศพระสิริของพระเจ้า เพื่อว่าความสัมพันธ์ที่ถูกทำลายด้วยบาปจะได้กลับคืนมา อย่างน้อยก็สำหรับทุกคนที่เต็มใจยอมรับด้วยความเชื่อในสิ่งที่พระเยซูคริสต์ประทานแก่พวกเขา

`ข้อพระคัมภีร์ต่อไปนี้ให้ความหวังอันประเสริฐแก่เราอย่างไร ยอห์น 1:1, 2; ยอห์น 5:16-18; ยอห์น 6:69; ยอห์น 10:10, 30; ยอห์น 20:28`

“ในพระคริสต์มีชีวิตที่เกิดจากพระองค์ มาจากพระองค์ และเป็นของพระองค์เอง” (เอลเลน จี. ไว้ท์, ผู้พึงปรารถนาของปวงชน, หน้า 530) พระบุตรทรงถือกำเนิดเป็นมนุษย์ทรง “สละพระองค์เอง” (ฟีลิปปี 2:7) ในช่วงเวลาของพระองค์บนโลกในฐานะมนุษย์ท่ามกลางมนุษยชาติ พระคริสต์ได้ทรงสละสิทธิพิเศษอันศักดิ์สิทธิ์ของพระองค์ด้วยความสมัครใจ ทรงยอมรับว่าการครอบครองชีวิตของพระองค์เป็นของประทานจากพระเจ้า “ความเป็นพระเจ้าของพระคริสต์คือความมั่นใจในชีวิตนิรันดร์ของผู้เชื่อ” (ผู้พึงปรารถนาของปวงชน, หน้า 530)

พระเจ้าไม่ได้รับการยอมรับจากมนุษย์ (ยอห์น 17:25) ด้วยเหตุนี้พระองค์จึงส่งพระบุตรองค์เดียวของพระองค์ (ยอห์น 9:4; ยอห์น 16:5) เพื่อพระองค์พระบิดาจะได้เป็นที่รู้จัก

`เมื่อกล่าวถึงบริบทของจักรวาล ผู้ไม่เชื่อในพระเจ้าเขียนไว้ว่า “ในความสับสนของเรา ในความเวิ้งว้างอันกว้างใหญ่นี้ ไม่มีสัญญาณว่าความช่วยเหลือจะมาจากที่อื่นใดเพื่อช่วยเราให้พ้นจากตัวของเราเอง” คำสอนในพระคัมภีร์ที่ตรงข้ามกับความคิดของชายคนนี้เป็นอย่างไร`