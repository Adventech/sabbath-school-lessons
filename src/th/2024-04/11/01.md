---
title:  พระบิดา พระบุตร และพระวิญญาณ
date:   07/12/2024
---

### อ่านข้อพระคัมภีร์สำหรับบทเรียนสัปดาห์นี้
ยอห์น 14:10, 24; ปฐมกาล 3:7-9; ยอห์น 16:27, 28; ยอห์น 16:7-11; ยอห์น 17:1-26

> <p>ข้อควรจำ</p>
> “ ‘แต่องค์ผู้ช่วยคือพระวิญญาณบริสุทธิ์ซึ่งพระบิดาจะทรงใช้มาในนามของเรานั้นจะทรงสอนพวกท่านทุกสิ่ง และจะทำให้ระลึกถึงทุกสิ่งที่เรากล่าวกับท่านแล้ว’ ” (ยอห์น 14:26)

พระธรรมยอห์นประกอบด้วยใจความหลักหรือหัวข้อต่าง ๆ มากมาย ยอห์นแสดงให้เห็นถึงหมายสำคัญ (การอัศจรรย์) เพื่อชี้ให้เห็นว่าพระเยซูคือพระเมสสิยาห์ที่บรรดาผู้เผยพระวจนะได้พยากรณ์ไว้ ยอห์นบันทึกถึงพยานหลายคนที่ประกาศว่าพระเยซูทรงเป็นพระคริสต์ ยอห์นยังใช้คำว่า “เราเป็น” เพื่อชี้ไปที่ความเป็นพระเจ้าของพระเยซู

ยอห์นบทที่ 1 กล่าวถึงพระภาคทั้งสามในพระเจ้าสามพระภาค (ยอห์น 1:1-4, 14, 18, 32-34) มนุษย์พยายามเข้าใจพระลักษณะของพระเจ้าสามพระภาคมาเป็นเวลาหลายศตวรรษ แต่เนื่องจากเราไม่เข้าใจ ผู้คนมากมายจึงปฏิเสธความเชื่อนี้ ช่างโง่เขลาเสียจริงที่เราจะปฏิเสธบางสิ่งเพียงเพราะเราไม่สามารถเข้าใจสิ่งนั้นได้อย่างถ่องแท้ หรือเพราะความเชื่อนั้นไม่สอดคล้องกับเหตุผลอันจำกัดของมนุษย์

ยอห์นกล่าวว่าเพื่อที่จะเข้าใจพระเจ้า ท่านต้องมองไปที่พระเยซูและสิ่งที่เปิดเผยในพระคัมภีร์ แนวทางนี้จะช่วยเปิดโลกใหม่แห่งความสัมพันธ์แก่เรา กล่าวคือ ความสัมพันธ์ระหว่างพระภาคทั้งสามของพระเจ้าสามพระภาค ระหว่างพระภาคทั้งสามกับมนุษย์ และความสัมพันธ์ระหว่างมนุษย์ด้วยกันเอง บทเรียนสัปดาห์นี้จะศึกษาว่าพระธรรมยอห์นชี้ให้เราเข้าใจถึงพระบิดา พระบุตร และพระวิญญาณบริสุทธิ์อย่างไร ซึ่งจะศึกษาในบริบทของบทส่งท้าย (ยอห์น 13-17)