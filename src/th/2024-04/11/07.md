---
title:  ศึกษาเพิ่มเติม
date:   13/12/2024
---

อ่านหนังสือ ผู้พึงปรารถนาของปวงชน ของนาง เอลเลน จี. ไว้ท์. เรื่อง “ ‘อย่าให้ใจของพวกท่านเป็นทุกข์เลย’ ” หน้า 662-680 และอ่าน The SDA Bible Commentary, vol. 5, หน้า 911–919 เรื่อง “หมายเหตุเพิ่มเติม [ยอห์น] บทที่ 1”

เมื่อฝ่ายตรงข้ามของพระเยซูตัดสินว่าพระองค์คือผู้ใด พวกเขาใช้มาตรฐานของมนุษย์ “พวกท่านพิพากษาตามมาตรฐานโลก” (ยอห์น 8:15) นี่น่าจะเลวร้ายยิ่งกว่าการตัดสิน “ตามที่เห็นภายนอก” (ยอห์น 7:24) พวกเขาใช้มาตรฐานของเนื้อหนัง ของมนุษย์ที่ล้มลงในโลกแห่งความบาป โดยปราศจากการนำทางของพระวิญญาณ (อ่าน ยอห์น 3:3-7) พวกเขาเห็น “เนื้อหนัง” ของพระองค์ตามที่ตาของพวกเขาเห็น แต่ไม่เคยคิดว่าพระองค์จะทรงเป็นพระวาทะบังเกิดเป็นมนุษย์ (ยอห์น 1:14) การตัดสินพระคริสต์ตามเกณฑ์ที่จำกัดเช่นนั้นหมายถึงการประเมินพระองค์จากมุมมองทางโลก (2 โครินธ์ 5:16)

“องค์ผู้ช่วยทรงมีพระนามว่า ‘พระวิญญาณแห่งความจริง’ พระราชกิจของพระองค์คืออธิบายและรักษาความจริง พระองค์ทรงเริ่มด้วยการสถิตอยู่ในใจในฐานะพระวิญญาณแห่งความจริงก่อนแล้วจึงทรงเป็นองค์ผู้ช่วย ความจริงมีการปลอบประโลมใจและสันติสุข แต่ในความเท็จจะไม่มีการประโลมใจและสันติสุขที่แท้จริง ทฤษฎีและประเพณีจอมปลอมทำให้ซาตานได้อำนาจเหนือจิตใจ ซาตานทำให้อุปนิสัยผิดลักษณะไปด้วยการหันเหมนุษย์ให้เข้ามาหามาตรฐานเทียมเท็จ พระวิญญาณบริสุทธิ์ตรัสกับจิตใจและประทับความจริงลงไปในหัวใจผ่านทางพระคัมภีร์ ด้วยประการฉะนี้พระองค์จึงทรงเปิดโปงความผิดและขับไล่ความผิดออกไปจากวิญญาณจิต พระคริสต์ทรงนำประชากรที่ทรงเลือกสรรแล้วให้เข้ามาหาพระองค์เองผ่านทางพระวิญญาณแห่งความจริงผู้ทรงประกอบกิจผ่านพระวจนะของพระเจ้า” (เอลเลน จี. ไว้ท์, ผู้พึงปรารถนาของปวงชน, หน้า 671)

**คำถามเพื่อการอภิปราย**:

`ชีวิตนิรันดร์คือการรู้จักพระเจ้า (ยอห์น 17:3) การรู้จักพระเจ้าหมายความว่าอย่างไร ซึ่งการรู้จักนี้ตรงข้ามกับการรู้ความจริงบางประการเกี่ยวกับพระองค์ เช่น พระองค์ทรงยิ่งใหญ่หรือเป็นความรักหรือเป็นพระเจ้าแห่งการพิพากษา หากมีคนถามท่านว่า “ท่านรู้จักพระเจ้าไหม” ท่านจะตอบว่าอะไร ท่านจะให้พระเยซูมีส่วนในคำตอบของท่านอย่างไร`

`เมื่อพระเยซูตรัสว่า “พระวจนะของพระองค์เป็นความจริง” (ยอห์น 17:17) หมายความว่าอย่างไรในทางปฏิบัติในชีวิตประจำวัน`

`พระเยซูอธิษฐานว่า “ข้าพระองค์ไม่ได้ขอให้พระองค์เอาพวกเขาออกไปจากโลก แต่ขอให้ปกป้องเขาไว้ให้พ้นจากมารร้าย” การเลือกของเราส่งผลต่อการได้รับคำตอบในคำอธิษฐานในชีวิตของเราเองอย่างไร`