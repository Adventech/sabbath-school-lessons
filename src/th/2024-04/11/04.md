---
title:  รู้จักพระบุตรก็รู้จักพระบิดา
date:   10/12/2024
---

พระธรรมยอห์นทั้งเล่มบรรยายถึงพระเยซูพระบุตรว่า พระองค์ทรงกระทำสิ่งต่าง ๆ ที่ชี้ไปยังพระบิดา พระเยซูทรงชี้แจงว่าพระบิดาคือผู้ใดและแสดงให้เห็นถึงความสัมพันธ์ของพระองค์กับโลกนี้ ทั้งหมดนี้เป็นไปตาม ยอห์น 1:18 ซึ่งกล่าวว่า พระองค์ทรงสำแดงพระบิดา (ภาษากรีกคือ exēgeomai หมายถึง อธิบาย ตีความ และเปิดเผย) พระเยซูทรงทำเช่นนี้อยู่เสมอ คำว่า พระบิดา (patēr) ปรากฏในพระธรรมยอห์น 136 ครั้ง และใน 1-3ยอห์น 18 ครั้ง ซึ่งมากกว่าหนึ่งในสามส่วนของพระคัมภีร์ใหม่ บทส่งท้ายเป็นบทสำคัญอีกบทหนึ่งของพระธรรมยอห์นที่พระเยซูทรงสำแดงพระบิดา

พระเยซูเป็นตัวแทนของพระบิดาบนโลกนี้ และพระองค์ทรงดำเนินชีวิตตามพระประสงค์ของพระบิดาในเนื้อหนังมนุษย์ อันที่จริงพระเยซูตรัสด้วยว่า พระองค์ทรงพยายามทำตามน้ำพระทัยของพระบิดาในทุกสิ่ง มิใช่ทำตามพระประสงค์ของพระองค์เอง (ยอห์น 5:30) ซึ่งอาจจะดูน่าประหลาดใจในตอนแรก แต่การเช่นนี้แสดงให้เห็นว่าพระเยซูในฐานะมนุษย์ทรงยอมจำนนต่อพระบิดาโดยสิ้นเชิง

พระเยซูตรัสด้วยว่า พระบิดาทรงส่งพระองค์มาเพื่อทำพระราชกิจของพระองค์ให้สำเร็จ คือความรอดของมวลมนุษยชาติ และพระบิดาเองก็ทรงเป็นพยานถึงพระราชกิจของพระองค์ด้วย (ยอห์น 5:36-38)

พระเยซูทรงประกาศว่าพระบิดาทรงส่งพระองค์มาเพื่อรับใช้ ทรงเป็นเพียงหนทางเดียวที่มนุษยชาติจะเข้ามาหาพระบิดาได้ (ยอห์น 6:40, 44) พระบิดาทรงประสงค์ให้ผู้คนมีชีวิตนิรันดร์ที่พบในพระเยซูพระผู้ทรงสัญญาว่าจะทำให้พวกเขาเป็นขึ้นมาจากความตาย

`ข้อพระคัมภีร์ต่อไปนี้สอนเราเกี่ยวกับความสัมพันธ์ระหว่างพระเยซูกับพระบิดาอย่างไร ยอห์น 7:16; ยอห์น 8:38; ยอห์น 14:10, 23; ยอห์น 15:1, 9, 10; ยอห์น 16:27, 28; ยอห์น 17:3`

คำกล่าวของพระเยซูถึงความสัมพันธ์ของพระองค์กับพระบิดานั้นน่าประทับใจ พระองค์ทรงยืนยันว่าคำสอนทั้งหมดของพระองค์มาจากพระบิดา ทุกสิ่งที่พระองค์ตรัสนั้นพระองค์ได้ยินมาจากพระบิดาเป็นการส่วนตัว การเชื่อในพระองค์นั้นก็เหมือนกับเชื่อในพระบิดา ทั้งพระคำและพระราชกิจของพระองค์ล้วนมาจากพระบิดา และพระองค์กับพระบิดาเป็นหนึ่งเดียวกันในความรักและการทำพระราชกิจเพื่อความรอดของมวลมนุษย์ ช่างเป็นประจักษ์พยานอย่างทรงพลังที่กล่าวถึงความใกล้ชิดของพระเยซูกับพระบิดาในสวรรค์

`ถ้าความคิดและการกระทำของท่านแสดงออกถึงพระประสงค์ของพระเจ้า ชีวิตของท่านจะเปลี่ยนแปลงอย่างไร กล่าวคือ เราจะดำเนินชีวิตโดยอาศัยสิ่งที่เรารู้จากพระเยซูว่าเป็นพระประสงค์ของพระเจ้าสำหรับชีวิตเราอย่างไร`