---
title:  พระวิญญาณบริสุทธิ์
date:   11/12/2024
---

พระวิญญาณบริสุทธิ์ในพระธรรมยอห์นไม่ได้โดดเด่นเท่ากับพระบิดาและพระบุตร แต่กระนั้นบทบาทของพระองค์ก็มีความสำคัญอย่างยิ่งต่อความสำเร็จในพันธกิจของพระเยซู

`อ่าน ยอห์น 1:10-13 พระคัมภีร์ข้อนี้สอนเราเกี่ยวกับความสำคัญของพระวิญญาณบริสุทธิ์ต่อการกลับใจใหม่ของเราอย่างไร`

แม้ในบทแรกของยอห์น เราก็ได้เห็นบทบาทของพระวิญญาณบริสุทธิ์ว่ามีความสำคัญเพียงใด ยอห์นบอกเราว่าผู้ที่ยอมรับพระวาทะคือผู้ที่เชื่อในพระองค์จะกลายเป็นลูกของพระเจ้า เป็นผู้ที่ “ไม่ได้เกิดจากเลือดเนื้อหรือกาม หรือความประสงค์ของมนุษย์ แต่เกิดจากพระเจ้า” (ยอห์น 1:13) สิ่งเหล่านี้เกิดขึ้นได้โดยผ่านการทำงานของพระวิญญาณบริสุทธิ์เท่านั้น

`ข้อพระคัมภีร์ต่อไปนี้บอกเราถึงพระราชกิจของพระวิญญาณบริสุทธิ์อย่างไร ยอห์น 3:5-8; ยอห์น 6:63; ยอห์น 14:26; ยอห์น 15:26; ยอห์น 16:7-11`

“ในการพรรณนาถึงพระราชกิจในหน้าที่ของพระวิญญาณบริสุทธิ์ให้แก่สาวกของพระองค์นั้น พระเยซูทรงหาช่องทางที่จะประทานแรงบันดาลใจแห่งความสุขและความหวังซึ่งเคยสร้างแรงบันดาลใจให้แด่พระทัยของพระองค์เองมาแล้ว พระองค์ทรงชื่นชมยินดีเพราะได้ทรงจัดเตรียมการช่วยเหลืออย่างล้นเหลือให้แก่คริสตจักรของพระองค์ไว้แล้ว พระวิญญาณบริสุทธิ์ทรงเป็นของประทานสูงที่สุดที่พระองค์ทรงทูลขอจากพระบิดาเพื่อยกระดับประชากรของพระองค์ พระเจ้าประทานพระวิญญาณให้แก่พวกเขาเพื่อเป็นสื่อกลางของการบังเกิดใหม่และถ้าปราศจากพระวิญญาณแล้วการเสียสละของพระคริสต์ก็จะไม่บังเกิดผล ในหลายศตวรรษมานี้อำนาจของความชั่วแข็งแกร่งมากขึ้นและเป็นเรื่องน่าประหลาดที่มนุษย์ยอมไปเป็นเชลยของซาตาน บาปจะถูกต้านและเอาชนะได้ก็โดยทางตัวแทนผู้ยิ่งใหญ่เท่านั้นซึ่งคือพระภาคองค์ที่สามของพระเจ้าผู้จะเสด็จมาด้วยพลังอำนาจที่ไม่เปลี่ยนแปลงแต่ทรงมาด้วยพลังอำนาจของพระเจ้าอย่างเต็มเปี่ยมบริบูรณ์” (เอลเลน จี. ไว้ท์, ผู้พึงปรารถนาของปวงชน, หน้า 671)

การได้รับพระวิญญาณบริสุทธิ์ผู้ทรงรับรองว่าพระเจ้าทรงสัตย์จริงนับเป็นพระพรอย่างยิ่ง (ยอห์น 3:33) พระวิญญาณทำให้เราสำนึกในบาป ตระหนักถึงความชอบธรรมและการพิพากษา (ยอห์น 16:8-11) ดังนั้นกุญแจสำคัญในการรู้ว่าอะไรคือสิ่งที่ถูกต้อง อะไรคือความจริง อะไรคือความดี ก็คือการมอบเหตุผลและประสบการณ์ชีวิตของเราให้กับพระคำของพระเจ้าผ่านทางอำนาจแห่งการโน้มน้าวใจและช่วยให้สำนึกของพระวิญญาณบริสุทธิ์