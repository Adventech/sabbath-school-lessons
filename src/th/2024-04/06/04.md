---
title:  การยอมรับและการปฏิเสธ
date:   05/11/2024
---

บทเรียนบทที่ 2 บรรยายถึง ยอห์นบทที่ 6 ซึ่งเกี่ยวกับการเลี้ยงคน 5,000 คน แต่ไม่ครอบคลุมส่วนสุดท้ายของเรื่องนี้ ซึ่งเราจะศึกษาเพิ่มเติมในบทนี้

`อ่าน ยอห์น 6:51-71 พระเยซูตรัสถึงผู้คนที่มีปัญหาในการยอมรับพระองค์อย่างไร`

หลังจากได้รับการเลี้ยงอาหารอย่างน่าอัศจรรย์ใจจากพระเยซูแล้ว ฝูงชนก็ต้องการแต่งตั้งพระองค์ให้เป็นกษัตริย์ (ยอห์น 6:1-15) แต่ภายหลังจากที่พระเยซูทรงพูดคุยกับพวกเขาในธรรมศาลาเมืองคาเปอรนาอุม พระองค์ทรงอธิบายความหมายฝ่ายจิตวิญญาณของการอัศจรรย์นั้นว่า “เราเป็นอาหารแห่งชีวิต” (ยอห์น 6:35) พระองค์ทรงอธิบายรายละเอียดเพิ่มเติมว่าอาหารนี้เป็นเลือดเนื้อของพระองค์ ซึ่งพระองค์ประทานเพื่อชีวิตของโลก (ยอห์น 6:51)

คำกล่าวนี้ทำให้ฝูงชนตาสว่างขึ้นและตระหนักความจริงที่ว่าพระเยซูจะไม่ได้เป็นกษัตริย์ทางโลกของพวกเขา พระองค์ไม่เหมาะสมกับแนวคิดแบบทางโลก พวกเขาปฏิเสธที่จะกลับใจใหม่ ซึ่งพวกเขาไม่ต้องการเปลี่ยนวิธีคิดที่มองว่าพระเยซูทรงเป็นพระเมสสิยาห์และยอมรับพระองค์ ด้วยเหตุนี้ผู้ติดตามพระองค์หลายคนจึงละทิ้งพระองค์ไป (ยอห์น 6:66)

หากมองในมุมมองของมนุษย์ เหตุการณ์นี้คงเป็นเรื่องยากสำหรับพระเยซู การที่ฝูงชนมาชื่นชอบนั้นเป็นเรื่องที่น่ายินดี มีใครบ้างที่ไม่ต้องการเช่นนั้น แต่การเห็นคนจำนวนมากถอนตัวออกไปและเริ่มสงสัยในหลักการของตนก็เป็นเรื่องที่น่าท้อแท้ใจเช่นกัน เมื่อพระองค์ทอดพระเนตรเห็นฝูงชนจากไป พระเยซูทรงถามสาวกสิบสองคนซึ่งเป็นเพื่อนวงในของพระองค์ว่า พวกเขาต้องการละทิ้งพระองค์ไปด้วยหรือไม่

ณ ขณะนั้นเปโตรจึงได้สารภาพอย่างน่าประทับใจ ซึ่งเป็นคำพยานอีกครั้งหนึ่งถึงสิ่งที่พระองค์ทรงทำและทรงเป็น “ ‘พระองค์ทรงมีถ้อยคำแห่งชีวิตนิรันดร์ และพวกข้าพระองค์ก็เชื่อและทราบแล้วว่าพระองค์ทรงเป็นองค์บริสุทธิ์ของพระเจ้า’ ” (ยอห์น 6:68, 69)

เหล่าสาวกอยู่กับพระเยซูมาเป็นเวลาหลายปี เดินทางไปกับพระองค์ เห็นการอัศจรรย์ที่พระองค์ทรงทำ และได้ฟังคำสอนของพระองค์ พวกเขาต่างรู้จากประสบการณ์ว่าไม่มีผู้ใดเทียบเทียมพระองค์ได้ พวกเขาเชื่อมั่นว่าไม่ว่าสถานการณ์จะผิดแปลกไปเพียงใด ชายผู้นี้ก็คือพระเมสสิยาห์ แม้ว่าพวกเขาจะไม่เข้าใจพันธกิจของพระองค์อย่างถ่องแท้ก็ตาม หลังจากการสิ้นพระชนม์และการฟื้นคืนพระชนม์แล้วเท่านั้นที่พวกเขาเริ่มเข้าใจถึงเหตุผลที่พระเยซูเสด็จมา

`เราเรียนรู้อะไรจากเรื่องนี้ว่าคนส่วนใหญ่มักจะเป็นฝ่ายผิด เหตุใดเราจึงควรจดจำข้อเท็จจริงนี้ไว้ โดยเฉพาะอย่างยิ่งในแง่มุมของความเชื่อของเราที่คนส่วนใหญ่แม้แต่คริสเตียนหมู่มากไม่เห็นด้วย`