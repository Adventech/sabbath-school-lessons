---
title:  ศึกษาเพิ่มเติม
date:   08/11/2024
---

อ่านหนังสือผู้พึงปรารถนาของปวงชนของนาง เอลเลน จี. ไว้ท์. เรื่อง “วิกฤตที่แคว้นกาลิลี” หน้า 383-394 และเรื่อง “ณ ลานวิหารชั้นนอก” หน้า 621-626

“ ‘พวกข้าพระองค์จะจากไปหาใครได้’ พวกครูของชนชาติอิสราเอลเป็นทาสของรูปแบบนิยม พวกฟาริสีและพวกสะดูสีขัดแย้งกันอยู่ตลอดเวลา การจะก้าวออกไปจากพระเยซูคือการตกเข้าไปอยู่ท่ามกลางผู้ยึดติดในพิธีกรรมประเพณีและธรรมเนียมปฏิบัติและคนทะเยอทะยานที่แสวงหาความรุ่งโรจน์ของตนเอง นับตั้งแต่พวกเขารับพระคริสต์ เหล่าสาวกก็พบสันติสุขและมีความปีติยินดีมากกว่าชีวิตในอดีตทั้งหมดที่ผ่านมา พวกเขาจะกลับไปหาคนที่เหยียดหยามและกดขี่พระองค์ผู้ทรงเป็นมิตรกับคนบาปได้อย่างไร พวกเขารอคอยพระเมสสิยาห์มาเนิ่นนานแล้ว บัดนี้พระองค์เสด็จมาแล้ว และพวกเขาไม่อาจไปจากเบื้องพระพักตรพระองค์เพื่อกลับไปหาคนที่กำลังตามล่าชีวิตของพระองค์และยังข่มเหงพวกเขาที่ได้มาเป็นผู้ติดตามของพระองค์

“ ‘พวกข้าพระองค์จะจากไปหาใครได้’ ไม่ใช่เดินออกไปจากคำสอนของพระคริสต์รวมทั้งบทเรียนแห่งความรักและพระเมตตาของพระองค์ เพื่อออกไปยังความมืดมิดของความไม่เชื่อและความชั่วร้ายของโลกใบนี้ ในขณะที่คนมากมายที่เห็นถึงพระราชกิจอันมหัศจรรย์ต่าง ๆ ทอดทิ้งพระผู้ช่วยให้รอด เปโตรกลับแสดงออกถึงความเชื่อของสาวกทั้งหมดว่า ‘พระองค์ทรงเป็นพระคริสต์’ แค่คิดว่าจะต้องสูญเสียสมอแห่งจิตวิญญาณของพวกเขาก็ทำให้พวกเขารู้สึกกลัวและเจ็บปวดยิ่งนัก การปราศจากพระผู้ช่วยให้รอดก็คือการล่องลอยไปตามทะเลอันมืดมิดและปั่นป่วน” (เอลเลน จี ไว้ท์, ผู้พึงปรารถนาของปวงชน, หน้า 393)

**คำถามเพื่อการอภิปราย**:

`อภิปรายคำถามที่ยากในชั้นเรียนบทเรียน เหตุใดเมื่อเราได้รับหลักฐานว่าพระเยซูทรงเป็นพระเมสสิยาห์และได้เรียนรู้ความจริงในศาสนาคริสต์ บางคนจึงยินดียอมรับข่าวสารนี้ แต่บางคนก็ปฏิเสธในข่าวสารเดียวกัน`

`พระเยซูคริสต์สิ้นพระชนม์เพื่อบาปของเรา จะมีความจริงอื่นใดที่สำคัญไปกว่านี้อีกหรือ กระนั้นเราเรียนรู้ความจริงอันสำคัญยิ่งนี้ได้อย่างไร โดยทางวิทยาศาสตร์หรือ กฎธรรมชาติหรือ ปรัชญาศาสตร์หรือ ด้านตรรกะหรือ การใช้เหตุผลหรือ สิ่งเหล่านี้อาจช่วยให้เราเชื่อในผู้สร้าง แต่ไม่สามารถสอนเราว่าพระคริสต์ทรงสิ้นพระชนม์เพื่อบาปของเรา สิ่งเหล่านี้แสดงให้เห็นว่าพระคัมภีร์เป็นสิ่งสำคัญที่สุดในความเชื่อของเราอย่างไร`

`ความเชื่อของบุคคลหนึ่งจะเป็นพยานให้กับพระเจ้าถึงสิ่งที่พระองค์ทรงกระทำในชีวิตของบุคคลนั้น เหตุใดแนวคิดนี้จึงสำคัญมาก`