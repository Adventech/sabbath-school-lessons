---
title:  คำพยานของฝูงชน
date:   07/11/2024
---

“ในวันสุดท้ายของงานเทศกาลซึ่งเป็นวันยิ่งใหญ่นั้น พระเยซูทรงยืนขึ้นและทรงประกาศว่า ‘ถ้าใครกระหาย ให้คนนั้นมาหาเรา และให้คนที่วางใจในเราดื่ม ตามที่มีคำเขียนไว้แล้วว่า แม่น้ำที่มีน้ำดำรงชีวิตจะไหลออกมาจากภายในคนนั้น’ ” (ยอห์น 7:37, 38)

ยอห์นได้บันทึกไว้หลายครั้งถึงการที่พระเยซูตรัสอย่างกล้าหาญเกี่ยวกับพระองค์เองว่าพระองค์ทรงเป็นพระผู้ใดและเสด็จมาทำอะไร ข้อพระคัมภีร์ที่ยกมาข้างตนใน ยอห์น 7:37, 38 เป็นอีกตัวอย่างหนึ่งของคำกล่าวที่พระเยซูตรัสถึงพระองค์เองและสิ่งที่พระองค์จะทรงทำแก่ทุกคนที่เข้ามาหาพระองค์ ซึ่งเป็นคำกล่าวที่น่าประทับใจเช่นกัน

`เมื่อพระเยซูตรัสกับชาวยิวที่เข้าร่วมเทศกาลอยู่เพิง ฝูงชนจำนวนมากมีปฏิกิริยาอย่างไร อ่านยอห์น 7:37-53`

บางคนกล่าวว่าพระองค์ทรงเป็นผู้พยากรณ์เหมือนที่โมเสสทำนายไว้นานมาแล้ว (ดูในเฉลยธรรมบัญญัติ 18:15-19) คนอื่น ๆ คิดว่าพระเยซูคือพระคริสต์ อย่างไรก็ตามบางคนแย้งว่าพระเมสสิยาห์ไม่ได้มาจากกาลิลี แต่ต้องมาจากเชื้อสายดาวิดและต้องประสูติที่เบธเลเฮม ซึ่งทั้งหมดนี้เป็นความจริงเกี่ยวกับพระเยซู (เปรียบเทียบกับ มัทธิว 1-2) แม้ว่าหลายคนจะไม่รู้เรื่องนี้ก็ตาม

แม้แต่เจ้าหน้าที่ที่จับกุมก็ยังตกตะลึงกับพระองค์และถ้อยคำคมคายของพระองค์ พวกฟาริสีตอบเจ้าหน้าที่ด้วยคำถามอีกข้อหนึ่งว่า “มีใครบ้างในพวกผู้ใหญ่หรือพวกฟาริสีที่ศรัทธาในตัวเขา” (ยอห์น 7:48) คำถามจากพวกฟาริสีทำให้ยอห์นมีโอกาสกล่าวถึงนิโคเดมัสอีกครั้งหนึ่ง หลังจากพบกับพระเยซูแล้ว นิโคเดมัสก็พยายามปกป้องพระเยซูจากกลอุบายของพวกเขา “กฎหมายของเราเคยพิพากษาคนโดยที่ยังไม่ได้ฟังเขาหรือรู้ว่าเขาทำอะไรก่อนหรือ” (ยอห์น 7:51)

นิโคเดมัสยอมรับพระเยซูว่าเป็นพระเมสสิยาห์หรือไม่ แม้ว่าเหตุการณ์นี้จะไม่ได้พิสูจน์ก็ตาม แต่การกระทำของเขาในครั้งนี้และสิ่งที่เขาทำหลังจากพระเยซูสิ้นพระชนม์ (อ่านในยอห์น 19:39, 40) พระคัมภีร์ได้ให้หลักฐานที่ชัดเจนว่านิโคเดมัสได้เชื่อในพระองค์จริง ๆ

ดังนั้นคำตอบสำหรับคำถามของพวกฟาริสีคือ มี จริง ๆ แล้ว มีฟาริสีคนหนึ่งเชื่อในพระองค์

`อ่าน ยอห์น 7:49 พวกผู้นำพูดอะไรที่แสดงถึงการดูหมิ่นฝูงชนที่ติดตามพระเยซู เราได้รับบทเรียนอะไรจากเรื่องนี้`