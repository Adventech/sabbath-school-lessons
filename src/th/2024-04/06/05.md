---
title:  คำพยานของพระบิดา
date:   06/11/2024
---

พระธรรมยอห์นเริ่มต้นด้วยการกล่าวถึงพระวาทะ (logos) ว่าทรงอยู่กับพระเจ้า กล่าวคือการดำรงอยู่กับพระเจ้าพระบิดา (ยอห์น 1:1) เมื่อพระวาทะทรงบังเกิดเป็นมนุษย์ พระวิญญาณเป็นพยานถึงพระเยซูโดยการลงมาสถิตอยู่กับพระองค์เมื่อพระองค์ทรงรับบัพติศมา (ยอห์น 1:32-34) พระบิดาก็ทรงเป็นพยานถึงพระเยซูในช่วงการปฏิบัติพันธกิจบนแผ่นดินโลกของพระองค์ด้วย

`อ่าน ยอห์น 5:36-38 พระเยซูกล่าวถึงพระบิดาในข้อนี้อย่างไร`

พระเยซูทรงเชื่อมโยงพระบิดาเข้ากับพันธกิจและการอัศจรรย์ที่พระองค์ทรงกระทำ พระองค์ทรงแสดงให้เห็นอย่างชัดเจนมากว่าพระบิดาทรงส่งพระองค์มาและทรงเป็นพยานถึงพระองค์ด้วย

`อ่าน มัทธิว 3:17; มัทธิว 17:5; มาระโก 1:11 และลูกา 3:22 (อ่านใน 2 เปโตร 1:17, 18) พระบิดาทรงกล่าวถึงพระเยซูอย่างไร`

ในพิธีบัพติศมาของพระเยซู พระบิดาและพระวิญญาณทรงร่วมกับพระบุตรในการหมายเหตุการณ์สำคัญนี้ ซึ่งเป็นจุดเริ่มต้นของพันธกิจของพระเยซู พระบิดาทรงประกาศว่าพระเยซูทรงเป็นบุตรที่รักของพระองค์และทรงพอใจในพระองค์มาก ต่อมาในช่วงเวลาสำคัญในพันธกิจของพระคริสต์ พระบิดาตรัสอีกครั้ง ดังที่บันทึกไว้ในพระธรรมยอห์น

เมื่อเหตุการณ์ดำเนินมาถึงจุดสูงสุดของช่วงสุดท้ายในพันธกิจของพระองค์นั้น ผู้นำศาสนาไม่อาจหยุดพระองค์ได้ (อ่าน ยอห์น 12:19) บัดนี้พวกเขาต้องการให้พระองค์สิ้นพระชนม์มากกว่าที่เคย ฝูงชนต่างกระตือรือร้นในเรื่องของพระองค์ โดยเฉพาะเมื่อผู้คนจำนวนมากได้ยินคำพยานของผู้ที่เห็นเหตุการณ์ที่พระองค์ทรงเรียกลาซารัสให้เป็นขึ้นมาจากความตาย (ยอห์น 12:17, 18) พวกเขาเริ่มติดตามพระเยซูไป แม้แต่ชาวกรีกที่มาร่วมงานเฉลิมฉลองก็อยากจะพบพระเยซู

เมื่อมาถึงจุดนี้ พระบิดาทรงตอบคำกล่าวของพระเยซูในยอห์น 12:28 “ ‘ขอพระองค์ทรงให้พระนามของพระองค์รับพระเกียรติ’ ” แล้วก็มีพระสุรเสียงดังมาจากฟ้าว่า “ ‘เราให้รับเกียรติแล้ว และเราจะให้รับเกียรติอีก’ ” (ยอห์น 12:28)

ดังที่เราได้เห็นแล้วว่าช่วงเวลาแห่งการได้รับพระสิริของพระเยซูคือเมื่อทรงอยู่บนไม้กางเขน คำพยานของบิดาถึงพระเยซูชี้ไปที่การสละพระชนม์ครั้งยิ่งใหญ่ของพระเมษโปดกของพระเจ้าเพื่อบาปของโลกนี้ นี่คือจุดสูงสุดของพันธกิจทางโลกของพระองค์ การสิ้นพระชนม์ของพระองค์แทนที่เราชดใช้โทษบาปทั้งสิ้นของเรา และโดยพระองค์ผ่านทางความเชื่อ เราจะไม่ต้องเผชิญกับการลงโทษนั้นด้วยตัวเราเอง