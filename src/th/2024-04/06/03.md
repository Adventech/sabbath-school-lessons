---
title:  ความเข้าใจใหม่เกี่ยวกับพระเมสสิยาห์
date:   04/11/2024
---

`อ่าน ยอห์น 1:32-36 ยอห์นผู้ให้บัพติศมากล่าวถึงพระเยซูในข้อนี้อย่างไรที่ว่าผู้คนไม่คาดคิดว่าพระองค์จะเป็นพระเมสสิยาห์ที่รอคอยมานาน`

ชาวยิวรอคอยพระเมสสิยาห์ที่จะเสด็จมาเพื่อปลดปล่อยพวกเขาให้พ้นจากการปกครองของโรมัน หลังจากที่พวกเขาถูกกดขี่มายาวนาน ชาวยิวเชื่อว่าพระเมสสิยาห์จะไม่เพียงแต่โค่นล้มอำนาจโรมันเท่านั้น แต่จะสถาปนาพวกเขาให้เป็นชนชาติที่ยิ่งใหญ่และมีอำนาจอีกด้วย อย่างไรก็ตามเมื่อยอห์นเรียกพระเยซูว่า “พระเมษโปดกของพระเจ้า” แม้จะเป็นการชี้โดยตรงไปยังการสละพระชนม์ของพระองค์เพื่อไถ่บาป แต่ผู้คนส่วนใหญ่ก็มักเข้าใจผิด พวกเขาคงไม่รู้ว่ายอห์นกำลังพูดถึงอะไรเสียด้วยซ้ำ

ดังนั้นแล้วพระธรรมยอห์นจึงต้องการเปลี่ยนความเข้าใจของผู้คนเกี่ยวกับพระเมสสิยาห์ เพื่อที่พวกเขาจะได้รับรู้ว่าพระเยซูทรงทำให้คำพยากรณ์เกี่ยวกับการเสด็จมาของพระผู้ทรงเป็นกษัตริย์และสิ่งที่พระองค์จะทรงกระทำสำเร็จเป็นจริง พระองค์มิได้เสด็จมาในฐานะผู้นำทางการเมืองหรือการทหาร แต่เสด็จมาเพื่อสละพระองค์เองเป็นเครื่องบูชาไถ่บาปของคนทั้งโลก นั่นคือพระราชกิจของพระองค์ หลังจากนั้นเมื่อทุกอย่างสำเร็จแล้ว อาณาจักรสุดท้ายก็จะมาถึง (อ่านใน ดาเนียล 7:18)

“ในขณะที่พระเยซูรับบัพติศมานั้น ยอห์นได้ชี้ไปยังพระองค์ว่าทรงเป็นพระเมษโปดกของพระเจ้า เป็นแสงสว่างใหม่ที่ส่องมายังพระราชกิจของพระเมสสิยาห์ ความคิดของผู้เผยพระวจนะมุ่งตรงไปยังถ้อยคำของพระธรรมอิสยาห์ที่ว่า ‘เหมือนลูกแกะที่ถูกนำไปฆ่า’ อิสยาห์ 53:7 ” (เอลเลน จี. ไว้ท์, ผู้พึงปรารถนาของปวงชน, หน้า 136)

ยอห์นกล่าวในยอห์น 1:31 ว่า “ ‘ข้าพเจ้าเองไม่รู้จักพระองค์’ ” แล้วยอห์นรู้ได้อย่างไรว่าพระเยซูคือพระเมสสิยาห์ คำตอบก็คือ องค์พระผู้เป็นเจ้าผู้ทรงส่งยอห์นมาเคยตรัสกับเขาว่า “เมื่อเห็นพระวิญญาณเสด็จลงมาสถิตอยู่กับคนใด คนนั้นแหละจะเป็นคนให้บัพติศมาด้วยพระวิญญาณบริสุทธิ์’ และข้าพเจ้าก็เห็นแล้วและเป็นพยานว่าพระองค์นี้แหละเป็นพระบุตรของพระเจ้า” (ยอห์น 1:33, 34) กล่าวอีกนัยหนึ่งว่า พระเจ้าทรงสำแดงให้ยอห์นเห็นว่าพระเยซูทรงเป็นพระเมสสิยาห์

“พระคริสต์ทรงเป็นฤทธานุภาพและพระปัญญาของพระเจ้า” (1 โครินธ์ 1:24) พระเยซูทรงเป็นพระคริสต์ที่มาจากพระเจ้าผ่านฤทธิ์อำนาจของพระวิญญาณของพระองค์ ใจความหลักนี้ปรากฏในยอห์น อยู่บ่อยครั้ง ความรอดไม่ได้มาจากปรัชญา วิทยาศาสตร์ หรือการศึกษาระดับสูง แต่มาจากพระเจ้าเพียงผู้เดียวส่งมายังหัวใจที่ยอมจำนนด้วยความเชื่อและการเชื่อฟังพระเยซู

`เราจะรู้ความจริงเกี่ยวกับพระเยซูในฐานะเครื่องถวายบูชาเพื่อไถ่บาปได้อย่างไรเว้นแต่เรื่องราวนี้จะเปิดเผยแก่เรา ถ้าอย่างนั้น เหตุใดการรู้พระคัมภีร์และสิ่งที่พระคัมภีร์สอนเกี่ยวกับพระเยซูจึงสำคัญมาก`