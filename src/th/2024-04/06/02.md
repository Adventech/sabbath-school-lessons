---
title:  'จิตวิญญาณที่ถ่อมตน: ยอห์นผู้ให้บัพติศมาเป็นพยานอีกครั้ง'
date:   03/11/2024
---

บทที่ 2 บรรยายให้เห็นว่าคำพยานของยอห์นผู้ให้บัพติศมานำสาวกกลุ่มแรกที่ประกอบด้วย อันดรูว์และยอห์น เปโตร ฟีลิปและนาธานาเอลมาหาพระเยซู หลาย ๆ คนอาจคิดว่าหลังจากที่ยอห์นผู้ให้บัพติศมาได้เป็นพยานถึงพระเยซูแล้วจะไม่ปรากฏตัวอีก แต่พระธรรมยอห์นบันทึกให้เห็นว่าเขายังปรากฏตัวอีกหลายครั้ง

`อ่าน ยอห์น 3:25-36 ยอห์นผู้ให้บัพติศมาเปรียบเทียบตนเองกับพระเยซูอย่างไร`

เกิดการโต้เถียงขึ้นระหว่างสาวกของยอห์นผู้ให้บัพติศมากับชาวยิวนิรนามเกี่ยวกับการชำระให้บริสุทธิ์ ซึ่งน่าจะเกี่ยวข้องกับประสิทธิผลของการให้บัพติศมา (เปรียบเทียบกับ มาระโก 1:4, 5) ที่น่าสนใจคือ เมื่อสาวกของยอห์นเข้ามาหาเขาเพื่อหารือเกี่ยวกับเรื่องนี้ พวกเขากลับกล่าวถึงพระเยซูว่า “ ‘คนนี้กำลังให้บัพติศมาและทุกคนก็พากันไปหาเขา’ ” (ยอห์น 3:26) เห็นได้ชัดว่าพวกเขากำลังอิจฉาพระเยซู อิจฉาเพื่ออาจารย์ของพวกเขาและอิจฉาเพื่อตัวเองเช่นกัน

คงเป็นเรื่องง่ายเช่นกันที่ยอห์นจะปล่อยตัวอยู่กับความอิจฉา แต่เขาไม่ได้รู้สึกเช่นนั้นเลย เพราะเขารู้ว่าพันธกิจของเขาคืออะไร เขากลับเตือนสติสาวกของเขาว่าเขาไม่เคยอ้างตนว่าเป็นพระคริสต์เลย ในทางกลับกันเขามีหน้าที่เพื่อชี้ไปยังพระองค์ เพื่อเตรียมทางให้พระองค์ เพื่อเป็นพยานถึงพระองค์ (ยอห์น 1:6-8)

ยอห์นอธิบายถึงเรื่องนี้ด้วยการใช้งานแต่งงานเป็นภาพประกอบ เขากล่าวว่าตนเองเป็นเพื่อนของเจ้าบ่าว โดยมีพระเยซูเป็นเจ้าบ่าว เจ้าสาวก็คือผู้คนของพระเจ้า (เปรียบเทียบกับ โฮเชยา 2:16-23; อิสยาห์ 62:1-5) ยอห์นแสดงให้เห็นถึงความยิ่งใหญ่ที่แท้จริงของตนด้วยถ้อยคำที่กล่าวว่า “พระองค์ต้องยิ่งใหญ่ขึ้น แต่ข้าพเจ้าต้องด้อยลง” (ยอห์น 3:30)

ยอห์น 3:31-36 ยังคงเปรียบเทียบพระเยซูกับยอห์นต่อไป โดยแสดงให้เห็นว่าพระเมสสิยาห์ทรงเหนือกว่ายอห์นผู้เบิกทาง คำพยานของยอห์นชี้ไปที่พระเยซูโดยเน้นความสำคัญของการเป็นพยานอีกครั้ง ผู้ที่รับคำพยานและเชื่อในพระเยซูจะมีชีวิตนิรันดร์ ผู้ที่ไม่รับพระองค์จะตกอยู่ภายใต้พระพิโรธของพระเจ้า พระคัมภีร์เขียนไว้เช่นนั้น พระเจ้าทรงรักโลกและประทานพระบุตรของพระองค์มาไถ่โลกให้รอด (ยอห์น 3:16, 17) แต่ผู้ที่ปฏิเสธของประทานที่มอบแก่พวกเขานี้จะต้องรับโทษสำหรับบาปของตน นั่นคือความตายนิรันดร์

`เราได้รับบทเรียนเรื่องความอ่อนน้อมถ่อมตนต่อพระเจ้าและเพื่อนมนุษย์อย่างไร เราเรียนรู้อะไรจากตัวอย่างของยอห์นในเรื่องนี้ที่เกี่ยวกับความอ่อมน้อมถ่อมตนฝ่ายจิตวิญญาณ`