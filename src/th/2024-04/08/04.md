---
title:  คำพยากรณ์ถึงพระเยซูในพันธสัญญาเดิม ตอน 1
date:   19/11/2024
---

ในการสนทนากับพวกผู้นำศาสนาถึงพระลักษณะของพระองค์ พระเยซูทรงยืนยันสิทธิอำนาจของพระคัมภีร์ อาจดูเหมือนว่าพระองค์ไม่จำเป็นต้องทำเช่นนั้นเนื่องจากผู้นำศาสนาเชื่อในพระคัมภีร์อยู่แล้ว แต่อย่างไรก็ดี แม้คนเหล่านั้นจะเป็นผู้นำศาสนา พระเยซูก็ยังคงเน้นให้เห็นถึงสิทธิอำนาจของพระคัมภีร์ และพระองค์ทรงทำเช่นนี้ก็เพื่อแสดงให้พวกเขาเห็นด้วยว่าพระองค์ทรงเป็นผู้ใด ไม่ว่าจิตใจของพวกเขาจะกระด้างเพียงใดและต่อต้านจิตใต้สำนึกของตนเองก็ตาม

ขณะเดียวกันยอห์นได้บันทึกคำกล่าวโดยตรงและการพาดพิงถึงพันธสัญญาเดิมมากมายที่ชี้ไปที่พระเยซูว่าเป็นผู้ทำให้พระสัญญาเรื่องพระเมสสิยาห์ในพันธสัญญาเดิมสำเร็จ

**ข้อความในพระคัมภีร์พันธสัญญาใหม่และพันธสัญญาเดิมต่อไปนี้เชื่อมโยงกันอย่างไร กล่าวคือพันธสัญญาใหม่ใช้ข้อพระคัมภีร์เดิมเพื่อเป็นพยานถึงพระเยซูอย่างไร**

`ยอห์น 1:23; อิสยาห์ 40:3`

`ยอห์น 2:16, 17; สดุดี 69:9`

`ยอห์น 7:38; เยเรมีย์ 2:13`

`ยอห์น 19:36; กันดารวิถี 9:12`

ไม่ใช่แค่ยอห์นเท่านั้น แต่ยังรวมถึงเปโตร เปาโล มัทธิว มาระโก ลูกา และผู้เขียนพันธสัญญาใหม่ทั้งหมดที่ได้รับแรงดลใจจากพระวิญญาณบริสุทธิ์ พวกเขาเน้นย้ำครั้งแล้วครั้งเล่าว่าชีวิตของพระเยซูชาวนาซาเร็ธ การสิ้นพระชนม์ การฟื้นคืนพระชนม์ และการเสด็จขึ้นสู่บัลลังก์ของพระเจ้าล้วนเป็นไปตามคำพยากรณ์ในพันธสัญญาเดิม

แม้ว่าพระเยซูทรงชี้แนะให้เหล่าสาวกได้เข้าใจถึงพระคัมภีร์ที่บอกล่วงหน้าถึงพันธกิจของพระองค์อยู่เสมอ แต่เหล่าสาวกก็ไม่เข้าใจ พวกเขาเข้าใจว่าพระคัมภีร์ชี้ไปยังพระองค์เมื่อใด พวกเขาเข้าใจเมื่อหลังจากที่พระองค์ทรงสิ้นพระชนม์และฟื้นคืนพระชนม์และปรากฏอยู่ต่อหน้าพวกเขาแล้วเท่านั้น “เพราะฉะนั้นเมื่อพระเจ้าทรงให้พระองค์เป็นขึ้นมาแล้ว พวกสาวกของพระองค์ก็ระลึกได้ว่าพระองค์ตรัสอย่างนี้ และพวกเขาก็เชื่อพระคัมภีร์และพระดำรัสที่พระเยซูตรัสนั้น” (ยอห์น 2:22; และอ่าน ยอห์น 20:9 ด้วย)