---
title:  เป็นของเบื้องล่าง
date:   21/11/2024
---

จากการศึกษาพระธรรมยอห์นมาจนถึงตอนนี้ เราเห็นแล้วว่ายอห์นแสดงให้เห็นว่าพระเยซูทรงเป็นพระเมสสิยาห์ตามพระสัญญาจริง ๆ ซึ่งเป็นความหวังอันยิ่งใหญ่ที่ชาวยิวเฝ้าคอยมานาน

แต่กระนั้นพวกผู้นำศาสนาจำนวนมากซึ่งเป็นผู้นำทางจิตวิญญาณของประชาชนกลับกลายเป็นศัตรูตัวฉกาจที่สุดของพระองค์

เหตุใดจึงเป็นเช่นนั้น

`อ่าน ยอห์น 8:12-30 ปฏิสัมพันธ์ระหว่างพระเยซูกับผู้นำศาสนาเป็นอย่างไร พระคัมภีร์ข้อใดบ้างที่ช่วยอธิบายได้ดีที่สุดว่าเหตุใดคนจำนวนมากจึงปฏิเสธพระองค์`

พระเยซูตรัสว่าพวกเขาไม่รู้จักพระองค์และพระบิดาเลย (ยอห์น 8:19) พวกเขาควรจะรู้จักทั้งสองพระองค์ แต่คนเหล่านี้หลอกตัวเอง พวกเขาหมกมุ่นอยู่กับประเพณีและปรัชญาของตนเองมากจนแม้พระเยซูปรากฏตรงหน้าพวกเขา โดยแสดงการอัศจรรย์และสอนความจริงอันลึกซึ้งที่เปิดเผยถึงพระบิดาทั้งหมด แต่พวกเขาก็ยังคงเลือกที่จะปฏิเสธพระองค์

ประการที่สอง พระเยซูตรัสกับพวกเขาว่า “ ‘ท่านเป็นของโลกนี้’ ” (ยอห์น 8:23) กล่าวอีกนัยหนึ่งว่า ไม่ว่าพวกเขาจะปรากฏตัวว่าเคร่งในศาสนา แต่คนเหล่านี้ไม่ใช่คนที่เคร่งในศาสนาหรือมีชีวิตฝ่ายจิตวิญญาณที่แท้จริง พวกเขาเพียงแค่ “ยึดถือทางพระเจ้าแต่เพียงเปลือกนอก” (2 ทิโมธี 3:5) ภายนอกพวกเขาดูเคร่งศาสนา แต่ภายในนั้นขาดความเชื่อ

นี่ไม่ใช่เรื่องใหม่เลย “ ‘เพราะชนชาตินี้เข้ามาใกล้ด้วยปากของเขา และให้เกียรติเราด้วยริมฝีปากของเขา แต่ใจของเขาห่างไกลจากเรา เขานมัสการเราเหมือนเป็นระเบียบของมนุษย์ที่จำกันมา’ ” (อิสยาห์ 29:13) พระเยซูทรงสะท้อนแนวคิดนี้หลายศตวรรษต่อมาโดยตรัสว่า “ ‘พวกเขานมัสการเราโดยเปล่าประโยชน์ เพราะเอากฎเกณฑ์ของมนุษย์มาสอนว่าเป็นพระดำรัสสอน’ ” (มาระโก 7:7) คำสอนแบบมนุษย์และบัญญัติแบบมนุษย์ของพวกเขาเป็น “ของโลกนี้” (ยอห์น 8:23) และพระเยซูตรัสต่อว่า “เราไม่ได้เป็นของโลกนี้” (ยอห์น 8:23) การที่คนเหล่านี้หลอกตัวเองก็แย่พอแล้ว แต่โศกนาฏกรรมนั้นยิ่งเลวร้ายลงเพราะพวกเขายังทำให้ผู้อื่นหลงทางด้วย แต่สิ่งที่น่าสนใจในเรื่องนี้ตามที่ยอห์นเขียนคือ เมื่อพระเยซูตรัสอย่างนี้ การเปลี่ยนแปลงก็ปรากฏขึ้น กล่าวคือ “มีคนจำนวนมากวางใจในพระองค์” (ยอห์น 8:30)

อย่างไรก็ตามแม้จะมีผู้นำไม่ดี แต่ชาวยิวจำนวนมากก็สามารถเอาชนะสิ่งเหล่านี้ได้และเข้าใจว่าแท้จริงแล้วพระเยซูคือผู้ใด

`เราเรียนรู้อะไรจากบทสนทนาโต้ตอบของพระเยซูกับพวกผู้นำศาสนา เราจะ “เป็นของเบื้องบน” ไม่ใช่ “ของเบื้องล่าง” ได้อย่างไร เราเข้าใจความแตกต่างระหว่างสองสิ่งนี้ว่าอย่างไร`