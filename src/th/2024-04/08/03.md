---
title:  บทบาทที่เชื่อถือได้ของพระคัมภีร์
date:   18/11/2024
---

นอกจากหมายสำคัญและประจักษ์พยานเฉพาะเจาะจงที่ยอห์นชี้ให้เห็นว่าพระเยซูทรงเป็นพระเมสสิยาห์แล้ว ยอห์นยังกล่าวถึงอำนาจของพระคัมภีร์พันธสัญญาเดิมและคำพยากรณ์ในพระคัมภีร์ที่พยากรณ์ล่วงหน้าถึงพระราชกิจของพระคริสต์ พระคัมภีร์พันธสัญญาเดิมไม่เพียงแต่เป็นศูนย์กลางของพระธรรมยอห์นเท่านั้น แต่ยังเป็นศูนย์กลางของพันธสัญญาใหม่ทั้งหมดด้วย การพิสูจน์ว่าพระเยซูทรงเป็นผู้ใด เสด็จมาจากไหน ทรงทำอะไร และจะทรงทำอะไรล้วนมีพื้นฐานมาจากพระคัมภีร์ ซึ่งในบริบทนี้ก็คือพันธสัญญาเดิม

`อ่านข้อพระคัมภีร์ต่อไปนี้ ยอห์น 5:39, 40, 46, 47 พระเยซูมีทัศนคติอย่างไรต่อสิทธิอำนาจของพระคัมภีร์`

พระเยซูมักชี้ให้เห็นทั่วทั้งพระกิตติคุณถึงสิทธิอำนาจของพระคัมภีร์ในฐานะเป็นพยานสำคัญถึงพระองค์ ตัวอย่างเช่น พระเยซูมักใช้เหตุการณ์จากพันธสัญญาเดิมเพื่อชี้ไปยังพระองค์เองและสิ่งที่พระองค์ทรงทำ ตัวอย่างหนึ่งคือเมื่อพระองค์ทรงอ้างถึงเหตุการณ์จาก กันดารวิถี 21:5-9 “โมเสสยกงูขึ้นในถิ่นทุรกันดารอย่างไร บุตรมนุษย์จะต้องถูกยกขึ้นอย่างนั้น” (ยอห์น 3:14) ในที่นี้พระเยซูไม่เพียงแต่ตรัสถึงเรื่องราวเท่านั้น แต่การที่พระองค์ทรงใช้เรื่องนี้เพื่อชี้ถึงพระองค์เอง โดยพื้นฐานแล้วทำให้เราสามารถตีความความหมายของเรื่องราวได้อย่างถูกต้องตามความหมายที่ต้องการสื่อ

ไม่เพียงแต่พระเยซูเท่านั้น แต่คนอื่น ๆ ก็เช่นกันที่ใช้พันธสัญญาเดิมเพื่อชี้ไปยังพระเยซู ตัวอย่างเช่น เราอ่านคำกล่าวของฟีลิปในช่วงต้นของพระธรรมยอห์น ได้ว่า “ ‘เราพบคนที่โมเสสกล่าวถึงในหนังสือธรรมบัญญัติ และคนที่พวกผู้เผยพระวจนะกล่าวถึง’ ” (ยอห์น 1:45)

`อ่าน ยอห์น 13:18; ยอห์น 17:12; ยอห์น 19:24, 28, 36 ข้อพระคัมภีร์เหล่านี้สอนถึงสิทธิอำนาจของพระคัมภีร์ตามอย่างที่พระเยซูและยอห์นเข้าใจอย่างไร และพระคัมภีร์ทั้งเล่มมีบทบาทสำคัญต่อความเชื่อของเราอย่างไร`

`สิ่งใดบ้างในทุกวันนี้ที่พยายามบั่นทอนความเชื่อของเราในสิทธิอำนาจของพระคัมภีร์ อภิปรายคำตอบของท่านในวันสะบาโต`