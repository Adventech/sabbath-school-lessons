---
title:  หมายสำคัญ พระราชกิจ และการอัศจรรย์
date:   17/11/2024
---

นอกจากการอัศจรรย์ที่ยอห์นบันทึกไว้เพื่อชี้ว่าพระเยซูทรงเป็นพระเมสสิยาห์แล้ว เขายังเขียนบทสนทนาที่เกี่ยวกับหมายสำคัญ พระราชกิจและการอัศจรรย์ที่พระเยซูทรงกระทำอีกด้วย

หมายสำคัญและการอัศจรรย์เพียงอย่างเดียวไม่อาจพิสูจน์ได้ว่าพระเยซูทรงเป็นพระเมสสิยาห์ เนื่องจากผู้เผยพระวจนะหลายท่านรวมถึงผู้เผยพระวจนะเทียมเท็จก็สามารถทำการอัศจรรย์ได้เช่นกัน ยอห์นไม่ได้บันทึกหมายสำคัญเพียงเพื่อแสดงให้เห็นว่าพระเยซูเป็นผู้ทำการอัศจรรย์ที่ยิ่งใหญ่ หมายสำคัญที่ยอห์นเขียนถึงนั้นมีลักษณะพิเศษเพราะหมายสำคัญเหล่านั้นชี้ว่าพระเยซูทรงเป็นพระเมสสิยาห์และเพื่อแสดงให้เห็นว่าแท้จริงแล้วพระองค์มาจากพระเจ้าพระบิดา

`อ่าน ยอห์น 5:17, 20, 36-38 ข้อพระคัมภีร์เหล่านี้บรรยายความสัมพันธ์ระหว่างพระเยซูกับพระเจ้าพระบิดา โดยเฉพาะในบริบทของหมายสำคัญอย่างไร`

พระเยซูทรงใช้หมายสำคัญเพื่อแสดงให้เห็นความสัมพันธ์อันลึกซึ้งระหว่างพระองค์กับพระบิดา ทั้งสองเป็นหนึ่งเดียว พระราชกิจนั้นแสดงให้เห็นว่า “พระบิดาทรงอยู่ในเราและเราอยู่ในพระบิดา” (ยอห์น 10:38; อ่านในยอห์น 14:10, 11 ด้วย)

พระเยซูเสด็จมาเพื่อทำพระราชกิจของพระผู้ทรงส่งพระองค์มา เพื่อให้งานเหล่านี้ปรากฏแก่สายตาโลก กล่าวคือพระองค์เสด็จมาเพื่อปฏิบัติพระราชกิจของพระบิดา และพระราชกิจที่พระองค์ทรงทำนั้นเป็นพยานชัดเจนว่าพระองค์มาจากพระบิดา

แต่ดังที่เราเห็นแล้วว่า แม้จะมีหมายสำคัญอันทรงพลังและประจักษ์พยานจากผู้คนจำนวนมาก แต่บางคนก็ยังเลือกที่จะไม่เชื่อ

พวกผู้นำศาสนาถามพระเยซูว่า “ ‘ท่านจะให้เราสงสัยไปอีกนานแค่ไหน ถ้าท่านเป็นพระคริสต์ก็จงบอกให้ชัดเจนเถิด’ พระเยซูตรัสกับพวกเขาว่า ‘เราบอกพวกท่านแล้วแต่ท่านไม่เชื่อ สิ่งที่เราทำในพระนามพระบิดาของเราก็เป็นพยานให้กับเรา’ ” (ยอห์น 10:24, 25)

หากพระเยซูตรัสอย่างเปิดเผยว่าพระองค์คือพระเมสสิยาห์ พวกผู้นำศาสนาที่มองหาช่องทางที่จะกล่าวหาพระองค์ก็คงจะพุ่งโจมตีพระองค์ พระเยซูทรงทราบดีจึงชี้ไปยังพระราชกิจที่พระทรงกระทำแทน หากพระเยซูตรัสว่าพระองค์ทรงเป็นพระคริสต์ พวกเขาก็คงจะพยายามปฏิเสธ แต่พวกเขาจะปฏิเสธหมายสำคัญ พระราชกิจ และการอัศจรรย์ได้อย่างไร สิ่งเหล่านี้เป็นประจักษ์พยานอันหนักแน่นว่าพระองค์ทรงเป็นผู้ใดและเสด็จมาจากไหน

`เราจะป้องกันตนเองจากการมีจิตใจแข็งกร้าวแบบที่เราเห็นในหมู่ผู้นำศาสนาเหล่านี้ได้อย่างไร เราอาจกำลังต่อสู้กับพระราชกิจของพระเจ้าในชีวิตของเราอยู่ในทางใดได้บ้าง`