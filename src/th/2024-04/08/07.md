---
title:  ศึกษาเพิ่มเติม
date:   22/11/2024
---

อ่านหนังสือ ผู้พึงปรารถนาของปวงชน ของนางเอลเลน จี. ไว้ท์ เรื่อง “ ‘อย่าให้ใจของพวกท่านเป็นทุกข์เลย’ ” หน้า 662-680

“ความจริงดั่งขุมทรัพย์ทองคำได้ถูกฝากไว้กับคนฮีบรู องค์ประกอบของความเป็นชาติของชาวยิวที่มีตราประทับจากสวรรค์นั้นพระคริสต์เองทรงเป็นผู้สถาปนา ด้วยการใช้รูปและสัญลักษณ์ ความจริงยิ่งใหญ่ของการไถ่ให้รอดจึงถูกบดบังไว้ ถึงกระนั้นเมื่อพระคริสต์เสด็จมาแล้ว ชาวยิวกลับมองไม่เห็นพระองค์ ทั้ง ๆ ที่เครื่องหมายทั้งหมดเหล่านี้ต่างชี้ไปยังพระองค์ พวกเขามีพระวจนะของพระเจ้าอยู่ในมือ แต่ประเพณีต่างๆ ซึ่งได้รับการสืบสานจากคนชั่วอายุหนึ่งไปยังอีกชั่วอายุหนึ่งและการแปลความหมายของพระวจนะได้ซ่อนความจริงจากพวกเขาเหมือนกับความจริงที่ซ่อนอยู่ในพระเยซู ความสำคัญทางฝ่ายจิตวิญญาณของพระธรรมสูญหายไป คลังสมบัติแห่งความรู้ทั้งมวลได้ถูกเปิดออกเพื่อเขาทั้งหลาย แต่พวกเขาหาทราบไม่

“พระเจ้าไม่ทรงปกปิดความจริงจากมนุษย์ การกระทำของพวกเขาเองที่ปกปิดความจริงจากตนเอง พระคริสต์ทรงโปรดให้ชาวยิวเห็นหลักฐานมากมายว่าพระองค์ทรงเป็นพระเมสสิยาห์ แต่คำสอนของพระองค์เรียกร้องให้เปลี่ยนแปลงชีวิตของพวกเขาอย่างเด็ดขาด พวกเขามองเห็นว่าหากยอมรับพระคริสต์ พวกเขาจะต้องทิ้งกฎเกณฑ์และประเพณีที่เขารักและถนอม ทิ้งความเห็นแก่ตัว การกระทำอธรรมต่างๆ ของตนเอง การยอมรับความจริงอันเป็นนิรันดร์ที่เปลี่ยนแปลงไม่ได้นั้นเรียกร้องให้เสียสละ ฉะนั้นพวกเขาจึงไม่ยอมรับหลักฐานอันชัดเจนของพระเจ้าที่ประทานให้เพื่อสร้างความเชื่อในพระคริสต์ พวกเขาอ้างว่าเชื่อในพระคริสตธรรมภาคพันธสัญญาเดิม แต่ปฏิเสธที่จะยอมรับคำพยานที่กล่าวถึงชีวิตและพระลักษณะนิสัยของพระคริสต์ คนเหล่านี้กลัวที่ถูกชักจูงให้กลับใจ และถูกบังคับให้ละทิ้งความคิดที่ครอบงำอยู่แต่เดิมมา ทรัพย์สมบัติของพระกิตติคุณซึ่งเป็นทางนั้น เป็นความจริงและเป็นชีวิต อยู่ท่ามกลางพวกเขา แต่พวกเขาปฏิเสธของประทานยิ่งใหญ่ที่สุดที่สวรรค์ประทานมาให้แก่พวกเขา” (เอลเลน จี. ไว้ท์, อุทาหรณ์จากคำสอนของพระคริสต์, หน้า 105)

**คำถามเพื่อการอภิปราย**:

`ชีวิตของพระคริสต์ที่เป็นไปตามคำพยากรณ์เสริมสร้างความเชื่อแก่เราอย่างไร`

`อะไรคืออุปสรรคสำคัญสามหรือสี่ประการที่ขัดขวางความเชื่อในพระเยซูของพวกผู้นำศาสนา หลักการที่ขัดขวางเดียวกันนี้แสดงให้เห็นในทุกวันนี้อย่างไร`

`คำตอบของท่านต่อคำถามท้ายบทเรียนวันจันทร์สอนอะไรเกี่ยวกับสิทธิอำนาจของพระคัมภีร์ และเหตุใดเราจึงต้องปฏิเสธสิ่งใดก็ตามที่ทำให้เราสงสัยในสิทธิอำนาจของพระคัมภีร์`