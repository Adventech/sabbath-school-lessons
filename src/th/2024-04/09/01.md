---
title:  แหล่งของชีวิต
date:   23/11/2024
---

### อ่านข้อพระคัมภีร์สำหรับบทเรียนสัปดาห์นี้
ยอห์น 1:4; ยอห์น 10:10; ยอห์น 1:12, 13; ยอห์น 6:61-68; กันดารวิถี 13:23-33; มัทธิว 4:1-4

> <p>ข้อควรจำ</p>
> “ ‘เราเป็นทางนั้น เป็นความจริง และเป็นชีวิต ไม่มีใครมาถึงพระบิดาได้นอกจากจะมาทางเรา’ ” (ยอห์น 14:6)

ในพระธรรมยอห์นเมื่อมีคนถามว่าพระเยซูคือผู้ใด พระองค์ทรงตอบพวกเขาด้วยถ้อยคำที่บ่งบอกถึงความเป็นพระเจ้า “เราเป็น” เป็นคำกล่าวอ้างอิงถึงองค์พระผู้เป็นเจ้าอย่างชัดเจน พระองค์ทรงปรากฏต่อหน้าโมเสสในพุ่มไม้ที่มีไฟลุกโชนอยู่ “เราเป็นผู้ซึ่งเราเป็น” พระองค์ตรัสกับโมเสส (อพยพ 3:14) และพระเจ้าองค์เดียวกันนี้ “เราเป็น” ได้ “ทรงเกิดเป็นมนุษย์และทรงอยู่ท่ามกลางเรา เราเห็นพระสิริของพระองค์ คือ พระสิริที่สมกับพระบุตรองค์เดียวของพระบิดา บริบูรณ์ด้วยพระคุณและความจริง” (ยอห์น 1:14)

ใจความหลักเรื่อง “เราเป็น” ดำเนินให้เห็นตลอดพระธรรมยอห์น ข้อควรจำในสัปดาห์นี้สะท้อนใจความหลักนี้ “เราเป็นทางนั้น เป็นความจริง และเป็นชีวิต” (ยอห์น 14:6) “เราเป็น” คือ พระองค์ทรงเป็นแสงสว่างของโลก อาหารแห่งชีวิต ประตูของแกะ ผู้เลี้ยงที่ดี และเถาองุ่นแท้

สัปดาห์นี้เราจะยังคงศึกษาการเปิดเผยพระเจ้าดังที่แสดงไว้ในพระธรรมยอห์นต่อไป นอกจากนี้เรายังจะพิจารณาสิ่งต่าง ๆ ในอีกแง่มุมหนึ่ง กล่าวคือ แม้จะมีหลักฐานอันหนักแน่นที่ยืนยันว่าพระเยซูทรงเป็นพระเมสสิยาห์ แต่บางคนก็ยังปฏิเสธพระองค์ เราจะศึกษาแนวคิดนี้ด้วยเหตุผลสองประการ เพื่อหลีกเลี่ยงข้อผิดพลาดเดียวกัน และเพื่อพิจารณาว่าเราจะช่วยเหลือผู้ที่ตกอยู่ในอันตรายของข้อผิดพลาดนั้นอย่างไร