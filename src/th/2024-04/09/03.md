---
title:  ถ้อยคำแห่งชีวิตนิรันดร์
date:   25/11/2024
---

`อ่าน ยอห์น 6:61-68 เมื่อพระเยซูทรงถามเหล่าสาวกว่าพวกเขาจะละทิ้งพระองค์หรือไม่ คำตอบของเปโตรมีความหมายอย่างไร`

ถ้อยคำของเปโตรเกี่ยวกับ “ชีวิตนิรันดร์” สอดคล้องกับใจความหลักที่ดำเนินอยู่ตลอดในพระธรรมยอห์น ยอห์นบทที่ 6 ที่กล่าวถึงการเลี้ยงอาหาร 5,000 คน เน้นแนวคิดเรื่องชีวิตนิรันดร์เป็นพิเศษ (ยอห์น 6:27, 40, 47, 54, 68) พระเยซูตรัสว่าพระองค์ทรงเป็นอาหารแห่งชีวิต (ยอห์น 6:35) ซึ่งหมายความว่า ชีวิต การสิ้นพระชนม์ และการฟื้นคืนพระชนม์ของพระองค์เป็นแหล่งแห่งความรอดนิรันดร์

พระธรรมยอห์นใช้คำว่าชีวิตนิรันดร์หรือคำที่คล้ายกันอย่างน้อย 17 ครั้ง คำนี้ไม่ได้หมายถึงการดำรงอยู่ของจิตวิญญาณ หรือการเป็นส่วนหนึ่งของความเป็นอมตะ หรือแนวคิดของการไม่มีตัวตนอื่น ๆ แต่หมายถึงพลังแห่งชีวิตที่นำความรอดและความหมายมาสู่การดำรงอยู่ของเราในขณะนี้และสู่ชีวิตที่ไม่มีวันสิ้นสุดเมื่อองค์พระผู้เป็นเจ้าของเราเสด็จกลับมา เช่นเดียวกับที่พระเยซูทรงบังเกิดเป็นเนื้อหนัง การฟื้นขึ้นจากความตายที่พระเยซูตรัสถึงนั้นก็เกิดขึ้นในเวลา สถานที่ และเนื้อหนังจริง นี่คือการฟื้นขึ้นจากความตายสู่ชีวิตใหม่ที่เราเคยมีในสวนเอเดน

`เราจะรับชีวิตนิรันดร์ได้อย่างไร ยอห์น 3:15, 16; ยอห์น 5:24; ยอห์น 6:40, 47; ยอห์น 8:31; ยอห์น 12:46; ยอห์น 20:31`

โดยความเชื่อเพียงอย่างเดียว เราเชื่อว่าพระเยซูคริสต์เสด็จมาทรงพระชนม์และสิ้นพระชนม์เพื่อเรา ความเชื่อนี้เป็นของประทานมาสู่เรา และเราจะต้องจงใจเลือกที่จะยอมจำนนต่อพระเยซู กลับใจใหม่ และรับพระโลหิตของพระองค์เพื่อการอภัยและการชำระบาปของเรา

เมื่อพระเยซูตรัสถามเปโตรว่าเขาจะละทิ้งพระองค์ไปเช่นกันหรือไม่ เปโตรตอบว่า “ ‘องค์พระผู้เป็นเจ้า พวกข้าพระองค์จะจากไปหาใครได้ พระองค์ทรงมีถ้อยคำแห่งชีวิตนิรันดร์’ ” (ยอห์น 6:68) นี่คือข้อสรุปใจความสำคัญของความรอดและวิธีที่จะได้รับ ซึ่งความรอดไม่ได้มาจากปรัชญา ประวัติศาสตร์ วิทยาศาสตร์ หรือหลักการทั้งหมดของมนุษย์ แต่ความรอดมากจากพระเยซูพระผู้ทรงครอบครองชีวิตนิรันดร์ พระองค์ทรงประทานชีวิตนิรันดร์อย่างเสรีแก่ทุกคนที่ยอมรับโดยการตอบรับการทรงนำของพระวิญญาณบริสุทธิ์

`พระสัญญาของการมีชีวิตนิรันดร์ส่งผลต่อวิธีที่เรามองชีวิตทางโลกของเราที่นี่อย่างไร และแท้จริงแล้วเราควรจะมีมุมมองต่อโลกของเราอย่างไร`