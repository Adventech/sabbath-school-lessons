---
title:  การปฏิเสธแหล่งแห่งชีวิต
date:   27/11/2024
---

เรื่องราวที่น่าเศร้าที่สุดในพระคัมภีร์บางเรื่องถูกบันทึกไว้ในพระธรรมยอห์น “ความสว่างนั้นส่องเข้ามาในความมืด และความมืดหาได้เข้าใจความสว่างไม่... [ความสว่าง] ทรงอยู่ในโลก และพระองค์ได้ทรงสร้างโลก และโลกหาได้รู้จักพระองค์ไม่ พระองค์ได้เสด็จมายังพวกของพระองค์ และพวกของพระองค์นั้นหาได้ต้อนรับพระองค์ไม่” (ยอห์น 1:5, 10, 11) กล่าวคือ “เราเป็น” ถูกปฏิเสธโดยผู้คนมากมายที่เป็นคนของพระองค์เอง

ไม่ต้องสงสัยเลยว่าเหตุใดเปาโลจึงเตือนในภายหลังว่า “อย่าละทิ้งความไว้วางใจของท่าน” (ฮีบรู 10:35) ดังที่เราได้เห็นครั้งแล้วครั้งเล่าว่า พระคริสต์ถูกปฏิเสธเพราะผู้คนไม่ยอมรับพระคำของพระองค์

“แนวทางความคิดแบบมนุษยนิยมสมัยใหม่เริ่มต้นด้วยความสงสัย ผู้คนตั้งคำถามกับทุกสิ่งเพื่อตัดสินว่าอะไรคือความจริง พวกเขายอมรับเฉพาะสิ่งที่ผ่านการตรวจสอบอย่างละเอียดถี่ถ้วนว่าเป็นความรู้ที่มั่นคง ซึ่งเป็นสิ่งที่คู่ควรที่จะเชื่อ บางคนใช้แนวทางเดียวกันนี้กับพระคัมภีร์ โดยตั้งคำถามในทุกเรื่องตั้งแต่มุมมองทางวิทยาศาสตร์ ประวัติศาสตร์ จิตวิทยา ปรัชญา โบราณคดี หรือธรณีวิทยา เพื่อตัดสินว่าอะไรคือความจริงในพระคัมภีร์ วิธีการเช่นนี้เริ่มต้นด้วยความสงสัยและก่อรูปความสงสัยนั้นขึ้นมาเป็นความจริงในพระคัมภีร์ พระคริสต์ตรัสถามว่า ‘เมื่อบุตรมนุษย์มา ท่านยังจะพบความเชื่อในแผ่นดินโลกหรือ’ (ลูกา 18:8)” (E. Edward Zinke and Roland Hegstad, The Certainty of the Second Coming, (Hagerstown, MD: Review and Herald Publishing Association, 2000) p. 96.)

`อ่าน กันดารวิถี 13:23-33 อะไรทำให้รายงานที่ทั้งสองสายลับนำกลับมาจากเมืองคานาอันแตกต่างกัน`

บาปของชาวฮีบรูขณะที่พวกเขาอยู่ที่คาเดชบารเนียคือ การสงสัยในพระคำของพระเจ้า พระเจ้าทรงบอกให้พวกเขาไปยึดดินแดนนั้น สายลับสิบสองคนจึงถูกส่งออกไปยังคานาอันเพื่อสอดแนมแผ่นดิน พวกเขากลับมาพร้อมกับรายงานสอบฉบับที่แตกต่างกัน สายลับส่วนใหญ่ให้คำรายงานในแง่ลบ โดยระบุว่าแผ่นดินนั้นมีคนที่ตัวใหญ่เหมือนยักษ์ เมืองมีกำแพงสูงล้อมรอบ มีอาวุธขั้นสูงที่เราไม่เคยเห็นมาก่อน และมีกองทัพที่รับการฝึกฝนมาอย่างดี พวกเขาแย้งว่าเนื่องจากเราเป็นทาสในอียิปต์ จึงมีประสบการณ์ทางทหารน้อย สายลับสิบคนลงมติปฏิเสธ โดยอิงจากหลักฐานที่มีมากมายจากมุมมองของมนุษย์ ส่วนสายลับอีกสองคนลงมติเห็นชอบที่จะเข้าไป โดยอิงความเชื่อในอำนาจอันมากมายอย่างล้นพ้นในพระคำของพระเจ้า

`เราจะหลีกเลี่ยงข้อผิดพลาดแบบเดียวกับที่เกิดขึ้นในเรื่องนี้ได้อย่างไร ในทำนองเดียวกัน เราจะหลีกเลี่ยงการทึกทักเอาเองว่าเราทำสิ่งที่โง่เขลาแต่เชื่อว่าเรากำลังทำตามพระประสงค์ของพระเจ้าได้อย่างไร`