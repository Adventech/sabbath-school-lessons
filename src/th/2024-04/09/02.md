---
title:  พระองค์ทรงเป็นแหล่งชีวิต
date:   24/11/2024
---

ยอห์น 1:1 อัครสาวกกล่าวอย่างชัดเจนว่าพระเยซูทรงเป็นพระเจ้า ทรงเป็นพระบุตร ด้วยเหตุนี้ในยอห์น 1:4 “พระองค์ทรงเป็นแหล่งชีวิต และชีวิตนั้นเป็นความสว่างของมนุษย์” คำกล่าวถึงชีวิตในข้อนี้หมายถึงชีวิตของพระเจ้า ซึ่งเป็นชีวิตนิรันดร์และดำรงอยู่ได้เอง เนื่องจากพระองค์ทรงมีชีวิตในพระองค์เอง พระองค์จึงสามารถสละชีวิตของพระองค์เองและรับชีวิตนั้นคืนมาอีกได้ (ยอห์น 10:17) และเนื่องจากพระองค์ทรงเป็นแหล่งชีวิต พระองค์จึงทรงประทานชีวิตแก่ผู้ที่พระองค์ประสงค์ได้ (ยอห์น 5:21; เปรียบเทียบกับ ยอห์น 14:19)

คำว่าชีวิต (zoē) ปรากฏในพระธรรมยอห์น 36 ครั้ง หรือคิดเป็นประมาณร้อยละ 25 ของการใช้คำนี้ในพระคัมภีร์ใหม่ ยอห์น 1:4, 5 นอกจากจะกล่าวถึงแหล่งกำเนิดชีวิตบนโลกของเราแล้ว คำนี้ยังเกี่ยวข้องกับความรอดอีกด้วย แนวคิดเรื่องชีวิต (zoē) ในพระธรรมยอห์นส่วนที่เหลือมักแสดงถึงชีวิตนิรันดร์ พระสัญญาแห่งความรอด (ดูในยอห์น 3:15, 16, 36; ยอห์น 4:14, 36; ยอห์น 6:27, 40, 47, 54, 68; ยอห์น 10:27, 28) ดังนั้นพระผู้ที่ให้ชีวิตเมื่อทรงสร้างโลกจึงเป็นองค์เดียวกับพระผู้ที่นำความรอด ชีวิตนิรันดร์มาสู่โลกที่ล้มลงในบาป

`เหตุใดพระเยซูจึงเสด็จมาบนโลกใบนี้ ยอห์น 1:29; ยอห์น 3:16; ยอห์น 6:40; ยอห์น 10:10; ยอห์น 12:27`

“ ‘โมเสสยกงูขึ้นในถิ่นทุรกันดารอย่างไร บุตรมนุษย์จะต้องถูกยกขึ้นอย่างนั้น เพื่อทุกคนที่วางใจพระองค์จะได้ชีวิตนิรันดร์’ ” (ยอห์น 3:14, 15)

เช่นเดียวกับที่งูทองสัมฤทธิ์เข้ามาแทนที่ชนชาติอิสราเอลที่ถูกงูกัด พระเยซูก็เข้ามาแทนที่พวกเราผู้ถูกบาปทำลายเช่นกัน พระองค์ทรงรับโทษที่เป็นของเรา เพื่อเราจะได้มีชีวิตที่เป็นของพระองค์

พระคริสต์ทรงปรารถนาให้เรามีชีวิตและให้เรามีอย่างครบบริบูรณ์ (ยอห์น 10:10) ดังนั้น “ทุกคนที่ยอมรับพระองค์ คือคนที่เชื่อในพระนามของพระองค์นั้น พระองค์ก็จะประทานสิทธิให้เป็นลูกของพระเจ้า ซึ่งในฐานะนั้นพวกเขาไม่ได้เกิดจากเลือดเนื้อหรือกาม หรือความประสงค์ของมนุษย์ แต่เกิดจากพระเจ้า” (ยอห์น 1:12, 13)

พระคริสต์เสด็จมาเพื่อเปิดเผยพระบิดาให้แก่เรา “ไม่มีใครเคยเห็นพระเจ้าเลย แต่พระบุตรองค์เดียวผู้สถิตในพระทรวงของพระบิดา ทรงสำแดงพระเจ้าแล้ว” (ยอห์น 1:18) เราสามารถมองเห็นพระลักษณะของพระบิดาได้จากการมองดูพระลักษณะของพระเยซู

`เราเรียนรู้อะไรบ้างเกี่ยวกับพระลักษณะของพระบิดาจากชีวิตของพระเยซู เหตุใดการเปิดเผยนี้จึงเป็นข่าวดี`