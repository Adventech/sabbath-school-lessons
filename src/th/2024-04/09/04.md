---
title:  ความเชื่อและการบังเกิดใหม่
date:   26/11/2024
---

`อ่าน ยอห์น 1:12, 13 ขั้นตอนของการเป็นคริสเตียนมีอะไรบ้าง`

ยอห์นเขียนข่าวประเสริฐเพื่อเราจะเชื่อในพระเยซู และโดยความเชื่อเราจะมีชีวิตนิรันดร์ในพระนามของพระองค์ (ยอห์น 20:31) กระบวนการนี้อธิบายไว้สองขั้นตอนใน ยอห์น 1:12, 13 ขั้นตอนแรก เรารับเอาพระองค์ ซึ่งหมายถึงเชื่อในพระองค์ ขั้นตอนที่สองพระองค์ประทานสิทธิอำนาจหรือพลังแก่เราในการเป็นบุตรธิดาของพระเจ้า ดังที่อธิบายไว้ในข้อ 13 ที่กล่าวว่าเกิดจากพระเจ้า ดังนั้นการเป็นคริสเตียนจึงสัมพันธ์กับมุมมองทั้งฝ่ายมนุษย์และฝ่ายพระเจ้า เราจะต้องเชื่อ รับเอาพระองค์ เปิดกว้างต่อแสงสว่าง แต่พระองค์จะทรงเป็นผู้สร้างหัวใจขึ้นมาใหม่

อันที่จริงความเชื่อเป็นของประทานจากพระเจ้าที่ได้มาโดยการได้ยินพระคำของพระองค์ (โรม 10:17) “เพื่อที่จะมีความเชื่อที่แท้จริงและยั่งยืนในพระคริสต์ เราต้องรู้จักพระองค์ดังที่พระคำเป็นตัวแทนของพระองค์” (เอลเลน จี. ไว้ท์, Comments, The Seventh-day Adventist Bible Commentary, vol. 7 หน้า 940)

ผู้ที่เชื่อหรือยอมรับว่าพระบุตรทรงเป็นพระเมสสิยาห์จะได้รับชีวิตนิรันดร์ ยอห์นยังเน้นย้ำถึงการยอมรับและเชื่อในพระวจนะที่พระเยซูตรัส (ยอห์น 5:24, 38, 47) พระวิญญาณบริสุทธิ์มีบทบาทในการช่วยให้เราเล็งเห็นความจริง (ยอห์น 16:7, 8 เปรียบเทียบกับ โรม 8:16)

`อ่าน โรม 8:16 พระคัมภีร์ข้อนี้ให้หลักการเกี่ยวกับความรอดที่พบในพระเยซูอย่างไร`

ความเชื่อ ความเชื่อในแบบพระคัมภีร์มีรากฐานมาจากการทำงานของพระวิญญาณบริสุทธิ์ในจิตใจของเรา เป็นพื้นฐานของความเชื่อของเรา “ความเชื่อ... เป็นพรอันประเสริฐ คือตาที่มองเห็น หูที่ได้ยิน” (เอลเลน จี. ไว้ท์, In Heavenly Places, หน้า 104) มุมมองความเชื่อแบบมนุษย์กล่าวว่าเราจำเป็นต้องค้นหาเหตุผลก่อนที่จะเชื่อ แต่มุมมองแบบพระคัมภีร์กล่าวว่าความเชื่อเป็นรากฐานและของประทานจากพระเจ้า (เอเฟซัส 2:8, 1 โครินธ์ 1:17-24; 1 โครินธ์ 2:1-6) เราเริ่มต้นด้วยของประทานซึ่งเป็นรากฐานของความเชื่อ แล้วจากนั้นเราจะเติบโตในความเข้าใจและพระคุณ

`หากมีคนถามท่านว่า ความเชื่อของท่านตั้งอยู่บนรากฐานอะไร ท่านจะตอบอย่างไร`