---
title:  การล้มลงในบาปของลูซิเฟอร์
date:   15/05/2025
---

เป็นเรื่องยากที่จะเชื่อว่าครั้งหนึ่ง ลูซิเฟอร์เคยดำรงตำแหน่งเป็นเครูบผู้พิทักษ์ของพระเจ้า ตำแหน่งอันทรงเกียรติซึ่งอยู่ใกล้พระที่นั่งของพระเจ้า การดำรงอยู่ของเขาควรเป็นสิ่งที่เผยให้จักรวาลได้ประจักษ์ถึงพระสิริของพระเจ้า ทว่าแทนที่จะถวายเกียรติแด่พระผู้สร้าง เขากลับหันไปหลงใหลในสง่าราศีของตนเอง หรือกล่าวให้ชัดเจนกว่านั้น เขาเริ่มเชื่อว่าเขาไม่ได้รับเกียรติสมกับที่เขาควรได้รับ

`อ่าน เอเสเคียล 28:11-17 และอิสยาห์ 14:12 แล้วพิจารณาว่าอะไรเป็นเหตุให้ลูซิเฟอร์ล้มลงในบาป จากนั้นนำข้อพระคัมภีร์เหล่านี้มาเปรียบเทียบกับ วิวรณ์ 14:1-12 เพื่อสำรวจความแตกต่างระหว่างการล้มลงในบาปของลูซิเฟอร์และตำแหน่งอันสูงส่งของมนุษย์ในพระคริสต์ พิจารณาว่าความแตกต่างนี้ช่วยให้เข้าใจสิ่งที่เกิดขึ้นใน วิวรณ์บทที่ 14 อย่างไร`

สังเกตว่าลูซิเฟอร์ถูกขับออกจากภูเขาศักดิ์สิทธิ์ ในขณะที่ผู้ได้รับการไถ่ให้รอดกลับยืนอยู่บนภูเขาศิโยนเคียงข้างพระเมษโปดกของพระเจ้า ลูซิเฟอร์เคยอยู่ในสวนเอเดน มนุษย์เองก็เคยอยู่ที่นั่นเช่นกัน ทว่าแตกต่างจากซาตานตรงที่มนุษย์ได้รับโอกาสแห่งการฟื้นคืนกลับสู่แผ่นดินสวรรค์ผ่านทางพระคริสต์ (ดู วิวรณ์ 22:1-3)

คำกล่าวของนางเอลเลน จี. ไว้ท์. ต่อไปนี้มีคุณค่าอย่างยิ่งต่อบริบทนี้ “สวรรค์จะได้รับชัยชนะ เพราะพื้นที่ว่างในสวรรค์ที่เกิดจากการล้มลงในบาปของซาตานและเหล่าทูตสวรรค์ของมัน จะถูกเติมเต็มด้วยผู้ที่ได้รับการไถ่ให้รอดจากองค์พระผู้เป็นเจ้า” (The Advent Review and Sabbath Herald, May 29, 1900)

และพวกเขาได้เข้าสู่แผ่นดินสวรรค์ก็ด้วยพระคุณแห่งข่าวประเสริฐเพียงเท่านั้น แท้จริงแล้ว ข่าวสารของข่าวประเสริฐและการไถ่ให้รอดปรากฏอย่างเด่นชัดในห้องพระที่นั่งในวิวรณ์บทที่ 4 และ 5 ตัวอย่างเช่น เสียงของทูตสวรรค์ป่าวร้องว่า “พระองค์ทรงเป็นผู้ที่สมควรจะรับม้วนหนังสือ และทรงแกะตราหนังสือนั้นออก เพราะพระองค์ถูกปลงพระชนม์และทรงไถ่คนด้วยพระโลหิตเพื่อถวายพระเจ้า คือคนจากทุกเผ่า ทุกภาษา ทุกชนชาติและทุกประชาชาติ” (วิวรณ์ 5:9) ช่างเป็นภาพอันน่าอัศจรรย์ใจของข่าวประเสริฐ การสิ้นพระชนม์ของพระเยซูเพื่อไถ่มวลมนุษยชาติให้รอด

นอกจากนี้ โปรดสังเกตด้วยว่าภาษาที่ใช้สะท้อนถึงข่าวสารของทูตสวรรค์องค์แรกอย่างไร “เพื่อประกาศข่าวประเสริฐนิรันดร์แก่คนทั้งหลายที่อยู่บนแผ่นดินโลก แก่ทุกประชาชาติ ทุกเผ่า ทุกภาษา และทุกชนชาติ” (วิวรณ์ 14:6) นี่คือภาพที่ทรงพลังของความบริบูรณ์แห่งพระราชกิจที่พระคริสต์ทรงกระทำเพื่อโลก ไม่มีบุคคลใดในประวัติศาสตร์ที่พระคริสต์มิได้ทรงสละพระชนม์ชีพเพื่อเขา พวกเขาเพียงต้องได้รับฟังข่าวประเสริฐและตัดสินใจว่าจะยอมรับพระคุณนี้หรือไม่

`ในฐานะคริสตจักรและในฐานะปัจเจกบุคคล เรามีบทบาทอย่างไรในการประกาศให้ผู้อื่นรับรู้ถึงพระราชกิจที่พระคริสต์ทรงกระทำเพื่อพวกเขา`