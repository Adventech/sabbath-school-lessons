---
title:  ข้าพระองค์อยู่นี่ ขอทรงใช้ข้าพระองค์เถิด
date:   11/05/2025
---

หลายปีก่อน โบสถ์แห่งหนึ่งตัดสินใจปรับปรุงห้องใต้ดินเก่าให้กลายเป็นห้องประชุมใหม่ หนึ่งในสิ่งแรกที่พวกเขาทำคือการติดตั้งไฟใหม่ โดยหวังว่าจะช่วยให้ห้องดูสวยงามขึ้น แต่หลังจากติดตั้งแสงไฟให้ส่องสว่างแล้ว ห้องใต้ดินกลับดูแย่ลงกว่าเดิม เพราะแสงไฟที่สว่างจ้ามากขึ้นเผยให้เห็นรอยตำหนิและจุดบกพร่องของห้อง

นิมิตอันน่าทึ่งของอิสยาห์เกี่ยวกับพระที่นั่งของพระเจ้าทำให้เขาตระหนักถึงความบกพร่องของตนเองอย่างเจ็บปวด จนร้องออกมาว่า “วิบัติแก่ข้าพเจ้า เพราะว่าข้าพเจ้าพินาศแล้ว เพราะข้าพเจ้าเป็นคนริมฝีปากไม่สะอาดและข้าพเจ้าอยู่ท่ามกลางชนชาติที่ริมฝีปากไม่สะอาด แต่ดวงตาของข้าพเจ้าได้เห็นกษัตริย์ คือพระยาห์เวห์จอมทัพ” (อิสยาห์ 6:5) เราก็คงรู้สึกเช่นเดียวกันหากถูกนำเข้าเฝ้าองค์พระผู้เป็นเจ้าโดยไม่ทันตั้งตัว แสงแห่งพระสิริสว่างไสวมากจนไม่มีที่ว่างสำหรับข้อแก้ตัว ในที่ประทับของพระเจ้า เราจะตระหนักว่าเราหลงทางเพียงใด สำหรับอิสยาห์ นิมิตนี้กำลังจะกลายเป็นจุดเปลี่ยนสำคัญในชีวิตของเขา

`อ่าน อิสยาห์ 6:6-8 อิสยาห์ตระหนักว่าบาปนำเราไปสู่ความ “พินาศ” เพราะค่าจ้างของความบาปคือความตาย ทว่าแทนที่จะปล่อยให้เราเผชิญทุกข์กับผลลัพธ์ของบาปเพียงลำพัง พระเจ้าผู้เปี่ยมด้วยความรักกลับทรงดึงเราเข้าใกล้พระองค์ยิ่งขึ้น การเผชิญพระสิริของพระเจ้านำไปสู่ผลลัพธ์ใด และเหตุใดจึงมีความสำคัญ`

อิสยาห์ได้รับการชำระบาปเมื่อเสราฟิมใช้คีมคีบถ่านจากแท่นบูชาและแตะต้องปากของเขา ซึ่งน่าจะเป็นแท่นเผาเครื่องหอมสำหรับถวายบูชาเพื่อประชารกรของพระเจ้า (ดู วิวรณ์ 8:3, 4) บาปของเขาได้รับการอภัย ทำให้เขาบัดนี้คู่ควรที่จะยืนต่อพระพักตร์พระเจ้า แต่ยิ่งไปกว่านั้น เขาได้รับมอบหมายให้เป็นตัวแทนของพระเจ้าต่อโลกอีกด้วย

ที่น่าสนใจคือคำว่า “เสรา” หมายถึง “ผู้ถูกเผาไหม้” ในยอห์น 5:35 พระเยซูทรงกล่าวถึงพันธกิจของยอห์นผู้ให้บัพติศมาว่า “ยอห์นเป็นโคมที่จุดสว่างไสว และพวกท่านก็พร้อมจะชื่นชมยินดีในความสว่างของยอห์นชั่วขณะหนึ่ง” แน่นอนว่ายอห์นเองก็เป็นคนบาปที่ต้องการพระคุณและความรอด แต่พันธกิจของเขาชี้ไปยังพระองค์ผู้เดียวเท่านั้นที่สามารถประทานพระคุณและความรอดได้อย่างแท้จริง

พระเยซูเสด็จมาเพื่อเป็นผู้แทนที่สมบูรณ์แบบแห่งพระสิริของพระบิดา พระเจ้าทรงส่งผู้เผยพระวจนะ แม้จะเป็นคนบาป ให้ทำหน้าที่เหมือนเสราฟิมองค์หนึ่งในสวรรค์

`หลังจากที่อิสยาห์ตระหนักว่าบาปของตนได้รับการชำระแล้ว เขากล่าวว่า ข้าพระองค์อยู่นี่ ขอทรงใช้ข้าพระองค์เถิด เช่นเดียวกัน เราแต่ละคนที่ได้รับการชำระบาปด้วยพระโลหิตของพระเยซู ควรตอบสนองอย่างไร`