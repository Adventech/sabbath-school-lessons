---
title:  เครูบสององค์
date:   12/05/2025
---

ทันทีที่บรรพบุรุษคู่แรกของเราถูกขับออกจากสวนเอเดน พระเจ้าทรงประทานความหวังแห่งพระเมสสิยาห์แก่พวกเขา (ปฐมกาล 3:15) จากนั้น พระองค์ทรงตั้งสัญลักษณ์อันทรงพลังไว้ที่ทางเข้าสวนเอเดน นั่นคือ เครูบสอง องค์ที่มีแสงวาบสว่างไสวอยู่ระหว่างทั้งสอง เราไม่ควรละเลยว่าฉากนี้มีความคล้ายคลึงกับหีบพันธสัญญาซึ่งเป็นสัญลักษณ์ของพระที่นั่งของพระเจ้ามากเพียงใด (อพยพ 25:28)

`อ่าน ปฐมกาล 3:21-24 เครูบมีหน้าที่สำคัญอะไร เพราะเหตุใด`

นอกจากเครูบได้รับมอบหมายให้ปกป้องไม่ให้คนบาปเข้าถึงต้นไม้แห่งชีวิต (ปฐมกาล 3:22) พวกเขายังทำหน้าที่เป็นสัญลักษณ์แห่งความหวัง ซึ่งเป็นเครื่องเตือนใจถึงพระสัญญาว่าสักวันหนึ่งมนุษย์จะได้รับการฟื้นฟูและกลับคืนสู่สวนสวรรค์อีกครั้ง “สวนเอเดนยังคงอยู่บนโลกเป็นเวลานาน แม้ว่ามนุษย์จะถูกขับออกจากเส้นทางอันแสนสุขของสวนแห่งนี้ พงศ์พันธ์ที่ตกต่ำยังคงได้รับอนุญาตให้มองดูบ้านแห่งความบริสุทธิ์ได้ โดยมีเพียงทูตสวรรค์ยืนเฝ้าทางเข้าไว้ที่ประตูสวรรค์ ณ ประตูสวรรค์ซึ่งมีเครูบเฝ้าพิทักษ์อยู่ พระสิริของพระเจ้าทรงปรากฏออกมา อาดัมและบุตรทั้งหลายมานมัสการพระเจ้า ณ ที่นั่น พร้อมปฏิญาณตนใหม่ว่าจะเชื่อฟังธรรมบัญญัติที่พวกเขาได้ละเมิดและนำมาซึ่งการถูกขับออกจากสวนเอเดน... อย่างไรก็ตาม ในการฟื้นฟูครั้งสุดท้าย เมื่อ ‘ฟ้าสวรรค์ใหม่และแผ่นดินโลกใหม่’ (วิวรณ์ 21:1) มาถึง สวนเอเดนจะได้รับการฟื้นคืน งดงามยิ่งกว่าที่เป็นในตอนต้น” (เอลเลน จี. ไว้ท์, บรรพชนกับผู้เผยพระวจนะ, หน้า 62)

ข้อความในปฐมกาล 3:24 นั้นน่าสนใจ พระคัมภีร์ระบุว่าพระเจ้า “ทรงตั้ง” เหล่าเครูบทางทิศตะวันออกของสวนเอเดน และคำภาษาฮีบรูดั้งเดิมที่ใช้คือ เชเคน (shakan) ซึ่งเป็นรากศัพท์ของคำว่า “พลับพลา” (ดู อพยพ 25:9; กันดารวิถี 3:26) ซึ่งเป็นสถานที่ศักดิ์สิทธิ์ที่พระเจ้าทรงประทับอยู่ท่ามกลางประชากรของพระองค์ แม้ว่าคำว่า เชคินาห์ (Shekinah) ซึ่งมักใช้อธิบายการสถิตอยู่ของพระเจ้าจะไม่ปรากฏในพระคัมภีร์โดยตรง แต่ก็มาจากรากศัพท์เดียวกันและมักแปลว่า “พลับพลา” ดังนั้น คำว่า เชเคน (shakan) ในที่นี้ อาจแปลตรงตัวได้ว่า “พระเจ้าทรงตั้งเหล่าเครูบแห่งพลับพลาทางด้านทิศตะวันออกของสวนเอเดน”

ในพระคัมภีร์ เครูบมีความเชื่อมโยงกับการประทับอยู่ของพระเจ้า (ดูใน 1 พงศาวดาร 13:6; สดุดี 80:1; และอิสยาห์ 37:16) โดยเฉพาะอย่างยิ่งกับพระที่นั่งของพระองค์ ซึ่งเป็นสถานที่ประกาศพระนามของพระองค์ น่าสังเกตว่าผู้อาวุโส 24 คนที่อยู่เบื้องพระที่นั่งของพระเจ้าใน วิวรณ์บทที่ 4 และ 5 สรรเสริญพระองค์และประกาศสิทธิอำนาจการปกครองของพระองค์ในฐานะ พระผู้สร้างสรรพสิ่ง (วิวรณ์ 4:11) สิ่งนี้ช่วยให้เราเข้าใจฉากในห้องพระที่นั่งและตระหนักถึงบทบาทของเราในฐานะคนบาปที่ได้รับการอภัยในความสัมพันธ์กับพระผู้สร้างของเราได้ชัดเจนยิ่งขึ้น