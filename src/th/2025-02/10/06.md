---
title:  การพิพากษาก่อนการเสด็จกลับมา
date:   05/06/2025
---

ฉากของการพิพากษาใน ดาเนียลบทที่ 7 ทำให้เรามองเห็นเบื้องหลัง และแสดงให้เห็นโอกาสอันน่าอัศจรรย์ที่จะได้เห็นว่าพระเจ้าทรงแก้ไขปัญหาของบาปอย่างไร ในขณะเดียวกันก็ยังคงช่วยผู้ที่เลือกที่จะดำเนินชีวิตในความสัมพันธ์แห่งพันธสัญญากับพระองค์ให้รอดด้วย

`อ่านคำอธิบายเกี่ยวกับการพิพากษาไต่สวนใน ดาเนียล 7:9, 10, 13, 14, 22, 26, และ 27 ประเด็นหลักของการพิพากษานี้คืออะไร คำตัดสินที่เกิดขึ้นเมื่อสิ้นสุดกระบวนการคืออะไร เหตุการณ์นี้เผยให้เห็นอะไรเกี่ยวกับแผนการแห่งความรอดของพระเจ้า`

แทบไม่มีข้อสงสัยเลยว่า มนุษยชาติจะต้องถูกพิพากษาโดยพระเจ้า ดังที่ปัญญาจารย์ 12:14 ยืนยันว่า “พระเจ้าจะทรงเอาการงานทุกอย่างเข้าสู่การพิพากษา” และเปาโลเตือนด้วยว่า เราต้องไม่ตัดสินผู้อื่น “เพราะว่าเราทุกคนต้องยืนอยู่หน้าบัลลังก์พิพากษาของพระเจ้า” (โรม 14:10) แน่นอนว่า พระเจ้าไม่จำเป็นต้องมีบันทึกใดเพื่อทราบว่าใครได้รับความรอดหรือใครที่หลงหาย แต่สำหรับทูตสวรรค์ผู้เฝ้าสังเกตการณ์แผนแห่งความรอดมาตลอด (1 เปโตร 1:12) ย่อมมีคำถาม ทูตสวรรค์เหล่านี้ได้เห็นการกบฏของซาตาน และการที่ทูตสวรรค์หนึ่งในสามถูกขับออกจากสวรรค์ (วิวรณ์ 12:4) และบัดนี้ พระเจ้ากำลังนำมนุษย์ที่ได้รับการไถ่มาสู่ที่ประทับของพระองค์ พระองค์ทรงเปิดหนังสือและอนุญาตให้ธรรมิกชนของพระองค์เห็นทุกสิ่ง

เรื่องราวของอับราฮัมที่วิงวอนขอพระเจ้าให้ละเว้นเมืองโสโดมและโกโมราห์ ซึ่งเป็นสัญลักษณ์แห่งการพิพากษา สอนบทเรียนสำคัญเกี่ยวกับการพิพากษา เห็นได้ชัดว่าบาปของเมืองโสโดมได้รับการตรวจสอบ เนื่องจากพระเจ้าตรัสถึงความชั่วร้ายของเมืองนี้ว่า เสียงร้องกล่าวโทษนั้นดังเหลือเกิน (ปฐมกาล 18:20) ไม่เพียงแต่เมืองโสโดมและโกโมราห์เท่านั้นที่ถูกพิจารณาก่อนการพิพากษา พระเจ้ายังทรงเปิดโอกาสให้อับราฮัมเห็นถึงความชอบธรรมในการตัดสินของพระองค์ ว่าพระองค์ทรงกระทำด้วยความยุติธรรมในการลงโทษคนชั่วหรือไม่

ในระหว่างนั้น ผู้ที่ปรากฏท่ามกลางการพิพากษาบนสวรรค์ในดาเนียลบทที่ 7 คือ “บุตรมนุษย์” หรือพระเยซู (ดาเนียล 7:13; ดู มัทธิว 20:28) การปรากฏของพระองค์เป็นเหตุผลเดียวที่ทำให้การพิพากษาครั้งนี้ “ถูกมอบให้แก่บรรดาผู้บริสุทธิ์ขององค์ผู้สูงสุดนั้น” (ดาเนียล 7:22) มีเพียงความชอบธรรมอันสมบูรณ์แบบของพระองค์เท่านั้นที่สามารถช่วยให้ประชากรของพระองค์ผ่านพ้นการพิพากษาได้

`ลองจินตนาการว่าคุณกำลังยืนอยู่ต่อหน้าการพิพากษา โดยที่ความลับทั้งหมดถูกเปิดเผยต่อพระเจ้าผู้บริสุทธิ์ของเรา ความหวังเดียวของคุณในช่วงเวลาแห่งการพิพากษานั้นคืออะไร (ดูบทเรียนวันศุกร์)`