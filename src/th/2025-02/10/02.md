---
title:  พระพิโรธของพระเมษโปดก
date:   01/06/2025
---

`อ่าน วิวรณ์ 6:12-17 แล้วพิจารณารายละเอียดเกี่ยวกับปฏิกิริยาของผู้คนเหล่านั้น เมื่อพวกเขาเผชิญกับเหตุการณ์ในวาระสุดท้ายอย่างกะทันหัน พวกเขาตอบสนองต่อสิ่งที่เกิดขึ้นอย่างไร`

น่าสังเกตว่าผู้หลงหายไม่ได้ร้องถามว่า “เกิดอะไรขึ้น” หรือ “ใครอยู่เบื้องหลัง” ราวกับว่าพวกเขาเข้าใจเหตุการณ์ที่กำลังเกิดขึ้นดี พวกเขาเรียกพระเยซูว่า “พระเมษโปดก” ซึ่งหมายความว่าพวกเขารู้จักเรื่องราวของพระคริสต์ในระดับหนึ่ง พวกเขายังดูเหมือนจะตระหนักด้วยว่า “วันสำคัญแห่งพระพิโรธของพระองค์มาถึงแล้ว” และตระหนักว่าพวกเขาอยู่ในสถานการณ์ที่สิ้นหวัง “ใครจะสามารถยืนหยัดอยู่ได้เล่า”

ก่อนการสิ้นสุดของยุคสุดท้าย ข่าวประเสริฐจะถูกประกาศไปทั่วทุกประชาชาติทั่วโลก (มัทธิว 24:14) และข่าวสารของทูตสวรรค์สามองค์ก็จะก้องกังวานไปทั่วแผ่นดินโลก แต่กระนั้น ยังคงมีผู้คนอีกจำนวนหนึ่งที่ไม่พร้อม มิใช่เพราะพวกเขาขาดข้อมูล แต่เพราะพวกเขาเลือกที่จะไม่เชื่อหรือเชื่อฟัง และนี่เองคือเหตุผลที่พวกเขาจะต้องพินาศในวาระสุดท้าย

`อ่าน มัทธิว 24:36-44 พระเยซูทรงสอนบทเรียนอะไรแก่เราบ้างจากเรื่องราวของโนอาห์`

พระเยซูทรงใช้เรื่องราวน้ำท่วมโลกเพื่อเตือนว่า การเสด็จมาครั้งที่สองของพระองค์จะเป็นเหตุการณ์ที่สร้างความประหลาดใจให้กับหลาย ๆ คน ทว่าน้ำท่วมโลกไม่ได้เกิดขึ้นอย่างไม่คาดคิดแพราะขาดข้อมูล การเสด็จมาครั้งที่สองก็เช่นเดียวกัน โนอาห์ได้ประกาศคำเตือนแก่ผู้คนทั้งโลกเป็นเวลาถึง 120 ปี แต่พวกเขากลับปฏิเสธที่จะเชื่อ แม้ว่าพวกเขาจะได้รับการบอกเล่าถึงสิ่งที่กำลังจะเกิดขึ้น แต่พวกเขาก็เลือกที่จะไม่เชื่อ

ในขณะเดียวกัน หลายคนเชื่อว่า เนื่องจากเวลาล่วงเลยมานานมากแล้ว คำพยากรณ์จึงไม่น่าจะเป็นจริง เปโตรกล่าวถึงแนวคิดนี้โดยอ้างอิงเรื่องราวของน้ำท่วมโลกเป็นบริบทว่า “ในวาระสุดท้ายพวกที่ชอบเยาะเย้ยจะมาเยาะเย้ย และทำตามตัณหาของตนเอง และจะถามว่า ‘พระสัญญาว่าพระองค์จะเสด็จมานั้นอยู่ที่ไหน เพราะว่าตั้งแต่บรรพบุรุษล่วงหลับไปแล้ว ทุกสิ่งก็เป็นอยู่เหมือนเดิมตั้งแต่ทรงสร้างโลก’ ” (2 เปโตร 3:3, 4) เมื่อเวลาผ่านไป ทัศนคติเช่นนี้จะยิ่งแพร่ขยายมากขึ้น

`ในประสบการณ์ของแต่ละคน การเสด็จมาครั้งที่สองของพระเยซู (หรือสำหรับบางคน การเสด็จมาครั้งที่สาม) อาจดูเหมือนเกิดขึ้นเพียงช่วงเวลาสั้น ๆ หลังจากความตายเท่านั้น และเราทุกคนต่างตระหนักดีว่าชีวิตผ่านไปอย่างรวดเร็วเพียงใด มุมมองนี้สามารถช่วยให้เรารับมือกับ “ความล่าช้า” ที่ดูเหมือนเกิดขึ้นได้อย่างไร`