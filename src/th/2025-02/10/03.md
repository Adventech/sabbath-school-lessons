---
title:  การประกาศข่าวประเสริฐของโนอาห์
date:   02/06/2025
---

เปโตรเตือนว่าหลายคนจะไม่พร้อมสำหรับการเสด็จกลับมาของพระคริสต์ เพราะพวกเขา “จงใจลืม” (2 เปโตร 3:5) สิ่งที่เกิดขึ้นในเหตุการณ์น้ำท่วมโลก แม้ว่าในโลกจะมีเรื่องเล่ามากมายเกี่ยวกับน้ำท่วมครั้งใหญ่ในวัฒนธรรมทั่วโลก (ตั้งแต่ตำนานกรีกโบราณไปจนถึงอารยธรรมมายัน) แต่ปัจจุบันเรื่องราวของโนอาห์กลับเป็นหนึ่งในเรื่องราวจากพระคัมภีร์ที่ถูกล้อเลียนมากที่สุด ตามคำพยากรณ์ ผู้คนในโลกเลือกที่จะมองข้ามเหตุการณ์นี้ โดยมองว่าเป็นเพียงตำนาน ทั้งที่มีบันทึกไว้อย่างชัดเจนและละเอียดในพันธสัญญาเดิม รวมถึงการอ้างอิงหลายครั้งในพันธสัญญาใหม่

`พระเยซูตรัสว่า สถานการณ์ของโลกในวาระสุดท้ายจะคล้ายกับ “สมัยของโนอาห์” มัทธิว 24:37-39 จงเปรียบเทียบข้อความนี้กับ ปฐมกาล 6:1-8 และพิจารณาสภาพศีลธรรมที่นำไปสู่น้ำท่วมโลก ขณะเดียวกัน มีความคล้ายคลึงกันอย่างไรระหว่างสภาพของโลกในสมัยโนอาห์กับยุคสุดท้าย`

มีบทเรียนสำคัญอีกประการหนึ่งสำหรับพงศ์พันธุ์ที่เหลืออยู่ของพระเจ้าในยุคสุดท้าย ซึ่งสามารถเรียนรู้ได้จากการศึกษาพระคัมภีร์อย่างรอบคอบ ฮีบรู 11:7 บอกเราว่าโนอาห์ “ต่อเรือใหญ่ เพื่อช่วยครอบครัวของตนให้ปลอดภัย และโดยทางความเชื่อนั้น ท่านจึงกล่าวโทษชาวโลก และกลายเป็นทายาทแห่งความชอบธรรมซึ่งมาโดยความเชื่อ”

ลองจินตนาการว่าคุณเทศนามานานกว่าร้อยปี แต่สุดท้ายกลับมีเพียงครอบครัวของคุณเองที่ขึ้นเรือ หากโนอาห์เป็นนักเทศน์ในยุคปัจจุบัน หลายคนอาจมองว่าเขาล้มเหลว เพราะแม้จะประกาศพระวจนะมานานหลายสิบปีแต่กลับดูเหมือนไม่ประสบผลสำเร็จเลย

โชคดีที่ทุกวันนี้หลายส่วนของโลกตอบสนองต่อข่าวสารของทูตสวรรค์สามองค์ การเปิดประชุมประกาศ การเทศนาข่าวสารของพงศ์พันธุ์ที่เหลืออยู่อันเป็นเอกลักษณ์ของเรา กำลังได้รับการพิสูจน์ให้เห็นว่ามีประสิทธิผลอย่างเหลือเชื่อในหลาย ๆ แห่ง และผู้คนจำนวนมากกำลังมารู้จักกับองค์พระผู้เป็นเจ้า เรายังไปไม่ถึงช่วงเวลาที่ไม่มีผลลัพธ์ใด ๆ แม้ว่าเราได้รับคำเตือนว่าเวลาเช่นนี้จะมาถึงเมื่อ “เวลาของพระกรุณาสิ้นสุดลง แล้วประตูแห่งพระกรุณาก็จะปิดลง ดังนั้น ด้วยคำพูดสั้น ๆ ที่ว่า ‘พวกที่เตรียมพร้อมอยู่แล้วก็ไปกับท่านในงานสมรส แล้วประตูก็ปิด’ จึงเป็นการนำพวกเราไปยังการประกอบพิธีขั้นสุดท้ายของพระผู้ช่วยให้รอด คือไปยังเวลาเมื่อพระราชกิจยิ่งใหญ่เพื่อช่วยมนุษย์ให้รอดจะเสร็จสมบูรณ์ ” (เอลเลน จี. ไว้ท์, สงครามประวัติศาสตร์, หน้า 428)

จนกว่าจะถึงเวลานั้น เราในฐานะคริสตจักรยังคงมีภารกิจที่ต้องทำต่อไป

`เราเรียนรู้ที่จะไม่ท้อแท้ได้อย่างไร เมื่อความพยายามส่วนตัวของเราในการประกาศข่าวประเสริฐดูเหมือนจะไม่เกิดผลมากนักในขณะนี้ และเหตุใดเราจึงต้องมุ่งมั่นทำต่อไป`