---
title:  ผู้พิพากษาแห่งโลกทั้งมวล
date:   04/06/2025
---

ก่อนที่เมืองโสโดมจะถูกทำลาย เหตุการณ์ที่น่าสนใจได้เกิดขึ้นบนที่ราบมัมเร พระเจ้าทรงปรากฏแก่อับราฮัม พร้อมด้วยทูตสวรรค์สององค์ เมื่ออับราฮัมเห็นพวกเขา ก็ได้เชื้อเชิญให้เข้ามารับประทานอาหาร ระหว่างการเยือนครั้งนี้ พระเจ้าทรงสัญญาว่าอับราฮัมและซาราห์จะมีบุตรชาย ซึ่งจะนำไปสู่พระเมสสิยาห์ ซึ่งในที่สุด พระเยซูทรงสืบเชื้อสายมาจากอับราฮัม (เปรียบเทียบ กาลาเทีย 3:16) จากนั้น เรื่องราวก็เปลี่ยนไปสู่ เมืองชั่วร้ายบนที่ราบ

`อ่าน ปฐมกาล 18:17-32 เราสามารถเรียนรู้อะไรเกี่ยวกับพระลักษณะของพระเจ้า และวิธีที่พระองค์ทรงวางแผนจัดการกับความชั่วร้ายบนโลกนี้`

พระเจ้าไม่จำเป็นต้องอธิบายให้เราทราบ แต่พระองค์เลือกที่จะไม่ปกปิดเจตนาและแผนการของพระองค์จากเผ่าพันธุ์มนุษย์ ผู้เผยพระวจนะอาโมสบอกกับเราว่า “แท้จริงพระยาห์เวห์องค์เจ้านายไม่ทรงทำสิ่งหนึ่งสิ่งใด โดยไม่เปิดเผยความลี้ลับให้แก่ผู้รับใช้ของพระองค์ คือผู้เผยพระวจนะ” (อาโมส 3:7)

ก่อนที่พระเจ้าจะทรงทำลายเมืองโสโดมและโกโมราห์ พระองค์ทรงประกาศว่าสิ่งเดียวที่ถูกต้องที่ต้องทำคือ การแจ้งให้อับราฮัมทราบเกี่ยวกับเหตุการณ์ที่กำลังจะเกิดขึ้น และสิ่งที่เขากำลังจะเป็นพยานในไม่ช้า

พระเจ้าทรงอยู่กับอับราฮัม ขณะที่ทูตสวรรค์ทั้งสององค์มุ่งหน้าไปยังเมืองชั่วร้าย เพื่อเรียกผู้ที่เต็มใจรับฟังคำเตือน เหตุการณ์นี้ทำให้นึกถึง ทูตสวรรค์ที่ประกาศคำพยากรณ์ในยุคสุดท้าย ซึ่งทำหน้าที่เช่นเดียวกัน คือการเรียกผู้คนของพระเจ้าที่อาศัยในบาบิโลนให้ออกจากเมืองนั้น (วิวรณ์ 14:6-12; วิวรณ์ 18:1-4) ขณะที่คำเตือนครั้งสุดท้ายถูกประกาศออกไป พระเจ้าตรัสกับอับราฮัมถึงสิ่งที่กำลังจะเกิดขึ้น และทรงตอบคำถามของบรรพชนท่านนี้อย่างอดทน

“ขอพระองค์อย่าทรงคิดทำเช่นนี้เลย อย่าทรงคิดที่จะฆ่าคนชอบธรรมพร้อมกับคนอธรรม” อับราฮัมถามต่อว่า “พระองค์ผู้พิพากษาสากลโลกจะไม่ทรงทำสิ่งที่ยุติธรรมหรือ” (ปฐมกาล 18:25) อับราฮัมไม่ได้เพียงแค่ตรวจสอบสิ่งที่จะเกิดขึ้นกับเมืองโสโดมเท่านั้น แต่เขายังพยายามทำความเข้าใจพระลักษณะของพระเจ้าด้วย ในลักษณะเดียวกัน ก่อนที่โลกจะถึงกาลอวสาน พระเจ้าจะทรงเปิดเผยบันทึกแห่งสวรรค์ (วิวรณ์ 20:4, 11-15) และทรงอนุญาตให้มนุษย์ตรวจสอบหลักฐานก่อนที่พระองค์จะทรงส่งไฟมาทำลายโลกในที่สุด นั่นหมายความว่า เราจะมีเวลาหนึ่งพันปี เพื่อค้นหาคำตอบสำหรับคำถามมากมายที่ยังคงเป็นปริศนาในปัจจุบัน

`ก่อนที่พระเจ้าจะทรงพิพากษาผู้ที่หลงหายเป็นครั้งสุดท้าย พระองค์ประทานเวลาหนึ่งพันปี ให้มนุษย์ได้เข้าใจว่าใครถูกพิพากษาและด้วยเหตุผลใด เหตุการณ์นี้สะท้อนให้เห็นถึงพระลักษณะของพระเจ้าอย่างไร และพระองค์ทรงเปิดโอกาสให้สิ่งทรงสร้างได้ตรวจสอบพระองค์อย่างไร ทั้งที่สิ่งทรงสร้างเหล่านั้น ต้องพึ่งพาพระองค์ในการดำรงอยู่อย่างสมบูรณ์ และโดยธรรมชาติไม่มีสิทธิ์ที่จะรับรู้เรื่องเหล่านี้`