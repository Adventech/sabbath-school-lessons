---
title:  ผู้มาถึงวาระสุดท้ายแล้ว
date:   31/05/2025
---

### อ่านข้อพระคัมภีร์สำหรับบทเรียนสัปดาห์นี้

วิวรณ์ 6:12-17; มัทธิว 24:36-44; ปฐมกาล 6:1-8; 2 เปโตร 2:4-11; ปฐมกาล 18:17-32; ดาเนียล 7:9, 10

> <p>ข้อควรจำ</p>
> “เหตุการณ์เหล่านี้เกิดขึ้นกับพวกเขาเพื่อเป็นตัวอย่าง และได้เขียนไว้เพื่อเตือนสติเราผู้ซึ่งมาถึงวาระสุดท้ายของยุคนี้แล้ว เพราะเหตุนี้คนที่คิดว่าตัวเองมั่นคงดีแล้ว ก็จงระวังไม่ให้ล้มลง” (สดุดี 67:3, 4)

พระคัมภีร์เต็มไปด้วยเรื่องราวมากมายเกี่ยวกับประชากรของพระเจ้าที่ชี้ให้เห็นถึงเหตุการณ์ในอนาคต และเป็นกุญแจสำคัญในการช่วยให้เราเข้าใจ “ความจริงในยุคปัจจุบัน” อันที่จริง เรื่องราวเหล่านี้บางเรื่องยังเผยให้เห็นเหตุการณ์ในวาระสุดท้ายอย่างละเอียด ช่วยวางรากฐานที่มั่นคงสำหรับการเข้าใจคำพยากรณ์ในดาเนียลและวิวรณ์ได้อย่างชัดเจนยิ่งขึ้น

พระเจ้าทรงนำให้เหตุการณ์ต่าง ๆ เกิดขึ้นในลักษณะที่สอดคล้องกับคำพยากรณ์ของผู้เผยพระวจนะเกี่ยวกับวาระสุดท้ายอย่างแม่นยำ โดยมิได้บังคับให้ใครต้องกระทำสิ่งที่ขัดต่อเจตจำนงของตนเอง เรื่องราวสำคัญบางเรื่องมีความชัดเจน เพราะพันธสัญญาใหม่ได้กล่าวถึงโดยตรงว่าเป็นภาพของเหตุการณ์ในยุคสุดท้าย เช่น เมืองโสโดมและโกโมราห์ หรือน้ำท่วมโลก เป็นต้น อย่างไรก็ตาม เรื่องราวอื่น ๆ จำเป็นต้องได้รับการพิจารณาและศึกษาอย่างลึกซึ้ง เพื่อขุดค้นความจริงที่พระเจ้าทรงประทานไว้ในพระวจนะของพระองค์

ในอีกไม่กี่สัปดาห์ข้างหน้า เราจะศึกษาเรื่องราวสำคัญ ๆ หลายเรื่อง เพื่อดูว่าเรื่องราวเหล่านี้เปิดเผยอะไรเกี่ยวกับเหตุการณ์ต่าง ๆ เช่น การเสด็จมาครั้งที่สอง การพิพากษาไต่สวน วิกฤตการณ์ครั้งสุดท้าย และอื่น ๆ ตลอดเหตุการณ์เหล่านี้ พระคริสต์ยังคงเป็นจุดศูนย์กลาง เพราะพระองค์ทรงเป็นทั้งรากฐานและเป้าหมายสูงสุดของการศึกษาคำพยากรณ์ของเรา