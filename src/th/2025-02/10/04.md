---
title:  เรื่องราวของเมืองโสโดมและโกโมราห์
date:   03/06/2025
---

อีกหนึ่งเรื่องราวสำคัญในพันธสัญญาเดิมที่เปโตรเชื่อมโยงโดยตรงกับเหตุการณ์ในวาระสุดท้ายคือ การทำลายเมืองโสโดมและโกโมราห์ เมืองในที่ราบลุ่มเหล่านี้ขึ้นชื่อเรื่องความชั่วร้าย และเป็นตัวอย่างแรกที่บันทึกไว้ว่ามีการทำลายล้างทั้งชุมชนด้วยไฟจากสวรรค์

`อ่าน 2 เปโตร 2:4-11; ยูดา 5-8; และเอเสเคียล 16:46-50 และจดบันทึกรายละเอียดทั้งหมด สภาพศีลธรรมใดที่นำไปสู่การทำลายเมืองเหล่านี้ และสภาพเหล่านี้คล้ายคลึงกับโลกในปัจจุบันของเราอย่างไร`

เรื่องราวของเมืองโสโดมและเมืองโกโมราห์เป็นคำเตือนที่ชัดเจนสำหรับผู้คนในยุคสุดท้ายของโลกนี้ว่า วันหนึ่งคนชั่วจะถูกเผาผลาญด้วยไฟ ดังที่วิวรณ์บทที่ 20 ได้อธิบายไว้อย่างชัดเจน บาปเป็นสิ่งที่หลอกลวงอย่างยิ่ง เพราะมันทำให้เรามองไม่เห็นสภาพจิตใจที่แท้จริงของตัวเอง และปกปิดความผิดของเราไว้ด้วยความรู้สึกเห็นแก่ตัว ขณะเดียวกัน เรากลับมองเห็นความผิดบาปของผู้อื่นได้อย่างชัดเจน พระเจ้าตรัสถึงความรักอันยิ่งใหญ่ของพระองค์ที่ทรงเทให้กับประชาชาติของพระองค์ ในบทเดียวกันนี้ พระองค์ก็ยังทรงเตือนประชาชาติด้วยว่า แม้ว่าพวกเขาจะไม่ได้กระทำบาปแบบเดียวกันกับเมืองโสโดม (เอเสเคียล 16:47) แต่ในความเป็นจริง พวกเขากลับชั่วร้ายยิ่งกว่าเมืองโสโดมเสียอีก

ชนชาติอิสราเอลเองได้ “เล่นชู้” (เอเสเคียล 16:41) ซึ่งหมายถึงการล่วงประเวณีฝ่ายจิตวิญญาณ ประชากรของพระเจ้าคงต้องตะลึงเมื่อทราบว่าพวกเขาถูกมองว่าชั่วร้ายยิ่งกว่าคนชั่วที่ฉาวโฉ่จากการกระทำชั่วของพวกเขาเสียอีก

รูปแบบนี้ไม่ใช่เรื่องใหม่ ไม่เพียงแต่เกิดขึ้นกับอิสราเอลในสมัยโบราณเท่านั้น แต่ยังสะท้อนถึงสภาพของมนุษยชาติทั้งหมดด้วย โรม 1:18-32 เปาโลได้ระบุรายการความชั่วร้ายต่าง ๆ ของมนุษย์ที่ยาวเหยียด ซึ่งฟังดูราวกับถูกนำมาจากพาดหัวข่าวในปัจจุบัน อย่างไรก็ตาม การที่เปาโลอธิบายถึงบาปของคนต่างชาติไม่ได้มีจุดประสงค์เพื่อทำให้ชาวยิวรู้สึกว่าตนเหนือกว่า แต่เพื่อช่วยให้พวกเขาในที่สุดตระหนักถึง ความร้ายแรงของบาปของตน นาธานใช้วิธีเดียวกันเมื่อกล่าวกับดาวิด เขาเล่าเรื่องเศรษฐีที่ขโมยลูกแกะของคนจน ซึ่งกระตุ้นความ “กริ้ว” ของดาวิดอย่างมาก (2 ซามูเอล 12:5) เพื่อให้ดาวิดตระหนักถึงบาปตนเองผ่านเรื่องราวนี้

`สิ่งสำคัญที่ต้องตระหนักคือ พระคัมภีร์ไม่ได้เขียนขึ้นเพื่อเตือนคนภายนอกเท่านั้น แต่เขียนขึ้นเพื่อประชากรของพระเจ้า เมื่อเราอ่านเกี่ยวกับบาปอันเลวร้ายของผู้อื่นในข้อพระคัมภีร์ต่าง ๆ เช่น วิวรณ์บทที่ 13 หรือ 17 สิ่งเหล่านี้ควรเป็นเครื่องเตือนใจว่า เราเองก็อาจตกอยู่ภายใต้การหลอกลวงแบบเดียวกันได้เช่นกัน`