---
title:  หลักการของ “การกล่าวถึงครั้งแรก”
date:   06/04/2025
---

หลักสูตรการศึกษาโดยทั่วไปมักเริ่มต้นด้วยวิชาพื้นฐานเบื้องต้น (ซึ่งมักระบุด้วยหมายเลข “101”) ซึ่งครอบคลุมหลักการพื้นฐานกว้าง ๆ ที่เป็นรากฐานสำหรับการเรียนรู้เพิ่มเติมและสำหรับการเรียนรู้เชิงลึกในหัวข้อเฉพาะต่อไป ในลักษณะเดียวกัน เมื่อเราอ่านพระคัมภีร์ทั้งเล่ม จะเห็นได้ว่าพระเจ้าก็ทรงมีหลักสูตรพื้นฐานในพระธรรมปฐมกาลด้วย ซึ่งทรงแนะนำแนวคิดสำคัญต่าง ๆ เพื่อให้เราได้ค้นคว้าและศึกษารายละเอียดเพิ่มเติมจากพระคัมภีร์ทั้งเล่ม

โดยทั่วไป เมื่อพระคัมภีร์กล่าวถึงแนวคิดหรือสัญลักษณ์เป็นครั้งแรก โดยเฉพาะในบทแรก ๆ ของพระธรรมปฐมกาล จะพบว่าการกล่าวถึงนี้มีบทบาทในการสร้างความเข้าใจพื้นฐานเกี่ยวกับแนวคิดนั้น ๆ ซึ่งจะช่วยให้เข้าใจแนวคิดนั้นได้ชัดเจนยิ่งขึ้นเมื่อปรากฏอีกครั้งในส่วนอื่นของพระคัมภีร์

นักศึกษาพระคัมภีร์บางคนเรียกสิ่งนี้ว่า “กฎแห่งการกล่าวถึงครั้งแรก” (law of first mention) อย่างไรก็ตาม อาจเหมาะสมกว่าหากจะเรียกว่าหลักการ (หรือรูปแบบ) มากกว่ากฎ เนื่องจากสิ่งนี้ไม่ได้เป็นกฎที่ตายตัวเสมอไป และยังมีข้อยกเว้นอยู่มากมาย รูปแบบดังกล่าวดูเหมือนจะปรากฏให้เห็นทั้งในการศึกษาพระคัมภีร์โดยทั่วไปหรือการศึกษาคำพยากรณ์ กล่าวคือ พระเจ้าทรงประทานความรู้แก่บุตรธิดาของพระองค์ทีละเล็กทีละน้อยเมื่อเวลาผ่านไป โดยทรงเริ่มต้นด้วยแนวคิดพื้นฐาน แล้วค่อย ๆ ขยายความจากแนวคิดนั้นตลอดระยะเวลาหลายปีหรือหลายศตวรรษ

`อ่าน อิสยาห์ 40:7, 8; มาลาคี 3:6; และฮีบรู 13:8 ท่านเรียนรู้หลักการอะไรจากข้อพระคัมภีร์เหล่านี้ที่จะช่วยให้ท่านศึกษาคำพยากรณ์ได้อย่างถูกต้อง`

โลกสมัยใหม่ ผู้คนมักพูดถึง “ความเชื่อที่ดูเหมือนจริง” (truthiness) มากกว่า “ความจริง” (truth) เนื่องจากมีความเชื่อว่า “ความจริง” สามารถเปลี่ยนแปลงไปตามกาลเวลา หรือในบางกรณี ผู้คนถึงกับตั้งคำถามว่า “ความจริง” แท้จริงแล้วมีอยู่จริงหรือไม่

อย่างไรก็ตาม เมื่อพระเจ้าทรงสถาปนาความจริง พระองค์จะไม่ทรงเปลี่ยนพระทัย เมื่อพระเจ้าทรงเริ่มสอนความจริงแก่ประชากรของพระองค์ เราสามารถมั่นใจได้ว่าหลักการหรือหัวข้อในพระคัมภีร์ที่ปรากฏซ้ำ ๆ จะไม่เปลี่ยนความหมาย แต่จะช่วยให้เราเข้าใจความหมายได้ชัดเจนและลึกซึ้งยิ่งขึ้น ดังนั้น การศึกษาพระธรรมปฐมกาลจึงมีความสำคัญอย่างยิ่งต่อการทำความเข้าใจคำพยากรณ์ เนื่องจากพระธรรมปฐมกาลเป็นจุดเริ่มต้นที่ให้รากฐานของแนวคิดสำคัญหลายประการ และเป็นแนวทางสำคัญสำหรับการศึกษาพระคัมภีร์ส่วนที่เหลือ

`เหตุใดจึงสำคัญอย่างยิ่งที่เราจะต้องไม่ยอมให้ใครหรือสิ่งใด ไม่ว่าจะฟังดูน่าเชื่อถือหรือมีเหตุผลมากเพียงใด มาบั่นทอนความเชื่อของเราในพระคัมภีร์และความจริงอันไม่เปลี่ยนแปลง วิธีใดบ้างที่ค่อย ๆ ทำให้ความเชื่อของเราอ่อนแอลงได้อย่างแนบเนียน`