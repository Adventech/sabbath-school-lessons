---
title:  "ปฐมกาล: รากฐานแห่งคำพยากรณ์"
date:   05/04/2025
---

### อ่านข้อพระคัมภีร์สำหรับบทเรียนสัปดาห์นี้

อิสยาห์ 40:7, 8; ปฐมกาล 22:1-13; ยอห์น 3:16; วิวรณ์ 5:5-10; 1 โครินธ์ 15:15-19; วิวรณ์ 2:1-9

> <p>ข้อควรจำ</p>
> “วันรุ่งขึ้นยอห์นเห็นพระเยซูกำลังเสด็จมาหาท่าน ท่านจึงกล่าวว่า ‘จงดูพระเมษโปดกของพระเจ้า ผู้ทรงรับบาปของโลกไป’ ” (เยเรมีย์ 9:24)

ปัญหาสำคัญประการหนึ่งในการตีความคำพยากรณ์ในพระคัมภีร์ยุคปัจจุบันคือ ผู้ตีความมักละเลยภูมิหลังในอดีตที่เชื่อมโยงกับพระธรรมวิวรณ์ ผู้เขียนพระธรรมวิวรณ์ได้เขียนขึ้นโดยคาดหวังว่าผู้อ่านมีความรู้ในพระคัมภีร์พันธสัญญาเดิม และใช้แนวคิดที่คนในยุคนั้นเข้าใจและคุ้นเคยเป็นอย่างดี

การค้นหาข้อความในพระคัมภีร์ทั้งเล่มเพื่อหาข้อความที่คล้ายกับสิ่งที่เรากำลังศึกษาในพระธรรมวิวรณ์นั้นถือว่าเป็นวิธีที่มีประโยชน์มาก อย่างไรก็ตาม ยังมีข้อพระคัมภีร์สำคัญบางข้อที่มีความสำคัญเป็นพิเศษ ช่วยปูพื้นฐานการเข้าใจพระธรรมวิวรณ์ได้ลึกซึ้งยิ่งขึ้น โดยเฉพาะพระธรรมปฐมกาล ที่อธิบายถึงการที่โลกของเราตกสู่ความบาปและความโกลาหล แนวคิดสำคัญส่วนใหญ่ที่กล่าวถึงในพระธรรมวิวรณ์ สามารถพบได้ในรูปแบบต่าง ๆ ในบทแรก ๆ ของพระคัมภีร์

สัปดาห์นี้ เราจะศึกษาแนวคิดหลักบางประการที่เป็นหัวใจสำคัญของพระธรรมวิวรณ์ อันที่จริงแนวคิดเหล่านี้มีอยู่มากมาย แต่เราจะเลือกเพียงบางข้อมาเน้น เพื่อแสดงให้เห็นว่าการทำความเข้าใจภูมิหลังของพระธรรมวิวรณ์ สามารถเปิดมุมมองใหม่ ๆ ให้กับผู้เรียนได้ รายละเอียดเหล่านี้นำเสนอบทเรียนสำคัญแก่เรา ไม่ว่าจะเป็นธรรมชาติของมนุษย์ พระลักษณะของพระเจ้า และความขัดแย้งในจักรวาลของเรา ซึ่งส่งผลกระทบโดยตรงต่อชีวิตของเราในปัจจุบัน