---
title:  เข้าใจความรักของพระเจ้า
date:   07/04/2025
---

ส่วนหนึ่งของการได้รับมรดกของธรรมชาติแห่งความบาปนั้นหมายความว่า มุมมองของเราที่มีต่อโลกถูกบิดเบือนไปด้วยความเห็นแก่ตัวและความเย่อหยิ่งของเราเอง เรามักมองโลกผ่านกรอบความคิดที่จำกัดของเรา แทนที่จะมองจากมุมมองของพระเจ้าผู้ทรงรอบรู้ทุกสิ่ง หนึ่งในแนวคิดที่ถูกบิดเบือนมากที่สุดในเผ่าพันธุ์มนุษย์ที่ตกอยู่ในบาปคือ “ความรัก” วัฒนธรรมสมัยใหม่มักปลูกฝังความเข้าใจเรื่องความรักในแบบที่เน้นความสุขส่วนตัวและการเติมเต็มตนเอง มากกว่าการมุ่งเน้นไปที่ผู้อื่น มุมมองที่เอาตนเองเป็นศูนย์กลางเช่นนี้ ทำให้เรายากที่จะเข้าใจว่า พระเจ้าทรงนิยามและมองเห็นความรักอย่างไร

การเข้าใจธรรมชาติของความรักเป็นกุญแจสำคัญในการทำความเข้าใจคำพยากรณ์ในพระคัมภีร์ ประเด็นหลักประการหนึ่งในความขัดแย้งครั้งยิ่งใหญ่คือความเข้าใจผิดที่แพร่หลายเกี่ยวกับพระลักษณะของพระเจ้า นางเอลเลน จี. ไว้ท์. ได้สรุปเรื่อง ความขัดแย้งครั้งยิ่งใหญ่ โดยเขียนไว้ว่า “จักรวาลทั้งหมดบริสุทธิ์ ความกลมกลืนและความยินดีเปล่งประกายไปทั่วสรรพสิ่งที่ทรงสร้างอย่างกว้างใหญ่ไพศาล ชีวิต แสงสว่างและความสุขหลั่งไหลจากพระผู้สร้าง กระจายทั่วอาณาจักรแห่งอวกาศอันไร้ขอบเขต ตั้งแต่อะตอมที่เล็กที่สุดไปจนถึงดาวเคราะห์ที่ใหญ่ที่สุด ทุกสิ่งทั้งที่มีชีวิตและไร้ชีวิตต่างร่วมกันประกาศความงามอันบริสุทธิ์และความปีติยินดีที่สมบูรณ์ สะท้อนว่าพระเจ้าทรงเป็นความรัก” (สงครามประวัติศาสตร์, หน้า 678)

`อ่าน ปฐมกาล 22:1-13 ซึ่งเป็นการกล่าวถึง “ความรัก” ครั้งแรกที่พบได้ใน ปฐมกาล 22:2 เรื่องนี้สอนเราถึงธรรมชาติแห่งความรักของพระเจ้าอย่างไร`

นอกจากการค้นหาแนวคิดที่ปรากฏครั้งแรกในพระคัมภีร์โดยรวมแล้ว ในบางครั้งการค้นหาแนวคิดเดียวกันที่ปรากฏครั้งแรกในพระธรรมแต่ละเล่มก็เป็นประโยชน์ได้เช่นกัน โดยเฉพาะในพระกิตติคุณ ตัวอย่างเช่น การกล่าวถึง “ความรัก” ครั้งแรกในพระกิตติคุณปรากฏใน มัทธิว 3:17; มาระโก 1:11; ลูกา 3:22 และยอห์น 3:16

ตัวอย่างเช่น การกล่าวถึง “ความรัก” ครั้งแรกในยอห์น (ยอห์น 3:16) มีความหมายเป็นพิเศษ เพราะสะท้อนเรื่องราวของอิสอัคบนแท่นบูชา อับราฮัมแสดงความเชื่ออย่างแรงกล้าในพระเจ้า ด้วยการไว้วางใจในพระองค์และเลือกที่จะเชื่อว่าพระเจ้าจะทรงสามารถให้ชีวิตแก่บุตรชายของเขาอีกครั้ง หากเขายอมที่จะถวายเป็นเครื่องบูชา (ฮีบรู 11:19) ความเชื่อของอับราฮัมชี้ไปยังความรักที่พระเจ้าทรงมีต่อมนุษยชาติ พระองค์ทรงรักเราจนได้ “ประทานพระบุตรองค์เดียวของพระองค์” (อ่าน ปฐมกาล 22:2, 12, 16) และทรงทำให้พระองค์ฟื้นคืนพระชนม์จากความตาย เรื่องราวนี้เผยให้เห็นถึงความรักของพระเจ้าที่มีต่อเรา ซึ่งเป็นความรักแบบเสียสละตนเอง

`เราจะเริ่มแสดงความรักแบบเสียสละต่อผู้อื่นอย่างที่พระเจ้าทรงแสดงต่อเราได้อย่างไร ทำไมความรักแบบนี้จึงไม่ใช่สิ่งที่เป็นธรรมชาติสำหรับพวกเราส่วนใหญ่`