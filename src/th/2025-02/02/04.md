---
title:  "คำถามของอิสอัค: แกะอยู่ที่ไหน"
date:   08/04/2025
---

พระคัมภีร์กล่าวถึงคำว่า เซห์ (ภาษาฮีบรู แปลว่า ลูกแกะ) เป็นครั้งแรกในบริบทเดียวกับการกล่าวถึงความรักครั้งแรก นั่นคือใน ปฐมกาลบทที่ 22 แน่นอนว่า ลูกแกะเป็นสัญลักษณ์หนึ่งที่ปรากฏซ้ำในพระธรรมวิวรณ์ ซึ่งพระเยซูทรงถูกเรียกว่า “ลูกแกะ” มากกว่า 20 ครั้งในพระธรรมเล่มนี้ ในฉากที่ทรงพลังที่สุดฉากหนึ่งของพระธรรมวิวรณ์คือ นิมิตของยอห์นที่ขึ้นไปยังห้องพระที่นั่งของพระเจ้าในบทที่ 4 และ 5 ซึ่งลูกแกะมีบทบาทสำคัญในฉากนั้น

`อ่าน ปฐมกาล 22:7, 8; อพยพ 12:3-13; และวิวรณ์ 5:5-10 เรื่องราวของอิสอัคที่เกือบจะถูกถวายเป็นเครื่องบูชาช่วยในเราเข้าใจการใช้สัญลักษณ์ของลูกแกะอย่างไร เรื่องราวนี้เชื่อมโยงกับสิ่งที่ยอห์นเห็นในวิวรณ์บทที่ 5 อย่างไร`

การกล่าวถึง เซห์ (ลูกแกะ) ครั้งแรกในพระคัมภีร์อยู่ในรูปแบบของคำถามของอิสอัค “ลูกแกะสำหรับเครื่องบูชาอยู่ที่ไหน” (ปฐมกาล 22:7) ซึ่งน่าสนใจที่พระคัมภีร์เล่มอื่น ๆ ที่เหลือได้ให้คำตอบอย่างละเอียดสำหรับคำถามนี้ พระคัมภีร์พันธสัญญาเดิมอีก 38 เล่มนำผู้อ่านออกเดินไปตามเส้นทางที่ค่อย ๆ ตอบคำถามของอิสอัคด้วยรายละเอียดที่เพิ่มมากขึ้นเรื่อย ๆ ตั้งแต่พิธีปัสกา งานของดาวิดในช่วงแรกเริ่ม ไปจนถึงเหตุการณ์สำคัญอื่น ๆ เรื่องราวทั้งหมดเต็มไปด้วยคำพยากรณ์มากมายเกี่ยวกับพระเมสสิยาห์ ซึ่งชี้ไปยังคำตอบสุดท้ายสำหรับคำถามของอิสอัค ในที่สุด คำถามนี้ได้รับคำตอบอย่างสมบูรณ์ในพันธสัญญาใหม่ เมื่อพระเยซูทรงมาบังเกิดเป็นมนุษย์ในเนื้อหนังและโลหิต ทรงรับใช้ท่ามกลางประชากรของพระองค์ และในที่สุด ทรงสละพระชนม์บนไม้กางเขน

ในขณะเดียวกัน ลองพิจารณาการกล่าวถึงลูกแกะครั้งแรกในพระกิตติคุณยอห์น (ยอห์น 1:29-34) ที่ดูเหมือนว่ายอห์นผู้ให้บัพติศมาจะตอบคำถามของอิสอัคโดยตรง และฉากหลังของเหตุการณ์นั้นก็เข้ากันดีอย่างยิ่ง เพราะคนบาปกำลังกลับใจและรับบัพติศมาด้วยการจุ่มตัวลงในน้ำ ซึ่งเป็นสัญลักษณ์ของการตายของคนบาปและการเริ่มต้นชีวิตใหม่ ในบริบทนี้ พระเยซูผู้ทรงเป็นพระเมษโปดกหรือลูกแกะของพระเจ้า ได้ทรงปรากฏตัวขึ้นอย่างกะทันหัน ตามคำบันทึกของมัทธิว สวรรค์เปิดออกเพื่อประกาศพระองค์ว่า “ท่านผู้นี้เป็นบุตรที่รักของเรา เราชอบใจท่านมาก” (มัทธิว 3:17) สังเกตว่ามีเสียงหนึ่งประกาศจากสวรรค์เช่นกัน ซึ่งเป็นเสียงของทูตสวรรค์ของพระเจ้า เพื่อเสนอแนวทางแก้ปัญหาแก่อับราฮัมและอิสอัค (ปฐมกาล 22:11-14)

เมื่อเรานำทุกส่วนมาร้อยเรียงกัน ก็จะเห็นได้ชัดเจนว่า พระเยซูพระผู้ทรงเป็นพระเมษโปดกหรือลูกแกะของพระเจ้า ทรงเป็นผู้แทนของเรา ซึ่งช่วยให้เราเข้าใจความหมายของลูกแกะหรือพระเมษโปดกที่ถูกปลงพระชนม์ในนิมิตของยอห์นได้ดียิ่งขึ้น

`เหตุใดการตระหนักว่าพระเยซูทรงเป็นผู้แทนของเราจึงเป็นรากฐานแห่งความรอดของเรา ความหวังของคุณจะเป็นเช่นไร หากปราศจากพระองค์ในฐานะผู้แทนของเรา โดยเฉพาะในวันแห่งการพิพากษา`