---
title:  พญานาค
date:   10/04/2025
---

การนมัสการเป็นประเด็นสำคัญในพระธรรมวิวรณ์ โดยผู้อยู่เบื้องหลังและสนับสนุนระบบการนมัสการเทียมเท็จถูกเรียกว่า “พญานาค” (วิวรณ์ 13:2-4)

คำบรรยายที่กล่าวถึงทูตสวรรค์ที่ล้มลงในบาปนี้ว่ามีลักษณะเป็นพญานาคหรืองูนั้นไม่ใช่เรื่องบังเอิญ แต่ชี้ให้เราย้อนกลับไปยังสวนเอเดนอย่างชัดเจน ถึงงูตัวหนึ่งที่เข้าไปล่อลวงอาดัมและเอวาให้ร่วมกบฏต่อพระผู้สร้างของพวกเขา

`เปรียบเทียบปฐมกาล 3:1-5 กับวิวรณ์ 12:1-9 เรื่องราวทั้งสองนี้มีประเด็นอะไรที่เหมือนกัน รายละเอียดเกี่ยวกับงูที่พบในบทนำของปฐมกาลช่วยให้เราเข้าใจปัญหาที่ก่อให้เกิดสงครามบนสวรรค์ที่กล่าวถึงในวิวรณ์ได้อย่างไร`

ในพระคัมภีร์มีสองเหตุการณ์สำคัญที่แสดงให้เห็นว่าซาตานล่อลวงคนทั้งโลกให้หลงผิด ครั้งแรกในปฐมกาล ซาตานล่อลวงมนุษย์สองคนที่มีชีวิตอยู่ในเวลานั้น จากนั้นในวิวรณ์บทที่ 12 และ 13 ซาตานถูกกล่าวถึงว่าเป็น “ผู้ล่อลวงมนุษย์ทั้งโลก” (วิวรณ์ 12:9) และยังมอบสิทธิอำนาจแก่สัตว์ร้ายและชักนำ “คนทั้งโลก” ให้บูชามัน (วิวรณ์ 13:2, 3) หัวข้อสำคัญในคำพยากรณ์ในพระคัมภีร์คือธรรมชาติของความขัดแย้งครั้งยิ่งใหญ่ ซึ่งยังคงดำเนินไปอย่างไม่เปลี่ยนแปลง พระลักษณะของพระเจ้าและพระวจนะของพระองค์ยังคงมั่นคงไม่เปลี่ยนแปลง และในขณะเดียว กันความทะเยอทะยานของมารก็ยังคงเดิมเช่นกัน

โชคดีที่ธรรมชาติของความขัดแย้งครั้งยิ่งใหญ่ยังคงไม่เปลี่ยนแปลง และด้วยคำพยากรณ์ที่ชัดเจนซึ่งบันทึกไว้ในพระคัมภีร์ คริสเตียนจึงสามารถศึกษาพระคำและเริ่มระบุกับดักฝ่ายจิตวิญญาณได้ พระเจ้าทรงมั่นคงไม่เปลี่ยนแปลง และมารก็เช่นเดียวกัน แม้ว่าซาตานจะปลอมตัวในรูปแบบต่าง ๆ นับพันครั้ง แต่ประวัติศาสตร์มนุษย์ที่ล้มลงในบาปมาตลอดหลายพันปี รวมทั้งสถานการณ์ตามคำพยากรณ์ที่บันทึกไว้ในพระธรรมวิวรณ์ แสดงให้เห็นว่าซาตานยังคงใช้กลอุบายเดิมที่เคยใช้ในสวนเอเดน พระเจ้าทรงสัญญาว่าจะประทานปัญญาแก่เรา (ยากอบ 1:5) และด้วยความจริงจากพระคัมภีร์ เราจึงสามารถปกป้องตนเองจากคำล่อลวงของมารได้ อย่างไรก็ตาม หลายคนยังคงเชื่อคำโกหกเหล่านี้ และน่าเศร้าที่จะมีอีกหลายคนที่หลงเชื่อในอนาคตเช่นกัน

`ลองพิจารณาดูว่า วัฒนธรรมได้เปลี่ยนแปลงไปตามกาลเวลาอย่างไร บรรทัดฐานทางสังคมเปลี่ยนแปลงไป สิ่งที่สังคมเคยยอมรับได้ในอดีต อาจกลายเป็นสิ่งที่ไม่สามารถยอมรับได้ในปัจจุบัน ในขณะเดียวกัน สิ่งที่เคยถูกปฏิเสธกลับกลายเป็นที่ยอมรับ อย่างไรก็ตาม แก่นแท้ของประเด็นหลักและปัจจัยสำคัญในความขัดแย้งครั้งยิ่งใหญ่ยังคงไม่เปลี่ยนแปลง คริสเตียนควรคำนึงถึงสิ่งใดเมื่อเผชิญกับการเปลี่ยนแปลงทางวัฒนธรรมเหล่านี้ ตัวอย่างเช่น คำโกหกที่ซาตานใช้มาตั้งแต่ต้น เช่น “เจ้าจะไม่ตายจริงดอก” และ “เจ้าจะเป็นเหมือนพระเจ้า” ยังคงเป็นคำโกหกที่แฝงตัวอยู่ในวัฒนธรรมปัจจุบันในรูปแบบใด`