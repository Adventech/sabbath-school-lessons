---
title:  เครื่องหมายสัตว์ร้าย
date:   19/06/2025
---

เมื่อเวลาผ่านไป และเหตุการณ์วาระสุดท้ายต่าง ๆ เช่น คำสั่งประหารชีวิตหรือการบังคับใช้เครื่องหมายของสัตว์ร้ายยังไม่เกิดขึ้น บางคนอาจเริ่มสงสัยหรือแม้แต่ตั้งคำถามเกี่ยวกับการตีความเหตุการณ์เหล่านี้ รวมถึงบทบาทของวันสะบาโตและวันอาทิตย์ในฐานะหัวใจสำคัญของความขัดแย้งครั้งสุดท้าย

พระธรรมวิวรณ์กล่าวไว้อย่างชัดเจนว่า เราต้องเลือกว่าจะนมัสการพระผู้สร้างหรือบูชาสัตว์ร้ายและรูปของมัน เนื่องจากวันสะบาโตวันที่เจ็ดเป็นรากฐานแห่งสัญลักษณ์ของพระเจ้าในฐานะพระผู้สร้าง ซึ่งมีมาตั้งแต่สวนเอเดน (อ่าน ปฐมกาล 2:1-3) จึงเป็นสิ่งที่สมเหตุสมผลที่วันสะบาโตจะเป็นศูนย์กลางของความขัดแย้งเกี่ยวกับการนมัสการพระผู้สร้างในวาระสุดท้าย

นอกจากนี้ ไม่ใช่เรื่องบังเอิญที่อำนาจของสัตว์ร้ายเป็นอำนาจเดียวกับที่เปลี่ยนแปลงพระบัญญัติวันสะบาโตจากวันที่พระคัมภีร์กำหนดเป็นวันอาทิตย์ ซึ่งไม่มีหลักฐานรับรองในพระคัมภีร์ เมื่อพิจารณาภูมิหลังนี้ แนวคิดที่ว่าวันสะบาโตและวันอาทิตย์เป็นศูนย์กลางของประเด็นเรื่องการนมัสการจึงมีเหตุผล ไม่ว่าจะเป็นการนมัสการพระผู้สร้าง (อ่าน วิวรณ์ 14:6, 7) หรือการบูชาสัตว์ร้าย นอกจากนี้ ในพันธสัญญาใหม่ เรายังเห็นตัวอย่างของความขัดแย้งระหว่างวันสะบาโตวันที่เจ็ดกับกฎของมนุษย์อีกด้วย

`อ่านข้อพระคัมภีร์ต่อไปนี้ (มัทธิว 12:9-14; ยอห์น 5:1-16) ประเด็นอะไรที่ทำให้ผู้นำศาสนาต้องการประหารพระเยซู`

ในมัทธิวบทที่ 12 หลังจากที่พระเยซูทรงรักษาชายคนหนึ่งที่มีมือข้างหนึ่งลีบในวันสะบาโต (มัทธิว 12:9-13) ผู้นำศาสนามีปฏิกิริยาอย่างไร “พวก ฟาริสีก็ออกไปปรึกษากันว่า จะทำอย่างไรจึงจะฆ่าพระองค์ได้” (มัทธิว 12:14) นี่หมายความว่าพระเยซูต้องเผชิญกับภัยคุกคามถึงชีวิตเพียงเพราะทรงรักษาโรคในวันสะบาโตหรือไม่ ในยอห์น 5:1-16 หลังจากที่พระองค์ทรงรักษาโรคในวัน สะบาโตอย่างอัศจรรย์อีกครั้ง ผู้นำศาสนา “จึงเริ่มต้นข่มเหงพระเยซู เพราะพระองค์ทรงทำสิ่งเหล่านี้ในวันสะบาโต” (ยอห์น 5:16)

ความตายเพราะประเพณีของมนุษย์ (เนื่องจากพระคัมภีร์ไม่เคยห้ามการรักษาในวันสะบาโต เช่นเดียวกับที่ไม่เคยแทนที่วันสะบาโตด้วยวันอาทิตย์) เรื่องนี้เกี่ยวกับวันสะบาโตวันที่เจ็ดจริงหรือไม่ แม้ว่าสถานการณ์ของพระเยซูจะไม่เหมือนกับเหตุการณ์ยุคสุดท้ายทุกประการ แต่ก็คล้ายคลึงกัน นั่นคือ กฎของมนุษย์กับพระบัญญัติของพระเจ้า และในทั้งสองกรณี กฎที่เป็นประเด็นโต้แย้งกันล้วนเกี่ยวข้องกับวันสะบาโตในพระคัมภีร์

`จำเป็นต้องสละชีวิตเพียงเพราะพระบัญญัติข้อหนึ่งของพระเจ้าหรือ และจะเป็นเรื่องง่ายเพียงใดในการหาข้ออ้างเพื่อหลีกเลี่ยงสิ่งนั้น`