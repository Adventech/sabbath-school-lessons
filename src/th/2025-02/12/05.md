---
title:  การข่มเหงในคริสตจักรยุคแรก
date:   18/06/2025
---

พันธสัญญาเดิมไม่ใช่แหล่งเดียวที่ให้เบาะแสเกี่ยวกับเหตุการณ์ในวาระสุดท้าย พันธสัญญาใหม่ก็เผยให้เห็นเช่นกัน ชีวิตคริสเตียนในศตวรรษแรกนั้นไม่ง่ายเลย เพื่อนร่วมศาสนาหลายคนเกลียดชังพวกเขา เพราะมองว่าพวกเขาเป็นภัยคุกคามต่อความเชื่อที่สืบทอดมาจากโมเสส อีกทั้งยังต้องทนทุกข์ภายใต้การปกครองของจักรวรรดิโรมันนอกรีตอีกด้วย “กองกำลังของโลกและนรกร่วมมือกันต่อต้านพระคริสต์ด้วยการโจมตีผู้ติดตามพระองค์ ผู้นำนอกศาสนาตระหนักดีว่าหากข่าวประเสริฐได้รับชัยชนะ วิหารและแท่นบูชาของพวกเขาก็จะถูกกวาดล้าง ด้วยเหตุนี้ พวกเขาจึงรวบรวมกำลังเพื่อกำจัดศาสนาคริสต์ ไฟแห่งการกดขี่ข่มเหงจึงถูกจุดขึ้น” (เอลเลน จี. ไว้ท์, สงครามประวัติศาสตร์, หน้า 39)

มีเรื่องราวในพระธรรมกิจการที่แสดงให้เห็นอย่างชัดเจนว่าประชากรของพระเจ้าอาจต้องเผชิญกับสิ่งใด เมื่อเราเข้าใกล้เหตุการณ์ที่ถูกบรรยายไว้ในวิวรณ์ 13

`อ่าน กิจการ 12:1-17 องค์ประกอบใดของเรื่องนี้ที่บ่งบอกถึงเหตุการณ์ในวาระสุดท้าย`

ยากอบถูกประหารด้วยการตัดศีรษะ และเปโตรก็กำลังจะเป็นรายต่อไป คริสเตียนต้องโทษประหารชีวิต บางทีส่วนที่น่าประหลาดใจที่สุดประการหนึ่งของเรื่องนี้คือ เปโตรสามารถนอนหลับอย่างสงบในค่ำคืนที่ควรจะเป็นคืนอันเลวร้ายที่สุดในชีวิตของเขา เขาหลับสนิทมากจนทูตสวรรค์ต้องกระทุ้งเขาให้ตื่น

เปโตรได้รับการปลดปล่อยอย่างอัศจรรย์และมุ่งหน้าไปพบกับเหล่าผู้เชื่อ แม้ว่าพวกเขาจะอธิษฐานเผื่อเขา แต่กลับแทบไม่เชื่อว่าเขาได้รับการช่วยเหลือจริง ๆ พระคัมภีร์กล่าวว่าพวกเขาเต็มไปด้วยความประหลาดใจ ซึ่งทำให้เราฉุกคิดว่า บ่อยแค่ไหนที่เราอธิษฐาน โดยแทบไม่กล้าคาดหวังว่าพระเจ้าจะทรงตอบคำอธิษฐานของเรา

ผู้เชื่อบางคนรอดพ้นจากการประหาร ขณะที่บางคนต้องเผชิญกับความตายเมื่อยุคสุดท้ายใกล้เข้ามา เหตุการณ์เช่นนี้จะเกิดขึ้นอีก แม้แต่เปโตรเอง แม้จะรอดในครั้งนั้น แต่ในท้ายที่สุด เขาก็พลีชีพเพราะความเชื่อของตน พระเยซูยังทรงบอกล่วงหน้าถึงลักษณะการตายของเขาอีกด้วย “เราจะบอกให้รู้ว่า เมื่อคุณยังหนุ่มคุณคาดเข็มขัดเองและไปไหนมาไหนที่ตัวเองอยากไป แต่เมื่อคุณแก่ลง คุณจะกางมือออกมาแล้วคนอื่นก็จะมัดคุณ และพาคุณไปในที่ที่คุณไม่อยากไป” (พระเยซูพูดอย่างนี้ เพื่อบอกให้รู้ว่าเปโตรจะตายแบบไหนเพื่อแสดงความยิ่งใหญ่ของพระเจ้าให้คนเห็น) แล้วพระเยซูก็ได้พูดกับเปโตรว่า ‘ตามเรามา’ ” (ยอห์น 21:18, 19)

`สังเกตว่า หลังจากที่พระเยซูทรงบอกเปโตรถึงลักษณะการตายของเขาพระองค์ยังตรัสกับเขาว่า “ ‘ตามเรามา’ ” คำตรัสนี้สื่ออะไรถึงเราเกี่ยวกับเหตุผลที่แม้แต่การขู่ฆ่าก็ไม่อาจขัดขวางเราจากการติดตามพระเจ้าได้`