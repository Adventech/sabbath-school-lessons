### วิธีศึกษาคำพยากรณ์

ในช่วงสงครามอ่าวเปอร์เซียครั้งที่หนึ่งในปี 1991 นักเขียนและวิทยากรโปรเตสแตนต์ที่มีชื่อเสียงคนหนึ่งเชื่อว่าพระธรรมวิวรณ์พยากรณ์สงครามครั้งนี้ไว้ ข้อโต้แย้งของเขามีพื้นฐานมาจากข้อเท็จจริงที่ว่า เฮลิคอปเตอร์บางลำที่ใช้ในสงครามนั้นดูเหมือนตั๊กแตนที่บรรยายไว้ในวิวรณ์บทที่ 9 “เมื่อท่านเปิดช่องของบาดาลนั้น ก็มีควันพลุ่งขึ้นมาจากช่องนั้น เหมือนอย่างควันของเตาใหญ่ ดวงอาทิตย์และอากาศก็มืดไปด้วยควันจากช่องนั้น และมีฝูงตั๊กแตนออกจากควันนั้นมายังแผ่นดินโลก พระเจ้าประทานอำนาจกับตั๊กแตนพวกนั้นเหมือนอย่างอำนาจของพวกแมงป่องแห่งแผ่นดินโลก” (วิวรณ์ 9:2, 3)

นั่นไม่ใช่วิธีที่ดีที่สุดในการตีความคำพยากรณ์ในพระคัมภีร์เลยมิใช่หรือ อย่างไรก็ตาม การตีความในลักษณะนี้กลับเป็นเรื่องปกติ อันที่จริง ตลอดหลายปีที่ผ่านมา หนังสือ บทความ วิดีโอ และเว็บไซต์จำนวนมากมุ่งเน้นไปที่คำพยากรณ์ โดยนำเสนอการตีความคำพยากรณ์ที่หลากลาย รวมถึงการกำหนดวันเวลาเกี่ยวกับยุคสุดท้าย ซึ่งมักอ้างอิงจากสงครามหรือความขัดแย้งในตะวันออกกลาง

และที่น่าประหลาดใจยิ่งกว่านั้นคือ การตีความเหล่านั้นไม่เคยเป็นจริงเลยแม้แต่น้อย

ในฐานะคริสตจักรเซเว่นธ์เดย์แอ๊ดเวนตีส เราใช้แนวทางที่แตกต่างออกไป แนวทางที่มีพระคริสต์เป็นศูนย์กลาง แทนที่จะมุ่งเน้นไปที่สถานที่ทางภูมิศาสตร์แห่งใดแห่งหนึ่งในตะวันออกกลางหรือสงครามต่าง ๆ เรามองคำพยากรณ์ผ่านบริบทของความขัดแย้งครั้งใหญ่ระหว่างพระคริสต์กับซาตาน ซึ่งเป็นการต่อสู้ฝ่ายจิตวิญญาณระดับโลกที่จะถึงจุดสูงสุดเมื่อประชากรของพระเจ้า ทั้งชาวยิวและคนต่างชาติ (อ่าน วิวรณ์ 12:17; วิวรณ์ 14:12) ต้องเผชิญกับวิกฤตการณ์ครั้งสุดท้าย วิกฤตการณ์นี้จะเป็นเรื่องการเลือกระหว่างการนมัสการพระผู้สร้าง (อ่าน วิวรณ์ 14:7) หรือติดตามสัตว์ร้ายและรูปของมัน

องค์ประกอบสำคัญในการทำความเข้าใจคำพยากรณ์ในยุคสุดท้ายคือ ดาเนียลบทที่ 2 ซึ่งไม่เพียงให้ลำดับเหตุการณ์ทางประวัติศาสตร์ของคำพยากรณ์เท่านั้น แต่ยังให้กุญแจสำคัญในการตีความหมายของคำพยากรณ์อีกด้วย

ดาเนียลบทที่ 2 บรรยายถึงอาณาจักรของโลก 4 แห่ง คือ บาบิโลน มีเดีย-เปอร์เซีย กรีก และโรม จากนั้นพระเจ้าจะทรงสถาปนาอาณาจักรนิรันดร์ของพระองค์ “ซึ่งไม่มีวันถูกทำลาย หรือถูกมอบให้ชนชาติอื่น ราชอาณาจักรนั้นจะทำให้ราชอาณาจักรเหล่านี้ทั้งหมดแตกเป็นชิ้นๆ จนพินาศไป และราชอาณาจักรนั้นจะตั้งมั่นอยู่เป็นนิตย์” (ดาเนียล 2:44) คำพยากรณ์ในดาเนียลบทที่ 7 และ 8 ดำเนินตามลำดับเหตุการณ์พื้นฐานเดียวกัน โดยแสดงให้เห็นอาณาจักรของโลกเกิดขึ้นและล่มสลาย จนกระทั่งอาณาจักรนิรันดร์ของพระเจ้าจะถูกสถาปนาอย่างสมบูรณ์

ดาเนียลบทที่ 7 ทูตสวรรค์ผู้ให้ความหมายคำพยากรณ์ได้อธิบายว่า “ ‘สัตว์มหึมาทั้งสี่คือ กษัตริย์ 4 องค์ซึ่งเกิดมาจากแผ่นดินโลก แต่บรรดาผู้บริสุทธิ์ขององค์ผู้สูงสุดจะรับราชอาณาจักร และถือกรรมสิทธิ์ราชอาณาจักรนั้นสืบ ๆ ไปเป็นนิตย์นิรันดร์’ ” (ดาเนียล 7:17, 18)

อาณาจักรทั้งสี่ของโลก ได้แก่ บาบิโลน มีเดีย-เปอร์เซีย กรีก และโรม ดำเนินไปอย่างต่อเนื่องตลอดประวัติศาสตร์ จนกระทั่งหลังจากการเสด็จมาครั้งที่สองของพระเยซู พระเจ้าได้สถาปนาอาณาจักรนิรันดร์ของพระองค์

แน่นอนว่าเรายังคงใช้ชีวิตอยู่ในยุคของกรุงโรม ซึ่งเป็นอาณาจักรที่สี่และสุดท้ายบนโลกก่อนที่พระเยซูจะเสด็จกลับมา

ในไตรมาสนี้ เราจะศึกษาหัวข้อ วิธีการตีความคำพยากรณ์ในพระคัมภีร์ โดยใช้มุมมองทางประวัติศาสตร์เป็นรากฐานในการทำความเข้าใจคำพยากรณ์ เราจะเน้นที่การอ้างอิง เรื่องราว ภาพ และสัญลักษณ์ที่ช่วยเปิดเผยความจริงของคำพยากรณ์และเหตุการณ์ในวาระสุดท้าย

เราเริ่มต้นด้วย เรื่องราวแห่งการทรงสร้างในพระธรรมปฐมกาล ซึ่งเป็นกุญแจสำคัญในการทำความเข้าใจ ไม่เพียงแค่คำพยากรณ์เท่านั้น แต่ยังรวมถึงสิ่งที่ตามมาทั้งหมด โดยเฉพาะอย่างยิ่ง ไม้กางเขนและการสิ้นพระชนม์เพื่อไถ่บาปของพระเยซู จากนั้น เราจะศึกษาหัวข้อสำคัญ เช่น หอบาเบล พิธีกรรมในสถานนมัสการ พระธรรมสดุดี และแม้แต่การแต่งงานในพันธสัญญาเดิม ในสิ่งเหล่านี้ รวมถึงหัวข้ออื่น ๆ อีกมากมาย เราจะพบกับภาพ สัญลักษณ์ และอุปมาอุปไมย หากเราศึกษาด้วยการอธิษฐานและจิตวิญญาณที่อ่อนน้อมและยอมจำนน (เพราะหากเราอ่านพระคัมภีร์ด้วยใจที่ดื้อรั้น สิ่งนั้นจะไม่เป็นประโยชน์ต่อเรา) องค์ประกอบเหล่านี้จะช่วยให้คำพยาการณ์ในยุคสุดท้ายเป็นจริงขึ้นมา โดยเฉพาะคำพยากรณ์ในพระธรรมวิวรณ์

เวลาเพียงหนึ่งไตรมาสนั้นไม่เพียงพอที่จะศึกษาทุกเรื่องราวและภาพทั้งหมดที่ช่วยไขความจริงตามคำพยากรณ์ได้ ใครจะรู้ เราอาจต้องใช้เวลาชั่ว นิรันดร์ในทำความเข้าใจเรื่องนี้ก็เป็นได้ จนกว่าจะถึงเวลานั้น ด้วยพระคุณของ พระเจ้า เราจะมุ่งมั่นศึกษาให้มากที่สุดเท่าที่จะทำได้

ชอว์น บูนสตราเป็นวิทยากรและผู้อำนวยการของพันธกิจ เสียงแห่งคำพยากรณ์ (Voice of Prophecy) การออกอากาศและหนังสือของเขาได้สร้างแรงบันดาลใจให้กับผู้คนทั่วโลก และงานประกาศข่าวประเสริฐแบบถ่ายทอดสดของเขาจัดขึ้นในทุกทวีป ยกเว้นทวีปแอนตาร์กติกา