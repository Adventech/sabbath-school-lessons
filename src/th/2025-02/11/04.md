---
title:  โบอาสในฐานะพระผู้ไถ่
date:   10/06/2025
---

โบอาสตกหลุมรักรูธอย่างหมดหัวใจและปรารถนาที่จะแต่งงานกับเธอ ทว่า อุปสรรคสำคัญประการหนึ่งคือ ยังมีญาติอีกคนที่ใกล้ชิดกว่าซึ่งมีสิทธิ์ไถ่เธอและที่ดินคืนเป็นลำดับแรก หากมองว่าโบอาสเป็นสัญลักษณ์ของพระคริสต์ สถานการณ์นี้อาจสะท้อนประเด็นสำคัญในความขัดแย้งครั้งยิ่งใหญ่นี้ได้ พระคริสต์ทรงรักเรา แต่ยังมี “ญาติที่ใกล้ชิดกว่า” อีกผู้หนึ่งที่อ้างสิทธิ์เหนือเราเช่นกัน นั่นคือ ซาตาน

`ข้อพระคัมภีร์ต่อไปนี้เปิดเผยถึงการอ้างสิทธิ์เหนือมนุษย์ของซาตานอย่างไร (โยบ 1:6-11; มัทธิว 4:8, 9; ยูดา 1:9; ลูกา 22:31)`

เมื่อซาตานปรากฏตัวในสภาสวรรค์ มันกล่าวกับพระเจ้าว่ามัน “จากไปๆ มา ๆ บนแผ่นดินโลก” (โยบ 1:7) เมื่อพระเจ้าทรงถามซาตานว่า มันได้สังเกตเห็นโยบ ซึ่งเป็นคนชอบธรรมหรือไม่ ซาตานอ้างว่าโยบเป็นของมัน และกล่าวเป็นนัยว่าใจของโยบไม่ได้เป็นของพระเจ้าอย่างแท้จริง มันกล่าวหาว่าโยบติดตามพระเจ้าเพียงเพราะพระองค์ทรงดีต่อเขา จากนั้นซาตานท้าทายพระเจ้าโดยให้พระองค์หยุดอวยพรเขา แล้วมาดูกันว่าโยบจะภักดีต่อใคร

ในพระธรรมยูดา มีการกล่าวถึงเหตุการณ์สำคัญในประวัติศาสตร์อิสราเอล หลังจากที่พระเจ้าทรงฝังศพโมเสสแล้ว (เฉลยธรรมบัญญัติ 34:6) พระองค์ก็ทรงทำให้โมเสสกลับฟื้นคืนชีพ แม้ว่าเราจะไม่ทราบรายละเอียดทั้งหมด แต่ข้อพระคัมภีร์ที่ระบุว่ามีการโต้แย้งเกี่ยวกับร่างของโมเสส บ่งชี้ว่าซาตานกำลังพยายามอ้างสิทธิ์เหนือร่างนั้น

“เป็นครั้งแรกที่พระคริสต์กำลังจะประทานชีวิตแก่ผู้ล่วงลับ เมื่อพระผู้ทรงเป็นแหล่งกำเนิดของชีวิตเสด็จมาพร้อมกับเหล่าทูตสวรรค์ที่ส่องสว่างเข้าใกล้หลุมศพ ซาตานก็เริ่มหวั่นวิตกว่าจะสูญเสียอำนาจของตน มันพร้อมกับเหล่าทูตสวรรค์ชั่วจึงยืนหยัดโต้แย้งการรุกรานดินแดนที่อ้างว่าเป็นของมัน มันอ้างอย่างภาคภูมิใจว่าโมเสสผู้รับใช้ของพระเจ้าเป็นเชลยของมัน มันประกาศว่าแม้แต่โมเสสเองก็ล้มเหลวในการรักษาธรรมบัญญัติของพระเจ้าอย่างสมบูรณ์ นอกจากนี้ มันยังพยายามแย่งชิงเกียรติที่เป็นของพระเยโฮวาห์มาเป็นของตน ซึ่งเป็นบาปเดียวกับที่ทำให้ซาตานถูกขับออกจากสวรรค์ ซาตานจึงถือเอาการล่วงละเมิดนี้เป็นเหตุผลเพื่ออ้างว่าโมเสสตกอยู่ภายใต้อำนาจการปกครองของมัน” (เอลเลน จี. ไว้ท์, บรรพชนกับผู้เผยพระวจนะ, หน้า 478) เป็นที่ชัดเจนว่าพระคริสต์ทรงหักล้างคำกล่าวอ้างของซาตานอย่างสิ้นเชิง และโมเสสก็ฟื้นคืนชีพ (ดู มัทธิว 17:3)

ในนางรูธ 4:1-12 โบอาสเดินไปยังประตูเมืองเบธเลเฮม เมืองที่ต่อมาพระคริสต์เสด็จมาในโลกในฐานะญาติสนิทของเรา ผู้อาวุโสของเมืองมารวมตัวกัน และในที่สุดก็มีการแลกเปลี่ยนรองเท้าแตะ ซึ่งเป็นสัญลักษณ์แห่งสิทธิ์ความเป็นเจ้าของและการไถ่ถอน

ประตูเมืองเป็นสถานที่ที่ใช้ตัดสินคดี ในเหตุการณ์นี้ ฉากที่เกิดขึ้นสะท้อนถึงการพิพากษาประเภทหนึ่ง ซึ่งมีความคล้ายคลึงกับฉากการพิพากษาในดาเนียล 7:13, 14, 22, 26, 27 ความจริงสำคัญที่เราต้องไม่มองข้ามเกี่ยวกับการพิพากษาก็คือ การพิพากษานั้นเกิดขึ้นเพื่อประโยชน์ของประชากรของพระเจ้า ทั้งนี้เป็นเพราะพระคริสต์ได้ทรงจ่ายค่าไถ่เพื่อเรา เช่นเดียวกับที่โบอาสได้จ่ายเพื่อเจ้าสาวของเขา