---
title:  กันดารอาหารใน “ที่อุดมสมบูรณ์”
date:   08/06/2025
---

นักวิจารณ์ศาสนาคริสต์มักใช้ความจริงอันโหดร้ายของชีวิตในโลกนี้เป็นเหตุผลเพื่อสนับสนุนข้อสรุปว่า (ก) พระเจ้าไม่มีอยู่จริง (ข) พระองค์ไร้อำนาจที่จะหยุดยั้งความชั่วร้าย หรือ (ค) พระองค์ไม่ทรงใส่พระทัยความทุกข์ของมนุษย์ อย่างไรก็ตาม เรื่องราวมากมายในพระคัมภีร์เป็นหลักฐานชัดเจนที่หักล้างข้อกล่าวอ้างเหล่านี้ จริงอยู่ที่พระเจ้าทรงอนุญาตให้มนุษย์เผชิญผลลัพธ์จากการกบฏต่อพระองค์ แต่พระองค์ไม่ทรงลิดรอนความสามารถในการตัดสินใจของเรา ตรงกันข้าม พระองค์ยังทรงสถิตอยู่กับเราตลอดเวลา และทรงพระราชกิจอย่างต่อเนื่องในประวัติศาสตร์มนุษย์ เพื่อทรงนำเราไปสู่ทางออกของบาปและความทุกข์ทรมานในที่สุด เรื่องราวของรูธเป็นหนึ่งในตัวอย่างที่ทรงพลังในเรื่องนี้

`อ่าน รูธ 1:1-5 นาโอมีและรูธต้องเผชิญกับความยากลำบากอะไรบ้าง และอะไรเป็นสาเหตุของความยากลำบากเหล่านี้ สถานการณ์ดังกล่าวคล้ายคลึงกับความท้าทายที่มนุษย์ทุกคนต้องเผชิญในปัจจุบันอย่างไร`

ตอนต้นของเรื่องนี้มีความขัดแย้งกันในแนวคิด กล่าวคือ เมืองเบธเลเฮม ซึ่งมีชื่อแปลว่า “สถานที่แห่งความสมบูรณ์” กลับประสบกับการกันดารอาหาร ซึ่งทำให้เรานึกถึงความอุดมสมบูรณ์ในสวนเอเดนที่ซึ่งพระเจ้าตรัสกับอาดัมและเอวาว่า “ผลไม้ทุกอย่างในสวนนี้ เจ้ากินได้ตามใจชอบ ” (ปฐมกาล 2:16) เผ่าพันธุ์มนุษย์เริ่มต้นในดินแดนแห่งความบริบูรณ์ ภายใต้การดูแลของพระผู้สร้างผู้มีใจเอื้อเฟื้อ แต่แล้วพวกเขากลับละทิ้งบทบาทของตนในฐานะผู้ดูแลสิ่งทรงสร้าง และตกอยู่ใต้แอกของความบาป พระเจ้าตรัสกับอาดัมว่า “เจ้าจะต้องหากินด้วยเหงื่ออาบหน้า จนเจ้ากลับไปเป็นดิน” (ปฐมกาล 3:19)

เช่นเดียวกับนาโอมี เราสูญเสียมรดกที่พระเจ้าทรงเตรียมไว้ให้เราตั้งแต่แรก ชีวิตจึงเต็มไปด้วยความยากลำบาก สวนเอเดนเป็นของประทานจากพระเจ้า แต่ก็ไม่ได้ปราศจากเงื่อนไข มนุษย์ได้รับเสรีภาพในการเลือกที่จะไม่เชื่อฟัง ทว่านั่นมาพร้อมกับความรับผิดชอบต่อความเป็นอยู่ของตนเอง แต่เดิม เราถูกกำหนดให้เป็นผู้ “ครอบครอง” โลกที่สมบูรณ์แบบภายใต้พระพรของพระเจ้า ทว่าวันนี้ เรากลับต้องเผชิญหน้ากับโลกที่แตกสลาย อันเป็นผลจากความเห็นแก่ตัวของมนุษย์และแย่งชิงทรัพยากรอันจำกัด จึงนำไปสู่ความเจ็บปวดและความทุกข์ทรมานมากมาย

โศกนาฏกรรมนี้เกินกว่าจะพรรณนาเป็นคำพูดได้ โลกยังคงอุดมสมบูรณ์และสร้างสรรค์สิ่งยิ่งใหญ่มากมาย เป็นพยานถึงความรักของพระเจ้า ทว่า ด้วยความโลภของมนุษย์และผลของบาป โลกกลับดูเหมือนเป็นฝ่ายควบคุมเรามากกว่าที่เราจะควบคุมมันได้ กระนั้นก็ตาม สักวันหนึ่ง ทุกสิ่งเหล่านี้จะถึงกาลอวสาน

`แม้ว่าหกพันปีแห่งบาปและความตายจะล่วงเลยผ่านไป แต่โลกยังคงเผยให้เห็นความอัศจรรย์ของความรักและพลังแห่งการทรงสร้างของพระเจ้าได้อย่างไร`