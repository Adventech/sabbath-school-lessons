---
title:  เพื่อยามเช่นนี้
date:   12/06/2025
---

คริสเตียนบางคนมักจะมุ่งเน้นไปที่ส่วนที่ยากของคำพยากรณ์ในพระคัมภีร์มากเกินไป เราตระหนักว่าช่วงเวลาที่ยากลำบากกำลังจะมาถึง และการศึกษาคำพยากรณ์อาจสร้างความหวาดวิตก เนื่องจากให้ความสำคัญกับปัญหาต่าง ๆ มากกว่าความหวังที่ปลายทางของเรื่องราว แม้ว่าพระเจ้าจะไม่ทรงปกปิดความจริงเกี่ยวกับอนาคตและบอกเราอย่างตรงไปตรงมาว่าจะเกิดอะไรขึ้นระหว่างนี้จนถึงจุดสิ้นสุดของความขัดแย้งครั้งยิ่งใหญ่ แต่การอ่านเรื่องราวจนจบก็เป็นสิ่งสำคัญเสมอ

คำพยากรณ์มักดำเนินไปตามรูปแบบหนึ่ง กล่าวคือ พระเจ้าทรงเปิดเผยให้เราเห็นถึงความยุ่งเหยิงที่เกิดจากการกบฏของมนุษย์และผลลัพธ์ที่ตามมา แต่ขณะเดียวกัน พระองค์ก็ทรงประทานความหวังแก่เราเสมอ บางคนมองคำพยากรณ์เกี่ยวกับวิกฤตครั้งสุดท้ายว่าเป็น “เวลาแห่งความทุกข์ยากของยาโคบ” ด้วยความกลัวและตัวสั่น ไม่มีข้อสงสัยเลยว่า ช่วงเวลาสุดท้ายจะเป็นช่วงเวลาที่ยากลำบากสำหรับประชากรของพระเจ้า อย่างไรก็ตาม หากคำเตือนเกี่ยวกับช่วงเวลาแห่งความทุกข์นั้นน่าเชื่อถือ พระสัญญาแห่งความรอดของพระเจ้าก็น่าเชื่อถือไม่ยิ่งหย่อนไปกว่ากัน

ในวิวรณ์บทที่ 12 มารไล่ล่าเจ้าสาวของพระคริสต์ด้วยความโกรธเคือง แต่พระเจ้าทรงเข้ามาปกป้องเธอไว้ ส่วนในเรื่องราวของเอสเธอร์ ราชินีผู้งดงามมีบทบาทสำคัญ และพระเจ้าทรงใช้เธออย่างยิ่งใหญ่เพื่อช่วยเหลือประชากรของพระองค์

`อ่าน เอสเธอร์ 4:13, 14; เอสเธอร์ 5:1-3; และเอสเธอร์ 9:20-28 เราได้รับบทเรียนอะไรจากเรื่องนี้เกี่ยวกับความทุกข์ยากของเราในช่วงวาระสุดท้ายของประวัติศาสตร์โลก`

พระเจ้าทรงสถาปนาคริสตจักรของพงศ์พันธุ์ที่เหลืออยู่ของพระองค์ขึ้นในช่วงเวลาเฉพาะเจาะจงของประวัติศาสตร์ เมื่อ 1,260 วันแห่งยุคมืดใกล้จะสิ้นสุดลง พระเจ้าทรงนำเจ้าสาวของพระองค์ออกมาจากที่ซ่อน (เปรียบเทียบกับ วิวรณ์ 12:14) เพื่อแบ่งปันข่าวสารแห่งความเมตตาครั้งสุดท้ายของพระองค์ไปทั่วโลก ข่าวสารนั่นคือ ข่าวของทูตสวรรค์สามองค์ เราอยู่ที่นี่ก็เพื่อ “ยามวิกฤตเช่นนี้ก็เป็นได้นะ ใครจะรู้” (เอสเธอร์ 4:14)

เอสเธอร์ตระหนักว่าเธอไม่ได้เผชิญการกดขี่ข่มเหงที่ฮามานกระทำต่อประชาชนของเธอเพียงลำพัง เธอได้รับความโปรดปรานจากกษัตริย์ และในที่สุด ประชาชนของเธอก็ได้รับความรอด ในทำนองเดียวกัน เมื่อเราก้าวเข้าสู่ช่วงเวลาสุดท้ายของประวัติศาสตร์โลก เราก็ไม่ได้อยู่เพียงลำพัง พระผู้ทรงเป็นกษัตริย์ทรงสถิตอยู่กับเรา และประชากรของพระเจ้าก็จะได้รับการช่วยเหลือเช่นกัน

`สิ่งต่าง ๆ พลิกผันเป็นดีสำหรับประชากรของพระเจ้า อย่างน้อยก็ในกรณีนี้ แต่ก็ใช่ว่าจะเป็นเช่นนั้นเสมอไปมิใช่หรือ เพื่อให้เรายังคงยึดมั่นในความหวังที่มีในพระคริสต์ เหตุใดเราจึงจะต้องมองภาพรวม`