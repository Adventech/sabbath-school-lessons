---
title:  นางรูธและโบอาส
date:   09/06/2025
---

นาโอมีขอให้เปลี่ยนชื่อของเธอเป็น มารา เพราะความขมขื่นที่ถาโถมเข้ามาสู่ชีวิตของเธอ (ดู นางรูธ 1:20) บาปได้ทำลายความสัมพันธ์ของเรากับพระผู้สร้างอย่างไม่อาจเยียวยาได้ ทำให้เราตกอยู่ในความยากจนฝ่ายจิตวิญญาณ อนาคตของเราดูมืดมน และเราดำเนินชีวิตโดยพยายามเก็บเกี่ยวเศษเสี้ยวแห่งความสุขที่พอจะหาได้ ไม่ต่างจากการเก็บเมล็ดพืชที่เหลืออยู่ในทุ่งนา แต่ทุกสิ่งกลับเปลี่ยนไปเมื่อเราตระหนักถึงความจริงอันน่าอัศจรรย์ นั่นคือ พระเจ้าไม่ได้ลืมเรา

`อ่าน นางรูธ 2:5-20 เหตุใดช่วงเวลานี้จึงเป็นจุดเปลี่ยนสำคัญของเรื่องราว เพราะเหตุใดคุณจึงคิดว่าการที่นาโอมิค้นพบผู้มีพระคุณของพวกเธอจึงถือเป็นข่าวดี`

นาโอมีสูญเสียที่ดินของเธอไป และเธอน่าจะกลับมาขายที่ดินนั้นเพื่อนำเงินไปใช้หนี้ก่อนออกเดินทางไปโมอับ ในอิสราเอล พระเจ้าทรงกำหนดหนทางให้ผู้ที่สูญเสียที่ดินของตนสามารถได้รับคืนในดินแดนแห่งพันธสัญญา โดยให้ ญาติสนิท เป็นผู้ไถ่ถอนที่ดินนั้นกลับคืนมา โบอาสไม่เพียงเป็นชาวนาที่เปี่ยมด้วยเมตตาเท่านั้น แต่เขายังเป็นญาติของนาโอมีอีกด้วย ตามธรรมเนียมอิสราเอล หากเจ้าของที่ดินไม่สามารถชำระหนี้และเรียกคืนมรดกของตนได้ ญาติสนิทมีสิทธิ์และหน้าที่ในการไถ่ถอนแทน “ถ้าพี่น้องของเจ้ายากจนลง และต้องขายที่ดินส่วนหนึ่งของเขาไป จงให้ญาติสนิทของเขามาไถ่ถอนไร่นาที่พี่น้องของเขาขายไปนั้น” (เลวีนิติ 25:25)

การได้รู้ว่าโบอาสไม่เพียงแต่เป็นผู้มีเมตตาและใจกว้างเท่านั้น แต่ยังเป็นญาติสนิทด้วย นับเป็นข่าวดีที่สุด เพราะความยากจนที่หญิงทั้งสองกำลังเผชิญอยู่นั้นไม่จำเป็นต้องดำเนินต่อไปตลอดกาล

คริสเตียนมองว่าโบอาสเป็นสัญลักษณ์ของพระคริสต์มาเป็นเวลาช้านาน พระองค์ไม่เพียงเป็นพระผู้สร้างของเราเท่านั้น แต่ยังทรงเลือกที่จะเป็นญาติสนิทของเราด้วย พระองค์ทรงรับสภาพมนุษย์ มีเลือดเนื้อเช่นเดียวกับเรา นี่จึงเป็นเหตุผลหนึ่งที่พระองค์มักทรงเรียกพระองค์เองว่า “บุตรมนุษย์” (มัทธิว 12:8; มาระโก 8:31; ลูกา 22:22; ยอห์น 3:14)

ผู้คนจำนวนมากมองพระเจ้าในแง่ร้าย โดยคิดว่าพระองค์จะให้เราเข้าสวรรค์ได้ก็ต่อเมื่อเราสามารถปฏิบัติตามกฎเกณฑ์ทางศีลธรรมทั้งหมดได้อย่างสมบูรณ์แบบเท่านั้น และถึงแม้จะทำได้ พระองค์ก็ทรงยอมรับเราอย่างไม่เต็มใจเท่านั้น แต่ภาพของพระคริสต์ที่สะท้อนผ่านโบอาสพิสูจน์ให้เห็นว่าแนวคิดนี้ผิดอย่างสิ้นเชิง พระเจ้ามิได้ทรงเป็นเพียงผู้เฝ้ามองเราอยู่ห่าง ๆ แม้ว่าเราจะยากจนฝ่ายจิตวิญญาณ แต่พระองค์ทรงปรารถนาอย่างสุดซึ่งให้เราเป็นเจ้าสาวของพระองค์

`ลองคิดดูสิว่า พระผู้สร้างไม่เพียงแต่เสด็จมาท่ามกลางสิ่งทรงสร้างของพระองค์เท่านั้น แต่ยังทรงยอมสิ้นพระชนม์เพื่อพวกเขาด้วย ความจริงอันน่าอัศจรรย์ใจนี้ส่งผลต่อมุมมองของเราที่มีต่อชีวิตอย่างไร`