---
title:  พันธกิจแห่งการกลับใจ
date:   23/06/2025
---

โยนาห์มีข่าวสารที่ชัดเจนและตรงไปตรงมาสำหรับชาวเมืองนีนะเวห์ “โยนาห์ตั้งต้นเดินเข้าไปในเมืองได้ระยะทางเดินวันหนึ่ง และท่านก็ร้องประกาศว่า ‘อีกสี่สิบวัน นีนะเวห์จะถูกทำลาย’ ” (โยนาห์ 3:4) ถ้อยคำนี้ดูเหมือนจะชัดเจนมากว่า เมืองนีนะเวห์จะต้องพินาศ เพราะนี่คือคำพูดโดยตรงจากผู้เผยพระวจนะของพระเจ้ามิใช่หรือ แต่กระนั้น เกิดอะไรขึ้นกับเมืองนีนะเวห์

`อ่าน โยนาห์ 3:5-10 เหตุใดคำพยากรณ์นี้จึงไม่สำเร็จ`

ใช่แล้ว คนทั้งเมืองนีนะเวห์กลับใจใหม่ และคำพยากรณ์ถึงความหายนะก็ถูกปัดเป่าออกไป อย่างน้อยก็ในชั่วขณะหนึ่ง “ชะตากรรมของพวกเขาถูกปัดเป่าออกไป พระเจ้าของอิสราเอลได้รับการยกย่องและรับเกียรติไปทั่วโลกของผู้ไม่เชื่อในพระเจ้า และธรรมบัญญัติของพระองค์ก็ได้รับการเคารพนับถือ อย่างไรก็ตาม หลายปีต่อมา เมืองนีนะเวห์กลับตกอยู่ภายใต้การปกครองของประชาชาติโดยรอบเนื่องจากพวกเขาลืมพระเจ้าและหยิ่งผยอง” (เอลเลน จี. ไว้ท์, บรรพชนกับกษัตริย์, หน้า 271)

เราสามารถคาดหวังเหตุการณ์เช่นนี้ในวาระสุดท้ายได้หรือไม่ เมื่อข่าวสารสุดท้ายถูกประกาศไปยังโลกที่ล้มลงในบาป กล่าวคือ ผู้คนจำนวนมากทั่วโลกจะตอบรับคำเรียกร้องที่ว่า “จงออกมาจากนครนั้นเถิด ชนชาติของเราเอ๋ย เพื่อเจ้าจะไม่มีส่วนกับบาปของนครนั้น และเพื่อเจ้าทั้งหลายจะไม่ต้องรับ ภัยพิบัติของนครนั้น” (วิวรณ์ 18:4) ผู้คนทั่วโลกจะยืนหยัดและแม้จะถูกกดดันจากอำนาจสัตว์ร้าย พวกเขาก็จะ “ถือรักษาพระบัญญัติของพระเจ้า และจงรักภักดีต่อพระเยซู” (วิวรณ์ 14:12) เช่นเดียวกับชาวเมืองนีนะเวห์ ผู้ที่เชื่อฟังคำเตือนจะรอดพ้นจากการพิพากษาที่จะเกิดขึ้นกับผู้หลงหาย

ในขณะเดียวกัน คำพยากรณ์บางข้อ เช่น คำเตือนของพระเจ้าที่ว่าเมืองนีนะเวห์จะถูกทำลาย เป็นคำพยากรณ์ที่มีเงื่อนไข ซึ่งหมายความว่าผลลัพธ์ขึ้นอยู่กับว่าผู้คนกลับใจหรือไม่ (อ่าน เยเรมีย์ 18:7–10) อย่างไรก็ตาม คำพยากรณ์บางข้อไม่ได้มีเงื่อนไขเช่นนี้ แต่จะเกิดขึ้นอย่างแน่นอน ไม่ว่ามนุษย์จะตอบสนองอย่างไร เช่น คำพยากรณ์เกี่ยวกับพระเมสสิยาห์ ไม่ว่าจะเป็นการเสด็จมาครั้งแรกและครั้งที่สองของพระคริสต์ เครื่องหมายของสัตว์ร้าย การเทลงมาของภัยพิบัติ และการกดขี่ข่มเหงในยุคสุดท้าย ล้วนเป็นคำพยากรณ์ที่ไม่มีเงื่อนไข ซึ่งหมายความว่าเหตุการณ์เหล่านี้จะเกิดขึ้นอย่างแน่นอน ไม่ว่ามนุษย์จะทำสิ่งใดก็ตาม อย่างไรก็ตาม การกระทำและการเลือกของมนุษย์จะเป็นตัวกำหนดว่าพวกเขาจะอยู่ฝ่ายใดเมื่อเหตุการณ์สุดท้ายตามคำพยากรณ์เหล่านี้มาถึง

`คุณกำลังตัดสินใจเลือกอะไรในวันนี้ ซึ่งอาจส่งผลต่อทางเลือกของคุณเมื่อการทดสอบครั้งสุดท้ายเกี่ยวกับการนมัสการ ไม่ว่าจะเป็นการนมัสการพระเจ้าหรือการบูชารูปเคารพมาถึงโลกนี้`