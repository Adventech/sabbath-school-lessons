---
title:  ศึกษาเพิ่มเติม
date:   27/06/2025
---

อ่านหนังสือ บรรพชนกับกษัตริย์ ของนางเอลเลน จี. ไว้ท์. เรื่อง “พระผู้เฝ้ามองที่เราไม่เห็น” หน้า 535-538

“ทุกประชาชาติที่ก้าวขึ้นสู่อำนาจล้วนได้รับอนุญาตให้ครอบครองพื้นที่บนเวทีประวัติศาสตร์โลก เพื่อเผยให้เห็นว่าพวกเขาจะดำเนินตามแผนการของพระเจ้า ผู้ทรงเฝ้าดู และทรงบริสุทธิ์หรือไม่ คำพยากรณ์ได้ระบุถึงการรุ่งเรืองและล่มสลายของอาณาจักรยิ่งใหญ่ของโลก ไม่ว่าจะเป็นบาบิโลน มีเดีย-เปอร์เซีย กรีก และโรม รวมถึงชาติเล็ก ๆ ทั้งหลาย ประวัติศาสตร์ได้ซ้ำรอยอีกครั้ง ประเทศต่าง ๆ ล้วนมีช่วงเวลาแห่งการทดสอบของตนเอง ทว่าทุกประเทศล้มเหลว สูญเสียความยิ่งใหญ่ และอำนาจของพวกเขาก็เลือนหาย แม้ว่าหลายประเทศจะละทิ้งหลักการของพระเจ้า และนำพาตนเองไปสู่ความล่มสลาย แต่แผนการชี้นำของพระเจ้ายังคงดำเนินไปอย่างชัดเจนตลอดประวัติศาสตร์” (เอลเลน จี. ไว้ท์, บรรพชนกับกษัตริย์, หน้า 535)

ในเยเรมีย์ 18 เยเรมีย์เฝ้าดูช่างปั้นหม้อขณะกำลังปั้นดินเหนียวของตน พระเจ้าทรงใช้ภาพลักษณ์ของช่างปั้นหม้อกำลังปั้นดินเหนียวเพื่ออธิบายแนวคิดเรื่องคำพยากรณ์แบบมีเงื่อนไขในพระคัมภีร์ เพื่อให้แนวคิดนี้เข้าใจมากยิ่งขึ้น พระเจ้าตรัสผ่านเยเรมีย์ว่า “ถ้าเวลาใดก็ตามเราประกาศเกี่ยวกับประชาชาติหนึ่งหรือราชอาณาจักรหนึ่งว่า เราจะถอนและพังและทำลายมันเสีย แต่ถ้าประชาชาตินั้น ซึ่งเราได้ลั่นวาจาไว้ หันเสียจากความชั่วของตน เราก็จะกลับใจจากโทษ ซึ่งเราได้ตั้งใจจะทำแก่ชาตินั้นเสีย และถ้าเวลาใดก็ตาม เราได้ประกาศเกี่ยวกับประชาชาติหนึ่งหรือราชอาณาจักรหนึ่งว่า เราจะสร้างขึ้นและปลูกฝังไว้ และชาตินั้นได้ทำชั่วในสายตาของเรา ไม่ฟังเสียงของเรา เราก็จะกลับใจจากความดีซึ่งเราตั้งใจจะทำกับชาตินั้นเสีย” (เยเรมีย์ 18:7-10)

**คำถามเพื่อการอภิปราย:**

`ลองพิจารณาคำตรัสของพระเยซูที่ว่า ชาวเมืองนีนะเวห์จะเผชิญกับการพิพากษาได้ง่ายกว่าผู้คนของพระเจ้าที่ละทิ้งความจริง (อ่าน มัทธิว 12:39-42) คริสตจักรของพระเจ้าสามารถเรียนรู้บทเรียนใดจากคำเตือนนี้`

`สังเกตคำกล่าวของเอลเลน จี. ไว้ท์. ที่ว่า “ประวัติศาสตร์ได้ซ้ำรอยอีกครั้ง” ทุกครั้งที่มีอาณาจักรใหม่เกิดขึ้น  (เอลเลน จี. ไว้ท์, บรรพชนกับกษัตริย์, หน้า 535) อาณาจักรทั้งหมดที่กล่าวถึงในคำทำนายมีจุดร่วมอย่างไร อาณาจักรเหล่านั้นดำเนินตามเส้นทางที่คำพยากรณ์ได้กำหนดไว้อย่างไร และโลกของเราในปัจจุบันกำลังเดินตามรอยของพวกเขาอย่างไร`

`พิจารณาแนวคิดที่ว่า ไม่ใช่จิตใจหรือสติปัญญาของบุคคลที่ขัดขวางความเชื่อของพวกเขา แต่เป็นหัวใจของพวกเขาเอง การตระหนักถึงเรื่องนี้จะส่งผลต่อวิธีที่คุณแบ่งปันความเชื่อกับผู้อื่นอย่างไร`