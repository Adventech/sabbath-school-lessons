---
title:  แม่น้ำยูเฟรตีสแห้ง
date:   25/06/2025
---

จุดแข็งประการหนึ่งของบาบิโลนคือแม่น้ำยูเฟรตีส ซึ่งไหลผ่านใต้กำแพงเมืองและเป็นแหล่งน้ำที่ไม่มีวันเหือดแห้ง อย่างไรก็ตาม แม่น้ำสายนี้กลับกลายเป็นจุดอ่อนของเมืองเช่นกัน นิโตคริส ราชินีแห่งบาบิโลนในยุคโบราณ ได้สร้างสิ่งก่อสร้างต่าง ๆ ริมแม่น้ำเพื่อใช้เป็นเส้นทางเข้าสู่เมือง ขณะดำเนินการนี้ เธอได้เบี่ยงกระแสน้ำให้เป็นหนองบึงเพื่อให้คนงานทำงานได้สะดวกยิ่งขึ้น

ไซรัสเห็นว่าเขาสามารถใช้กลยุทธ์เดียวกันนี้ได้ โดยเปลี่ยนเส้นทางให้แม่น้ำยูเฟรตีส์แห้งลงจนกองทัพของเขาสามารถเดินลอดใต้กำแพงได้อย่างง่ายดาย เมื่อพวกเขาเข้าไปในเมืองแล้ว ก็พบว่ากำแพงป้องกันตามแนวแม่น้ำนั้นไม่มีการเฝ้าระวัง ส่งผลให้เมืองถูกยึดครองภายในคืนเดียว

นักประวัติศาสตร์ชาวกรีกโบราณ เฮโรโดตัส ได้บันทึกไว้ว่า “ผู้คนในใจกลางกรุงบาบิโลนไม่ล่วงรู้เลยว่าพื้นที่รอบนอกของเมืองถูกยึดครองไปแล้ว เนื่องจากเป็นช่วงเวลาของการเฉลิมฉลอง และทุกคนก็กำลังเต้นรำและเริงรื่นกันอยู่ในงานเลี้ยง” (Herodotus, The Histories, Tom Holland, trans. [New York: Penguin, 2015], p. 94) เป็นไปได้หรือไม่ว่างานฉลองที่เฮโรโดตัสกล่าวถึงนี้ คือเหตุการณ์เดียวกับที่ปรากฏในพระธรรมดาเนียล

`อ่าน ดาเนียล 5:18-31 และวิวรณ์ 16:12-19 ภัยพิบัติบางประการในพระธรรมวิวรณ์คล้ายคลึงกับเรื่องราวการล่มสลายของบาบิโลนในด้านใดบ้าง`

เพื่อให้เหล่าสาวกเข้าใจถึงหมายสำคัญแห่งเวลา พระเยซูทรงเตือนพวกเขาว่า “เพราะฉะนั้นพวกท่านจงเฝ้าระวังอยู่ เพราะท่านไม่รู้ว่าองค์พระผู้เป็นเจ้าของพวกท่านจะเสด็จมาเวลาไหน จงจำไว้ว่า ถ้าเจ้าของบ้านรู้ว่าขโมยจะมาเวลาไหน เขาจะเฝ้าระวังอยู่ ไม่ให้บ้านถูกงัดเข้าไปได้” (มัทธิว 24:42, 43) เช่นเดียวกับการล่มสลายของบาบิโลน การเสด็จมาของพระคริสต์อย่างกะทันหันจะทำให้บาบิโลนในยุคปัจจุบันต้องประหลาดใจ ทว่าไม่จำเป็นต้องเป็นเช่นนี้เสมอไป เพราะคำพยากรณ์ได้ให้หลักฐานที่ชัดเจนมากมายที่แสดงให้เห็นว่าพระเยซูจะเสด็จมาในเร็ว ๆ นี้

โลกจะไม่ประหลาดใจเพียงเพราะไม่รู้ว่าพระเจ้าตรัสอะไรไว้ แต่จะตกตะลึงใจเพราะเลือกที่จะไม่เชื่อในสิ่งที่พระองค์ทรงประกาศว่าจะเกิดขึ้น

`อ่าน วิวรณ์ 16:15 แม้ว่าข้อนี้จะเป็นคำเตือนเกี่ยวกับยุคสุดท้าย แต่เราสามารถมองเห็นข่าวประเสริฐในแง่ใดได้บ้าง การไม่ “เดินเปลือยกาย” มีความหมายว่าอย่างไร`