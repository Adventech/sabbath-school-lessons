---
title:  ผู้เผยพระวจนะผู้ลังเล
date:   22/06/2025
---

เรื่องราวของโยนาห์ (อ่าน โยนาห์ 1-4) แม้จะสั้น แต่ทรงอิทธิพลอย่างยิ่ง ผู้เชื่อหลายคนอาจมองเห็นเงาสะท้อนของตัวเองในผู้เผยพระวจนะที่ลังเลใจผู้นี้ นอกจากนี้ เรื่องราวของโยนาห์ยังชี้ให้เห็นถึงเหตุการณ์สำคัญที่จะเกิดขึ้นในอนาคตอีกด้วย

`อ่าน มัทธิว 12:38-42 เมื่อพระเยซูตรัสกับพวกธรรมาจารย์และ ฟาริสี พระองค์กล่าวถึงส่วนใดของเรื่องราวของโยนาห์ และจากพระดำรัสของพระองค์ เราได้รับบทเรียนใดเกี่ยวกับการพิพากษา`

พระเยซูตรัสว่าพระองค์ทรงยิ่งใหญ่กว่าโยนาห์ พระองค์ทรงทราบว่าการเสด็จสู่โลกนี้จะนำไปสู่การถูกตรึงบนกางเขน แต่พระองค์ก็ยังทรงมาเพื่อ “แสวงหาและช่วยผู้ที่หลงหายไปนั้นให้รอด” (ลูกา 19:10) โยนาห์อยู่ในท้องปลาใหญ่สามวันเพราะความบาปของเขาเอง ขณะพระเยซูทรงอยู่ในอุโมงค์ฝังศพสามวันเพราะความบาปของเรา นี่คือราคาที่พระองค์ทรงจ่ายเพื่อช่วยเหลือผู้ที่หลงหาย

ทุกวันนี้ เรารู้จักโยนาห์ในฐานะผู้เผยพระวจนะที่ลังเล ไม่เต็มใจไปเมืองนีนะเวห์ หากพิจารณาจากมุมมองของมนุษย์แล้ว เรื่องนี้ก็เข้าใจได้ไม่ยาก ชาวอัสซีเรียขึ้นชื่อเรื่องความโหดร้าย ภาพจิตรกรรมฝาผนังของพวกเขาถ่ายทอดฉากอันโหดเหี้ยมเกินจินตนาการ รวมถึงการประหารชีวิตผู้ที่เป็นเชลยด้วยวิธีที่ทารุณที่สุด ใครเล่าจะเต็มใจไปเทศนาเรื่องการกลับใจกลางอาณาจักรที่โหดร้ายเช่นนี้

มีช่วงเวลาสำคัญในเรื่องราวของโยนาห์ที่อาจสะท้อนถึงพงศ์พันธุ์ที่เหลืออยู่ในยุคสุดท้าย เมื่อมีผู้ถามโยนาห์ว่าเขาเป็นใคร เขาตอบว่า “ข้าเป็นคนฮีบรู และข้าเกรงกลัวพระยาห์เวห์พระเจ้าแห่งฟ้าสวรรค์ผู้ทรงสร้างทะเลและแผ่นดินแห้ง” คำตอบนี้มีความคล้ายคลึงกับข่าวสารของทูตสวรรค์องค์แรก

(โยนาห์ 1:9; วิวรณ์ 14:7) คำพูดของโยนาห์เน้นถึงพระเจ้าในฐานะพระผู้สร้าง “ผู้ทรงสร้างทะเลและแผ่นดินแห้ง” ความจริงนี้เป็นรากฐานของเหตุผลที่เราควรนมัสการพระองค์ และการนมัสการจะเป็นประเด็นหลักในเหตุการณ์วาระสุดท้าย

ในทำนองเดียวกัน เราเองก็มีหน้าที่รับผิดชอบในการประกาศข่าวสารที่อาจไม่เป็นที่ยอมรับในบาบิโลนฝ่ายจิตวิญญาณ การประกาศว่า “จงออกมาจากนครนั้นเถิด ชนชาติของเราเอ๋ย” (วิวรณ์ 18:4) เป็นการเรียกร้องให้ผู้คนกลับใจ ซึ่งเป็นข่าวสารที่มักจะทำให้ผู้คนจำนวนมากต่อต้าน แม้ว่าจะประกาศด้วยความรักและวิธีการที่ดีที่สุดก็ตาม ใครก็ตามที่เป็นพยานถึงพระคริสต์อาจเผชิญกับการปฏิเสธหรือแม้แต่ความเป็นศัตรู อย่างไรก็ตามนี่เป็นส่วนหนึ่งของพันธกิจ

`คุณเป็นเหมือนโยนาห์มากน้อยเพียงใด คุณจะก้าวข้ามทัศนคติที่ผิด ๆ นี้ได้อย่างไร`