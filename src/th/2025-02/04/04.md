---
title:  ประทานสิ่งที่ขอ
date:   22/04/2025
---

เมื่ออิสราเอลก่อตั้งขึ้นเป็นครั้งแรก พวกเขาไม่มีกษัตริย์ที่เป็นมนุษย์เหมือนอย่างชนชาติอื่น ๆ อย่างไรก็ตาม เมื่อเวลาผ่านไป ความเชื่อของอิสราเอลเริ่มสั่นคลอน และพวกเขาเริ่มโหยหาสิ่งที่ “ประชาชาติ” อื่น ๆ หรือคนต่างชาติมี

`อ่าน 1 ซามูเอล 8:4-18 ทำไมผู้นำของอิสราเอลจึงชอบความคิดเรื่องกษัตริย์ เราถูกล่อลวงในลักษณะเดียวกันนี้ทางใดได้บ้าง`

สิ่งสำคัญที่ควรทำความต้องเข้าใจคือ การเรียกร้องให้มีกษัตริย์เท่ากับการปฏิเสธการปกครองของพระเจ้าที่ทรงมีต่อประชากรของพระองค์ โดยเดิมที ชนชาติอิสราเอลถูกกำหนดให้มีความสัมพันธ์โดยตรงกับพระผู้สร้าง ความสัมพันธ์ของพวกเขากับพระองค์ปรากฏให้เห็นผ่านสถานศักดิ์สิทธิ์และพิธีกรรมต่าง ๆ การเรียกร้องให้มีกษัตริย์ทำให้พวกเขาต้องเผชิญกับปัญหาและความทุกข์เช่นเดียวกับอาณาจักรของชนต่างศาสนา นั่นคือ การถูกบังคับให้เข้าร่วมสงครามของกษัตริย์ การสูญเสียทรัพย์สิน การเสียภาษี และความยากลำบากอื่น ๆ ในที่สุด พวกเขาจะได้เรียนรู้ว่า ผู้ปกครองที่เป็นมนุษย์มักปกครองเพื่อตอบสนองผลประโยชน์ของตนเอง ต่างจากพระเจ้าผู้ทรงปกครองด้วยความเมตตากรุณา

นอกจากนี้ การปกครองในรูปแบบใหม่นี้จะเป็นแบบถาวร กล่าวคือ ชนชาติอิสราเอลจะได้รับสิ่งที่พวกเขาร้องขอ แต่เมื่อพวกเขาตระหนักว่าการปกครองเช่นนี้เลวร้ายยิ่งกว่าที่เคย พวกเขาจะไม่สามารถย้อนกลับได้อีกต่อไป “ ‘ในวันนั้นพวกเจ้าจะร้องทุกข์เพราะพระราชา ผู้ซึ่งพวกเจ้าเลือกให้ครองพวกเจ้า แต่พระยาห์เวห์จะไม่ทรงตอบพวกเจ้าในวันนั้น’ ” (1 ซามูเอล 8:18)

พระเจ้าทรงเข้าใจถึงความอ่อนแอของประชากรของพระองค์ และทรงทราบล่วงหน้าว่าอิสราเอลจะร้องขอกษัตริย์ที่เป็นมนุษย์ ในที่สุด สิ่งที่คาดไว้ก็เกิดขึ้นจริง ประวัติศาสตร์ในพระคัมภีร์ส่วนใหญ่จึงเต็มไปด้วยเรื่องราวของผลลัพธ์ที่ตามมาจากการตัดสินใจนั้น

เมื่อพิจารณา เฉลยธรรมบัญญัติ 17:14-20 จะสังเกตว่าพระเจ้ามิได้ตรัสว่า “ให้เราตั้งกษัตริย์ไว้เหนือพวกเขา” แต่พระองค์ตรัสว่า ประชากรของพระองค์เป็นผู้ตัดสินใจที่จะมีกษัตริย์เอง พระเจ้าได้ทรงวางมาตรการป้องกันไว้เพื่อปกป้องประชากรของพระองค์จากความชั่วร้ายที่อาจเกิดขึ้นจากการปกครองของมนุษย์ อย่างไรก็ตาม ประวัติศาสตร์ของชนชาติอิสราเอลและกษัตริย์ของพวกเขากลับแสดงให้เห็นว่ากฎเกณฑ์ป้องกันเหล่านั้นมักถูกละเลย

เพียงแค่เราดูประวัติศาสตร์ของอิสราเอลหลังจากที่พวกเขาเลือกที่จะมีกษัตริย์ จะเห็นได้ว่าสิ่งต่าง ๆ ดำเนินไปอย่างย่ำแย่เพียงใดภายใต้การปกครองของกษัตริย์เหล่านั้น แม้ว่ากษัตริย์บางองค์จะมีคุณธรรมกว่าองค์อื่น ๆ แต่กระนั้นแม้แต่กษัตริย์ที่ถือว่า “ดี” ก็ยังทำผิดพลาด (เช่น เรื่องของกษัตริย์ดาวิดและนางบัทเชบา) บ่อยครั้งชนชาติอิสราเอลต้องตกอยู่ภายใต้การปกครองของกษัตริย์องค์แล้วองค์เล่าที่ “ทำชั่วในสายพระเนตรของพระยาห์เวห์” (อ่าน 1 พงศ์กษัตริย์ 11:6; 1 พงศ์กษัตริย์ 15:26; 1 พงศ์กษัตริย์ 16:30; 2 พงศ์กษัตริย์ 3:2, เป็นต้น)

`ในอดีตหรือแม้กระทั่งในปัจจุบัน การปกครองของมนุษย์ทุกยุคทุกสมัยล้วนมีสิ่งหนึ่งที่เหมือนกัน นั่นคือ คนบาปปกครองคนบาปด้วยกัน แล้วมีอะไรอีกบ้างอาจจะผิดพลาดได้`