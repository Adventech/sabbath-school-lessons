---
title:  ศึกษาเพิ่มเติม
date:   25/04/2025
---

อิสยาห์ 44:24-45:13

“ในช่วงแรกเป็นไปอย่างลับ ๆ และอย่างเงียบ ๆ ทีละเล็กทีละน้อย และจากนั้นก็ค่อย ๆ แผ่อิทธิพลมากยิ่งขึ้นและเข้าครอบงำจิตใจของผู้คน ‘อำนาจลึกลับนอกกฎหมาย’ ดำเนินงานที่หลอกลวงและหมิ่นประมาทพระเจ้านี้อย่างก้าวหน้าต่อไป ขนบธรรมเนียมประเพณีของลัทธินอกศาสนาค่อยๆ คืบคลานเข้ามาสู่คริสตจักรอย่างแทบไม่ทันรู้ตัว วิญญาณแห่งการประนีประนอมและการคล้อยตามกันถูกหน่วงเหนี่ยวไว้ชั่วขณะหนึ่งด้วยการกดขี่ข่มเหงอย่างทารุณโหดร้ายซึ่งคริสตจักรต้องทนอยู่ภายใต้ลัทธินอกศาสนา แต่เมื่อการกดขี่ข่มเหงยุติลงและคริสตศาสนาเข้าไปสู่ราชสำนักและพระราชวังของบรรดากษัตริย์ทั้งหลาย คริสตจักรละทิ้งความเรียบง่ายอันถ่อมตนของพระคริสต์และของอัครทูตทั้งหลายของพระองค์เพื่อรับความโอ่อ่าและความทะนงตนของบรรดานักบวชและผู้ปกครองของคนนอกศาสนา และคริสตจักรนำทฤษฎีและขนบธรรมเนียมของมนุษย์เข้ามาแทนที่ข้อกำหนดต่าง ๆ ของพระเจ้า ในช่วงต้นศตวรรษที่สี่ การกลับใจมาเป็นคริสเตียนแต่ในนามของจักรพรรดิคอนสแตนตินสร้างความชื่นชมยินดีอันยิ่งใหญ่ให้กับคริสตจักร และวิถีทางของโลกซึ่งถูกคลุมด้วยรูปแบบแห่งความชอบธรรมก็ก้าวเข้ามาในคริสตจักร บัดนี้ การงานแห่งความเสื่อมทรามพัฒนาขึ้นอย่างรวดเร็ว ในขณะที่ดูเหมือนว่าลัทธินอกศาสนาหายสาบสูญไป แต่แท้จริงแล้ว มันกำลังเป็นผู้มีชัยต่างหาก วิญญาณของเธอเข้ามาควบคุมคริสตจักร มีการนำหลักคำสอน พิธีกรรม และความเชื่อเรื่องโชคลางต่างๆ เข้ามาผสมผสานกับความเชื่อและการนมัสการของพวกที่ประกาศว่าเป็นผู้ติดตามพระคริสต์” (เอลเลน จี. ไว้ท์, สงครามประวัติศาสตร์, หน้า 49, 50)

คำถามนี้สอดคล้องกับคำถามท้ายบทเรียนวันพุธ เราทุกคนกำลังตกอยู่ในอันตรายหรือไม่ โดยเฉพาะอย่างยิ่งเมื่อเราหันเหออกจาก “วิถีทางที่เรียบง่ายและถ่อมตนของพระคริสต์และอัครสาวกของพระองค์” ไปสู่การแสวงหาความโอ่อ่า อำนาจ คำสรรเสริญเยินยอ และการล่อลวงของโลก หากเราคิดว่าเราไม่ได้ตกอยู่ในอันตรายนี้ เราก็อาจกำลังหลอกตัวเอง

**คำถามเพื่อการอภิปราย:**

`เมื่อพระเจ้าเนรเทศประชากรของพระองค์ไปยังบาบิโลน เป็นช่วงเวลาที่เจ็บปวดมากสำหรับพวกเขา อับราฮัมได้รับการทรงเรียกให้ออกจากเคลเดียเพื่อสร้างประชากรแห่งพันธสัญญาเพื่อเป็นแสงสว่างให้แก่โลก แต่บัดนี้พวกเขากลับถูกพันธนาการด้วยโซ่ตรวน ในช่วงเวลาที่ถูกจองจำ พระเจ้าทรงแสดงให้อิสราเอลเห็นสิ่งที่อาจเกิดขึ้นได้หากพวกเขาซื่อสัตย์ เนบูคัดเนสซาร์ ผู้นำระบบที่ต่อต้านพระเจ้าอย่างสิ้นเชิง หันเข้าหาพระคริสต์ (ดาเนียล 4) เมื่อสิ้นสุดการถูกจองจำ พระเจ้าทรงใช้กษัตริย์เปอร์เซียเพื่อทำหน้าที่เป็นแบบที่ชี้ไปยังพระคริสต์ ปลดปล่อยประชากรของพระองค์จากบาบิโลนและส่งพวกเขากลับไปยังดินแดนแห่งพันธสัญญา ไซรัสไม่ใช่ชาวอิสราเอล แต่พระเจ้าทรงเลือกเขา เพื่อแสดงแผนการแห่งความรอดแก่โลก โดยการส่งประชากรแห่งพันธสัญญาของพระเจ้ากลับสู่กรุงเยรูซาเล็ม เราเรียนรู้บทเรียนใดบ้างจากมุมมองของพระเจ้าที่มีต่อมนุษย์จากเรื่องราวที่ว่าพระองค์ทรงใช้ผู้ที่ไม่ใช่คนอิสราเอลเพื่อดำเนินแผนการของพระองค์ให้สำเร็จ`

`เราอาจไม่ได้ใช้ชีวิตอยู่ในบาบิโลน แต่อิทธิพลของบาบิโลนอยู่ในตัวเรามากน้อยเพียงใด เราจะรับรู้ถึงปัญหานี้ได้อย่างไร และเราจะทำการเปลี่ยนแปลงได้อย่างไร`