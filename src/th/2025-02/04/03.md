---
title:  การทรงเรียกอับราฮัม
date:   21/04/2025
---

ในปฐมกาลบทที่ 10 เราได้อ่านถึงการกำเนิดของบรรดาประชาชาติ คำที่มักแปลว่า “ประชาชาติ” คือโกยิม (goyim) ซึ่งอาจหมายถึงคนต่างชาติด้วย ปฐมกาลบทที่ 10 อธิบายว่ามนุษย์ถูกแบ่งออกไปตามดินแดน ภาษา ครอบครัว และ “ตระกูลตามชาติต่าง ๆ” (ปฐมกาล 10:5; อ่านใน วิวรณ์ 14:6 ด้วย)

ไม่นานหลังจากที่ประชาชาติต่าง ๆ ถูกแบ่งแยกออกไป พระเจ้าทรงเรียกอับราฮัมให้ออกมาจากชนชาติหนึ่ง เพื่อให้เขาดำเนินชีวิตที่แตกต่างจากชนชาติเหล่านั้น รวมถึงสิ่งที่พวกเขายึดถือปฏิบัติ

`อ่าน ปฐมกาล 12:1-9 เหตุใดพระเจ้าจึงทรงเรียกอับราม (ต่อมาคืออับราฮัม) ให้ออกจากบ้านเกิดของตน`

พระเจ้าทรงมีพระประสงค์ให้อับราฮัมสร้างชนชาติที่แตกต่างจากอาณาจักรของมนุษย์ ชาตินี้จะไม่มีกษัตริย์องค์ใดนอกจากพระเจ้า ประชาชนได้รับการเรียกให้แสดงให้เห็นถึงสิ่งที่จะเกิดขึ้นหากมนุษย์หันกลับไปหาพระผู้สร้างของตน อิสราเอลจึงได้รับการสถาปนาให้เป็นพรแก่ “บรรดาเผ่าพันธุ์ทั่วโลก” (ปฐมกาล 12:3) พระเจ้าประทานแสงสว่างและสิทธิพิเศษแก่พวกเขา ซึ่งไม่เคยเห็นมาก่อนนับตั้งแต่ก่อนน้ำท่วมโลก

`อ่าน เฉลยธรรมบัญญัติ 4:5-9 พระเจ้าประทานข่าวสารอะไรแก่ลูกหลานของอับราฮัม ซึ่งเป็นชนชาติที่ได้รับการสถาปนาตามพระสัญญาที่พระเจ้าทรงทำไว้กับอับราฮัม`

นี่ไม่ใช่เพียงแค่กลุ่มบุคคลเดียวที่แบ่งปันข่าวสารของพระเจ้าในชุมชนเดียว แต่เป็นทั้งชนชาติที่ร่วมพระราชกิจกับพระเจ้า เพื่อสำแดงสง่าราศีแห่งพระลักษณะของพระองค์ นอกจากนี้ น่าสังเกตว่า สิ่งที่ทำให้พวกเขาโดดเด่นไม่ได้เป็นเพียงแค่ “กฎเกณฑ์” ที่พระเจ้าประทานให้เท่านั้น แต่เป็นการเชื่อฟังกฎเกณฑ์เหล่านั้นต่างหาก ที่ทำให้ชนชาติอื่น ๆ กล่าวยกย่องว่า “ ‘แท้จริงชนชาติใหญ่นี้เป็นประชาชนที่มีปัญญาและมีความเข้าใจ’ ” (เฉลยธรรมบัญญัติ 4:6) ไม่ว่าความจริงอันยิ่งใหญ่ที่มอบให้แก่พวกเขาจะวิเศษเพียงใด แต่หากพวกเขาไม่ดำเนินชีวิตตามความจริงนั้น พวกเขาจะต้องเผชิญกับคำสาปแทนที่จะเป็นพร และต้องเผชิญกับความตายแทนที่จะเป็นชีวิต

`หลักการเดียวกันนี้ ที่ไม่เพียงแค่การรู้ความจริง แต่ยังรวมถึงการนำความจริงไปปฏิบัติ สามารถนำมาปรับใช้กับเราในฐานะคริสเตียนเซเว่นธ์เดย์แอ๊ดเวนตีสในปัจจุบันได้อย่างไร`