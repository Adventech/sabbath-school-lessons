---
title:  ผู้ปกครองนอกศาสนา
date:   23/04/2025
---

ปฏิสัมพันธ์ระหว่างพระเจ้ากับชนชาติอิสราเอลให้บทเรียนอันล้ำค่าเกี่ยวกับวิธีที่พระองค์ทรงทำงานกับคริสตจักรในพันธสัญญาใหม่ อันที่จริง ในหลายกรณี ชนชาติอิสราเอลทำหน้าที่เป็นภาพล่วงหน้าแสดงถึงความผิดพลาดที่คริสตจักรในยุคหลังอาจเผชิญ คริสเตียนจึงไม่สามารถอ้างว่าตนเองเหนือกว่าอิสราเอลในยุคสมัยนั้นได้ เพราะพวกเขาเองก็มีแนวโน้มที่จะตกอยู่ภายใต้สิ่งล่อลวงและความผิดพลาดแบบเดียวกัน

`อ่าน มัทธิว 20:25-28 ข้อผิดพลาดใดในการสถาปนาและดำเนินงานของคริสตจักรที่พระเยซูทรงเตือนสาวกของพระองค์ให้หลีกเลี่ยง`

ชาวอิสราเอลได้เรียกร้องให้มีการสถาปนากษัตริย์ที่เป็นมนุษย์ ซึ่งเป็นคำขอที่นำพาประเทศชาติเข้าสู่ความตกต่ำเรื่อยมา กษัตริย์ชั่วร้ายมากขึ้นเรื่อยๆ จนกระทั่งพระเจ้าทรงอนุญาตให้ชาวบาบิโลนเข้ามาจับตัวประชากรของพระองค์ไปเป็นเชลย เพื่อช่วยนำพวกเขากลับคืนสู่เส้นทางที่ถูกต้อง

เหตุการณ์ที่คล้ายคลึงกันนี้เกิดขึ้นในประวัติศาสตร์ของคริสตจักร แม้ว่าคริสตจักรจะไม่ได้มีโครงสร้างเหมือนชนชาติต่างศาสนา แต่สิ่งต่างๆ ได้เปลี่ยนแปลงไปเมื่อคอนสแตนตินได้เป็นจักรพรรดิและประกาศตนว่าเป็นคริสเตียน ผู้เชื่อต่างรู้สึกโล่งใจเพราะการข่มเหงได้สิ้นสุดลง ซึ่งนับว่าเป็นพระพรอย่างหนึ่ง อย่างไรก็ตาม ไม่นานนัก คริสตจักรเริ่มมองเห็นโอกาสที่จะใช้อำนาจของจักรพรรดิในการส่งเสริมผลประโยชน์ของตนเอง

ในศตวรรษที่ 4 คริสตจักรเผชิญกับข้อโต้แย้งสำคัญหลายประการระหว่างคริสเตียนเอง เมื่อไม่สามารถหาข้อยุติปัญหาได้ คริสตจักรจึงหันไปขอความช่วยเหลือจากจักรพรรดิ นับจากนั้นเป็นต้นมา บิชอปแห่งโรมซึ่งเดิมทีเป็นเพียงบิชอปอาวุโสคนหนึ่งในบรรดาบิชอปที่เท่าเทียมกัน ก็ก้าวขึ้นมามีอำนาจสูงขึ้น การที่คริสตจักรตัดสินใจขอให้รัฐเข้ามาแทรกแซงในเรื่องศาสนาไม่ได้ช่วยแก้ปัญหาอย่างแท้จริง แต่เมื่อรัฐเข้ามาเกี่ยวข้องแล้ว สิ่งต่าง ๆ ก็เลวร้ายลงเรื่อยๆ

เช่นเดียวกับอิสราเอลในอดีต เรื่องราวอันมืดมนที่สุดในประวัติศาสตร์คริสต์ศาสนาหลายช่วงเกิดขึ้นจากการประนีประนอมกับโลก ขณะที่ชาวอิสราเอลหันไปบูชารูปเคารพ และกษัตริย์เสื่อมเสียเพราะตกอยู่ในความกระหายอำนาจ ถึงขั้นสังเวยเด็กให้กับรูปเคารพ คริสตจักรเองก็ค่อย ๆ รับเอาวิธีการและแนวทางปฏิบัติของจักรวรรดินอกรีตมาใช้ จนถึงจุดที่ผู้เชื่อที่ซื่อสัตย์จำนวนมากต้องสละชีวิต เพราะถูกมองว่าเป็นภัยคุกคามต่อระบบคริสตจักรที่ผูกโยงกับรัฐ

`ในบริบทของวัฒนธรรมและสังคมที่ท่านอาศัยอยู่ การทดลองในลักษณะเดียวกันนี้ส่งผลกระทบหรือเป็นภัยคุกคามต่อความเชื่อของท่านอย่างไร`