---
title:  นิมโรดและนีนะเวห์
date:   20/04/2025
---

สวนเอเดนถูกสร้างขึ้นเพื่อเป็นบ้านที่สมบูรณ์แบบสำหรับมนุษย์ แต่เมื่อบาปได้เข้ามา พระเจ้าไม่มีทางเลือกอื่นนอกจากจำต้องแยกมนุษย์ออกจากสวนเอเดนและต้นไม้แห่งชีวิต อย่างน้อยก็ในช่วงเวลาหนึ่ง

เมื่อมนุษย์อาศัยอยู่นอกสวนเอเดน พวกเขาต้องทำงานหนักเพื่อเอาชีวิตรอด ชีวิตเต็มไปด้วยความยากลำบากมากขึ้น ต้องเผชิญกับความเจ็บปวดและทำงานหนักด้วยหยาดเหงื่อ (ปฐมกาล 3:16-19) บรรพบุรุษคู่แรกของมนุษย์มีความเชื่อมั่นว่ากษัตริย์ผู้ชอบธรรมจะทรงจัดเตรียมหนทางกลับสู่สวนเอเดน พวกเขานำเครื่องบูชาไปถวายที่ประตูสวนเอเดนด้วยความหวังอย่างซื่อสัตย์ว่าพระเจ้าจะทรงไถ่บาปตามพระสัญญาที่ทรงประทานไว้ตั้งแต่จุดเริ่มต้นของโลกที่ล้มลงในบาป

“สวนเอเดนยังคงอยู่บนโลกเป็นเวลานานหลังจากที่มนุษย์ถูกขับไล่ออกจากเส้นทางอันสมบูรณ์... ณ ที่นั่น อาดัมและลูกหลานของเขามานมัสการพระเจ้า ณ ที่นั่น พวกเขาให้คำมั่นสัญญาใหม่ว่าจะเชื่อฟังพระบัญญัติที่พวกเขาได้ล่วงละเมิด ซึ่งเป็นสาเหตุที่ทำให้พวกเขาถูกเนรเทศออกจากสวนเอเดน เมื่อความชั่วร้ายของมนุษย์แพร่ขยายไปทั่วโลก และความชั่วร้ายของมนุษย์เป็นตัวกำหนดการทำลายล้างพวกเขาด้วยน้ำท่วมโลก พระหัตถ์ที่ทรงสร้างสวนเอเดนได้ทรงถอนออกจากโลก แต่ในการฟื้นฟูครั้งสุดท้าย เมื่อ ‘ฟ้าสวรรค์ใหม่และแผ่นดินโลกใหม่’ (วิวรณ์ 21:1) ได้รับการสถาปนาขึ้น สวนเอเดนจะได้รับการฟื้นฟูให้กลับมางดงามยิ่งกว่าตอนเริ่มต้น” (เอลเลน จี. ไว้ท์, บรรพชนและผู้เผยพระวจนะ, หน้า 62)

อย่างไรก็ตาม มนุษย์มักพยายามสร้าง “วิธีแก้ปัญหา” ด้วยความ สามารถของตนเองเพื่อแก้ปัญหาใหม่ที่เกิดขึ้น เราจึงเห็นการก่อกำเนิดของนครรัฐ ความพยายามที่จะพัฒนาชีวิตให้สะดวกสบายยิ่งขึ้น และบางทีอาจเป็นความพยายามเพื่อที่จะเรียกคืนสิ่งที่สูญเสียไปในสวนเอเดนกลับมาอีกครั้ง

`อ่าน ปฐมกาล 10:1-12 พระคัมภีร์บทนี้กล่าวถึงเมืองสำคัญที่ปรากฎในภายหลัง เช่น เมืองนีนะเวห์และบาบิโลน เมื่อเราพิจารณาถึงบทบาทและการกระทำของเมืองเหล่านี้ในภายหลัง เราสามารถเรียนรู้บทเรียนสำคัญอะไรจากข้อพระคัมภีร์เหล่านี้`

บางคนเมื่อได้อ่านเรื่องราวของนิมโรดแล้วอาจสรุปว่าเขาเป็นวีรบุรุษผู้สูงศักดิ์ คล้ายกับวีรบุรุษผู้พิชิตในตำนานของคนนอกศาสนา อย่างไรก็ตาม เมื่อพระคัมภีร์กล่าวถึงเขาในฐานะ “นักรบบนแผ่นดิน” และ “พรานเก่งกล้าเฉพาะพระพักตร์พระยาห์เวห์” นั่นไม่ใช่คำชมเชย นิมโรดเป็นผู้ยิ่งใหญ่ในสายตาของตนเอง และการที่เขายืนอยู่ “เฉพาะพระพักตร์พระยาห์เวห์” นั้นสื่อถึงการที่เขามุ่งท้าทายอำนาจของพระเจ้า สิ่งที่ข้อพระคัมภีร์เหล่านี้เปิดเผยคือ การขยายตัวของการกบฏต่อพระเจ้า การกบฏที่ดำเนินต่อไปจนกว่าจะถูกทำลายจนหมดสิ้นไปตลอดกาล

`เหตุใดบาปแห่งการกบฏต่อพระเจ้าจึงละเอียดอ่อนเกินกว่าที่เราจะเข้าใจได้ เราจะป้องกันตนเองจากลักษณะนิสัยของมนุษย์เช่นนี้ได้อย่างไร`