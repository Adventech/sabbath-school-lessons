---
title:  หลักการในคำพยากรณ์
date:   29/03/2025
---

### อ่านข้อพระคัมภีร์สำหรับบทเรียนสัปดาห์นี้

เยเรมีย์ 29:23, 24; สดุดี 139:1-11; ดาเนียล 12:4; วิวรณ์ 22:10; 2 ทิโมธี 3:15-17; ฮีบรู 4:12

> <p>ข้อควรจำ</p>
> “ ‘แต่ให้ผู้อวดอวดสิ่งนี้ คือการที่เขาเข้าใจและรู้จักเราว่าเราคือพระยาห์เวห์ ผู้สำแดงความรักมั่นคง ความยุติธรรม และความชอบธรรมในโลก เพราะเราพอใจในสิ่งเหล่านี้’ พระยาห์เวห์ตรัสดังนี้แหละ” (เยเรมีย์ 9:24)

คริสเตียนมักมีความเห็นที่แตกต่างกันในเรื่องคำพยากรณ์ เช่นเดียวกับหัวข้อต่าง ๆ อีกมากมายในพระคัมภีร์ ซึ่งทำให้บางคนมองว่าการศึกษาคำพยากรณ์ในพระคัมภีร์เป็นสิ่งที่ไร้ประโยชน์ อย่างไรก็ตาม หากคริสเตียนถกเถียงกันในทุกเรื่องที่เกี่ยวกับคำพยากรณ์ แล้วคำพยากรณ์เหล่านั้นจะมีความน่าเชื่อถือได้อย่างไร เป็นเรื่องน่าเศร้าที่ผู้เชื่อจำนวนไม่น้อยเริ่มมองว่าพระคัมภีร์บางส่วน เช่น พระธรรมวิวรณ์ เป็นสิ่งที่ยากจะเข้าใจ จนพวกเขาหลีกเลี่ยงที่จะอ่านหรือศึกษาพระธรรมเหล่านี้ ยิ่งไปกว่านั้น บางครั้งศิษยาภิบาลผู้หวังดีอาจให้คำแนะนำว่าการศึกษาคำพยากรณ์อาจสร้างปัญหามากกว่าที่จะแก้ไขปัญหาได้

แต่เรื่องนี้ไม่ได้เป็นเช่นนั้นเสมอไป ตลอดช่วง 1,800 ปีแรกของประวัติศาสตร์คริสเตียน ผู้เชื่อส่วนใหญ่ได้รับการปลอบประโลมใจจากคำพยากรณ์ในพระคัมภีร์ และมีความเห็นพ้องต้องกันในระดับสูงเกี่ยวกับใจความสำคัญของคำพยากรณ์เหล่านี้ นี่คือสิ่งที่พระเจ้าทรงประสงค์ให้เกิดขึ้น ดังที่พระคัมภีร์ได้บันทึกไว้ว่า “พี่น้องทั้งหลาย ข้าพเจ้าวิงวอนท่านในพระนามของพระเยซูคริสต์องค์พระผู้เป็นเจ้าของเรา ขอให้ปรองดองกัน อย่ามีความแตกแยกในพวกท่าน แต่ขอให้เป็นน้ำหนึ่งใจเดียวกันในความคิดและความเห็น” (1 โครินธ์ 1:10)

สัปดาห์นี้ เราจะศึกษาหลักการสำคัญบางประการที่จะช่วยให้เราเข้าใจคำพยากรณ์ในพระคัมภีร์ได้อย่างชัดเจนและน่าเชื่อถือยิ่งขึ้น