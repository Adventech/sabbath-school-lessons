---
title:  ศึกษาพระวจนะ
date:   02/04/2025
---

คริสตจักรเซเวนธ์เดย์แอ๊ดเวนตีสได้เรียนรู้มากมายเกี่ยวกับคำพยากรณ์ในพระคัมภีร์จากวิลเลียม มิลเลอร์ แม้ว่าการตีความข้อพระคัมภีร์สำคัญ เช่น ดาเนียล 8:14 ของเขาอาจไม่สมบูรณ์แบบ แต่แนวทางการศึกษาพระคัมภีร์ของเขานั้นมีความสำคัญอย่างยิ่ง เพราะได้ปูทางไปสู่การกำเนิดของพงศ์พันธุ์ที่เหลืออยู่ในยุคสุดท้ายของเรา

`อ่าน มัทธิว 5:18; 2 ทิโมธี 3:15-17; และลูกา 24:27 ข้อพระคัมภีร์เหล่านี้สอนเราถึงวิธีศึกษาคำพยากรณ์ในพระคัมภีร์อย่างไร`

การศึกษาพระคัมภีร์นั้นเปรียบเสมือนการต่อจิ๊กซอว์ขนาดใหญ่ หากคุณนำชิ้นส่วนเพียงสองหรือสามชิ้นมาต่อกัน คุณแทบจะไม่สามารถเห็นภาพรวมทั้งหมดได้ บางทีคุณอาจเห็นภาพม้าในชิ้นส่วนสองสามชิ้นนั้น และสรุปว่าจิ๊กซอว์ทั้งหมดเป็นภาพม้า แต่เมื่อคุณต่อเพิ่มอีกสองสามชิ้น อาจพบว่าเป็นภาพไก่และวัว จนเมื่อคุณค่อย ๆ ต่อชิ้นส่วนทีละชิ้นไปเรื่อย ๆ จนครบหลายร้อยชิ้น คุณจะพบว่าภาพทั้งหมดคือทิวทัศน์ที่ประกอบด้วยเมือง ฟาร์ม และภูเขาอยู่เบื้องหลัง

ความผิดพลาดทั่วไปอย่างหนึ่งที่คริสเตียนบางคนทำเมื่อศึกษาพระคัมภีร์ คือการมองว่าพระคัมภีร์เป็นเพียงการรวบรวมชุดคำพูดหรือสุภาษิตแบบสุ่ม ที่สามารถนำไปใช้ในสถานการณ์เฉพาะได้เท่านั้น บางคนอาจใช้คู่มือศึกษาพระคัมภีร์แบบย่อ ซึ่งมักอยู่ส่วนหน้าของพระคัมภีร์ฉบับกิเดโอน (Gideon) เพื่อค้นหาข้อพระคัมภีร์ตามหัวข้อที่สนใจ และคิดว่าข้อพระคัมภีร์เหล่านี้เพียงพอที่จะครอบคลุมทุกสิ่งที่พระคัมภีร์สอนในหัวข้อนั้น ๆ อย่างครบถ้วนแล้ว

น่าเสียดายที่หลายคนใช้แนวทางนี้ในการศึกษาคำพยากรณ์เช่นกัน โดยเลือกหยิบยกข้อพระคัมภีร์เพียงข้อเดียวขึ้นมาพิจารณา โดยไม่ได้คำนึงถึงบริบทหรือเปรียบเทียบกับพระคัมภีร์ข้ออื่น ๆ แต่กลับเปรียบเทียบกับเหตุการณ์ปัจจุบัน ด้วยเหตุนี้จึงเกิดหนังสือเกี่ยวกับคำพยากรณ์สมัยใหม่จำนวนมาก ที่ต้องมีการแก้ไขเนื้อหาใหม่ทุก ๆ สองสามปี เนื่องจากสิ่งที่พวกเขาคาดการณ์ว่าจะเกิดขึ้นและวันเวลาที่กำหนดไว้นั้นผิดพลาดจากความเป็นจริง

นี่คือเหตุผลว่าทำไมการศึกษาพระคัมภีร์ในแต่ละหัวข้อจึงมีความสำคัญอย่างยิ่ง การหยิบยกข้อพระคัมภีร์บางข้อขึ้นมาพิจารณานั้นไม่เพียงพอ แต่เราจำเป็นต้องศึกษาพระคัมภีร์อย่างละเอียดถี่ถ้วน พร้อมทั้งคำนึงถึงบริบทที่ข้อพระคัมภีร์กล่าวถึงด้วย เพราะเป็นเรื่องง่ายมากที่จะนำข้อพระคัมภีร์บางข้อมาใช้โดยไม่ได้คำนึงถึงบริบท และอาจทำให้ข้อพระคัมภีร์นั้นถูกตีความไปในทางที่ผิดจากความหมายที่แท้จริง

`ท่านเคยมีประสบการณ์กับผู้ที่เลือกหยิบยกเฉพาะข้อพระคัมภีร์บางข้อมาเพื่อพยายามอธิบายประเด็นต่าง ๆ เช่น สถานภาพคนตายหรือวันสะบาโตหรือไม่ แล้ววิธีที่ดีที่สุดในการตอบสนองต่อสถานการณ์เช่นนี้ควรทำอย่างไร`