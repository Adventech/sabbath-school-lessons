---
title:  ให้ผู้อ่านเข้าใจเอาเถิด
date:   30/03/2025
---

หากท่านลองเดินเข้าไปในร้านหนังสือคริสเตียนเพื่อค้นหาหนังสือที่เกี่ยวกับคำพยากรณ์ในพระคัมภีร์ ท่านอาจพบมุมมองและการตีความที่หลากหลายจนแทบไม่น่าเชื่อ ความหลากหลายนี้อาจทำให้ท่านรู้สึกว่าพระธรรมวิวรณ์เป็นเรื่องที่ซับซ้อนและยากต่อการเข้าใจจริง ๆ ตัวอย่างเช่น ผู้เขียนคนหนึ่งอธิบายว่าปฏิปักษ์พระคริสต์เป็นเพียงภาพเชิงสัญลักษณ์ ขณะที่ผู้เขียนอีกคนหนึ่งมองว่าปฏิปักษ์พระคริสต์จะปรากฏตัวในอนาคต และอีกคนอ้างว่าเคยปรากฏในรูปแบบบางอย่างหรือในตัวบุคคลช่วงยุคของจักรวรรดิโรมันนอกรีต นักเทศน์ผู้สูงอายุท่านหนึ่งถึงกับกล่าวว่า “บางครั้งพระคัมภีร์ก็เหมือนไวโอลินเก่า ๆ ที่ใครก็สามารถบรรเลงเพลงตามใจได้”

อย่างไรก็ตาม พระคัมภีร์ไม่ได้สื่อถึงความสับสนเหล่านี้เลย แต่กลับเชิญชวนให้เราอ่านและศึกษาด้วยความเชื่อมั่นว่าพระเจ้าไม่เคยตรัสโดยปราศจากจุดมุ่งหมาย และเราสามารถเข้าใจความจริงในสิ่งที่พระองค์ได้ตรัสไว้ผ่านทางพระวจนะของพระองค์

`อ่าน มัทธิว 24:15; วิวรณ์ 1:3; มัทธิว 11:29; และเยเรมีย์ 9:23, 24 ข้อพระคัมภีร์เหล่านี้ชี้ให้เห็นถึงเจตนาของพระเจ้าที่ทรงต้องการให้ผู้อื่นเข้าใจพระองค์อย่างไร`

มหาวิทยาลัยหลายแห่งเปิดสอนหลักสูตร เช่น “พระคัมภีร์ในฐานะวรรณกรรม” หรือหัวข้อที่คล้ายคลึงกัน ซึ่งสำหรับผู้เชื่อ อาจรู้สึกสะเทือนใจเมื่อเข้าเรียนหลักสูตรเหล่านี้ แล้วพบว่าอาจารย์สอนพระคัมภีร์ในลักษณะเดียวกับที่พวกเขาสอนตำนานนอกรีต อาจารย์เหล่านี้มักนำเสนอแนวคิดว่า เรื่องราวในพระคัมภีร์อาจมีแก่นของ “ความจริง” ทางศีลธรรมบางประการ แต่สามารถตีความได้ตามมุมมองของแต่ละคน สำหรับพวกเขาแล้ว แนวคิดที่ว่าพระคัมภีร์ได้รับการดลใจจากพระเจ้าถือเป็นเรื่องขบขัน

ดังนั้น อาจารย์ผู้สอนบางคนอ่านพระคัมภีร์โดยไม่ได้ยินเสียงของพระเจ้าที่ตรัสผ่านพระวจนะของพระองค์ ในขณะเดียวกัน คนอื่น ๆ อาจสรุปตามความคิดของตนเองจนขัดแย้งกับข่าวสารในพระคัมภีร์อย่างชัดเจน หากผู้อ่านไม่ยอมจำนนต่อพระเจ้าและไม่เปิดใจเรียนรู้ความจริง พวกเขาไม่เพียงพลาดข่าวสารสำคัญในพระคัมภีร์เท่านั้น แต่ยังเข้าใจผิดเกี่ยวกับพระลักษณะที่เปี่ยมด้วยความรักและความบริสุทธิ์ของพระเจ้าที่ถูกเปิดเผยอยู่ในทุกหน้าของพระวจนะอีกด้วย ซึ่งเป็นสิ่งที่อาจเกิดขึ้นได้ง่ายกว่าที่หลายคนคาดคิด จึงเป็นเหตุผลสำคัญว่าการอ่านพระคัมภีร์โดยปราศจากเครื่องมือที่ถูกต้อง และที่สำคัญที่สุดคือปราศจากทัศนคติที่ถูกต้องภายใต้การทรงนำของพระวิญญาณบริสุทธิ์ อาจนำไปสู่ความเข้าใจที่คลาดเคลื่อนและก่อให้เกิดผลเสียได้

`บุคคลหนึ่งพบกับผู้ที่ไม่เชื่อในศาสนาใด กำลังอ่านพระคัมภีร์อยู่ เมื่อถามเขาว่ากำลังทำอะไร ชายคนนั้นตอบว่า “ผมกำลังมองหาช่องโหว่” เหตุใดการอ่านพระคัมภีร์ด้วยทัศนคติเช่นนี้จึงถือว่าไม่ถูกต้อง`