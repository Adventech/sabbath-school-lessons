---
title:  บทเรียน
date:   03/04/2025
---
ตีความตามตัวอักษรหรือเชิงสัญลักษณ์
ความท้าทายสำคัญสำหรับผู้ศึกษาคำพยากรณ์ คือการตัดสินใจว่าภาษาที่ใช้ในพระคัมภีร์ควรตีความตามตัวอักษรหรือในเชิงสัญลักษณ์ แล้วเราจะรู้ได้อย่างไรว่าเมื่อใดผู้เขียนใช้ภาษาเชิงสัญลักษณ์ และสัญลักษณ์นั้นมีความหมายว่าอย่างไร วิธีการสำคัญที่ช่วยให้เข้าใจคำพยากรณ์ได้อย่างถูกต้อง คือการพิจารณาว่าสัญลักษณ์นั้นถูกใช้อย่างไรในบริบทของพระคัมภีร์ทั้งเล่ม แทนที่จะอิงกับการใช้ในยุคปัจจุบัน ตัวอย่างเช่น บางคนตีความสัญลักษณ์ของหมีในดาเนียลบทที่ 7 ว่าหมายถึงรัสเซีย เนื่องจากหมีเป็นสัญลักษณ์ที่เกี่ยวข้องกับรัสเซียในปัจจุบัน อย่างไรก็ตาม แนวทางนี้ไม่น่าเชื่อถือและไม่ถูกต้องเมื่อใช้ในการตีความคำพยากรณ์เชิงสัญลักษณ์

**ค้นหาข้อพระคัมภีร์ต่อไปนี้ โดยให้พระคัมภีร์เป็นผู้อธิบายความหมายด้วยตัวเอง สัญลักษณ์ทางคำพยากรณ์ที่เหมือนกันในพระคัมภีร์แต่ละข้อคืออะไร และพระคัมภีร์อธิบายว่าสัญลักษณ์เหล่านั้นหมายถึงอะไร**

`ดาเนียล 7:7; ดาเนียล 8:3; ดาเนียล 7:24`

`วิวรณ์ 1:16; เอเฟซัส 6:17; ฮีบรู 4:12`

`วิวรณ์ 12:1; วิวรณ์ 21:2; เอเฟซัส 5:31, 32; เยเรมีย์ 6:2`

ด้วยการยึดหลักการง่าย ๆ ที่ว่า พระคัมภีร์อธิบายตัวเอง ความลึกลับเบื้องหลังสัญลักษณ์ต่าง ๆ ในพระคัมภีร์จะถูกคลี่คลายไปได้มาก ตัวอย่างเช่น พระคัมภีร์แสดงให้เห็นว่าเขาของสัตว์เป็นสัญลักษณ์ของอำนาจทางการเมืองหรือประชาชาติ ดาบเป็นสัญลักษณ์ของพระวจนะของพระเจ้า และแน่นอนว่า ผู้หญิงเป็นสัญลักษณ์ของคริสตจักร สิ่งเหล่านี้แสดงให้เห็นว่า พระคัมภีร์สามารถอธิบายตัวเองได้อย่างชัดเจนและเข้าใจได้ง่าย

อย่างไรก็ตาม คำถามที่ยังคงต้องการคำตอบคือ เหตุใดพระเจ้าจึงเลือกใช้สัญลักษณ์แทนที่จะตรัสตรง ๆ เช่น เหตุใดเปโตรจึงกล่าวถึงกรุงโรมว่าเป็นเมืองบาบิโลนใน 1 เปโตร 5:13

พระเจ้าทรงมีเหตุผลหลายประการในการใช้การสื่อสารเชิงสัญลักษณ์ในคำพยากรณ์ ตัวอย่างเช่น ในยุคของคริสตจักรในพันธสัญญาใหม่ หากพระธรรมวิวรณ์ได้กล่าวถึงโรมอย่างตรงไปตรงมาในฐานะต้นตอของความชั่วร้ายมากมาย ความรุนแรงจากการข่มเหงคริสเตียนที่มีอยู่แล้วอาจยิ่งทวีความเลวร้ายขึ้น อย่างไรก็ตาม ไม่ว่าจะด้วยเหตุผลใด เรามั่นใจได้ว่าพระเจ้าทรงมีพระประสงค์ให้เราสามารถเข้าใจความหมายของสัญลักษณ์เหล่านั้นได้

`แม้ว่าสัญลักษณ์และคำพยากรณ์บางส่วนจะยังคงเป็นปริศนา แต่การมุ่งเน้นไปที่สิ่งที่เราเข้าใจได้แล้ว ช่วยเสริมสร้างความเชื่อของเราให้มั่นคงยิ่งขึ้นอย่างไร`