---
title:  ศึกษาเพิ่มเติม
date:   04/04/2025
---

อ่านหนังสือ สงครามประวัติศาสตร์ ของนางเอลเลน จี. ไว้ท์ เรื่อง “นักปฏิรูปชาวอเมริกันท่านหนึ่ง” หน้า 319-324

“ผู้รับใช้หลายคนและคนทั้งหลายต่างเปิดเผยว่า คำพยากรณ์ที่อยู่ในพระธรรมดาเนียลและพระธรรมวิวรณ์เป็นเรื่องลึกลับที่ไม่มีใครเข้าใจ แต่พระคริสต์ทรงนำสาวกของพระองค์ไปยังพระวจนะในพระธรรมดาเนียลซึ่งเป็นเหตุการณ์ที่จะเกิดขึ้นในยุคของเขาทั้งหลายว่า ‘ให้ผู้อ่านเข้าใจเอาเถิด’ มัทธิว 24:15 และข้ออ้างที่ว่าพระธรรมวิวรณ์นั้นลึกลับและเข้าใจไม่ได้จึงขัดแย้งกับชื่อของพระธรรมวิวรณ์ที่ว่า ‘วิวรณ์ของพระเยซูคริสต์ที่พระเจ้าประทานแก่พระองค์เพื่อสำแดงต่อบรรดาผู้รับใช้ของพระองค์เกี่ยวกับสิ่งที่จะต้องเกิดขึ้นในเร็วๆ นี้.….[ขอ] ความสุขจงมีแก่ผู้ที่อ่านและแก่บรรดาผู้ที่ฟังคำเผยพระวจนะแล้วประพฤติตามสิ่งต่างๆ ที่เขียนไว้ในนั้น เพราะว่าเวลานั้นใกล้เข้ามาแล้ว’ วิวรณ์ 1:1-3…

“เมื่อพิจารณาถึงเรื่องคำพยานที่ได้รับการดลใจนี้ มนุษย์กล้าดีอย่างไรจึงเที่ยวไปสอนว่าพระธรรมวิวรณ์นั้นเป็นหนังสือลึกลับที่มนุษย์ไม่อาจเข้าใจได้ พระธรรมวิวรณ์เป็นหนังสือที่เปิดเผยความลึกลับ เป็นหนังสือที่เปิดอยู่ การศึกษาพระธรรมวิวรณ์จะนำความนึกคิดไปยังคำพยากรณ์ที่อยู่ในพระธรรมดาเนียล และพระธรรมทั้งสองเล่มนี้จะนำคำสอนที่สำคัญซึ่งพระเจ้าประทานให้แก่มนุษย์เพื่อให้เขารับรู้เกี่ยวกับเหตุการณ์ที่จะเกิดขึ้นเมื่อประวัติศาสตร์ของโลกนี้จะสิ้นสุดลง

“ภาพเหตุการณ์ที่ลึกลับและน่าสนใจที่เป็นประสบการณ์ของคริสตจักรถูกเปิดเผยให้ยอห์นเห็น เขาเห็นสภาพ ภัยอันตราย ความขัดแย้ง และการช่วยประชากรของพระเจ้าให้รอดในครั้งสุดท้าย เขาบันทึกข่าวสารสุดท้ายที่จะกระตุ้นให้ท้องทุ่งของโลกสุก เพื่อเก็บรวบรวมเป็นฟ่อนข้าวเข้าไปในยุ้งฉางแห่งสวรรค์ หรือต้องถูกมัดเพื่อใช้เป็นฟืนสำหรับการทำลายด้วยไฟ เรื่องราวที่สำคัญอย่างยิ่งยวดเหล่านี้ถูกเปิดเผยให้แก่เขาโดยเฉพาะสำหรับคริสตจักรในยุคสุดท้าย เพื่อคนเหล่านั้นที่หันกลับจากความผิดมาสู่ความจริง จะได้รับคำชี้แนะถึงภัยอันตรายและความขัดแย้งที่อยู่เบื้องหน้าพวกเขา ไม่จำเป็นต้องมีใครตกอยู่ในความมืดมิดในเรื่องเหตุการณ์ที่กำลังจะเกิดขึ้นบนโลกใบนี้” (เอลเลน จี. ไว้ท์, สงครามประวัติศาสตร์, หน้า 341, 342)

**คำถามเพื่อการอภิปราย:**

`การศึกษาคำพยากรณ์เสริมสร้างความเชื่อของท่านได้อย่างไร คำพยากรณ์ใดที่เขียนขึ้นเมื่อหลายพันปีก่อนเกี่ยวกับเหตุการณ์ในอนาคต ซึ่งเกิดขึ้นจริงในอีกหลายร้อยหรือพันปีต่อมา ช่วยยืนยันความน่าเชื่อถือของพระคัมภีร์และเสริมความมั่นใจในพระเจ้าผู้ทรงดลใจการเขียนพระคัมภีร์ ตัวอย่างเช่น คำพยากรณ์ในดาเนียลบทที่ 2 ได้ให้หลักฐานที่ชัดเจนและน่าเชื่อถือแก่เราอย่างไร เพื่อให้เราเชื่อมั่นว่าพระเจ้าทรงดำรงอยู่จริง และยังทำให้เราวางใจว่าพระองค์ทรงทราบอนาคตด้วย`

`เราจะปกป้องตนเองจากความพยายามในการตีความแบบคาดเดาและขาดเหตุผลได้อย่างไร แม้กระทั่งจากสมาชิกในคริสตจักรของเราเอง เหตุใดเราจึงต้องระมัดระวังในการ “พิสูจน์ทุกสิ่ง” และ “สิ่งที่ดีนั้นจงยึดถือไว้ให้มั่น” (1 เธสะโลนิกา 5:21)`