---
title:  "ดาเนียล: จงปิดถ้อยคำเหล่านั้นไว้"
date:   01/04/2025
---

`อ่าน ดาเนียล 12:4 องค์พระผู้เป็นเจ้าตรัสอะไรกับดาเนียลในข้อนี้ (เปรียบเทียบกับ วิวรณ์ 22:10)`

นักเทศน์มักอ้างถึงพระธรรมดาเนียล 12:4 เพื่อพยากรณ์ว่าก่อนการเสด็จมาของพระคริสต์ จะเกิดความก้าวหน้าอย่างมากในด้านเทคโนโลยีและความรู้ทางวิทยาศาสตร์ หลายคนยังใช้ข้อพระคัมภีร์นี้เพื่ออธิบายถึงพัฒนาการของการเดินทางที่รวดเร็วในช่วงศตวรรษที่ผ่านมา การตีความนี้พบได้ในหนังสือหลายเล่มของเรา และแน่นอนว่าการตีความนี้สมเหตุสมผล แต่ข้อพระคัมภีร์นี้อาจมีความหมายอื่นแฝงอยู่ด้วยเช่นกัน

จงอ่านข้อพระคัมภีร์นี้อีกครั้ง ทูตสวรรค์เริ่มต้นด้วยคำสั่งให้ดาเนียล “ปิดถ้อยคำเหล่านั้นไว้และประทับตราหนังสือนั้นเสีย” ซึ่งชัดเจนว่าสิ่งที่กำลังกล่าวถึงก็คือพระธรรมดาเนียลเอง ความรู้ที่เพิ่มมากขึ้นอย่างรวดเร็วในยุคสุดท้าย จึงหมายถึงคือความรู้ความเข้าใจในพระธรรมดาเนียลเองได้หรือไม่

เรื่องนี้แสดงให้เห็นความแตกต่างอย่างชัดเจนระหว่างพระธรรมดาเนียล และพระธรรมวิวรณ์ ซึ่งในพระธรรมวิวรณ์ ยอห์นได้รับคำสั่งไม่ให้ผนึกตราปิดคำพยากรณ์ในพระธรรมเล่มนี้ (วิวรณ์ 22:10) เพราะพระธรรมวิวรณ์มีไว้เพื่อให้เข้าใจตั้งแต่แรก เนื่องจาก “ใกล้จะถึงเวลานั้นแล้ว” ในทางตรงกันข้าม พระธรรมดาเนียล ถูกกำหนดให้ได้รับความเข้าใจที่ชัดเจนถึงอนาคตอันไกล

ตลอดหลายศตวรรษที่ผ่านมา นักวิชาการคริสเตียนผู้ชาญฉลาดหลายคนได้พยายามอธิบายความหมายของพระธรรมดาเนียล โดยบางคนก็ประสบความสำเร็จอย่างมาก อย่างไรก็ตาม ความเข้าใจในพระธรรมดาเนียลเพิ่มขึ้นอย่างรวดเร็วหลังจากคำพยากรณ์ 1,260 ปีสิ้นสุดลงในปี ค.ศ. 1798 ในช่วงเวลานั้น นักตีความหลายคนทั่วโลกเริ่มเชื่อว่าจะมีเหตุการณ์สำคัญบางอย่างเกิดขึ้นในราวปี ค.ศ. 1843 อย่างไรก็ตาม นักตีความที่มีบทบาทสำคัญที่สุดในยุคนั้นคือวิลเลียม มิลเลอร์ ซึ่งการเทศนาของเขาได้จุดประกายการเคลื่อนไหวครั้งใหญ่เกี่ยวกับการเสด็จมาของพระคริสต์ในศตวรรษที่ 19 ซึ่งการเคลื่อนไหวนี้นำไปสู่การก่อตั้งคริสตจักรที่ “เหลืออยู่” และความเข้าใจในข่าวสารของทูตสวรรค์สามองค์ที่ลึกขึ้น

กล่าวอีกนัยหนึ่ง การเคลื่อนไหวครั้งใหญ่ที่เกิดขึ้นทั่วโลกเป็นการยืนยันถึงคำพยากรณ์ในพระธรรมดาเนียลที่กล่าวว่า “ความรู้จะทวีขึ้น” จนถึง “วาระสุดท้าย” ซึ่งได้สำเร็จเป็นจริงตามที่พยากรณ์ไว้

ในทางกลับกัน โดยไม่ตัดสินถึงความรอดของผู้ใด ลองพิจารณาถึง "ความมืดมิด" ที่ศาสนาคริสต์ส่วนใหญ่เผชิญอยู่ ตัวอย่างง่าย ๆ เช่น วันสะบาโตวันที่เจ็ด ซึ่งได้รับการสถาปนาในสวนเอเดน กลับถูกละเลยหรือแม้กระทั่งแทนที่ด้วยวันอาทิตย์ ซึ่งหยั่งรากฐานมาจากประเพณีนอกรีตของชาวโรมัน หรือพิจารณาความสับสนเกี่ยวกับเรื่องความตาย ที่คริสเตียนส่วนใหญ่ยึดถือความเชื่อนอกรีตว่า เมื่อคนตายแล้ว วิญญาณจะล่องลอยไปสู่อีกภพหนึ่งทันที สำหรับบางคน แนวคิดนี้ยังรวมถึงความเชื่อในนรกที่เผาไหม้ชั่วกัปชั่วกัลป์อีกด้วย

`ในทางกลับกัน เราควรรู้สึกขอบคุณและถ่อมตน เพราะเราได้รับรู้ถึงความจริง`