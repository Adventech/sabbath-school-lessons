---
title:  เพื่อให้ความรอดเป็นที่รู้จัก
date:   29/05/2025
---

`อ่าน สดุดี 67 บทเพลงสรรเสริญนี้ช่วยให้คุณเข้าใจบทบาทของประชากรของพระเจ้าในวิวรณ์ 14:6-12 อย่างไร`

วิศวกรจากสถาบันเทคโนโลยีแมสซาชูเซตส์ (MIT) ได้พัฒนาสารเคลือบสีดำชนิดใหม่ที่สามารถทำให้วัตถุที่ถูกเคลือบแทบจะมองไม่เห็น สารเคลือบนี้ทำมาจากนาโนทิวบ์ ซึ่งทำให้มีสีดำเข้มกว่าวัสดุสีดำชนิดอื่น ๆ ที่เคยถูกผลิตขึ้นก่อนหน้านี้ ด้วยคุณสมบัติในการดูดซับแสงที่มองเห็นได้ถึง 99.995% แม้แต่แสงที่สว่างที่สุดก็ไม่สามารถเผยให้เห็นวัตถุที่ถูกเคลือบด้วยสารนี้ได้

สดุดีบทที่ 67 เริ่มต้นด้วยคำอธิษฐานขอให้พระเจ้า “ทรงให้พระพักตร์ของพระองค์ทอแสงแก่ข้าพระองค์ทั้งหลาย เพื่อพระมรรคาของพระองค์จะเป็นที่รู้จักในแผ่นดินโลก” (สดุดี 67:1, 2) ผ่านแผนการแห่งความรอด พระเจ้าทรงจัดเตรียมหนทางเพื่อให้คนบาปสามารถกลับคืนสู่การประทับแห่งสง่าราศีของพระองค์โดยไม่ถูกพระสิริของพระองค์ทำลาย แม้ในชีวิตปัจจุบันนี้ ไม้กางเขนของพระคริสต์ก็เปิดทางให้แสงแห่งพระพักตร์ของพระเจ้าส่องลงมาบนเราได้

นอกเหนือจากนั้น พระเจ้ายังทรงปรารถนาให้เราสะท้อนแสงสว่างของพระองค์ไปสู่ส่วนอื่น ๆ ของโลก นี่คือพันธกิจที่ทรงมอบหมายให้ชนชาติอิสราเอล พระนิเวศจะต้องเป็นนิเวศอธิษฐานสำหรับทุกชนชาติ “เราจะนำพวกเขามายังภูเขาบริสุทธิ์ของเรา และทำให้เขาชื่นบานอยู่ในนิเวศอธิษฐานของเรา เครื่องบูชาเผาทั้งตัวของเขาและเครื่องบูชาของเขา จะเป็นที่โปรดปรานบนแท่นบูชาของเรา เพราะนิเวศของเรานั้นเขาจะเรียกว่านิเวศอธิษฐานสำหรับทุกชนชาติ” (อิสยาห์ 56:7)

ในสดุดีบทนี่ ดาวิดเตือนเราว่า พระเจ้าทรงประสงค์ให้ “พระมรรคาของพระองค์จะเป็นที่รู้จักในแผ่นดินโลก การช่วยกู้ของพระองค์จะเป็นที่ทราบท่ามกลางประชาชาติทั้งสิ้น” (สดุดี 67:2) น่าเศร้าที่ประชากรของพระเจ้ามักล้มเหลวในพันธกิจนี้ ประวัติศาสตร์ของอิสราเอลในพันธสัญญาเดิมเต็มไปด้วยความล้มเหลว เช่นเดียวกับประวัติศาสตร์ของคริสตจักรตลอด 2,000 ปีที่ผ่านมา เสมือนว่าเราทาสีจิตใจของเราด้วยความมืดมิดอันหนาทึบ ด้วยสารที่ดูดซับแสงสว่างของพระเจ้าไว้โดยไม่สะท้อนออกไปสู่ผู้อื่น

บางครั้ง เราทำราวกับว่าการเคลื่อนไหวในวาระสุดท้ายของพระเจ้าเป็นเสมือนห้องรับรองพิเศษเฉพาะสำหรับผู้โดยสารขาออกฝ่ายจิตวิญญาณที่เดินทางบ่อยครั้ง และดูเหมือนว่าเราจะพึงพอใจที่ส่วนที่เหลือของโลกต้องนั่งรออยู่ในห้องรับรองที่ประตูทางเข้า ซึ่งมีเสียงดังและไม่สะดวกสบาย ไม่พร้อมสำหรับการเดินทางที่รออยู่เบื้องหน้า อย่างไรก็ตาม คริสตจักรของพงศ์พันธุ์ที่เหลืออยู่ในวิวรณ์บทที่ 14 ไม่ได้เพียงยืนอยู่กับพระคริสต์บนศิโยน และชื่นชมกับการประทับของพระองค์เพียงลำพัง แต่พวกเขาบินออกไปทั่วโลก เพื่อเรียกร้องให้ทุกคนเข้าร่วมกับพวกเขาบนภูเขาศักดิ์สิทธิ์ของพระเจ้า

`ในฐานะคริสตจักรและในฐานะปัจเจกบุคคล เรามีความรับผิดชอบอะไรบ้างในการแบ่งปันความจริงที่เรารักยิ่งแก่ผู้อื่น`