---
title:  ใต้พระบาทของพระองค์
date:   27/05/2025
---

`อ่าน สดุดี 47:1-4 สถานที่ของเราในอาณาจักรของพระคริสต์จะเป็นอย่างไร`

ในระยะยาว อนาคตจะสดใส แต่จนกว่าจะถึงเวลานั้น มนุษย์ได้มอบอำนาจการควบคุมโลกแก่ลูซิเฟอร์แล้ว เมื่อครั้งที่ซาตานปรากฏตัวในสภาสวรรค์ตามที่บันทึกไว้ในพระธรรมโยบ มันได้ประกาศอย่างภาคภูมิใจว่าโลกนี้เป็นของมัน เมื่อพระเจ้าตรัสถามว่า “เจ้ามาจากไหน” ซาตานทูลตอบพระยาห์เวห์ว่า “จากไป ๆ มา ๆ บนแผ่นดินโลก และจากเดินไปเรื่อย ๆ บนนั้น” (โยบ 1:7)

ซาตานกำลังประกาศความเป็นเจ้าของ คำว่า “เท้า” ถูกใช้ในสมัยโบราณเพื่อสื่อถึงความเป็นเจ้าของ พระเจ้าตรัสสั่งแก่อับราฮัมว่า “ ‘จงลุกขึ้นเดินให้ทั่วดินแดนนี้ ทั้งด้านยาวและด้านกว้าง เพราะว่าเราจะยกดินแดนนี้ให้เจ้า’ ” (ปฐมกาล 13:17)

`เปรียบเทียบ 1 เธสะโลนิกา 4:13-17 และเศคาริยาห์ 14:4 สังเกตว่าข้อพระคัมภีร์เหล่านี้กล่าวถึงพระบาทของพระคริสต์อย่างไร คุณเห็นความแตกต่างอะไรบ้างระหว่างข้อพระคัมภีร์สองแหล่งนี้ และข้อพระคัมภีร์เหล่านี้สอนเราเกี่ยวกับแง่มุมสองประการที่แตกต่างกันแต่เชื่อมโยงกันของการปกครองครั้งสุดท้ายของพระคริสต์เหนือโลกอย่างไร`

นางเอลเลน จี. ไว้ท์. เขียนเกี่ยวกับสิ่งที่พระคริสต์ทรงกระทำเมื่อสิ้นสุดหนึ่งพันปีว่า “พระคริสต์เสด็จลงมายังภูเขามะกอกเทศ ซึ่งเป็นสถานที่เดียวกันกับที่พระองค์เสด็จกลับสวรรค์ภายหลังจากที่พระองค์ทรงเป็นขึ้นจากตาย และเป็นสถานที่ซึ่งทูตสวรรค์กล่าวย้ำถึงคำสัญญาของการเสด็จกลับมาของพระองค์ ผู้เผยพระวจนะกล่าวว่า ‘พระยาห์เวห์พระเจ้าของเราจะเสด็จมาและบรรดาทูตทั้งสิ้นจะมากับพระองค์’ ‘พระบาทของพระองค์จะทรงยืนอยู่ที่ภูเขามะกอกเทศ ซึ่งอยู่หน้ากรุงเยรูซาเล็มด้านตะวันออก และภูเขามะกอกเทศนั้นจะแยกออกเป็น 2 ส่วน จากทิศตะวันออกไปทิศตะวันตก โดยมีหุบเขากว้างมากคั่นอยู่’ ‘และพระยาห์เวห์จะทรงเป็นกษัตริย์เหนือพิภพทั้งสิ้น ในวันนั้นพระยาห์เวห์จะทรงเป็นเอก และพระนามของพระองค์ก็เป็นเอกด้วย’ เศคาริยาห์ 14:5, 4, 9 เมื่อกรุงเยรูซาเล็มใหม่ซึ่งสง่างามอย่างน่าอัศจรรย์ลอยลงมาจากสวรรค์ ก็จะมาตั้งอยู่บนสถานที่ซึ่งได้รับการชำระให้บริสุทธิ์แล้วและเตรียมพร้อมไว้สำหรับรองรับเมืองนั้น และพระคริสต์พร้อมด้วยประชากรของพระองค์และทูตสวรรค์ทั้งหลายก็เข้าไปในนครบริสุทธิ์แห่งนั้น” (เอลเลน จี. ไว้ท์, สงครามประวัติศาสตร์, หน้า 662,663)

`พิจารณาความหวังที่เรามีในพระเยซู ลองนึกภาพว่าชีวิตจะยากลำบากเพียงใดหากความตายเป็นจุดสิ้นสุดของทุกสิ่ง ทุกอย่างคงดูไร้ความหมายมิใช่หรือ`