---
title:  ศึกษาเพิ่มเติม
date:   30/05/2025
---

อ่าน สดุดี 133; กิจการ 1:4-9; และวิวรณ์ 5:4-7

“ในสมัยของบรรพชน อิทธิพลของพระวิญญาณบริสุทธิ์มักถูกเปิดเผยในลักษณะที่ชัดเจน แต่ยังไม่ทรงสำแดงอย่างเต็มที่ บัดนี้ ตามพระบัญชาของพระผู้ช่วยให้รอด เหล่าสาวกได้อธิษฐานทูลขอของประทานนี้ และในสวรรค์ พระคริสต์ยังทรงวิงวอนเพื่อพวกเขา ทรงขอของประทานแห่งพระวิญญาณ เพื่อที่จะได้เทของประทานนี้ลงมาบนประชากรของพระองค์” (เอลเลน จี. ไว้ท์, กิจการของอัครทูต, หน้า 37)

เหล่าสาวกได้รับพระบัญชาให้เป็นพยานถึงพระคริสต์ “จนถึงที่สุดปลายแผ่นดินโลก” (กิจการ1:8) ซึ่งเป็นพันธกิจสำคัญในการเตรียมทางสำหรับการเสด็จกลับมาของพระองค์ (มัทธิว 24:14) หน้าที่ของเราคือการสานต่องานที่พวกเขาได้เริ่มต้นไว้

เมื่อพระคริสต์ทรงมอบพระบัญชาให้เราประกาศข่าวประเสริฐไปทั่วโลก พระองค์มิได้ปล่อยให้เราคิดค้นหาหนทางเองว่า งานนี้จะสำเร็จได้อย่างไร เพราะทั้งหมดอยู่ภายใต้การทรงนำจากสถานนมัสการในสวรรค์ พันธกิจของเราเชื่อมโยงอย่างแนบแน่นกับพระคริสต์ พระองค์ทรงเป็นผู้ชี้นำและเสริมกำลังแก่เรา งานนี้เป็นของพระองค์ มิใช่ของเรา เราเพียงได้รับการทรงเรียกให้ดำเนินตามพระองค์ พิจารณาสิ่งที่เกิดขึ้นกับอิสราเอล พระองค์ทรงประทานพระบัญชา แล้วทรงทำให้สิ่งที่ดูเหมือนเป็นไปไม่ได้ให้เกิดขึ้นจริง พระวิญญาณทรงทำงานอยู่ในจิตใจของเพื่อนบ้านของเราแล้ว เราถูกเรียกให้ไปอยู่ ณ ที่นั่น เมื่อถึงเวลาที่พวกเขาพร้อมที่จะตัดสินใจ เราจะได้เชิญชวนให้พวกเขาเข้าร่วมกับประชากรของพระเจ้า ยืนเคียงข้างพระเมษโปดกบนศิโยน เราไม่จำเป็นต้องสร้างวิธีการใหม่ เพราะงานนี้ไม่เคยอยู่ภายใต้ความรับผิดชอบของเราเลยตั้งแต่แรก

**คำถามเพื่อการอภิปราย:**

`แม้ข่าวของทูตสวรรค์สามองค์จะถูกเผยแพร่ไปทั่วโลกแล้ว แต่ยังคงมีผู้คนอีกมากมายที่ไม่เคยได้ยินข่าวประเสริฐนี้ อภิปรายในชั้นเรียนว่า ในฐานะเป็นคริสตจักร เราจะทำอย่างไรให้สามารถปฏิบัติภารกิจที่พระคริสต์ทรงมอบหมายจนสำเร็จลุล่วง นอกจากนี้ เราจะเรียนรู้ที่จะไม่ท้อแท้ได้อย่างไร แม้จะยังมีผู้คนจำนวนมากที่ยังไม่ได้รับรู้ความจริงอันสำคัญเกี่ยวกับวาระสุดท้าย`

`ในวิวรณ์บทที่ 5 ยอห์นเห็นหนังสือม้วนที่ถูกปิดผนึก และถูกมอบให้แก่พระเมษโปดก เพราะพระองค์ทรงสมควรที่จะเปิดผนึกนั้น เมื่อตราประทับถูกเปิดออกในวิวรณ์บทที่ 6 ประวัติศาสตร์ของคริสตจักรในยุคพันธสัญญาใหม่ก็ถูกเปิดเผย โดยแสดงให้เห็นเหตุการณ์ที่นำไปสู่จุดสิ้นสุดของกาลเวลา จากคำอธิบายนี้ เราสามารถเรียนรู้อะไรเกี่ยวกับแผนการของพระเจ้าในการทำให้งานของพระองค์สำเร็จลุล่วง`

`ในโลกปัจจุบัน มีเหตุการณ์ใดบ้างที่สะท้อนให้เห็นถึงสิ่งที่วิวรณ์บทที่ 13 และ 14 ได้พยากรณ์ไว้ ยังมีอุปสรรคใดที่ยังคงขัดขวางไม่ให้สิ่งเหล่านี้เกิดขึ้นในเวลานี้`