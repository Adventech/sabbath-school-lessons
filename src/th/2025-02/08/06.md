---
title:  สอนบรรดาผู้ละเมิดถึงพระมรรคา
date:   22/05/2025
---

หลังจากที่องค์พระผู้เป็นเจ้าทรงปรากฏแก่อิสยาห์ในนิมิตแห่งห้องพระที่นั่ง (อิสยาห์ 6:1-8) หลังจากที่อิสยาห์ได้รับการบอกว่า “ความผิดของเจ้าก็ถูกขจัด” และ “บาปของเจ้าก็ได้รับการลบล้าง” เขาก็ตอบสนองต่อการทรงเรียกของพระเจ้าว่า “ข้าพระองค์อยู่นี่ ขอทรงใช้ข้าพระองค์เถิด” (อิสยาห์ 6:8) นั่นคือ เมื่ออิสยาห์รู้ว่าเขาได้รับการคืนดีกับพระเจ้าแล้ว แม้ว่าเขาจะตระหนักถึงความบาปผิดของตนเอง เขาก็พร้อมที่จะรับใช้พระเจ้า

เราก็ควรเป็นเช่นนั้นมิใช่หรือ เราจะประกาศความรอดให้ผู้อื่นได้อย่างไรหากเราไม่เคยประสบกับความรอดนั้นด้วยตนเอง แต่เราสามารถได้รับความรอด โดยมีความเชื่อในพระเยซูและสิ่งที่พระองค์ทรงกระทำเพื่อเรา

`อ่าน สดุดี 51:7-15 ดาวิดสัญญาว่าจะทำอะไรหลังจากที่เขาได้รับการอภัยและชำระล้างบาปแล้ว`

การได้รับเรียกให้เข้าเฝ้าพระเจ้า หมายถึงการถูกส่งออกไปปฏิบัติภารกิจอีกครั้ง ด้วยพระปัญญาของพระองค์ พระเจ้าได้ทรงมอบหมายให้ผู้ได้รับการไถ่ทำหน้าที่เป็นกระบอกเสียงหลักของพระองค์ต่อโลกที่แตกสลาย สักวันหนึ่ง ประชากรของพระองค์จะมีอิทธิพลอย่างยิ่งใหญ่ต่อโลก วิวรณ์ 18:1 บอกเราว่า คำวิงวอนสุดท้ายของพระเจ้าถึงโลกที่ล้มลงในบาปนั้นจะส่องแสงไปทั่วทุกมุมโลก

“ในทันทีที่มีคนหนึ่งได้เข้ามาหาพระคริสต์ ความปรารถนาที่จะบอกให้ผู้อื่นทราบถึงพระสหายล้ำค่าที่เขาพบในองค์พระเยซูก็จะเกิดขึ้นในจิตใจของเขา เขาจะเก็บความจริงที่ช่วยให้รอดและชำระให้พ้นจากบาปไว้ในใจของเขาอย่างเงียบไม่ได้ หากเราสวมใส่ความชอบธรรมของพระคริสต์ไว้และเต็มล้นด้วยความสุขจากการมีพระวิญญาณของพระคริสต์ร่วมสถิตอยู่ด้วย เราจะเก็บสันติสุขไว้อยู่กับตัวไม่ได้ หากเราเคยลิ้มรสและรู้ว่าพระเจ้าประเสริฐ เราจะมีเรื่องเล่าให้ผู้อื่นฟัง เช่นเดียวกับฟีลิปเมื่อพบพระผู้ช่วยให้รอด เราจะเชิญชวนผู้อื่นให้เข้ามายังเบื้องพระพักตร์พระองค์” (เอลเลน จี. ไว้ท์, เคล็ดลับแห่งความสุข, หน้า 78)

ข่าวสารของทูตสวรรค์สามองค์ในวิวรณ์ 14 มีรากฐานมาจาก “ข่าวประเสริฐนิรันดร์” (วิวรณ์ 14:6) ซึ่งหมายความว่า ก่อนที่ข่าวสารเกี่ยวกับการนมัสการ “ผู้ทรงสร้างฟ้าสวรรค์ แผ่นดินโลก ทะเล และบ่อน้ำพุทั้งหลาย” (วิวรณ์ 14:7) หรือการพังทลายของบาบิโลน (วิวรณ์ 14:8) หรือเกี่ยวกับการ “บูชาสัตว์ร้ายและรูปของมัน” (วิวรณ์ 14:9) จะถูกประกาศออกไป รากฐานของข่าวประเสริฐแห่งความรอดในพระเยซูได้ถูกประกาศก่อนแล้ว เหตุผลก็คือ คำเตือนและข่าวสารของทูตสวรรค์สามองค์นั้นจะมีความหมายอย่างแท้จริงก็ต่อเมื่อเชื่อมโยงกับความหวังและพระสัญญาที่ผู้ประกาศข่าวสารเหล่านี้มีในพระเยซูและสิ่งที่พระองค์ได้ทรงกระทำเพื่อพวกเขา หากปราศจาก “ข่าวประเสริฐ นิรันดร์” ก็จะไม่มีข่าวสารอันทรงคุณค่าที่เราจะสามารถแบ่งปันกับโลกนี้ได้

`พิจารณาความจริงข้อนี้อีกครั้ง ก่อนที่ข่าวสารของทูตสวรรค์สามองค์จะถูกประกาศออกไป พระคัมภีร์ได้ชี้ให้เราเห็นถึง “ข่าวประเสริฐ นิรันดร์” แล้ว ความจริงข้อนี้เป็นรากฐานของทุกสิ่งที่เราเชื่ออย่างไร`