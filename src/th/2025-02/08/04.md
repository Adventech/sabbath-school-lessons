---
title:  ธรรมบัญญัติในจิตใจ
date:   20/05/2025
---

กลุ่มคนที่เหลืออยู่ที่มารวมตัวกันบนภูเขาศิโยนมีชื่อจารึกไว้ที่หน้าผากของพวกเขา ซึ่งเป็นพระนามของพระบิดาและพระเมษโปดก (ไม่น่าจะเป็นไปได้ว่าพระนามทั้งสองนี้จะเป็นชื่อที่แตกต่างกัน เพราะพระเยซูทรงเป็นพระฉายาของพระบิดา) ในพระคัมภีร์ “ชื่อ” มีความหมายลึกซึ้งยิ่งกว่าการเป็นเพียงเครื่องเรียกขานบุคคล แต่ยังสะท้อนถึงลักษณะนิสัยของบุคคลนั้น ๆ ด้วย แม้ในปัจจุบัน หลายวัฒนธรรมยังคงใช้แนวคิดนี้ โดยกล่าวถึงผู้ที่ได้รับการเคารพจากผู้อื่นว่าเป็นคนซื่อสัตย์และมีคุณธรรมย่อมมี “ชื่อเสียงที่ดี” ซึ่งสะท้อนถึงลักษณะนิสัยของเขาเอง

`อ่าน อพยพ 33:18-23; อพยพ 34:1-7; และสดุดี 119:55 เมื่อโมเสสทูลขอให้ได้เห็นพระสิริของพระเจ้า พระองค์ทรงสัญญาว่าจะเปิดเผยสิ่งใดแก่เขา เมื่อพระเจ้าทรงประกาศพระนามของพระองค์แก่โมเสส (อพยพ 34:5) สิ่งใดเกิดขึ้นต่อไป`

บางคนคิดว่าพระสิริของพระเจ้าคือแสงสว่างอันเจิดจ้าและไม่อาจเข้าถึงได้ ซึ่งเป็นคำอธิบายที่ถูกต้องในแง่หนึ่ง แต่พระสิริของพระเจ้าไม่ได้เป็นเพียงสิ่งที่ปรากฏให้เห็นเท่านั้น แต่เป็นพระลักษณะของพระองค์ เช่นเดียวกับพระนามของพระเจ้า

เมื่อพระคัมภีร์กล่าวถึงพงศ์พันธุ์ที่เหลืออยู่ซึ่งมีพระนามของพระเจ้าจารึกไว้บนหน้าผากของพวกเขา นั่นไม่ได้หมายความว่ามีตัวอักษรอยู่จริง แต่หมายความว่าพระลักษณะนิสัยของพระเจ้าถูกจารึกลงในความคิดและจิตใจของพวกเขา บัดนี้ พวกเขาจึงสะท้อนถึงความรักและพระลักษณะของพระเจ้า พวกเขาถูกดึงดูดเข้าสู่ความสัมพันธ์ที่ใกล้ชิดกับพระเจ้า และรักพระองค์ทั้งเพราะสิ่งที่พระองค์ทรงเป็น และเพราะสิ่งที่พระองค์ทรงกระทำเพื่อพวกเขา

ที่น่าสนใจคือ ขณะที่พระเจ้าทรงเปิดเผยพระลักษณะของพระองค์แก่โมเสส ก็เป็นช่วงเวลาเดียวกับที่โมเสสได้รับพระบัญญัติสิบประการฉบับใหม่ พระบัญญัติเหล่านี้เป็นการสะท้อนพระลักษณะของพระเจ้าในรูปแบบลายลักษณ์อักษร เช่นเดียวกับ ผู้ที่มี “พระนาม” ของพระเจ้าในวิวรณ์บทที่ 14 ได้รับการอธิบายว่าเป็นผู้ที่ “ถือรักษาพระบัญญัติของพระเจ้า” ซึ่งสอดคล้องกับคำกล่าวในฮีบรูว่า “ ‘นี่คือพันธสัญญาซึ่งเราจะทำกับเขาทั้งหลาย หลังจากสมัยนั้น เราจะบรรจุธรรมบัญญัติของเราไว้ในใจของพวกเขา และเราจะจารึกมันไว้ในจิตใจของพวกเขา’ ‘และเราจะไม่จดจำ บาปของพวกเขา และการอธรรมของพวกเขาอีกต่อไป’ ” (ฮีบรู 10:16, 17) ช่างเป็นภาพของข่าวประเสริฐที่น่าประทับใจ แม้ว่าพระบัญญัติของพระเจ้าจะสะท้อนอยู่ในชีวิตของเรา แต่เราก็ยังคงต้องการให้พระองค์ไม่จดจำบาปของเรา “อีกต่อไป”

พระนามของพระเจ้าคือพระลักษณะของพระองค์ ธรรมบัญญัติทางศีลธรรมของพระองค์เป็นพระลักษณะของพระองค์ในรูปแบบลายลักษณ์อักษร ผู้ที่รวมตัวกันบนภูเขาศักดิ์สิทธิ์ของพระเจ้าในยุคสุดท้ายเต็มเปี่ยมด้วยความรักต่อพระองค์ คือความรักที่แสดงออกผ่านการเชื่อฟังธรรมบัญญัติของพระองค์

`ถ้าเราได้รับความรอดโดยความเชื่อ ไม่ใช่โดยธรรมบัญญัติ แล้วธรรมบัญญัติของพระเจ้ามีความสำคัญอย่างไร (ดู 1 ยอห์น 5:3)`