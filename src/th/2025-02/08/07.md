---
title:  ศึกษาเพิ่มเติม
date:   23/05/2025
---

“บทสดุดีของดาวิดครอบคลุมประสบการณ์ที่หลากหลาย ตั้งแต่ความสำนึกผิดอย่างลึกซึ้งและการตำหนิตนเอง ไปจนถึงความเชื่ออันแรงกล้าและความสัมพันธ์อันสูงส่งกับพระเจ้า บันทึกชีวิตของเขาประกาศให้เห็นว่าบาปนำมาซึ่งความอับอายและความทุกข์ แต่ความรักและพระเมตตาของพระเจ้าแผ่ไปถึงแม้กระทั่งจุดที่ตกต่ำที่สุด โดยความเชื่อสามารถยกระดับจิตวิญญาณของผู้กลับใจและทำให้พวกเขากลายเป็นบุตรธิดาของพระองค์ ในบรรดาคำสัญญาทั้งปวงในพระคัมภีร์ ประสบการณ์ของดาวิดเป็นหนึ่งในคำพยานที่ชัดเจนที่สุดที่กล่าวถึงความซื่อสัตย์ ความยุติธรรม และความเมตตาของพระเจ้า...

“ ‘เราได้ปฏิญาณกับดาวิดผู้รับใช้ของเรา... เพื่อมือของเราจะอยู่กับเขา และแขนของเราจะเสริมกำลังของเขา... ความซื่อสัตย์และความรักมั่นคงของเราจะอยู่กับเขา และเขาของเขาจะถูกยกขึ้นโดยนามของเรา เราจะเอามือของเขาวางบนทะเล และมือขวาของเขาบนแม่น้ำทั้งหลาย เขาจะร้องต่อเราว่า ข้าแต่พระเจ้าของข้าพระองค์ พระองค์ทรงเป็นพระบิดาของข้าพระองค์ และเป็นศิลาแห่งความรอดของข้าพระองค์ และเราจะให้เขาเป็นบุตรหัวปี สูงที่สุดในบรรดาพระราชาแห่งแผ่นดินโลก เราจะเก็บรักษาความรักมั่นคงของเราไว้ให้เขาเป็นนิตย์ และพันธสัญญาที่เราทำกับเขาจะมั่นคงอยู่’ สดุดี 89:3-28” (เอลเลน จี. ไว้ท์, บรรพชนกับผู้เผยพระวจนะ, หน้า 754, 755)

**คำถามเพื่อการอภิปราย:**

`มนุษย์ล้มเหลวอย่างน่าเวทนาในการรักษาพันธสัญญาของพระเจ้า แม้แต่ดาวิด ผู้ที่ได้รับการขนานนามว่า เป็นบุคคล “ตามชอบพระทัยพระองค์” ยังทำผิดพลาดครั้งใหญ่หลายครั้ง พระเจ้าก็ยังคงใช้เขาเพื่อแบ่งปันแผนการแห่งความรอดของพระองค์กับเรา เพื่อชี้ไปยังพระเยซูผู้ทรงรักษาพันธสัญญาของพระเจ้าอย่างสมบูรณ์แบบเพื่อเราในลักษณะใด และเหตุใดสิ่งที่พระเยซูทรงทำเพื่อเราจึงเป็นความหวังเดียวของเรา`

`มีข้อพระคัมภีร์ตอนใดบ้างในสดุดีที่เป็นประโยชน์หรือมีความหมายต่อคุณเป็นพิเศษ เนื่องจากข้อพระคัมภีร์เหล่านั้นเกี่ยวข้องกับประสบการณ์ที่คุณเคยผ่านมาด้วยตัวเอง`

`ทำไมเนื้อหาในสดุดีจึงกล่าวถึงวิหารบ่อยครั้ง เราสามารถเรียนรู้อะไรจากความรักที่ดาวิดมีต่อสถานศักดิ์สิทธิ์ เรื่องนี้ช่วยให้เราเข้าใจอย่างไรถึงสิ่งที่เราได้รับจากพระเยซูในฐานะมหาปุโรหิตในสวรรค์ ผู้ทรง “สถิต ณ เบื้องขวาพระหัตถ์ของพระเจ้า และทรงอธิษฐานขอเพื่อเราด้วย” (โรม 8:34) ทำไมเราในฐานะผู้ได้รับการไถ่จึงจำเป็นต้องให้พระคริสต์ทรงวิงวอนแทนเราในสวรรค์`

`ตามคำกล่าวของนางเอลเลน จี. ไว้ท์. ข้างต้น คุณเคยมีประสบ การณ์ส่วนตัวอย่างไรที่พระเจ้าทรง “ยกระดับจิตวิญญาณของผู้กลับใจและทำให้พวกเขากลายเป็นบุตรธิดาของพระองค์” หลังจากที่ต้องเผชิญกับ “ความอับอายและความทุกข์” อันเกิดจากบาป`