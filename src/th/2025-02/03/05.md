---
title:  อิสอัคและเรเบคาห์
date:   16/04/2025
---

เมื่ออับราฮัมมีอายุมากขึ้นและกำลังพิจารณาถึงพระสัญญาของพระเจ้าที่ทรงประทานแก่เขาเกี่ยวกับลูกหลานของเขา (อ่าน ปฐมกาล 15:5) เขาจึงมอบหมายภารกิจสำคัญให้แก่ผู้รับใช้ที่อาวุโสและเป็นที่ไว้วางใจมากที่สุด

`อ่าน ปฐมกาล 24:1-4 เหตุใดอับราฮัมจึงให้ความสำคัญอย่างยิ่งกับการที่ลูกชายของเขาจะต้องไม่แต่งงานกับ “บุตรหญิงของคนคานาอัน” (ปฐมกาล 24:3)`

แม้ว่าคำสั่งของอับราฮัมอาจดูเหมือนเป็นการกีดกัน แต่ความกังวลของเขาเกี่ยวข้องกับประเด็นฝ่ายจิตวิญญาณ ไม่ใช่เรื่องเชื้อชาติ และเป็นเรื่องของศาสนา ไม่ใช่เรื่องชาติบ้านเมือง อับราฮัมตระหนักถึงการปฏิบัติที่ผิดศีลธรรมในศาสนาของชาวคานาอัน รวมถึงการบูชาพระเทียมเท็จของพวกเขา นอกจากนี้ เขายังเข้าใจอีกด้วยว่าลูกชายของเขาอาจได้รับอิทธิพลจากการปฏิบัติเหล่านี้ได้ง่าย หากเขาแต่งงานกับผู้หญิงจากกลุ่มชนเหล่านั้น

เรื่องราวของชาวอิสราเอลโบราณมากมายตลอดหลายศตวรรษ รวมถึงคริสตจักรในยุคต่อมา ล้วนเป็นเรื่องราวที่ประชากรของพระเจ้าซึ่งควรเป็นพยานต่อโลก แต่ถูกอิทธิพลจากโลกครอบงำ โดยรับเอาคำสอนและความเชื่อทางศาสนาที่ผิดมาใช้ ตัวอย่างที่โดดเด่นของความจริงที่น่าเศร้านี้คือ การแทนที่วันสะบาโตวันที่เจ็ดตามพระคัมภีร์ด้วยวันอาทิตย์ ซึ่งเป็นวันที่เกี่ยวข้องกับการบูชาดวงอาทิตย์ตามความเชื่อของคนนอกศาสนา การเปลี่ยนแปลงดังกล่าวจะมีบทบาทสำคัญในเหตุการณ์ของวาระสุดท้าย

`อ่าน ปฐมกาล 24:57-67 เราเรียนรู้อะไรเกี่ยวกับพระคริสต์และคริสตจักรของพระองค์จากรายละเอียดในเรื่องนี้ ตัวอย่างเช่น เราเรียนรู้อะไรจากสถานะของเราที่ล้มลงในบาปของเราเมื่อเปรียบเทียบกับเรื่องราวของเรเบคาห์ ซึ่งแม้ว่าเธอจะเป็นญาติของอิสอัค แต่ก็ยังต้องอยู่ห่างไกลจากเขา`

แน่นอนว่าเรามีความสัมพันธ์เชื่อมโยงกับพระผู้สร้าง เพราะพระองค์ทรงสร้างเราตามพระฉายาของพระองค์ แม้ว่าบาปจะทำให้เราถูกแยกออกจากพระองค์ แต่เรายังคงได้รับการนับว่าเป็นเจ้าสาวที่เหมาะสมสำหรับพระองค์ อย่างไรก็ตาม การเลือกของเราอาจทำให้ความสัมพันธ์ของการแต่งงานนี้ยุ่งยากและซับซ้อนกว่าที่ควรจะเป็น

`แน่นอนว่า พระเจ้าทรงรักเราผู้เป็นเจ้าสาวของพระองค์มากกว่าที่เรารักพระองค์ แล้วในแต่ละวันเราจะเลือกทำสิ่งใดเพื่อให้ความรักที่เรามีต่อพระเจ้าลึกซึ้งยิ่งขึ้น ในทางกลับกัน การเลือกกระทำสิ่งใดอาจทำให้ความรักของเราที่มีต่อพระองค์จืดจางลง`