---
title:  ศึกษาเพิ่มเติม
date:   18/04/2025
---

อ่าน ยอห์น 2:1-11; มัทธิว 22:1-14; 2 โครินธ์ 11:1-5 ;และมัทธิว 25:1-13

เมื่อคุณตระหนักว่าพระคัมภีร์มีข้อมูลล้ำค่ามากมายที่ช่วยขยายความเข้าใจในคำพยากรณ์ อาจเกิดความคิดที่จะนำข้อมูลเหล่านั้นไปใช้อย่างเกินพอดี ตลอดหลายศตวรรษที่ผ่านมา คริสเตียนบางคนให้ความสำคัญกับสัญลักษณ์และภาพของเรื่องราวในพระคัมภีร์มากเกินไป จนถึงขั้นมองว่าเรื่องราวทางประวัติศาสตร์เป็นเพียงตำนาน แม้ว่าพระคัมภีร์จะให้ความหมายมากมายหลายชั้น แต่เราต้องระลึกเสมอว่า พระเจ้าทรงใช้เหตุการณ์จริงและผู้คนจริงเป็นเครื่องมือในการสอนบทเรียนสำคัญ เพื่อให้เราเข้าใจถึงแผนการในอนาคตของพระองค์สำหรับคริสตจักร

ตัวอย่างเช่น งานเลี้ยงฉลองแต่งงานที่เมืองคานา อาจให้ข้อมูลเชิงลึกเกี่ยวกับคำอุปมาเรื่องการแต่งงานที่ปรากฏในคำพยากรณ์ อย่างไรก็ตาม การแต่งงานนั้นเป็นเหตุการณ์ที่เกิดขึ้นจริง “พระวจนะของพระคริสต์เป็นดั่งอาหารอันบริบูรณ์สำหรับงานฉลอง พระคุณของพระองค์มีมากล้น เกินพอที่จะลบล้างบาป ฟื้นฟูและค้ำจุนจิตวิญญาณของมนุษย์” (เอลเลน จี. ไว้ท์, ผู้พึงปรารถนาแห่งปวงชน, หน้า 149)

หรือดังที่เธอเขียนไว้ในเรื่องนี้ว่า “ ‘แท้จริงพระยาห์เวห์องค์เจ้านายไม่ทรงทำสิ่งหนึ่งสิ่งใด โดยไม่เปิดเผยความลี้ลับ ให้แก่ผู้รับใช้ของพระองค์ คือผู้เผยพระวจนะ’ ขณะที่ ‘สิ่งลี้ลับทั้งปวงเป็นของพระยาห์เวห์พระเจ้าของเราทั้งหลาย’ ‘แต่สิ่งที่ทรงสำแดงนั้นเป็นของเราทั้งหลายและของลูกหลานของเราเป็นนิตย์’ อาโมส 3:7; เฉลยธรรมบัญญัติ 29:29 พระเจ้าทรงประทานสิ่งเหล่านี้แก่เรา และพระพรของพระองค์จะสถิตอยู่กับผู้ที่ศึกษาคำพยากรณ์ในพระคัมภีร์ด้วยใจเคารพและอธิษฐาน” (เอลเลน จี. ไว้ท์, ผู้พึงปรารถนาแห่งปวงชน, หน้า 234)

**คำถามเพื่อการอภิปราย:**

`อ่าน ยอห์น 2:1-11 พระกิตติคุณยอห์นได้บรรยายเหตุการณ์นี้พร้อมองค์ประกอบหลายอย่างที่ชี้ให้เห็นถึงพระราชกิจในอนาคตของพระคริสต์ นักวิชาการหลายคนสังเกตว่ายอห์นนำผู้อ่านไปสู่กางเขนอย่างมีจุดมุ่งหมาย คุณมองเห็นพระลักษณะของพระคริสต์และอาณาจักรในอนาคตที่สะท้อนในเหตุการณ์นี้ในส่วนใดบ้าง เรื่องนี้สอนอะไรเกี่ยวกับแผนการของพระเจ้าในการช่วยมนุษยชาติ และเกี่ยวกับงานเลี้ยงฉลองแต่งงานอันยิ่งใหญ่ที่ทรงสัญญาไว้ผ่านพระเยซู พระบุตรของพระเจ้า`

`อุปมาเรื่องสาวพรหมจารีสิบคนเป็นเรื่องราวที่รู้จักอย่างกว้างขวางและเป็นที่ชื่นชอบของบรรดาผู้ศึกษาพระคัมภีร์ อุปมาสำคัญนี้สอนเราเกี่ยวกับเหตุการณ์ในวาระสุดท้ายอย่างไร การที่เจ้าบ่าวมาช้านั้นมีความหมายหรือไม่ และเราสามารถเรียนรู้อะไรจากเรื่องนี้เกี่ยวกับความสัมพันธ์ส่วนตัวของเรากับพระคริสต์ เมื่อเปรียบเทียบกับความสัมพันธ์ของพระองค์กับคริสตจักรโดยรวม`

`ลองพิจารณาแนวทางปฏิบัติที่ผิดซึ่งแทรกเข้ามาสู่ศาสนาคริสต์จากแหล่งภายนอก นอกจากตัวอย่างที่ชัดเจนของวันอาทิตย์ที่เข้ามาแทนที่วันสะบาโต ตามพระคัมภีร์แล้ว ยังมีความเชื่อผิดอื่นใดอีกที่แทรกซึมเข้ามา ความเชื่อเทียมเท็จเหล่านี้เข้าสู่คริสตจักรของเราได้อย่างไร และเราจะปกป้องตัวเองจากความเท็จเหล่านี้ได้อย่างไร พร้อมทั้งช่วยเหลือผู้อื่นให้ตระหนักถึงความจริง และข่าวของทูตสวรรค์สามองค์มีบทบาทอย่างไรในการเปิดเผยความเท็จเหล่านี้และนำพาผู้คนไปสู่ความจริง`