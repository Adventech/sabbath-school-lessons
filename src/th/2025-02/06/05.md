---
title:  พระเยซูที่พระวิหาร
date:   07/05/2025
---

เรื่องราวแห่งความรอดทั้งหมดเต็มไปด้วยความตึงเครียด พระเจ้าทรงประสงค์ที่จะฟื้นฟูความสัมพันธ์อันใกล้ชิดที่เรามีกับพระองค์และทรงปรารถนาที่จะอยู่ใกล้เรา แต่การนำคนบาปมาเข้าเฝ้าพระองค์จะนำมาซึ่งการทำลายล้างพวกเขาเอง ดาวิดได้เขียนไว้ว่า “พระองค์มิใช่พระเจ้าผู้ปีติยินดีในความอธรรม ความชั่วร้ายจะไม่อาศัยอยู่กับพระองค์” (สดุดี 5:4) อย่างไรก็ตาม ดาวิดยังกล่าวเพิ่มเติมว่า “แต่โดยความรักมั่นคงอันอุดมของพระองค์ ข้าพระองค์จะเข้าไปในพระนิเวศของพระองค์ ข้าพระองค์จะกราบลงตรงมายังพระวิหารบริสุทธิ์ของพระองค์ ด้วยความยำเกรง” (สดุดี 5:7)

`อ่าน ฮักกัย 2:7-9 ขณะที่กำลังสร้างพระวิหารหลังที่สอง ผู้เผยพระวจนะฮักกัยได้ให้คำสัญญาอันน่าอัศจรรย์ว่า พระวิหารหลังใหม่จะงดงามยิ่งกว่าหลังแรก แต่คำพยากรณ์นั้นหมายถึงอะไร`

เมื่อซาโลมอนถวายพระวิหารหลังแรกแด่พระเจ้า พระสิริของพระองค์ก็แผ่ปกคลุมไปทั่วทั้งพระวิหารอย่างเต็มบริบูรณ์ นี่คือการสถิตเดียวกันที่นำพาลูกหลานอิสราเอลระหว่างการเดินทางสู่แผ่นดินคานาอัน ด้วยเหตุนี้ ปุโรหิตจึงไม่อาจยืนอยู่เพื่อปฏิบัติหน้าที่ให้เสร็จสิ้นได้ (1 พงศ์กษัตริย์ 8:10, 11) เมื่อมีการอุทิศพระวิหารหลังที่สอง หีบพันธสัญญาไมตรี ซึ่งเป็นสัญลักษณ์แทนพระที่นั่งของพระเจ้าหายไปเพราะเยเรมีย์ได้ซ่อนไว้ การทรงสถิตอยู่ของพระเจ้าไม่ได้เติมเต็มพระวิหารอย่างแท้จริงอีกต่อไป เป็นเรื่องที่น่าเศร้าใจอย่างยิ่ง แล้วคำสัญญาของฮักกัยจะเป็นจริงได้อย่างไร

พระเยซูผู้ทรงเป็นพระเจ้าที่ได้บังเกิดเป็นมนุษย์ในยุคของพระวิหารหลังที่สอง พระเจ้าเองทรงออกจากหลังม่านเพื่อมาเป็นส่วนหนึ่งกับเรา และทรงเลือกที่จะอยู่ร่วมในโลกที่แตกสลายนี้ เนื่องจากพระบุตรของพระเจ้าบัดนี้ทรงเป็นบุตรมนุษย์ เราจึงสามารถมองเห็นพระพักตร์พระองค์ ได้ยินพระสุรเสียง และเฝ้าดูการกระทำของพระองค์ได้ ตัวอย่างเช่น พระองค์ทรงสัมผัสชายโรคเรื้อนและทรงรักษาเขาให้หาย (มัทธิว 8:3) แทนที่จะนำให้เราเข้าใกล้พระองค์มากขึ้น พระองค์เองกลับทรงก้าวเข้ามาใกล้เรายิ่งขึ้น โดยเสด็จลงมาพบเราในที่ที่เราอยู่ พระองค์เสด็จมาหาเราด้วยพระองค์เอง นี่คือเหตุผลที่พระคัมภีร์กล่าวถึงพระเยซูว่า “นี่แน่ะ หญิงพรหมจารีคนหนึ่งจะตั้งครรภ์ และคลอดบุตรชายคนหนึ่ง และเขาจะเรียกนามของท่านว่าอิมมานูเอล (แปลว่า พระเจ้าสถิตกับเรา)” (มัทธิว 1:23) ลองพิจารณาดูความหมายอันลึกซึ้งของข้อนี้ พระผู้สร้างแห่งจักรวาลไม่เพียงถ่อมพระองค์ลงมาอยู่ท่ามกลางเราเท่านั้น แต่ยังทรงสิ้นพระชนม์เพื่อเราด้วย

`ไม้กางเขนเป็นการแสดงออกถึงความรักของพระเจ้าที่ชัดเจนที่สุด เราสามารถมองเห็นและสัมผัสถึงความจริงแห่งความรักของพระองค์ในรูปแบบอื่นใดได้อีก`