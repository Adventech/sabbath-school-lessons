---
title:  ลูกแกะแห่งปัสกา
date:   06/05/2025
---

พระธรรมวิวรณ์กล่าวถึงพระเยซูในฐานะ “พระเมษโปดก (ลูกแกะ)” เกือบสามสิบครั้ง นับตั้งแต่เริ่มต้นของแผนการไถ่บาป ประชากรของพระเจ้าได้ใช้ลูกแกะเป็นสัญลักษณ์ของพระเมสสิยาห์ผู้จะเสด็จมา อาเบลถวาย “แกะหัวปีจากฝูง” (ปฐมกาล 4:4) และก่อนที่ชนชาติอิสราเอลจะออกจากอียิปต์ไปยังดินแดนแห่งพันธสัญญา พวกเขาได้รับพระบัญชาให้ไถ่บุตรหัวปี ทั้งมนุษย์และสัตว์ ด้วยการถวายลูกแกะอายุหนึ่งปีเป็นเครื่องบูชา (อพยพ 12:5)

`อ่าน อพยพ 12:1-11; อิสยาห์ 53:7, 8 ; 1 โครินธ์ 5:7; และวิวรณ์ 5:6 ข้อพระคัมภีร์เหล่านี้สอนเราเกี่ยวกับพระเยซูในฐานะเครื่องบูชาแห่งปัสกาอย่างไร และมีความหมายสำหรับเราแต่ละคนอย่างไร`

หลายปีหลังจากการสิ้นพระชนม์ การฟื้นคืนพระชนม์ และการเสด็จขึ้นสวรรค์ของพระคริสต์ เปโตรได้ไตร่ตรองถึงสิ่งที่เกิดขึ้นและเขียนว่า “พวกท่านรู้ว่าพวกท่านได้รับการไถ่ออกจากการดำเนินชีวิตที่ไร้สาระ ซึ่งตกทอดมาจากบรรพบุรุษของพวกท่าน ไม่ใช่ไถ่ด้วยสิ่งที่เสื่อมสลายได้เช่นเงินหรือทอง แต่ด้วยพระโลหิตล้ำค่าของพระคริสต์ ดังเลือดลูกแกะที่ไร้ตำหนิและไร้จุดด่างพร้อย ” (1 เปโตร 1:18, 19)

พระเยซูทรงดำเนินชีวิตในฐานะมนุษย์เพียงผู้เดียวที่สามารถสนองความศักดิ์สิทธิ์ของพระเจ้าได้อย่างสมบูรณ์ ส่วนมนุษย์คนอื่น ๆ ที่เหลือล้วนตกอยู่ในบาป และวิถีชีวิตที่เราดำเนินอยู่ในความบาปนั้นบิดเบือนพระลักษณะอันบริสุทธิ์ของพระผู้สร้างของเรา

อย่างไรก็ตาม พระเยซูทรงเป็น “อาดัมคนสุดท้าย” (1 โครินธ์ 15:45) แม้ว่าเราจะล้มลงในบาป แต่พระองค์ทรงดำเนินชีวิตที่สมบูรณ์แบบ ในฐานะมนุษย์ พระองค์ทรงเป็นทุกสิ่งที่มนุษยชาติควรจะเป็น และทรงสะท้อนพระสิริของพระเจ้าได้อย่างสมบูรณ์แบบ พระองค์ตรัสกับฟีลิปว่า “คนที่ได้เห็นเราก็ได้เห็นพระบิดา” (ยอห์น 14:9)

ในขณะที่พระเยซูทรงถูกตรึงบนกางเขนในช่วงเทศกาลปัสกา เหตุการณ์นี้ยิ่งสะท้อนให้เห็นว่าพระองค์ทรงเป็นพระเมษโปดกตัวจริง พระเยซูตรัสในยอห์น 18:19, 20 ว่า พระองค์ทรงประกาศหลักคำสอนของพระองค์ “ให้โลกฟังโดยเปิดเผย” ในทำนองเดียวกัน เมื่อกล่าวถึงลูกแกะปัสกา ในอพยพ 12:5, 6 กล่าวว่า ลูกหลานอิสราเอลได้รับคำสั่งให้เลือกลูกแกะสำหรับเทศกาลปัสกาและ “จงเก็บไว้ให้ดี” หรือจัดไว้ให้เห็นในช่วงหลายวันก่อนที่จะถวายเป็นเครื่องบูชา เมื่อมหาปุโรหิตซักถามพระเยซูเกี่ยวกับคำสอนของพระองค์ พระองค์ทรงชี้ให้เห็นว่าพระองค์ทรงสอนอย่างเปิดเผยในพระวิหาร ให้ทุกคนได้พิจารณา ชีวิต พระราชกิจ และคำสอนของพระองค์แสดงให้เห็นอย่างชัดเจนถึงพระลักษณะของพระองค์ พระองค์คือพระเมษโปดก (ลูกแกะ) ที่ปราศจากตำหนิ เป็นการสำแดงสูงสุดแห่งความชอบธรรมและพระสิริของพระเจ้า

`เราจะสะท้อนพระลักษณะอันสมบูรณ์แบบของพระเยซูในชีวิตของเราได้อย่างไร`