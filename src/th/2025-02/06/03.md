---
title:  เลือดของวัวและแพะ
date:   05/05/2025
---

บางคนวิพากษ์วิจารณ์แนวคิดเรื่องการถวายเครื่องบูชาทั้งหมดว่าโหดร้าย รุนแรง และไม่ยุติธรรมในบางแง่มุม ทว่าที่จริงแล้วนี่คือหัวใจสำคัญ เพราะการสิ้นพระชนม์ของพระคริสต์ก็โหดร้าย รุนแรง และไม่ยุติธรรมเช่นกัน ชีวิตที่บริสุทธิ์ที่ต้องตายเพื่อผู้ที่กระทำผิด นั่นคือสิ่งที่จำเป็นในการแก้ปัญหาความบาป และการตายของเครื่องบูชาทั้งหลายที่ดูโหดร้าย รุนแรง และไม่ยุติธรรมนี้ ล้วนชี้ให้เห็นถึงการสิ้นพระชนม์ของพระคริสต์

`อ่าน ฮีบรู 10:3-10 ข้อพระคัมภีร์ตอนนี้บอกอะไรเกี่ยวกับเครื่องบูชาที่ประชากรของพระเจ้าถวายในสมัยพันธสัญญาเดิม ถ้าเครื่องบูชาเหล่านั้นไม่สามารถช่วยคนบาปให้รอดได้จริง เหตุใดจึงยังคงต้องถวายเครื่องบูชาเหล่านั้น`

ลูกแกะและสัตว์บูชาอื่น ๆ เป็นเพียงสัญลักษณ์ที่ชี้ไปถึงการสละพระชนม์เพื่อไถ่บาปของลูกแกะ (พระเมษโปดก) ของพระเจ้า ถือเป็นการกระทำแห่งความเชื่อ ที่เปิดโอกาสให้คนบาปได้แสดงความเชื่ออย่างเป็นรูปธรรมในพระราชกิจของพระเมสสิยาห์ที่จะเสด็จมา เรามักเรียกสัญลักษณ์เหล่านี้ว่าแบบจำลอง (types) ซึ่งจะสำเร็จขึ้นผ่านทางตัวจริง (antitype) หรือเมื่อสิ่งของหรือเหตุการณ์เงาจำลองที่ชี้ไปถึงนั้นปรากฏขึ้น บางคนถึงกับเรียกการถวายเครื่องบูชาเหล่านี้ว่าเป็น “คำพยากรณ์ขนาดย่อม” เกี่ยวกับการสิ้นพระชนม์ของพระเยซูบนไม้กางเขน

พิธีกรรมที่เกี่ยวข้องกับการถวายบูชา เปรียบเสมือนการจ่ายค่าเดินทาง เมื่อคุณซื้อตั๋วรถไฟ รถบัส หรือเครื่องบิน คุณจะไม่ได้เดินทางโดยทันที แต่จะได้รับตั๋วหรือบัตรโดยสาร ซึ่งเป็นเพียงสัญลักษณ์หรือคำสัญญาของการเดินทางในอนาคต ไม่ว่าคุณจะนั่งบนกระดาษแผ่นนั้นนานเพียงใด มันก็ไม่อาจพาคุณไปถึงจุดหมายปลายทางได้ อย่างไรก็ตาม เมื่อคุณขึ้นพาหนะจริง การเดินทางจึงเริ่มต้นขึ้น คุณก็จะได้รับสิ่งที่คุณจ่ายไป และบัตรโดยสารกระดาษก็ไม่จำเป็นอีกต่อไป

สิ่งเหล่านี้เป็นจริงเช่นเดียวกับสัตว์ที่นำมาถวายบูชา แม้สัตว์เหล่านี้จะมีบทบาทสำคัญ แต่เมื่อการถวายบูชาที่แท้จริงเกิดขึ้นแล้ว สัตว์เหล่านี้ก็ไม่มีความหมายอีกต่อไป ความจริงนี้ปรากฏให้เห็นเมื่อม่านที่กั้นระหว่างสถานศักดิ์สิทธิ์กับสถานศักดิ์สิทธิ์ที่สุดในพระวิหารบนโลกถูกฉีกขาดเป็นสองท่อน ในขณะที่พระเยซูสิ้นพระชนม์ “ม่านในพระวิหารก็ขาดออกเป็นสองท่อน ตั้งแต่บนตลอดล่าง” (มาระโก 15:38) ระบบการถวายบูชาทั้งหมด รวมทั้งพระวิหาร ต่างชี้ไปยังการสิ้นพระชนม์ของพระเยซูบนไม้กางเขน เมื่อพระเยซูทรงทำให้พระสัญญาสำเร็จบนไม้กางเขน และทรงฟื้นคืนพระชนม์อย่างมีชัยชนะเหนือความบาป แบบจำลองเหล่านั้นจึงไม่จำเป็นอีกต่อไป

`ลองไตร่ตรองดูว่าบาปนั้นร้ายแรงเพียงใด จนถึงขนาดที่การสิ้นพระชนม์ของพระเยซู พระวาทะผู้บังเกิดเป็นมนุษย์ (ดู ยอห์น 1:1-3, 14) เท่านั้นที่จะไถ่บาปได้ ความเข้าใจนี้ควรหล่อหลอมวิธีที่เรารู้สึกและตอบสนองต่อบาปอย่างไร`