---
title:  ศึกษาเพิ่มเติม
date:   02/05/2025
---

อ่านหนังสือ บรรพชนกับผู้เผยพระวจนะ ของ นางเอลเลน จี. ไว้ท์. เรื่อง “หอบาเบล” หน้า 117-124

“ ‘ข้าพเจ้าเห็นฟ้าสวรรค์ใหม่และแผ่นดินโลกใหม่ เพราะว่าฟ้าสวรรค์เดิมและแผ่นดินโลกเดิมนั้นหายไปแล้ว’ วิวรณ์ 21:1 เพลิงที่เผาผลาญคนชั่วนั้นชำระโลกให้บริสุทธิ์ ร่องรอยแห่งคำสาปแช่งทั้งหมดถูกกำจัดทิ้งไป ไม่มีนรกที่มีไฟเผาอยู่ตลอดกาลที่คอยเตือนถึงผลน่ากลัวของบาปอยู่เบื้องหน้าผู้ที่ถูกไถ่ให้รอดแล้ว

“สิ่งเตือนใจเพียงอย่างเดียวที่หลงเหลืออยู่ คือ พระผู้ไถ่ของเราจะยังคงมีเครื่องหมายของการตรึงกางเขนติดตัวอยู่ตลอดไป บาดแผลบนพระเศียรของพระองค์ ที่สีข้างของพระองค์ ที่พระหัตถ์และพระบาทของพระองค์ เป็นร่องรอยเดียวของความโหดเหี้ยมของบาปที่ยังคงเหลืออยู่ ผู้เผยพระวจนะกล่าวในขณะที่เฝ้ามองเห็นพระคริสต์ในพระสิริของพระองค์ว่า ‘พระรัศมีของพระองค์ดังแสงสว่าง มีลำแสงแวบมาจากพระหัตถ์ของพระองค์ ที่นั่น พระองค์ทรงซ่อนฤทธานุภาพของพระองค์’ ฮาบากุก 3:4 สีข้างที่ถูกแทงซึ่งมีเลือดแดงก่ำไหลเป็นทางออกมานั้นได้นำมนุษย์กลับมาคืนดีกับพระเจ้า นั่นคือพระสิริของพระผู้ช่วยให้รอด เป็นที่ ‘ซ่อนฤทธานุภาพของพระองค์’ ‘อานุภาพที่จะช่วยให้รอด’ อิสยาห์ 63:1 เนื่องจากการเสียสละพระองค์เองเพื่อการไถ่บาปนั้น พระองค์จึงทรงมีกำลังเข้มแข็งที่จะกระทำการยุติธรรมแก่ผู้ที่ดูแคลนพระเมตตาของพระเจ้าได้ และเครื่องหมายแห่งความอัปยศของพระองค์เป็นเกียรติยศสูงสุดของพระองค์ ตลอดทุกยุคชั่วนิรันดรนั้นบาดแผลแห่งคาลวารีจะแสดงออกถึงการสรรเสริญและประกาศถึงอำนาจของพระองค์ (เอลเลน จี. ไว้ท์, สงครามประวัติศาสตร์, หน้า 674)

**คำถามเพื่อการอภิปราย:**

`ท้ายที่สุด ความสำเร็จทางโลกทั้งหมด ไม่ว่าจะยิ่งใหญ่หรืออัศจรรย์เพียงใด น่าเกรงขามหรือน่ายกย่องเพียงใด ล้วนแล้วแต่จะกลายเป็นเพียงฝุ่นผง ขี้เถ้า และเลือนหายไปตลอดกาล ซึ่งรวมถึงสิ่งยิ่งใหญ่หรือน่าสรรเสริญที่คุณเคยทำหรือกำลังทำอยู่ในขณะนี้ เหตุใดการคำนึงถึงมุมมองนี้จึงมีความสำคัญต่อชีวิตของเราเสมอ และมุมมองนี้จะช่วยให้คุณจัดลำดับความสำคัญในชีวิตให้ถูกต้องได้อย่างไร`

`พิจารณาสัตว์ร้ายที่ขึ้นมาจากทะเลใน วิวรณ์ 13:1-10 อย่างละเอียด สัตว์ร้ายตัวนี้สะท้อนถึงวิธีคิดที่คล้ายคลึงกับบาเบลอย่างไร สัตว์ร้ายตัวนี้เป็นผลรวมของ "ประชาชาติ" ทั้งมวลอย่างชัดเจน ตั้งแต่อาณาจักรบาบิโลนจนถึงอำนาจเขาเล็ก ลักษณะใดของอาณาจักรเหล่านี้ที่ยังคงปรากฏอย่างต่อเนื่องตลอดประวัติศาสตร์ ค่านิยมในโลกปัจจุบันใดบ้างที่สะท้อนภาพของบาบิโลนหรือโรม`

`ในฐานะเซเว่นธ์เดย์แอ๊ดเวนตีส เราจะสร้างสมดุลระหว่างการปฏิบัติตามพระเจ้าและปฏิบัติตามกฎหมายของประเทศหรือรัฐบาลที่ตนอาศัยอยู่ได้อย่างไร เราควรทำอย่างไรเมื่อการเชื่อฟังกฎเกณฑ์ของฝ่ายหนึ่งอาจนำไปสู่การไม่ปฏิบัติตามกฎหมายของอีกฝ่ายหนึ่ง`