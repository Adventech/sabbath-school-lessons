---
title:  ระหว่างแผ่นดินและทะเล
date:   30/04/2025
---

ภาพแผ่นดินและทะเลที่ปรากฏในพระคัมภีร์ โดยเฉพาะในคำพยากรณ์ สอนบทเรียนสำคัญแก่เรา ลองพิจารณาถึงความแตกต่างระหว่างสัญลักษณ์ของแผ่นดินและทะเลในคำพยากรณ์ในพระคัมภีร์

“เมื่อเปรียบเทียบแผ่นดินโลกกับทะเล แผ่นดินมักสื่อถึงพื้นที่โลกที่มีการจัดระเบียบหรือดินแดนอิสราเอล ในทางกลับกัน ทะเลมักสื่อถึงชนชาติต่างศาสนาที่คุกคามแผ่นดิน เช่นเดียวกับที่ทะเลคุกคามชายฝั่ง” (Beatrice S. Neall, “Sealed Saints and the Tribulation,” in Symposium on Revelation, Book 1, ed. Frank B. Holbrook, (Silver Spring, MD: Biblical Research Institute, General Conference of Seventh-day Adventists, 1992), p. 260.)

ในมุมมองนี้ แผ่นดินเป็นสัญลักษณ์ของความมั่นคงที่ก่อตั้งขึ้นบนรากฐานแห่งการปกครองของพระเจ้า ขณะที่ทะเลเป็นตัวแทนของความวุ่นวายและความไม่มั่นคงของชาติที่สร้างขึ้นบนความเย่อหยิ่งของมนุษย์

`โดยอาศัยแนวคิดที่กล่าวไว้ข้างต้นเป็นพื้นฐาน ลองพิจารณาอ่านวิวรณ์ 12:15, 16 และวิวรณ์ 13:1, 11 โดยสังเกตการเปรียบเทียบระหว่างน้ำและแผ่นดิน ว่ามีการใช้คำเหล่านี้อย่างไร และคำเหล่านี้ช่วยสอนเราเกี่ยวกับวิธีการทำความเข้าใจคำพยากรณ์ได้อย่างไร`

สังเกตว่าพญานาคใช้น้ำในการข่มเหงผู้หญิง (คริสตจักร) ดังที่เราได้เห็นในคำพยากรณ์ น้ำมักถูกใช้เป็นสัญลักษณ์ของการปกครองฝ่ายโลกและความโกลาหลวุ่นวายที่เกิดขึ้นอยู่เสมอ ดังนั้น เราจึงเห็นได้ว่าซาตานใช้ฝูงชนจำนวนมากที่ถูกปลุกปั่นโดยผู้นำของพวกเขา เป็นเครื่องมือในการข่มเหงประชากรของพระเจ้าตลอดประวัติศาสตร์ส่วนใหญ่ของคริสตจักร

นอกจากนี้ คริสตจักรเซเวนธ์เดย์แอ๊ดเวนตีสยังเชื่อว่าวิวรณ์ 12:16 กล่าวถึงผู้เชื่อที่ถูกข่มเหงซึ่งอพยพไปยังโลกใหม่ หากความเข้าใจเกี่ยวกับสัญลักษณ์ของแผ่นดินและทะเลถูกต้อง ข้อนี้ชี้ให้เห็นถึงการก่อตั้งสาธารณรัฐอเมริกาอย่างไร

เราสามารถพิจารณาอเมริกาให้เป็น "แผ่นดินโลก" ในลักษณะเดียวกับ "ดินแดนแห่งพันธสัญญา" ได้หรือไม่ ซึ่งเป็นสถานที่ที่จัดเตรียมไว้สำหรับประชากรของพระเจ้าเพื่อหลบหนีการข่มเหง นี่อาจอธิบายได้ว่าทำไมสัตว์บนแผ่นดินจึงมีลักษณะเหมือนลูกแกะในช่วงแรก แม้ว่าอเมริกาจะไม่เคยเป็น “อิสราเอลใหม่” อย่างที่ผู้ก่อตั้งในยุคแรกบางคนเชื่อ แต่อเมริกาก็เป็นดินแดนแห่งเสรีภาพทางศาสนามาช้านานสำหรับผู้คนนับล้านที่ถูกกดขี่เพราะความเชื่อของพวกเขา

น่าเศร้าที่ในวันหนึ่ง สัตว์ร้ายที่มีลักษณะคล้ายลูกแกะนี้จะพูดเหมือนอย่าง “พญานาค” (วิวรณ์ 13:11) สหรัฐอเมริกา ซึ่งเคยเป็นประภาคารแห่งเสรีภาพทางศาสนาของผู้ถูกกดขี่ข่มเหง จะกลับกลายเป็นกำลังหลักในการกดขี่ข่มเหงทางศาสนาเสียเอง นี่เป็นอีกตัวอย่างหนึ่งของผลลัพธ์อันน่าเศร้า เมื่อมนุษย์เลือกที่จะปกครองตนเองแทนที่จะยอมให้พระเจ้าทรงปกครองพวกเขา