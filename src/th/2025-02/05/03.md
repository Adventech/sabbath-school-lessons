---
title:  ดาเนียลบทที่ 2
date:   28/04/2025
---

ระหว่างการถูกจองจำที่บาบิโลน พระเจ้าทรงอธิบายความสัมพันธ์ระหว่างประชากรของพระองค์กับอาณาจักรต่าง ๆ ในโลกนี้ผ่านทางผู้เผยพระวจนะดาเนียลได้อย่างน่าสนใจที่สุด ประชากรของพระเจ้าไม่ได้เป็นอิสระอีกต่อไป บัดนี้พวกเขาต้องเผชิญกับผลลัพธ์ของการเลือกของพวกเขา (และคงจะเรียนรู้บทเรียนจากผลลัพธ์เหล่านั้น)

`อ่าน ดาเนียล 2:31-35 ซึ่งนำเสนอภาพรวมกว้าง ๆ ของประวัติศาสตร์โลกจนถึงวาระสุดท้าย เราเรียนรู้บทเรียนสำคัญอะไรจากคำพยากรณ์ที่น่าอัศจรรย์นี้`

ในช่วงปลายศตวรรษที่ 19 ผู้คนจำนวนมากเต็มเปี่ยมด้วยความมั่นใจในความก้าวหน้าของมนุษย์ ตัวอย่างหนึ่งคือ งานมหกรรมโลก Paris Exposition ในปี 1900 ซึ่งสะท้อนถึงความหวังอันน่าทึ่งสำหรับอนาคต แน่นอนว่าด้วยความก้าวหน้าทางเทคโนโลยีและวิทยาศาสตร์ หลายคนเชื่อว่าปัญหาที่เลวร้ายที่สุดของมนุษยชาติจะได้รับการแก้ไขในไม่ช้า เมื่อศตวรรษที่ 20 เริ่มต้นขึ้น มนุษย์ก็เข้าสู่แนวคิดแห่งยุคเรืองปัญญา เช่น ความสมบูรณ์แบบของมนุษย์และพลังแห่งเหตุผล ถูกมองว่าเป็นเส้นทางนำไปสู่ยุคใหม่อันรุ่งโรจน์สำหรับมนุษยชาติ

อย่างไรก็ตาม สงครามโลกครั้งที่ 1 ได้ทำลายความหวังเหล่านั้นไปอย่างรวดเร็ว และเมื่อสิ้นสุดศตวรรษที่ 20 มีผู้เสียชีวิตจากสงครามมากกว่า 200 ล้านคน แม้ว่าจะมีความก้าวหน้าอย่างมากในด้านเทคโนโลยี แต่แน่นอนว่าไม่ใช่ในแง่ของศีลธรรม ดังที่ ดร. มาร์ติน ลูเธอร์ คิง จูเนียร์ เคยกล่าวไว้ว่า เราใช้ขีปนาวุธนำวิถี แต่กลับทำให้ผู้คนหลงทาง คำพูดนี้สะท้อนถึงความจริงที่น่าหวาดหวั่นของการผสมผสานระหว่างความก้าวหน้าทางเทคโนโลยีกับการเสื่อมถอยทางศีลธรรมอย่างแท้จริง

นักวิชาการด้านคำพยากรณ์หลายท่านได้สังเกตว่า มูลค่าของโลหะในดาเนียล บทที่ 2 มีแนวโน้มลดลงจากโลหะที่มีค่ามากที่สุดไปสู่โลหะที่มีค่าน้อยที่สุด โดยเริ่มจากทองคำเปลี่ยนเป็นเงิน จากเงินเปลี่ยนเป็นทองแดง จากทองแดงเปลี่ยนเป็นเหล็ก และในที่สุดก็กลายเป็นส่วนผสมของเหล็กและดินเหนียว

ชาร์ลส์ ดาร์วิน คาร์ล มาร์กซ์ และนักคิดคนอื่น ๆ ในศตวรรษที่ 19 ต่างพยายามโน้มน้าวเราว่ามนุษยชาติกำลังก้าวหน้าขึ้น เรากำลังวิวัฒนาการทั้งทางชีววิทยาและสังคม แม้ว่าการดำรงอยู่ของมนุษย์จะมีความกว้างหน้าในบางแง่มุม (อย่างน้อยก็ในด้านกายภาพ) แต่เมื่อพิจารณาอย่างจริงใจต่ออนาคตของโลกที่ปกครองและบริหารอยู่ในปัจจุบัน ใครเล่าจะสามารถมองเห็นความหวังที่แท้จริงในด้านสันติภาพ ความมั่นคง และความเจริญรุ่งเรือง

`พระเยซูทรงเตือนเราว่า “ท่านจะได้ยินเสียงสงครามและข่าวลือเรื่องสงคราม... เพราะว่า ประชาชาติกับประชาชาติ และอาณาจักรกับอาณาจักรจะต่อสู้กัน ทั้งจะเกิดกันดารอาหารและแผ่นดินไหวในที่ต่างๆ ” (มัทธิว 24:6, 7) แม้จะมีคำเตือนเหล่านี้ แต่การที่เราได้รับคำเตือนล่วงหน้าเกี่ยวกับเรื่องเหล่านี้ช่วยให้เรารู้สึกสบายใจได้อย่างไร`