---
title:  พระบัญญัติข้อแรก
date:   27/04/2025
---

สวนเอเดนเป็นพื้นที่แห่งการเรียนรู้สำหรับชนชาติแรกของพระเจ้า ที่นั่น การปฏิสัมพันธ์ระหว่างพวกเขากับสิ่งทรงสร้างถูกออกแบบให้สอนพวกเขาและลูกหลานเกี่ยวกับพระผู้สร้างอย่างลึกซึ้งและต่อเนื่องไม่มีที่สิ้นสุด นางเอลเลน จี. ไว้ท์. ชี้ให้เห็นว่า “มนุษย์คู่ที่บริสุทธิ์นี้ไม่เพียงเป็นเด็กที่อยู่ภายใต้การดูแลของพระเจ้าในฐานะพระบิดาเท่านั้น แต่ยังเป็นนักเรียนที่ได้รับการสั่งสอนจากพระผู้สร้างผู้ทรงปรีชาญาณทุกประการอีกด้วย... ความลึกลับของจักรวาลที่มองเห็นได้เป็น ‘พระราชกิจอันอัศจรรย์ของพระองค์ผู้รอบรู้’ (โยบ 37:16) ซึ่งกลายเป็นแหล่งแห่งการเรียนรู้และความปีติยินดีที่ไม่มีวันสิ้นสุดสำหรับพวกเขา” (บรรพชนและผู้เผยพระวจนะ, หน้า 50, 51)

`อ่าน ปฐมกาล 2:9-17 พระบัญญัติข้อแรกที่เป็นข้อห้ามที่พระเจ้าประทานให้กับมนุษยชาติคืออะไร และเหตุใดจึงสำคัญมาก`

การใช้คำกริยารากศัพท์ tswh ซึ่งแปลว่า “สั่ง” ปรากฏครั้งแรกในปฐมกาล 2:16 โดยเป็นคำสั่งที่พระเจ้าประทานแก่มนุษย์ห้ามไม่ให้กินผลไม้จากต้นไม้แห่งความรู้ดีและชั่ว คำถามที่เกิดขึ้นคือ เหตุใด “ความรู้” จึงถูกห้าม ในเมื่อการสัมผัสและการเรียนรู้เพิ่มเติมดูเหมือนจะมีประโยชน์อยู่เสมอมิใช่หรือ

ตามพระคัมภีร์ ความรู้ไม่ได้มีประโยชน์เสมอไป พระเจ้าทรงมีพระประสงค์ที่จะสอนประชากรของพระองค์อย่างครบถ้วน ในขณะเดียวกันก็ทรงปกป้องพวกเขาจากความทุกข์ทรมานระยะยาวที่อาจเกิดจากความรู้บางประเภท เช่น ความเจ็บปวดที่เกิดขึ้นในภายหลังเมื่อมนุษย์เลือกปกครองตนเองแทนที่จะให้องค์พระผู้เป็นเจ้าทรงเป็นผู้ปกครอง

หลายพันปีต่อมา เมื่อชาวอิสราเอลร้องขอให้มีกษัตริย์ พระเจ้าทรงอธิบายถึงผลลัพธ์ที่จะตามมา (ดังที่เราได้ศึกษาเมื่อสัปดาห์ที่ผ่านมา) พระองค์ทรงแจ้งให้ประชากรของพระองค์ทราบว่าการที่พวกเขาเลือกที่จะถอยห่างจากการปกครองโดยตรงของพระองค์จะก่อให้เกิดผลกระทบที่ยาวนานและถาวรไปจนชั่วนิรันดร์

เมื่อกษัตริย์ของอิสราเอลยิ่งชั่วร้ายมากขึ้น ประชากรแห่งพันธสัญญาของพระเจ้าก็ยิ่งมีความคิดทางโลกมากขึ้น และหลงห่างจากจุดมุ่งหมายที่แท้จริงของตนมากขึ้น ในทางกลับกัน พระเจ้าทรงอนุญาตให้พวกเขาได้รับสิ่งที่พวกเขาปรารถนามากขึ้นไปอีก นั่นคือ การปกครองโดยมนุษย์

การอ่านพระธรรมดาเนียลโดยมีพื้นฐานความเข้าใจนี้จะช่วยเพิ่มพูนความเข้าใจได้อย่างลึกซึ้งยิ่งขึ้น การขึ้นและลงของอาณาจักรต่าง ๆ ที่บรรยายไว้ในนิมิตของพระธรรมดาเนียล ไม่ได้เป็นเพียงการพิพากษา “ชนชาติต่าง ๆ” หรือคนนอกศาสนาเท่านั้น แต่ยังเป็นการพิพากษาอิสราเอลสำหรับการไม่เชื่อฟังและการปฏิเสธที่จะปฏิบัติตาม mitswot (พระบัญญัติ) ของพระองค์ ชีวิตภายใต้การกดขี่ที่ดำเนินมาหลายศตวรรษ แทนที่จะเป็นอิสรภาพที่เคยได้รับในเอเดนตั้งแต่แรก กลับกลายเป็นประสบการณ์การเรียนรู้ใหม่ ซึ่งผู้ที่มีใจเปิดรับการเรียนรู้จะมองเห็นความแตกต่างอย่างชัดเจนระหว่างอาณาจักรของโลกนี้กับอาณาจักรของพระเจ้า

`พิจารณาว่ามีประเภทของความรู้ใดบ้างที่หากเราไม่รับรู้ ย่อมเป็นการดียิ่งกว่า ทั้งนี้ เรื่องดังกล่าวช่วยให้เราเข้าใจถึงข้อห้ามในสวนเอเดนได้อย่างไร`