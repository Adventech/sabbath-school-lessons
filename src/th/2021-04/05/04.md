---
title: เพราะท่านก็เป็นคนต่างด้าวในอียิปต์
date:  26/10/2021
---

`“เพราะฉะนั้นท่านจงมีความรักต่อคนต่างด้าว เพราะท่านทั้งหลายก็เป็นคนต่างด้าวในแผ่นดินอียิปต์” (เฉลยธรรมบัญญัติ 10:19) ข่าวสารอะไรที่มีให้แก่ชนชาติอิสราเอล ข่าวสารจากข้อนี้บอกอะไรแก่เราเช่นกัน`

พระเจ้าตรัสกับอับราฮัมหลายศตวรรษก่อนหน้านี้ว่า “เจ้าจงรู้แน่เถิดว่าพงศ์พันธุ์ของเจ้าจะเป็นคนต่างด้าวในดินแดนซึ่งมิใช่ที่ของเขา และเขาจะต้องรับใช้ชาวเมืองนั้น ชาวเมืองนั้นจะบีบบังคับเขาถึงสี่ร้อยปี” (ปฐมกาล15:13; ดูใน ปฐมกาล 17:8; กิจการ 13:17) แน่นอนว่านี่คือสิ่งที่เกิดขึ้น ในช่วงต้นของการอพยพ เรื่องราวอันน่าทึ่งของการไถ่พวกเขา (อพยพ 15:13)และความรอด (อพยพ 14:13) จากอียิปต์ ได้บันทึกไว้ให้ลูกหลาน เป็นสัญลักษณ์ หรือแบบแผนของการไถ่ให้รอดที่เราได้รับในองค์พระเยซูคริสต์ ในข้อนี้พระเจ้าประสงค์ให้พวกเขาจดจำให้ได้ว่าพวกเขามาจากไหนและเป็นใคร ซึ่งก็คือคนต่างด้าวในแผ่นดินอื่น

กล่าวอีกนัยหนึ่งก็คือว่า จงระลึกถึงช่วงที่เจ้าเป็นเหมือนชายขอบของสังคม ถูกขับไล่ แม้แต่เป็นทาส และอยู่ภายใต้ความเมตตาของผู้ที่แข็งแกร่งกว่า เป็นผู้ที่จะทำร้ายเจ้าได้ตลอดเวลา และพวกเขาก็มักทำเช่นนั้นกับเจ้า และแม้ว่าชนชาติอิสราเอลเป็นประชาชาติที่ได้รับการเลือก ที่พระเจ้าเรียกว่า “อาณาจักรปุโรหิต” (อพยพ 19:6) ถึงแม้ว่าจะมีความแตกต่างบางประการระหว่างพวกเขากับคนต่างด้าวที่อยู่ท่ามกลางพวกเขา โดยเฉพาะในเรื่องพิธีทางศาสนา แต่เมื่อกล่าวถึง “สิทธิมนุษยชน” แล้ว คนต่างด้าว หญิงม่าย และลูกกำพร้าต้องได้รับการปฏิบัติด้วยความเป็นธรรมและยุติธรรมเช่นเดียวกับที่ชนชาติอิสราเอลปรารถนาต่อตนเอง

`อ่านมัทธิว 7:12 พระคัมภีร์ข้อนี้สรุปสิ่งที่พระเจ้าตรัสกับชนชาติอิสราเอลเกี่ยวกับวิธีที่ต้องปฏิบัติต่อผู้อ่อนแอในหมู่พวกเขาอย่างไร`

คำตักเตือนต่อชนชาติอิสราเอลถึงวิธีปฏิบัติต่อคนที่ถูกทอดทิ้งไม่ใช่เป็นบรรทัดฐานของโลกยุคอดีตกาล ในสมัยนั้นคนเหล่านี้บางครั้งถูกปฏิบัติเยี่ยงสัตว์ หรือต่ำกว่า

ในทางตรงกันข้าม ชนชาติอิสราเอลจะต้องแตกต่าง เป็นแสงสว่างสำหรับประชาชาติ แน่นอน ความแตกต่างดังกล่าวนั้นพบได้ในพระเจ้าที่พวกเขานมัสการ วิธีที่พวกเขานมัสการพระองค์ และระบบศาสนาแห่งความจริงทั้งปวงที่พระเจ้าประทานแก่พวกเขา กระนั้นการที่พวกเขาปฏิบัติต่อผู้ที่สังคมไม่ยอมรับด้วยความเมตตาจะเป็นพยานอันทรงพลังต่อแผ่นดินโลกถึงความยอดเยี่ยมของพระเจ้าและความเชื่อของพวกเขา กล่าวอีกนัยหนึ่งได้ว่าจุดประสงค์ของการดำรงอยู่ของพวกเขาก็คือ เพื่อเป็นพยานถึงพระเจ้าแก่โลกใบนี้