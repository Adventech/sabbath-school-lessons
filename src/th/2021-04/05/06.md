---
title: ศาสนาบริสุทธิ์ต่อพระเจ้า
date:  28/10/2021
---

`อ่านเฉลยธรรมบัญญัติ 24:10-15 หลักการสำคัญอะไรที่กล่าวถึงในข้อนี้ เกี่ยวกับวิธีที่เราปฏิบัติต่อผู้ที่อยู่ใต้อำนาจของเรา`

อีกครั้งหนึ่งที่เราเห็นพระเจ้าทรงห่วงใยต่อศักดิ์ศรีความเป็นมนุษย์ขั้นพื้นฐาน บางคนอาจเป็นหนี้คุณ และถึงเวลาที่คุณต้องทวงหนี้ คุณควรให้เกียรติบุคคลนั้นสักหน่อย อย่าหุนหันเข้าไปในที่ของเขาและเรียกร้องอย่างดูถูกดูแคลน แต่จงรอข้างนอกและให้เขาออกมาคืนหนี้แก่คุณ เฉลยธรรม-บัญญัติ 24:12, 13 ดูเหมือนจะบอกว่า ถ้าคนยากจนให้เสื้อผ้าของเขาเป็น “ของประกัน” คุณจะต้องคืนให้เขา เพื่อเขาจะมีเสื้อคลุมตัวเวลานอน ในข้ออื่นๆ กล่าวถึงวิธีปฏิบัติต่อคนยากจนที่ทำงานให้กับเรา ผู้ที่เราจะกดขี่เมื่อใดก็ได้ อย่ากดขี่เขาเหล่านั้น เพราะในสายพระเนตรของพระเจ้าแล้ว นั่นคือบาป และเป็นบาปที่เลวร้ายด้วย กล่าวอีกครั้งว่า หากชนชาติอิสราเอลจะต้องเป็นพยาน เป็นประชากรบริสุทธิ์ดำเนินในความจริงท่ามกลางโลกที่เต็มไปด้วยความผิดพลาด บูชารูปเคารพ ชั่วร้าย และบาป แน่นอนว่า พวกเขาจำต้องเมตตาต่อผู้ที่อ่อนแอที่สุด และผู้ที่ถูกทอดทิ้งมากที่สุด มิฉะนั้นคำพยานของพวกเขาจะมีประโยชน์อันใดเล่า

`อ่านยากอบ 1:27 – 2:11 ยากอบกำลังพูดอะไรในข้อนี้ ที่สะท้อนถึงสิ่งที่พระเจ้าตรัสกับประชากรของพระองค์ในเฉลยธรรมบัญญัติ  ยากอบเชื่อมโยงการปฏิบัติต่อคนยากจนอย่างโหดร้ายกับพระบัญญัติสิบประการอย่างไร`

ไม่มีส่วนใดในพระบัญญัติสิบประการที่บ่งบอกว่าคนร่ำรวยเหนือกว่าคนยากจน แม้ว่าเขาปฏิบัติตามธรรมบัญญัติอย่างเคร่งครัด แต่ในขณะเดียวกันก็ดูหมิ่นคนจนหรือคนขัดสน ก็จะเป็นการเยาะเย้ยการแสดงออกถึงความเชื่อ และการอ้างว่ารักษาพระบัญญัติของผู้นั้น จงรักเพื่อนบ้านเหมือนรักตนเองเป็นการแสดงออกถึงพระบัญญัติของพระเจ้าขั้นสูงสุด และนี่ก็เป็นความจริงยุคปัจจุบันเช่นเดียวกับสมัยของยากอบ และสมัยที่โมเสสกล่าวกับชนชาติอิสราเอลที่พรมแดนของแผ่นดินศักดิ์สิทธิ์

`เราในฐานะเซเว่นธ์เดย์แอ๊ดเวนตีส เหตุใดเราจริงจังกับถ้อยคำของยากอบและเฉลยธรรมบัญญัติมากเท่ากับที่เราถือรักษาพระบัญญัติอย่างเคร่งครัด จากสิ่งที่เราอ่านในยากอบ เหตุใดความเชื่อในการรักษาพระบัญญัติของเราจะช่วยเสริมสร้างความตั้งใจที่จะช่วยเหลือคนยากจนและคนขัดสนที่อยู่ท่ามกลางเรา`