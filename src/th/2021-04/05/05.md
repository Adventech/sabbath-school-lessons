---
title: ยุติธรรมอย่างชอบธรรม
date:  27/10/2021
---

ในฐานะผู้เชื่อ เราได้รับการเรียกให้สะท้อนถึงพระลักษณะของพระเจ้า เปาโลเขียนว่า “ลูกน้อยของข้าพเจ้าเอ๋ย ข้าพเจ้าต้องเจ็บปวดเพราะท่านอีก จนกว่าพระคริสต์จะได้ทรงก่อร่างขึ้นในตัวท่าน” (กาลาเทีย 4:19) เราได้รับการทรงสร้าง “ตามพระฉายาของพระเจ้า” (ปฐมกาล 1:27) ซึ่งต่อมาฉายานั้นถูกความบาปทำให้มัวหมอง ดังที่เราเห็น เมื่อโมเสสกล่าวถึงฤทธิ์อำนาจและความยิ่งใหญ่ของพระเจ้า เขายังกล่าวอีกว่า พระเจ้าไม่รับสินบน และพระองค์ทรงห่วงใยคนอ่อนแอและคนถูกทอดทิ้ง เมื่อพระเจ้าทรงทำสิ่งนี้ ดังนั้นเราควรทำเช่นเดียวกัน

`อ่านในเฉลยธรรมบัญญัติ ข้อพระคัมภีร์ต่อไปนี้กล่าวถึงหัวข้ออะไร เฉลยธรรมบัญญัติ 1:16; เฉลยธรรมบัญญัติ 16:19; เฉลยธรรม-บัญญัติ 24:17; เฉลยธรรมบัญญัติ 27:19`

ล้วนแล้วแต่เป็นสุภาษิตที่เกี่ยวกับคนอ่อนแอ คนยากจน คนถูกทอดทิ้งไม่ได้รับ “ความยุติธรรม” ในแบบเดียวกับผู้ที่มีเงิน อำนาจ และผู้มีเส้นสายได้รับในศาลส่วนใหญ่ของมนุษย์ ไม่ว่าจะอยู่ในประเทศใด ยุคสมัยใด วัฒนธรรมใด  หรือหลักการแห่งความยุติธรรม  และความเท่าเทียมกันที่ปกครองรัฐธรรมนูญหรือกฎหมายจะสูงส่งเพียงใด ไม่ว่าอะไรก็ตาม ความจริงยังคงเหมือนเดิม คนยากจน คนอ่อนแอ และคนที่ถูกทอดทิ้งส่วนใหญ่ไม่เคยได้รับความยุติธรรมอย่างที่คนอื่นได้รับ

สิ่งที่พระเยโฮวาห์พระองค์เองตรัสในข้อนี้เป็นที่น่าสังเกต ความอยุติธรรมเช่นนี้ซึ่งมีอยู่ทุกหนทุกแห่ง ไม่ควรเกิดขึ้นในอิสราเอล ท่ามกลางประชากรของพระเจ้า ผู้จะเป็นตัวแทนของพระองค์ไปทั่วโลก กล่าวอีกนัยหนึ่งด้วยภาษาพูดในยุคปัจจุบันได้ว่า  องค์พระผู้เป็นเจ้าประสงค์ให้มี  “ความยุติธรรมเท่าเทียมกันภายใต้กฎหมาย” ของชนชาติอิสราเอล

แต่เรื่องนี้ลึกซึ้งกว่าเพียงแค่ศาสตร์เกี่ยวกับกฎหมาย “เจ้าทั้งหลายต้องบริสุทธิ์ เพราะเราพระเยโฮวาห์พระเจ้าของเจ้าเป็นผู้บริสุทธิ์” พวกเขารู้ว่าพระเจ้าเที่ยงแท้คือใคร และพวกเขามีรูปแบบการนมัสการที่ถูกต้อง และนำเครื่องบูชาที่ถูกต้องมาถวาย นั่นเป็นสิ่งที่ดี แต่ท้ายสุด จะมีประโยชน์อันใดหากพวกเขาข่มเหงคนที่อ่อนแอและคนยากจนในหมู่พวกเขา พระเยโฮวาห์กล่าวโทษผู้กดขี่ข่มเหงคนยากจนและคนขัดสนในอิสราเอลผ่านทางผู้เผยพระวจนะครั้งแล้วครั้งเล่า คุณจะ “บริสุทธิ์” และข่มเหงผู้อื่นในเวลาเดียวกันได้อย่างไร คุณทำเช่นนั้นไม่ได้ ไม่ว่าคุณจะปฏิบัติตามพิธีกรรมทางศาสนาอย่างเคร่งครัดเพียงใดก็ตาม

`อ่านอาโมส 2:6; 4:1; 5:11; อิสยาห์ 3:14, 15; 10:1, 2 และเยเรมีย์ 2:34 ผู้เผยพระวจนะกล่าวอะไรที่สะท้อนถึงสิ่งที่พระเจ้าได้เตือนชนชาติอิสราเอล และข้อความเหล่านี้บอกอะไรเราในปัจจุบัน`