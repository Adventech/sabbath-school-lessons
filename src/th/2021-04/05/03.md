---
title: จงรักคนต่างด้าว
date:  25/10/2021
---

โมเสสประกาศท่ามกลางคำตักเตือนเหล่านี้ว่า “ดูเถิด ฟ้าสวรรค์และฟ้าสวรรค์อันสูงสุด และโลกกับบรรดาสิ่งสารพัดที่อยู่ในโลกเป็นของพระเยโฮวาห์พระเจ้าของท่าน” (เฉลยธรรมบัญญัติ 10:14) เป็นการสำแดงอำนาจขององค์พระผู้เป็นเจ้าผู้ทรงอานุภาพสูงสุด แนวคิดเช่นนี้ปรากฎในพระคัมภีร์ข้ออื่นๆ เช่นกัน “แผ่นดินโลกกับสรรพสิ่งในนั้นเป็นของพระเจ้า ทั้งพิภพกับบรรดาผู้ที่อยู่ในพิภพนั้น” (สดุดี 24:1)

`อ่าน เฉลยธรรมบัญญัติ 10:17-19 โมเสสประกาศถึงพระเจ้าอย่างไรในที่นี้ ที่สำคัญกว่านั้นคือ พระเจ้าทรงสั่งให้ประชากรของพระองค์ทำอะไร ตามเนื้อหาที่ประกาศในที่นี้`

พระเยโฮวาห์ไม่เพียงแต่เป็นผู้ทรงอานุภาพสูงสุดแห่งสวรรค์และโลกเท่านั้น พระองค์ยังทรงเป็น “พระเจ้าของพระทั้งหลาย และเป็นจอมของเจ้าทั้งปวง” (เฉลยธรรมบัญญัติ 10:17) ข้อนี้ไม่ได้หมายความว่า มีเทพเจ้าอื่นๆ หรือเทพเจ้าที่ด้อยกว่า ดังเช่นเทพเจ้าที่คนนอกศาสนาที่อยู่รอบๆ พวกเขานมัสการ แต่เป็นวิธีกล่าวว่า พระองค์ทรงเป็นพระเจ้าเพียงองค์เดียว “จงดูเถิด ตัวเรา คือเรานี่แหละเป็นผู้นั้น นอกจากเราไม่มีพระเจ้าอื่นใด” (เฉลยธรรม-บัญญัติ 32:39) ซึ่งเป็นการยืนยันอำนาจสูงสุดของพระองค์เหนือพลังอำนาจอื่นใดทั้งปวง ไม่ว่าจะมีอยู่จริงหรือในจินตนาการ ไม่ว่าจะอยู่บนสวรรค์หรือในแผ่นดินโลก

ข้อพระคัมภีร์ยังกล่าวอีกว่า พระองค์ทรงเป็น “พระเจ้าที่ยิ่งใหญ่ ทรงฤทธิ์และน่ากลัว ทรงปราศจากอคติ และมิได้ทรงเห็นแก่อามิษสินบน” ทั้งหมดนี้เป็นส่วนหนึ่งของข่าวสารที่ยิ่งใหญ่กว่า คือ พระเยโฮวาห์ทรงเป็นพระเจ้าของท่าน และท่านเป็นประชากรของพระองค์ ซึ่งต้องเชื่อฟังพระองค์

มีการนำเสนอที่แตกต่างกันอย่างสิ้นเชิงในเรื่องนี้ แน่นอนว่า พระเยโฮวาห์ทรงเป็นพระเจ้าเหนือพระทั้งปวง และเป็นจอมของเจ้าทั้งปวง เป็นผู้มีอำนาจปกครองที่ทรงอานุภาพสูงสุด และเป็นผู้ค้ำจุนการทรงสร้าง (โคโลสี 1:16, 17) แต่พระองค์ทรงห่วงใยลูกกำพร้า แม่ม่าย และคนต่างด้าวด้วย และพระองค์ทรงสำแดงความห่วงใยนั้นโดยการดูแลปรนนิบัติความต้องการด้านร่างกายของพวกเขาในทันที พระเจ้าผู้ทรงสังเกตแม้นกกระจอกสักตัวจะตกลงถึงดิน (มัทธิว 10:29) พระองค์ทรงทราบถึงสภาพของคนเหล่านั้นที่เป็นเหมือนชายขอบของสังคม กล่าวอีกนัยหนึ่งว่า องค์พระผู้เป็นเจ้ากำลังบอกประชากรของพระองค์ว่า ใช่แล้ว พวกเจ้าได้รับเลือก พวกเจ้าเป็นประชากรพิเศษ และเราก็รักเจ้า แต่เราก็รักผู้อื่นด้วยเช่นกัน ซึ่งรวมถึงคนขัดสน และคนไร้ความช่วยเหลือในหมู่พวกเจ้า  และเช่นเดียวกับที่เรารักพวกเขา  เจ้าจงรักพวกเขาด้วย นี่เป็นข้อผูกมัดในพันธสัญญาข้อหนึ่งของเจ้า และเป็นข้อที่สำคัญด้วย

`อ่านสดุดี 146:5-10 พระธรรมสดุดีกล่าวถึงข่าวสารอะไรที่สะท้อนถึงสิ่งที่พระเจ้าตรัสในเรื่องนี้ และข้อความนี้มีความหมายต่อเราในฐานะคริสเตียนในปัจจุบันอย่างไร`