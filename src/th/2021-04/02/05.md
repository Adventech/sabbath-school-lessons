---
title:  คาเดชบารเนีย
date:  06/10/2021
---

มีสิ่งเลวร้ายในช่วงต้นของหนังสือเฉลยธรรมบัญญัติ เป็นสิ่งเลวร้ายแห่งคาเดชบารเนีย ดังที่เราเห็นแล้วว่า เรื่องราวที่น่าเศร้านี้เป็นพื้นหลังของหนังสือเฉลยธรรมบัญญัติ ซึ่งคุ้มค่าที่เราจะศึกษาอย่างถี่ถ้วน

`อ่านกันดารวิถี 14 ผู้คนมีปฏิกิริยาอย่างไรต่อคำรายงานของผู้สอดแนม และผลลัพธ์ต่อปฏิกิริยาของพวกเขาเป็นอย่างไร (ดูเฉลยธรรมบัญญัติ 1:20-46)`

เราได้รับบทเรียนสำคัญมากมายจากเรื่องนี้ แต่มีบทเรียนหนึ่งที่สำคัญ ซึ่งปรากฏอีกครั้งในพระธรรมกันดารวิถี บทที่ 14

`อ่าน กันดารวิถี 14:11-20 เราได้เห็นโมเสสในบทบาทของผู้วิงวอนอีกครั้ง เขาให้เหตุผลสำคัญอะไรในการขอพระเจ้าไม่ให้ทำลายพวกอิสราเอล`

ลองคำนึงถึงสิ่งที่โมเสสพูดกับพระเจ้า หากพระองค์ทรงทำเช่นนี้ ลองคิดดูว่าพระองค์จะปรากฏในสายตาของชาวอียิปต์และประเทศอื่นๆ ในบริเวณนี้อย่างไร ประเด็นนี้สำคัญเพราะว่า ท้ายที่สุดแล้ว ทุกสิ่งที่พระเจ้าประสงค์ทำกับชนชาติอิสราเอล ไม่ใช่เพื่อเห็นแก่พวกเขาเพียงเท่านั้น แต่เพื่อมนุษยชาติทั้งปวงด้วย ชนชาติอิสราเอลจะต้องเป็นแสงสว่างส่องไปทั่วโลก เป็นพยานถึงความรัก ฤทธิ์อำนาจ และความรอดที่พบได้ในพระเจ้าผู้เที่ยงแท้ ไม่ใช่ในรูปเคารพอันไร้ค่าที่คนเหล่านี้เคยบูชา

ตามที่โมเสสกล่าวคือ ถ้าพระองค์ทรงทำลายชนชาตินี้เสีย ประชาชาติต่างๆ จะกล่าวว่า “เพราะพระเจ้าพาชนชาตินี้ไปถึงแผ่นดินที่พระองค์ทรงสัญญาไว้แก่เขานั้นไม่ได้ พระองค์จึงทรงประหารเขาเสียที่ในถิ่นทุรกันดาร” (กันดารวิถี 14:16)

กล่าวอีกนัยหนึ่งได้ว่า สิ่งที่เราเห็นจากเรื่องนี้คือหัวข้อที่พบได้ตลอดทั่วพระคัมภีร์ เป็นแนวคิดที่ว่าพระเจ้าจะต้องได้รับเกียรติจากประชากรของพระองค์  พระสิริ คุณความดี ความรัก และฤทธิ์อำนาจของพระเจ้าจะได้รับการเปิดเผยจากคริสตจักรของพระองค์ในสิ่งที่พระองค์ทรงกระทำผ่านประชากรของพระองค์ แน่นอนว่าประชากรของพระองค์เป็นเหตุให้พระองค์ทรงกระทำพันธกิจนี้ได้ไม่ง่าย แต่ท้ายที่สุดพระเจ้าจะทรงได้รับเกียรติผ่านการกระทำของพระองค์บนโลกนี้

`อ่าน เอเฟซัส 3:10 เปาโลพูดถึงอะไรในข้อนี้ และจะเกิดขึ้นได้อย่างไร “ปัญญาอันซับซ้อน” ของพระเจ้าจะเป็นที่รู้จักในจักรวาลได้อย่างไร เราแต่ละคนมีบทบาทอะไรในการทำให้เรื่องนี้ให้เป็นจริงได้`