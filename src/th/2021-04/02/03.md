---
title:  คำพยากรณ์ได้สำเร็จ
date:  04/10/2021
---

วิทยาศาสตร์สมัยใหม่พยายามนำเสนอความเชื่อบางประการที่ผิด ว่าเป็นความจริง (เช่น จักรวาลเกิดขึ้นจาก “ความว่างเปล่า” หรือสิ่งมีชีวิตทั้งปวงบนโลกเกิดขึ้นจากสารเคมีธรรมดาโดยบังเอิญ) อย่างไรก็ดีวิทยาศาสตร์ก็ยังให้ข้อมูลเชิงลึกที่น่าอัศจรรย์ถึงอำนาจแห่งการทรงสร้างของพระเจ้า ความสอดคล้องกัน ความสมดุล ความแม่นยำของหลายๆ อย่างในธรรมชาติของโลกแม้จะอยู่ในสภาพที่ล้มลงในบาป ก็ยังคงสร้างความประหลาดใจต่อผู้ที่ศึกษาสิ่งเหล่านี้

หากพระเจ้าทรงแม่นยำในเรื่องทางกายภาพแล้ว แน่นอนว่าพระองค์ก็ทรงแม่นยำในเรื่องฝ่ายจิตวิญญาณด้วยเช่นกัน ดังนั้นในข้อเริ่มแรกของเฉลยธรรมบัญญัติ เราจึงเห็นความแม่นยำอย่างเหลือเชื่อของพระเจ้า

`อ่าน เฉลยธรรมบัญญัติ 1:1-6 อะไรคือความหมายเชิงคำพยากรณ์เกี่ยวกับ “ปีที่สี่สิบ” ที่เฉลยธรรมบัญญัติ 1:3 กล่าวถึง`

เกิดอะไรขึ้นหลังจากที่ล้มเหลวอย่างมาก เมื่อโมเสสส่งผู้สอดแนมจากคาเดชบารเนียไปดูแผ่นดิน และประชากรปฏิเสธการทรงเรียกให้ยึดแผ่นดินนั้น พวกเขาได้รับแจ้งว่าจะไม่ได้เข้าไปในแผ่นดินแห่งพระสัญญาตามที่คาดหวังไว้ และพวกเขาจะต้องรอนานแค่ไหนกว่าจะได้เข้าไป “ตามจำนวนวันที่เจ้าเข้าไปสอดแนมในแผ่นดินนั้น ซึ่งมีสี่สิบวัน วันหนึ่งจะเป็นปีหนึ่ง เจ้าทั้งหลายจะรับโทษความผิดของเจ้าอยู่สี่สิบปี เจ้าทั้งหลายจะทราบถึงความไม่พอใจของเรา” (กันดารวิถี 14:34)

เพราะฉะนั้นเฉลยธรรมบัญญัติได้เขียนไว้ถึงปีที่สี่สิบตรงตามที่พระเจ้าได้ทรงบอกพวกเขาไว้ กล่าวอีกนัยหนึ่งว่า พระวจนะแห่งคำพยากรณ์ของพระเจ้าน่าเชื่อถือพอๆ กับพระเจ้าเอง และสิ่งที่เราเห็นในข้อพระธรรมตอนต้นของเฉลยธรรมบัญญัติเป็นหลักฐานเพิ่มเติมให้ไว้วางใจได้ นั่นคือพระเจ้าจะทรงทำตามสิ่งที่พระองค์ตรัส และพระองค์จะทรงทำในเวลาที่พระองค์ตรัสว่าจะทำ

แน่นอนว่านี่ไม่ได้เป็นเพียงช่วงเวลาคำพยากรณ์ช่วงเดียวที่สำเร็จตามที่พระเจ้าตรัสไว้ ลองมองย้อนกลับไปจากตำแหน่งของเราในตอนนี้ เราจะพบว่า ดาเนียล 9:24-27 ที่กล่าวถึงช่วงเวลาของพระเยซูก็สำเร็จตามที่พระเจ้าตรัสไว้ เราจะเห็นได้ว่า “หนึ่งวาระ สองวาระ กับครึ่งวาระ” (ดาเนียล 7:25; ดูวิวรณ์ 12:6, 14; วิวรณ์ 13:5) ก็สำเร็จแล้วตามประวัติศาสตร์ รวมถึง 2,300 วันใน ดาเนียล 8:14 ด้วย

นอกจากองค์ประกอบของเวลาที่แม่นยำแล้ว คำพยากรณ์ของดาเนียล, 7 และ 8 ซึ่งทำนายประวัติศาสตร์โลกได้อย่างแม่นยำและถูกต้อง ได้ให้หลักฐานมากมายแก่เราถึงการรู้แจ้งล่วงหน้า การควบคุมอยู่ และความน่าเชื่อถือของพระเจ้า

`เราจะเห็นได้ว่าพระเจ้าทรงให้คำพยากรณ์ในอดีตเหล่านี้เกิดขึ้นตามที่ทำนายไว้อย่างสัตย์ซื่อ สิ่งนี้ช่วยให้เราวางใจในสิ่งที่พระองค์ตรัสว่าจะเกิดขึ้นในอนาคตได้อย่างไร`