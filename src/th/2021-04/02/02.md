---
title:  พันธกิจของโมเสส
date:  03/10/2021
---

แม้ว่าจะมีการกล่าวถึงโมเสสเป็นครั้งแรกใน อพยพ 2:2 แต่เขาเป็นผู้เขียนหนังสือปฐมกาล ซึ่งเป็นเรื่องราวอำนาจของพระเจ้า และเป็นรากฐานว่าเราเป็นใคร เรามาอยู่ที่นี่ได้อย่างไร เหตุใดสิ่งต่างๆ จึงเลวร้ายอย่างที่เป็นอยู่ แต่กระนั้นทำไมเราจึงยังคงมีความหวัง อย่างไรก็ตาม การทรงสร้าง การล้มลงในบาป พระสัญญาแห่งการไถ่ให้รอด น้ำท่วมโลก อับราฮัม พระกิตติคุณ ทั้งหมดนี้มีรากฐานในปฐมกาล และผู้เขียนพระธรรมปฐมกาลก็คือผู้พยากรณ์โมเสส ยากที่จะประเมินอิทธิพลของชายผู้นี้ได้ ซึ่งเป็นผู้ที่แทบไม่มีที่ติ ทุ่มเทเพื่อพระเจ้า เพราะว่าเขารักพระเจ้า และต้องการรับใช้พระองค์

`อ่าน อพยพ 32:29-32 เป็นบันทึกการสนทนาระหว่างพระเจ้ากับโมเสสหลังจากการทำบาปร้ายแรงในเรื่องของวัวทองคำ เรื่องนี้ให้ข้อคิดอะไรแก่เราเกี่ยวกับลักษณะนิสัยของโมเสส และแม้ว่าเขาจะมีข้อบกพร่อง แต่ทำไมพระเจ้ายังทรงใช้เขาด้วยวิธีอันทรงพลังเช่นนั้น`

แม้ว่าโมเสสไม่มีส่วนเกี่ยวข้องกับบาปนั้น แต่เขาพยายามวิงวอนเพื่อคนบาปเหล่านั้น ถึงขั้นเต็มใจสูญเสียชีวิตของตนเพื่อพวกเขา เป็นที่น่าสนใจใน อพยพ 32:32 เมื่อโมเสสขอพระเจ้า “ยกโทษบาปของเขา” คำนี้จริงๆ แล้วหมายถึง “แบกรับ” โมเสสเข้าใจแรงของบาปและสิ่งที่ต้องทำในการไถ่ให้รอด จึงขอพระเจ้าอย่างจริงจังที่จะ “แบกรับ” บาปของพวกเขา เพราะว่านี่เป็นวิธีเดียวและวิธีสุดท้ายที่บาปของพวกเขาหรือบาปใดๆ ก็ตามจะได้รับการอภัย

ดังนั้นเราจึงเห็นว่า ตั้งแต่ต้นของพระคัมภีร์ มีตัวอย่างให้เห็นถึงการเป็นผู้แทน ซึ่งพระเจ้าในตัวตนของพระเยซู พระองค์เองจะแบกรับความหนักอึ้งและโทษของบาปไว้ ซึ่งเป็นหนทางแห่งความรอดที่พระเจ้าทรงกำหนดไว้ล่วงหน้าสำหรับมนุษยชาติที่ยังคงดำเนินตามหลักการ กฎเกณฑ์ และบทบัญญัติของพระองค์

เปโตรเขียนเกี่ยวกับพระเยซูหลายศตวรรษต่อมาว่า “พระองค์เองได้ทรงรับแบกบาปของเราไว้ในพระกายของพระองค์ที่ต้นไม้นั้น เพื่อว่าเราทั้งหลายจะได้ตายจากบาปได้ และดำเนินชีวิตตามคลองธรรมด้วยบาดแผลของพระองค์ ท่านทั้งหลายจึงได้รับการรักษาให้หาย” (1 เปโตร 2:24)

ในขณะเดียวกัน สิ่งที่เราเห็นในเรื่องราวของโมเสสและปฏิกิริยาต่อบาปของพวกเขา คือโมเสสในบทบาทของผู้วิงวอนแทนประชากรที่ตกอยู่ในบาป ชี้ให้เห็นสิ่งที่พระเยซูจะทรงทำเพื่อเราด้วย (ฮีบรู 7:25)

`เต็มใจที่จะสูญเสียชีวิตตนเองเพื่อประชากรของเขาอย่างนั้นหรือ ลองคิดให้มากขึ้นถึงความหมายโดยนัยของคำเหล่านั้น ความหมายของการรักผู้อื่นอย่างแท้จริงนั้นคืออะไร`