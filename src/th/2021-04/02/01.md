---
title:  ประวัติศาสตร์ของโมเสส
date:  02/10/2021
---

### อ่านข้อพระคัมภีร์สำหรับบทเรียนสัปดาห์นี้
เฉลยธรรมบัญญัติ 1-3; อพยพ 32:29-32; กันดารวิถี 14, เอเฟซัส 3:10; ปฐมกาล 15:1-16; ยอห์น 14:9

> <p>ข้อควรจำ</p>
> “และได้รับประทานอาหารทิพย์ทุกคน  และได้ดื่มน้ำทิพย์ทุกคน เพราะว่าเขาได้ดื่มน้ำซึ่งไหลออกมาจากพระศิลาที่ติดตามเขามา พระศิลานั้นคือพระคริสต์” (1 โครินธ์ 10:3, 4)

“พระธรรมดังกล่าวเป็นคำกล่าวของโมเสส” (เฉลยธรรมบัญญัติ 1:1) นี่เป็นการเริ่มต้นของหนังสือเฉลยธรรมบัญญัติ แม้ว่าโมเสสและเรื่องราวของโมเสสจะเป็นเนื้อหาหลักในหนังสือเล่มนี้ ตั้งแต่ถ้อยคำเริ่มต้นจนกระทั่งการเสียชีวิตในแผ่นดินโมอับ (เฉลยธรรมบัญญัติ 34:5) แต่แท้จริงแล้วหนังสือเฉลยธรรมบัญญัติเกี่ยวกับพระเยซูคริสต์เจ้า เพราะพระองค์ทรงเป็นหนึ่งในพระผู้สร้างเรา (ปฐมกาล บทที่ 1, 2; ยอห์น 1:1-3) ค้ำจุนเรา (โคโลสี 1:15-17; ฮีบรู 1:3) และไถ่เราให้รอด (อิสยาห์ 41:14; ติตัส 2:14) ก็คือว่า หนังสือเฉลยธรรมบัญญัติเปิดเผยให้เห็นว่าพระเจ้ายังคงสร้าง ค้ำจุน และไถ่ประชากรของพระองค์ในช่วงเวลาสำคัญยิ่งของประวัติศาสตร์แห่งความรอด

ท้ายที่สุดแล้วในขณะที่ลูกหลานชาวอิสราเอลกำลังเข้าสู่แผ่นดินคานาอัน โมเสสได้ให้บทเรียนประวัติศาสตร์แก่พวกเขา ซึ่งเป็นหัวข้อที่กล่าวซ้ำตลอดทั่วพระคัมภีร์ คือจงระลึกถึงสิ่งที่พระผู้เป็นเจ้าทรงทำเพื่อเราในอดีต

คำตักเตือนนี้มีความหมายแก่เราด้วย เราซึ่งอยู่ ณ ขอบชายแดนของแผ่นดินแห่งพันธสัญญาที่ดีกว่า “การทบทวนอดีตของเราในการเดินทางก้าวขึ้นสู่สถานะปัจจุบันทุกย่างก้าว...ข้าพเจ้าเต็มไปด้วยความอัศจรรย์ใจและเชื่อมั่นในพระคริสต์ในฐานะผู้นำ เราไม่มีอะไรที่ต้องกลัวในอนาคต เว้นแต่เราลืมวิธีที่พระเจ้าได้ทรงนำเราและคำสอนของพระองค์ในอดีต” (เอลเลน จี. ไว้ท์, Life Sketches, หน้า 196)