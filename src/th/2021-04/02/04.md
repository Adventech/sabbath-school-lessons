---
title:  มากขึ้นเป็นพันเท่า
date:  05/10/2021
---

หลังจากการเดินทางไกลในถิ่นทุรกันดาร โมเสส (เป็นผู้เผยพระวจนะ แม้แท้จริงแล้วเขาเป็นมากกว่านั้นเสียอีก) กล่าวตามที่พระเจ้าตรัสเขาว่า “ดูเถิด เราได้ตั้งแผ่นดินนั้นไว้ตรงหน้าเจ้าทั้งหลาย เจ้าทั้งหลายจงเข้าไปยึดครองแผ่นดิน ซึ่งพระเจ้าทรงสัญญากับบรรพบุรุษของเจ้าคือ อับราฮัม อิสอัค และยาโคบ ว่าจะให้แก่เขาทั้งหลายและแก่เผ่าพันธุ์ของเขาด้วย” (เฉลยธรรมบัญญัติ 1:8) อย่างไรก็ตาม จงสังเกตว่าเกิดอะไรขึ้นหลังจากนั้น

`อ่านเฉลยธรรมบัญญัติ 1:9-11 หมายความว่าอะไร โดยเฉพาะ ในแนวคิดที่ว่า พวกเขาถูกพระเจ้าลงโทษสำหรับการกบฏที่เกิดขึ้นที่ คาเดชบารเนีย`

ในข้อนี้เราเห็นอีกตัวอย่างหนึ่งของพระคุณของพระเจ้า แม้ท่ามกลางการพเนจรในถิ่นทุรกันดาร พวกเขาก็ได้รับพระพร “พระองค์ทรงชุบเลี้ยงเขาทั้งหลายในถิ่นทุรกันดารสี่สิบปี และเขามิได้ขาดสิ่งใดเลย เสื้อผ้าของเขาไม่ขาดวิ่น และเท้าของเขามิได้บวม” (เนหะมีย์ 9:21)

อีกครั้งหนึ่งที่โมเสสแสดงความรักต่อประชากรของเขา ทูลขอพระเจ้าให้ทรงเพิ่มพูนสิ่งที่พระองค์เคยกระทำให้พวกเขามากขึ้นเป็นพันเท่า

`อ่านเฉลยธรรมบัญญัติ 1:12-17 อะไรคือผลลัพธ์โดยตรงจากพระพรที่พระเจ้าประทานแก่พวกเขา และโมเสสดำเนินการอย่างไรเพื่อรับมือกับสถานการณ์นี้`

แม้ว่าพระเจ้าจะทรงสถิตอยู่ท่ามกลางพวกเขาอย่างทรงฤทธิ์  ก็ยังจำเป็น ต้องมีการจัดระเบียบ มีโครงสร้าง และระบบความรับผิดชอบ ชนชาติอิสราเอลเป็น qahal คือชุมชนที่เป็นระเบียบ (ดูเฉลยธรรมบัญญัติ 31:30) เป็นเช่นบรรพบุรุษของพระคัมภีร์พันธสัญญาใหม่ ภาษากรีกใช้คำว่า ekklesia แปลว่า “คริสตจักร” (มัทธิว 16:18) นอกจากนี้แม้ว่าจะอยู่ในบริบทที่ต่างออกไป เปาโลไม่เคยห่างจากพื้นฐานของชาวยิว และใน 1 โครินธ์ บทที่ 12 เปาโลบรรยายอย่างชัดเจนถึงความจำเป็นที่ต้องมีคนที่มีคุณสมบัติเหมาะสมมารับตำแหน่งต่างๆ เพื่อให้ร่างกายทำหน้าที่ได้ถูกต้อง เช่นเดียวกับที่เราเห็นได้ในเฉลยธรรมบัญญัติและชุมชนที่เป็นระเบียบ (qahal) ในถิ่นทุรกันดาร คริสตจักรในทุกวันนี้ก็เป็นเช่นเดียวกับชุมชนที่เป็นระเบียบ (qahal) ในยุคสมัยนั้น เป็นร่างกายเดียวกันที่มีผู้คนทำหน้าที่ต่างๆ ตามของประทานของแต่ละคน

บางครั้งเราได้ยินผู้คนวิจารณ์ศาสนาที่จัด “ระบบ” (แล้วพวกเขาต้องการอะไร ศาสนาที่ “ไม่เป็นระบบ” อย่างนั้นหรือ) พระวจนะของพระเจ้าโดยเฉพาะในพระคัมภีร์พันธสัญญาใหม่รับรองคริสตจักรที่เป็นระบบ