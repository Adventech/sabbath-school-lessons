---
title:  ความชั่วช้าของชาวอาโมไรต์
date:  07/10/2021
---

ในเฉลยธรรมบัญญัติ บทที่ 2 และ 3 โมเสสยังคงเล่าประวัติศาสตร์ ของชนชาติอิสราเอลต่อไป และด้วยพระพรของพระเจ้า พวกเขากำจัดศัตรูอย่างไร เมื่อพวกเขาซื่อสัตย์ พระเจ้าประทานชัยชนะแก่พวกเขา แม้แต่ชัยชนะเหนือ “คนที่มีกำลังมาก” (เฉลยธรรมบัญญัติ 2:11, 20; เฉลยธรรมบัญญัติ 3:13)

แน่นอนว่า เรื่องการทำลายประชาชาติเหล่านี้เป็นหัวข้อยากที่จะเข้าใจ แต่อย่างน้อยเราจำเป็นต้องศึกษา แม้ว่าลูกหลานชาวอิสราเอลจะเข้าหาชนชาติเหล่านั้นด้วยสันติภาพก่อน (เฉลยธรรมบัญญัติ 20:10, 11) แต่หากคนเหล่านั้นไม่ยอมรับข้อเสนอ บางครั้งชนชาติอิสราเอลก็ต้องเข้าทำลาย ซึ่งรวมทั้งผู้หญิงและเด็กด้วย “และพระเยโฮวาห์พระเจ้าของเราทั้งหลายได้ทรงมอบท่านไว้ในมือของเรา และเราได้ตีทำลายท่านกับโอรสและพลโยธาทั้งหลายของท่านเสีย ครั้งนั้นเราได้ยึดเมืองทั้งปวงของท่าน และเราได้ทำลายทุกๆ เมืองเสียสิ้น เราทำลายผู้ชายผู้หญิงและเด็กทั้งหลายในทุกเมืองไม่ให้มีเหลือเลย” (เฉลยธรรมบัญญัติ 2:33, 34)

บางคนพยายามหลีกเลี่ยงเรื่องนี้ เพียงบอกว่าเรื่องราวเหล่านี้ไม่เป็นความจริง อย่างไรก็ตาม เนื่องจากเราเชื่อว่า “พระคัมภีร์ทุกตอนได้รับการดลใจจากพระเจ้า และเป็นประโยชน์ในการสอน การตักเตือนว่ากล่าว การปรับปรุงแก้ไขคนให้ดี และการอบรมในทางธรรม” (2 ทิโมธี 3:16) นี่จึงไม่ใช่ทางเลือกที่เหมาะสมสำหรับชาวเซเว่นธ์เดย์แอ๊ดเวนตีส ดังนั้นเหตุการณ์นี้จึงเป็นคำถามที่ยากสำหรับเรา

`อ่าน ปฐมกาล 15:1-16 พระเจ้าตรัสอะไรกับอับรามใน ปฐมกาล 15:16 และให้ความกระจ่างในเรื่องยากที่จะเข้าใจนี้อย่างไร`

ไม่ต้องสงสัยเลยว่า ประชากรในประเทศนอกรีตมากมายเหล่านี้โหดร้ายและทารุณอย่างยิ่ง เป็นผู้ที่สมควรเผชิญกับพระพิโรธและการลงโทษจากพระเจ้ามานานก่อนหน้านั้นเสียอีก นั่นเป็นความจริง และแม้ว่าหากพระเจ้าจะทรงรอคอยอย่างอดทนให้พวกเขาเปลี่ยนวิถีทางของพวกเขา และพวกเขาก็ไม่เปลี่ยนแปลง นี่ก็คงไม่เปลี่ยนความจริงอันโหดร้ายในการสังหารทุกคนรวมถึงเด็กๆ ด้วย (แน่นอนว่า เด็กหลายคนสูญเสียชีวิตในน้ำท่วมโลกมากกว่าที่ชนชาติอิสราเอลสังหาร)

ความจริงก็คือว่า ณ ตอนนี้ ด้วยข้อมูลที่จำกัดในบริบททั้งหมดของเหตุการณ์ที่เรามี เราเพียงแค่ต้องยอมรับความจริงอันโหดร้ายนี้ และวางใจในคุณความดีของพระเจ้าที่เปิดเผยในรูปแบบอื่นๆ อีกมากมาย ความเชื่อไม่ใช่เป็นเพียงแต่การรักพระเจ้าในวันที่สดใส ในป่าที่สวยงามซึ่งเต็มไปด้วยภาพและเสียงที่น่าอัศจรรย์ แต่เป็นการเชื่อใจในพระองค์แม้เราจะไม่เข้าใจอย่างถ่องแท้ก็ตาม

`อ่าน 1 โครินธ์ 10:1-4 และ ยอห์น 14:9 ข้อพระคัมภีร์เหล่านี้และข้ออื่นๆ ที่คล้ายคลึงกัน ช่วยให้เราเรียนรู้ที่จะวางใจในความรัก ความยุติธรรม และคุณความดีของพระเจ้าอย่างไร แม้ดูเหมือนยากที่จะเข้าใจพระเจ้า`