---
title: การเสียชีวิตของโมเสส
date:  21/12/2021
---

โมเสสผู้น่าสงสาร เดินทางมาไกลมาก ผ่านอะไรมามากมาย จะต้องถูกตัดออกจากการทำให้พระสัญญาที่กระทำกับอับรามเมื่อหลายศตวรรษก่อนสำเร็จ “ดินแดนนี้เราจะยกให้พงศ์พันธุ์ของเจ้า” (ปฐมกาล 12:7)

`อ่านเฉลยธรรมบัญญัติ 34:1-12 เกิดอะไรขึ้นกับโมเสส พระเจ้าตรัสอะไรเกี่ยวกับเขาที่แสดงให้เห็นว่าเขาเป็นคนพิเศษ`

“ในช่วงเวลาอันโดดเดี่ยวนั้น โมเสสได้ทบทวนชีวิตที่ผกผันและยากลำบาก ตั้งแต่เขาออกจากเกียรติยศอันสง่างามจากอาณาจักรอียิปต์ที่จะได้ครอบครอง มาเข้าร่วมกลุ่มกับประชากรที่ได้รับการเลือกสรรจากพระเจ้า เขาระลึกถึงช่วงเวลาหลายปีอันยาวนานอยู่กับฝูงสัตว์ของเยโธรในทะเลทราย ทูตสวรรค์ที่ปรากฏตัวในพุ่มไม้ที่ไฟลุกโชติช่วง และการได้รับการทรงเรียกให้ช่วยชาวอิสราเอล เป็นอีกครั้งที่เขาเห็นการอัศจรรย์อันยิ่งใหญ่แห่งฤทธิ์อำนาจของพระผู้เป็นเจ้าที่สำแดงเพื่อผู้คนที่เลือกสรร และพระเมตตาอย่างอดทนอดกลั้นอันยาวนานของพระองค์ในช่วงหลายปีที่พวกเขาพเนจรและกบฏ แม้พระเจ้าได้ทรงทำทุกสิ่งเพื่อพวกเขา แม้เขาจะอธิษฐานและลงแรงเพียงใด มีเพียงผู้ใหญ่สองคนเท่านั้นในกองทัพใหญ่โตที่ออกจากอียิปต์พบว่าสัตย์ซื่อจนสามารถเข้าในแผ่นดินแห่งพันธสัญญาได้ ในขณะที่โมเสสทบทวนผลงานของเขา ชีวิตแห่งการทดลองและเสียสละของเขาดูเหมือนจะไร้ประโยชน์” (เอลเลน จี. ไว้ท์, บรรพชนกับผู้เผยพระวจนะ, หน้า 471, 472)

เฉลยธรรมบัญญัติ 34:4 บอกบางสิ่งที่น่าสนใจมาก “นี่คือแผ่นดินซึ่งเราได้ปฏิญาณต่ออับราฮัม ต่ออิสอัค และต่อยาโคบว่า ‘เราจะให้แก่พงศ์พันธุ์ของเจ้า’” พระเจ้าทรงใช้ภาษาเกือบจะคำต่อคำเหมือนกับครั้งที่พระองค์เคยตรัสกับบรรพชนและลูกหลาน เกี่ยวกับเรื่องที่จะมอบแผ่นดินนี้แก่พวกเขาซ้ำแล้วซ้ำเล่า และในตอนนี้พระองค์กำลังตรัสอีกครั้งกับโมเสส

พระเจ้ายังตรัสด้วยว่า “เราให้เจ้าเห็นกับตา แต่เจ้าจะไม่ได้เข้าไปในแผ่นดินนั้น” (เฉลยธรรมบัญญัติ 34:4) ไม่มีทางที่โมเสสซึ่งยืนอยู่ ณ ที่นั่น แล้วจะเห็นทุกสิ่งที่องค์พระผู้เป็นเจ้าทรงชี้ให้ดูด้วยสายตาปกติ ตั้งแต่โมอับไปจนถึงดาน ไปจนถึงนัฟทาลี และต่อไปอีก นางเอลเลน จี. ไว้ท์ เขียนไว้อย่างชัดเจนว่า เป็นการเปิดเผยที่เหนือธรรมชาติ ไม่เพียงแต่ดินแดนนั้น แต่รวมไปถึงเมืองนั้นจะมีลักษณะอย่างไรหลังจากที่พวกเขาเข้าครอบครองแล้ว

อีกแง่หนึ่ง ดูเหมือนว่าพระเจ้าทรงตอกย้ำโมเสส เจ้าควรที่จะได้เข้าไปในเมืองนั้นหากเจ้าเพียงแต่เชื่อฟังเราตามที่ควรจะเป็น หรืออะไรทำนองนั้นแต่ไม่เป็นเช่นนั้น พระเจ้ากำลังสำแดงให้โมเสสเห็นว่า แม้สิ่งต่างๆ จะผิดพลาด แม้โมเสสจะผิดพลาด แต่พระเจ้ายังคงสัตย์ซื่อต่อพันธสัญญาที่พระองค์ทรงกระทำกับบรรพบุรุษและกับชนชาติอิสราเอลเอง ดังที่เราจะเห็นต่อไปว่า พระเจ้ามีสิ่งที่ดีกว่าเตรียมไว้ให้กับผู้รับใช้ที่สัตย์ซื่อแม้จะมีข้อบกพร่องก็ตาม