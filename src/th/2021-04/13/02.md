---
title: 'บาปของโมเสส: ตอนที่ 1'
date:  19/12/2021
---

แม้ว่าลูกหลานชาวอิสราเอลจะละทิ้งความเชื่อและต้องพเนจรไปในถิ่นทุรกันดารครั้งแล้วครั้งเล่า แต่พระเจ้ายังคงจัดเตรียมให้พวกเขาอย่างน่าอัศจรรย์ นั่นคือพระคุณของพระเจ้าหลั่งไหลมาสู่พวกเขา แม้พวกเขาไม่สมควรได้รับก็ตาม (ซึ่งส่วนใหญ่ก็เป็นเช่นนั้น) เราเองทุกวันนี้ก็เช่นกัน เป็นผู้รับพระคุณของพระองค์แม้เราเองก็ไม่สมควรได้รับเหมือนกัน ที่จริงแล้วก็คงไม่เรียกว่าพระคุณ หากเราสมควรได้รับมิใช่หรือ

และนอกเหนือจากอาหารอันอุดมสมบูรณ์ที่พระเจ้าประทานแก่พวกเขาในถิ่นทุรกันดารอย่างน่าอัศจรรย์  การสำแดงพระคุณของพระเจ้าอีกประการหนึ่งก็คือ การจัดหาน้ำ หากปราศจากน้ำ พวกเขาก็คงพินาศอย่างรวดเร็ว โดยเฉพาะอยู่ในทะเลทรายที่แห้งแล้ง ร้อน และรกร้างว่างเปล่า เปาโลเขียนถึงประสบการณ์นี้ว่า “และได้ดื่มน้ำทิพย์ทุกคน เพราะว่าเขาได้ดื่มน้ำซึ่งไหลออกมาจากพระศิลาที่ติดตามเขามา พระศิลานั้นคือพระคริสต์” (1 โครินธ์ 10:4) นางเอลเลน จี. ไว้ท์ ยังเสริมอีกว่า “ทุกที่ในการเดินทาง พวกเขาต่างต้องการน้ำ ณ ที่นั่น ข้างๆ ค่ายพักของพวกเขา น้ำก็พุ่งออกมาจากซอกหิน” (บรรพชนกับผู้เผยพระวจนะ, หน้า 411)

`อ่านกันดารวิถี 20:1-13 เกิดอะไรที่นั่น เราเข้าใจเรื่องที่พระเจ้าทรงลงโทษโมเสสเนื่องจากการกระทำของเขาอย่างไร`

ไม่ใช่เรื่องยากที่จะมองเห็นและเข้าใจความคับข้องใจของโมเสส หลังจากทุกสิ่งทุกอย่างที่พระเจ้าได้ทรงทำเพื่อพวกเขา รวมถึงหมายสำคัญและการอัศจรรย์และการช่วยให้รอดอย่างอัศจรรย์ใจ ในที่สุดพวกเขาก็มาถึงพรมแดนของแผ่นดินแห่งพันธสัญญา และแล้วเกิดอะไรขึ้นอีก ในทันใดนั้น เกิดการขาดแคลนน้ำ และพวกเขาเริ่มวางแผนต่อต้านโมเสสและอาโรน พระเจ้าไม่สามารถจัดหาน้ำให้พวกเขาได้เหมือนที่พระองค์ทรงกระทำเพื่อพวกเขาบ่อยๆ หรือ ไม่ใช่แน่นอน พระองค์ทรงทำได้ และพระองค์ก็กำลังจะทำเช่นนั้นอีก

อย่างไรก็ตามให้ดูคำพูดของโมเสสในขณะที่เขาตีหินนั้นสองครั้ง “เจ้าผู้กบฏจงฟัง ณ บัดนี้จะให้เราเอาน้ำออกจากหินนี้ให้พวกเจ้าดื่มหรือ” (กันดารวิถี 20:10) ทุกคนได้ยินความโกรธในน้ำเสียงนั้น เพราะโมเสสเริ่มต้นด้วยการเรียกพวกเขาว่า “เจ้าผู้กบฏ”

ปัญหาไม่ได้อยู่ที่ความโกรธของเขาเองมากนัก ซึ่งจริงๆ ก็แย่แต่พอเข้าใจได้ แต่เมื่อเขากล่าวว่า “จะให้เราเอาน้ำออกจากหินนี้ให้พวกเจ้าดื่มหรือ” ดูราวกับว่าด้วยตัวเขาเองหรือด้วยน้ำมือมนุษย์สามารถทำน้ำให้ออกจากหินได้ในความโกรธของเขา ดูเหมือนเขาจะลืมไปชั่วขณะว่า มีเพียงฤทธิ์อำนาจของพระเจ้าเท่านั้นที่ทำงานท่ามกลางประชาชนที่สามารถทำการอัศจรรย์นั้นได้ ในจำนวนคนทั้งหมดนั้น โมเสสน่าจะรู้ดีที่สุด

`เราพูดหรือทำสิ่งต่างๆ ด้วยความโกรธบ่อยแค่ไหน แม้เราจะเชื่อว่าความโกรธนั้นมีเหตุผลก็ตาม เราเรียนรู้ที่จะหยุดโกรธ อธิษฐาน และแสวงหาอำนาจของพระเจ้าให้เราพูดและทำสิ่งที่ถูกต้อง ก่อนที่เราจะพูดและทำผิดได้อย่างไร`