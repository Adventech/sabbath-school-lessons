---
title: การฟื้นคืนชีพของเราทั้งปวง
date:  23/12/2021
---

ด้วยความรู้ที่ได้รับจากพระคัมภีร์พันธสัญญาใหม่ การตัดโมเสสออกจากดินแดนแห่งพันธสัญญาดูเหมือนจะไม่ใช่เป็นการลงโทษมากนักอีกต่อไป แทนที่จะเข้าสู่แผ่นดินคานาอันฝ่ายโลก และต่อมาคือ กรุงเยรูซาเล็มฝ่ายโลก (ซึ่งประวัติศาสตร์ทั้งปวงที่เราต่างรู้กันดีคือ เป็นสถานที่แห่งสงคราม การพิชิต และความทุกข์ทรมาน) ในตอนนี้ “เทพนครเยรูซาเล็ม” (ฮีบรู 12:22) เป็นบ้านของโมเสส ซึ่งเป็นที่พำนักที่ดีกว่าแน่นอน

โมเสสเป็นตัวอย่างแรกในพระคัมภีร์ในเรื่องของการฟื้นคืนชีพจากความตาย เอโนคได้รับขึ้นสู่สวรรค์โดยไม่เห็นความตาย (ปฐมกาล 5:24) และเอลียาห์ก็เช่นกัน (2 พงศ์กษัตริย์ 2:11) แต่เท่าที่บันทึกไว้ โมเสสเป็นผู้แรกที่ได้รับการฟื้นคืนชีพสู่ชีวิตนิรันดร์

เราไม่รู้ว่าโมเสสนอนหลับใต้พื้นดินนานแค่ไหน แต่นั่นไม่ใช่สิ่งสำคัญไม่ว่าเขาจะหลับตาลงในความตาย 3 ชั่วโมงหรือ 300 ปี สำหรับเขาแล้วนั้นมีค่าเท่ากัน  เช่นเดียวกับคนตายทุกคนในตลอดประวัติศาสตร์ที่ผ่านมา  ประสบการณ์ของพวกเขาเกี่ยวกับความตายคงไม่แตกต่างจากของโมเสส เราหลับตาลงในความตาย และสิ่งถัดไปที่เรารู้ก็คือ การเสด็จกลับมาครั้งที่สองของพระเยซู หรือการพิพากษาครั้งสุดท้ายไม่แบบใดก็แบบหนึ่ง (อ่าน วิวรณ์ 20:7-15)

`อ่าน 1 โครินธ์ 15:13-22 เราพบพระสัญญาอันยิ่งใหญ่อะไรในข้อนี้ และทำไมถ้อยคำของเปาโลจะสมเหตุสมผลก็ต่อเมื่อเราเข้าใจว่าคนที่ตายแล้วนอนหลับในพระคริสต์จนถึงวันฟื้นคืนชีพ`

หากปราศจากความหวังเรื่องการฟื้นคืนชีพ เราก็ไม่มีความหวังเลย การฟื้นคืนพระชนม์ของพระคริสต์เป็นหลักประกันของเรา คือการที่พระองค์ “ได้ทรงชำระบาปแล้ว” (ฮีบรู 1:3) บนกางเขนในฐานะพระเมษโปดกผู้ทรงสิ้นพระชนม์เพื่อเรา พระคริสต์ทรงสิ้นพระชนม์และเป็นขึ้นจากความตาย เพราะการฟื้นคืนชีพของพระองค์ เราจึงมีหลักประกัน โมเสสเป็นแบบอย่างแรกของมนุษย์ที่ล้มลงในบาป ที่เป็นขึ้นจากความตาย เพราะสิ่งที่พระคริสต์จะทรงทำ โมเสสจึงถูกปลุกให้เป็นขึ้นมา และเพราะสิ่งที่พระคริสต์ได้ทรงทำแล้ว เราก็จะถูกปลุกขึ้นมาจากความตายด้วยเช่นกัน

ด้วยเหตุนี้ โมเสสจึงเป็นแบบอย่างแห่งการไถ่ให้รอดโดยความเชื่อความเชื่อที่แสดงออกมาในชีวิตแห่งความสัตย์ซื่อและไว้วางใจในพระเจ้า แม้เขาจะล้มลุกคลุกคลานในตอนท้ายก็ตาม เราเห็นได้จากหนังสือเฉลยธรรมบัญญัติทั้งเล่มว่า โมเสสพยายามเรียกร้องประชากรของพระเจ้าให้สัตย์ซื่อในแบบเดียวกัน และเราก็เช่นกันซึ่งอยู่ชายแดนของแผ่นดินแห่งพันธสัญญา จะต้องตอบสนองต่อพระคุณที่ให้แก่พวกเราในแบบเดียวกัน

`มิใช่พระเจ้าองค์เดียวกันนี้หรือที่เรียกร้องให้เราสัตย์ซื่อต่อพระองค์ด้วยเช่นกัน เราจะทำอะไรได้บ้าง เพื่อให้แน่ใจว่าเราจะไม่ทำผิดพลาดแบบเดียวกับที่โมเสสเตือนไว้ล่วงหน้าในเฉลยธรรมบัญญัติ`