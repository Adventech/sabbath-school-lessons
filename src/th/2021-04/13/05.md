---
title: การฟื้นคืนชีพของโมเสส
date:  22/12/2021
---

“เหตุฉะนั้นโมเสสผู้รับใช้ของพระเจ้า จึงสิ้นชีวิตที่นั่นในแผ่นดินโมอับ ตามพระดำรัสของพระเจ้า  และพระองค์ทรงฝังท่านไว้ในหุบเขาในแผ่นดินโมอับตรงข้ามเบธเปโอร์ จนถึงทุกวันนี้หามีผู้ใดรู้จักที่ฝังศพของท่านไม่” (เฉลยธรรมบัญญัติ 34:5, 6) พระคัมภีร์เพียงไม่กี่ข้อนี้ เป็นศูนย์กลางของชีวิตชาวอิสราเอล ชายผู้หนึ่งซึ่งงานเขียนของเขามีชีวิตอยู่ ไม่เพียงแต่ในสมัยอิสราเอลเท่านั้น แต่อยู่ในคริสตจักรและในธรรมศาลาจนทุกวันนี้ด้วย ชายผู้นั้นได้จบชีวิตลงแล้ว

โมเสสสิ้นชีวิตลง และถูกฝัง ผู้คนไว้ทุกข์ และก็จบลง หลักการของพระวจนะในพระธรรมวิวรณ์ใช้ได้กับในเรื่องนี้คือ “คนทั้งหลายที่ตายเพื่อองค์พระผู้เป็นเจ้าจะเป็นสุข” “จริงอย่างนั้น” พระวิญญาณตรัสไว้ “เขาได้หยุดพักจากการงานของเขา เพราะการงานที่เขาได้กระทำนั้นจะติดตามเขาไป” (วิวรณ์ 14:13)

อย่างไรก็ตาม การเสียชีวิตของโมเสสยังไม่ใช่บทสุดท้ายของเรื่องราวชีวิตของเขา

`อ่านยูดาห์ บทที่ 9 เกิดอะไรขึ้น และพระคัมภีร์ข้อนี้ช่วยอธิบายการปรากฏตัวของโมเสสในภายหลังในพระคัมภีร์พันธสัญญาใหม่อย่างไร`

แม้เราจะเห็นภาพเพียงน้อยนิด แต่ก็เป็นการบรรยายฉากให้เห็นอย่างน่าเหลือเชื่อ มีคาเอลหรือองค์พระคริสต์โต้เถียงกับมารเรื่องศพของโมเสส โต้เถียงอย่างนั้นหรือ ไม่ต้องสงสัยเลยว่า โมเสสเป็นคนบาป เห็นได้ว่าบาปสุดท้ายที่เห็นได้ของเขาคือ เขารับเอาสง่าราศีซึ่งเป็นของพระเจ้ามาเป็นของเขาเอง ซึ่งเป็นบาปชนิดเดียวกันกับ “ข้าจะขึ้นไปเหนือความสูงของเมฆ ข้าจะกระทำตัวของข้าเหมือนองค์ผู้สูงสุด” (อิสยาห์ 14:14) ที่ทำให้ลูซิเฟอร์ถูกโยนลงมาจากสวรรค์ตั้งแต่แรกเริ่ม การโต้เถียงเรื่องศพของโมเสสจึงควรเกิดขึ้น เพราะ ณ เวลานั้นพระคริสต์ทรงอ้างสิทธิ์ให้โมเสสในเรื่องของพระสัญญาแห่งการฟื้นคืนชีพ

แต่พระคริสต์ทรงทำเช่นนั้นเพื่อคนบาป เช่น โมเสสผู้ละเมิดธรรมบัญญัติของพระองค์ได้อย่างไร แน่นอนว่าคำตอบคือ ที่กางเขนเพียงเท่านั้น เห็นได้ชัดว่า พระเจ้ากำลังทอดพระเนตรไปยังกางเขน อ้างสิทธิ์ให้โมเสสฟื้นคืนชีพอีกครั้ง ดังเช่นเดียวกับเครื่องสัตวบูชาทั้งหมดที่ชี้ไปยังการสิ้นพระชนม์ของพระคริสต์ในภายหน้า “เนื่องจากบาป โมเสสจึงตกอยู่ใต้อำนาจของซาตาน เนื่องจากความดีความชอบของเขาเอง เขาจึงตกเป็นเชลยอันชอบด้วยกฎแห่งความตาย แต่เขาถูกยกขึ้นสู่ชีวิตอมตะ ดำรงตำแหน่งด้วยพระนามของพระผู้ไถ่ โมเสสออกมาจากอุโมงค์ด้วยสง่าราศีและขึ้นไปพร้อมกับพระผู้ไถ่ไปยังเมืองของพระเจ้า” (เอลเลน จี. ไว้ท์, บรรพชนกับผู้เผยพระวจนะ, หน้า 479)

`เรื่องราวของโมเสสช่วยเราให้เข้าใจความลึกซึ้งของแผนการแห่งความรอดอย่างไร ในเรื่องที่โมเสสได้รับการเรียกให้ฟื้นสู่ชีวิตอมตะก่อนการตรึงที่กางเขน`