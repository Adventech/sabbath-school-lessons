---
title: จงเลือกเอาข้างชีวิต
date:  13/11/2021
---

### อ่านข้อพระคัมภีร์สำหรับบทเรียนสัปดาห์นี้
ปฐมกาล 2:8, 9; โรม 6:23; 1 ยอห์น 5:12; เฉลยธรรมบัญญัติ 30:1-20; โรม 10:6-10; เฉลยธรรมบัญญัติ 4:19; วิวรณ์ 14:6-12

> <p>ข้อควรจำ</p>
> “ข้าพเจ้าขออัญเชิญสวรรค์และโลกให้เป็นพยานต่อท่านในวันนี้ว่า ข้าพเจ้าตั้งชีวิตและความตาย พระพรและคำสาปแช่งไว้ต่อหน้าท่าน เพราะฉะนั้นท่านจงเลือกเอาข้างชีวิต เพื่อท่านและลูกหลานของท่านจะได้มีชีวิตอยู่” (เฉลยธรรมบัญญัติ 30:19)

เป็นเรื่องน่าเศร้าเสมอที่ได้ยินเช่นนี้ หญิงสาวอายุ 22 ปี ได้รับการวินิจฉัยว่าเป็นโรคร้ายแรง เธอเป็นเนื้องอกในสมอง แม้จะให้ยาแผนปัจจุบันที่ยอดเยี่ยมแล้วก็ตาม ก็ไม่สามารถทำอะไรได้ นอกจากยืดเวลาความเจ็บปวดออกไปจนทนไม่ได้ แต่แซนดี้หญิงสาวคนนี้ยังไม่อยากตาย

ดังนั้นเธอจึงวางแผนว่า หลังจากที่เธอเสียชีวิต ให้นำศีรษะของเธอไปแช่งแข็งในอุณหภูมิที่เย็นจัดในถังไนโตรเจนเหลว เพื่อรักษาเซลล์สมองของเธอไว้ และให้รออยู่ในนั้น อาจจะห้าสิบปี หนึ่งร้อยปี หรือพันปี จนกว่าจะถึงเวลาในอนาคตที่เทคโนโลยีก้าวหน้าเพียงพอ สมองของเธอที่ประกอบด้วยการเชื่อมต่อทางเซลล์ประสาทจะสามารถใส่ข้อมูลลงในคอมพิวเตอร์ได้ และแน่นอนว่า แซนดี้จะ “มีชีวิต” อยู่ได้อีก บางทีอาจจะตลอดไปก็ได้

เป็นเรื่องน่าเศร้า ไม่ใช่เพียงเพราะว่าหญิงสาวคนหนึ่งที่กำลังจะตาย แต่เป็นเพราะสิ่งที่เธอวางความหวังของชีวิตไว้ เช่นเดียวกับคนส่วนใหญ่ แซนดี้ต้องการมีชีวิตอยู่ แต่เธอเลือกเส้นทางที่ท้ายที่สุด จะไม่เกิดผลอย่างแน่นอน

สัปดาห์นี้ในขณะที่เรายังคงศึกษาเฉลยธรรมบัญญัติ เราจะมาดูทางเลือกของชีวิต และโอกาสที่เรามีในการที่จะเลือกเอาชีวิต แต่การเลือกนั้นอยู่บนเงื่อนไขของพระเจ้า  พระผู้ให้และผู้ค้ำจุนชีวิตเป็นผู้ประทานให้อย่างล้นเหลือ