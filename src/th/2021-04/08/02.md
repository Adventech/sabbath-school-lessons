---
title: ต้นไม้แห่งชีวิต
date:  14/11/2021
---

ไม่มีใครในพวกเราขอมาอยู่ที่นี่เลย มิใช่หรือ เราไม่ได้เลือกที่จะเกิดหรือเลือกที่จะเกิดเมื่อไหร่และที่ไหน หรือเลือกพ่อแม่ของเรา

เช่นเดียวกันกับอาดัมและเอวา พวกเขาไม่ได้เลือกที่จะให้พระเจ้าสร้าง เช่นเดียวกับใบไม้ ก้อนหิน และภูเขา ในฐานะมนุษย์ เราไม่เพียงแต่เกิดขึ้นมา (ก้อนหินเกิดขึ้นมา) และไม่เพียงแต่มีชีวิต (อะมีบามีชีวิต) แต่เรามีชีวิตที่มีเหตุมีผลอิสระ สร้างขึ้นตามพระฉายาของพระเจ้า

แต่เราไม่ได้เลือกที่จะดำรงอยู่ และไม่ได้เลือกเป็นสิ่งมีชีวิตที่มีเหตุมีผลอิสระ ที่สร้างขึ้นตามพระฉายาของพระเจ้าด้วย อย่างไรก็ตาม สิ่งที่พระเจ้าประทานให้กับเราคือ ทางเลือกที่เราจะยังคงดำรงชีวิตอยู่ต่อไป กล่าวคือ การเลือกที่จะมีชีวิตนิรันดร์ในพระองค์ ซึ่งเป็นสิ่งที่เราสามารถมีได้เพราะพระเยซูและการสิ้นพระชนม์ของพระองค์บนกางเขน

`อ่านปฐมกาล 2:8, 9, 15-17 และ ปฐมกาล 3:22, 23 ทางเลือกสองทางที่พระเจ้าทรงประทานแก่อาดัมคืออะไร`

“ตรงใจกลางสวนเอเดนมีต้นไม้แห่งชีวิตขึ้นอยู่ ผลของต้นไม้นี้มีอำนาจต่อชีวิตให้ยาวออกไป หากอาดัมยังคงเชื่อฟังพระเจ้า เขายังเข้าไปถึงตันไม้นี้ได้อย่างเสรี และมีชีวิตอยู่ต่อไป แต่เมื่อเขาทำบาป เขาถูกตัดขาดไม่ให้เข้าไปรับประทานผลจากต้นไม้แห่งชีวิต ดังนั้นเขาจึงตกไปอยู่ใต้อำนาจของความตาย คำตัดสินของพระเจ้าที่ว่า “เจ้าเป็นผงคลีดินและเจ้าจะกลับเป็นผงคลีดินดังเดิม” แสดงให้เห็นว่าในที่สุดชีวิตจะสูญสิ้นไป” (เอลเลน จี. ไว้ท์, ปลายทางแห่งความหวัง, หน้า 532, 533)

ดังนั้นตั้งแต่เริ่มแรก พระคัมภีร์ได้เสนอทางเลือกเพียงหนึ่งในสองทางเลือกแก่เราคือ ชีวิตนิรันดร์ ซึ่งเป็นสิ่งที่เราควรจะมีตั้งแต่เริ่มแรก และความตายนิรันดร์ ซึ่งในแง่หนึ่งเหมือนเป็นการย้อนกลับสู่ความว่างเปล่าแรกเริ่มของเรา

เป็นเรื่องที่น่าสนใจเช่นกันที่พระคัมภีร์กล่าวว่า “ต้นไม้แห่งชีวิต” ให้ความเป็นอมตะ ปรากฏครั้งแรกในพระคัมภีร์เล่มแรก และปรากฏอีกครั้งในพระคัมภีร์เล่มสุดท้าย อ่าน วิวรณ์ 2:7 และ วิวรณ์ 22:2, 14 บางทีข่าวสารก็คือว่า แม้เราจะเข้าถึงต้นไม้แห่งชีวิตได้ แต่เพราะบาปเราจึงสูญเสียการเข้าถึงนั้น แต่ในตอนท้าย เมื่อปัญหาของความบาปสิ้นสุดลง ขอบคุณพระเยซูและแผนการแห่งความรอด ผู้ที่ได้รับการไถ่ บรรดาผู้ที่เลือกเอาชีวิต จะเข้าถึงต้นไม้แห่งชีวิตได้อย่างที่เราควรจะได้ตั้งแต่แรก

`จากการเลือกในแต่ละวันของเรา เราเลือกเอาชีวิตหรือความตายอย่างไร`