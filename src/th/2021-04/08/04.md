---
title: ชีวิตและสิ่งดี ความตายและสิ่งร้าย พระพรและคำสาปแช่ง
date:  16/11/2021
---

ในช่วงท้ายของหนังสือเฉลยธรรมบัญญัติ หลังจากการบรรยายอันยาวถึงสิ่งที่จะเกิดขึ้นกับผู้คนหากไม่เชื่อฟังพระเจ้าและละเมิดพันธสัญญา เฉลย-ธรรมบัญญัติ บทที่ 30 เริ่มด้วยพระสัญญาว่า แม้หากพวกเขาจะไม่เชื่อฟังและถูกลงโทษด้วยการเนรเทศ อย่างไรก็ตามพระเจ้าจะทรงนำพวกเขากลับสู่ดินแดนอีก ก็ต่อเมื่อพวกเขากลับใจและหันกลับจากทางอันชั่วร้ายนั้น

`อ่านเฉลยธรรมบัญญัติ 30:15-20 มีทางเลือกอะไรบ้างที่เสนอแก่ชนชาติอิสราเอลในข้อนี้ และทางเลือกเหล่านี้สะท้อนพระคัมภีร์ทั้งเล่มอย่างไร`

พระเจ้านั้นชัดเจนมาก พระองค์ผู้เป็นพระเยโฮวาห์ทรงมีทางเลือกให้พวกเขาสองทาง เหมือนที่พระองค์ให้ไว้แก่อาดัมและเอวาในสวนเอเดน ที่จริงแล้ว คำภาษาฮีบรูสำหรับคำว่า “สิ่งดี” (tov) และ “สิ่งร้าย” (ra’) ในเฉลยธรรมบัญญัติ 30:15 เป็นคำภาษาฮีบรูเดียวกับที่ใช้ในปฐมกาลที่กล่าวถึง ต้นไม้แห่งความรู้ “ดี” (tov) และรู้ “ชั่ว” (ra’) ไม่มีจุดกึ่งกลาง ไม่มีพื้นที่ตรงกลาง ในเรื่องนี้ และเช่นเดียวกับในพระคัมภีร์ทั้งหมด พวกเขาจะรับใช้พระเจ้าและมีชีวิต หรือเลือกความตาย และเราทุกคนก็เช่นเดียวกัน

ชีวิต ความดีและพระพร ตรงข้ามกับ ความตาย ความชั่วและคำสาปแช่ง บางคนอาจโต้แย้งอย่างเป็นธรรมว่าพระเจ้ามอบแต่สิ่งดี ชีวิต และพรแก่พวกเขาเท่านั้น แต่หากพวกเขาหันหนีจากพระองค์ สิ่งเลวร้ายเหล่านี้จะเป็นผลตามธรรมชาติ เพราะพวกเขาไม่ได้รับความคุ้มครองพิเศษจากพระองค์อีกต่อไป

ไม่ว่าเราจะเข้าใจอย่างไร ผู้คนต่างได้รับทางเลือกเหล่านี้ และเรื่องของเจตจำนงเสรีและทางเลือกอิสระก็ชัดเจนมากด้วย ข้อพระคัมภีร์เหล่านี้ รวมถึงข้ออื่นๆ อีกมากมาย ทั้งในพระคัมภีร์เก่าและใหม่ จะไม่มีความหมายถ้าไม่มีการประทานเจตจำนงเสรีและทางเลือกอิสระนี้ พระเจ้าตรัสกับพวกเขาว่า ดังนั้นด้วยทางเลือกอิสระที่เรามอบแก่เจ้า จงเลือกเอาชีวิต เลือกพระพร เลือกสิ่งดี อย่าเลือกความตาย สิ่งชั่วและคำสาปแช่ง

ดูเหมือนจะชัดเจนว่า ทางเลือกไหนถูกต้องมิใช่หรือ ถึงกระนั้นเราก็รู้ดีว่าเกิดอะไรขึ้น การขัดแย้งครั้งยิ่งใหญ่เกิดขึ้นจริงในตอนนั้นเหมือนในตอนนี้ และเราควรเรียนรู้จากตัวอย่างของชาวอิสราเอล จะเกิดอะไรขึ้นหากเราไม่ถวายตัวของเราเองทั้งหมดแด่พระเจ้า และเลือกเอาชีวิตและทุกสิ่งที่มีส่วนเกี่ยวข้องกับทางเลือกนี้

`อ่านเฉลยธรรมบัญญัติ 30:20 สังเกตความเชื่อมโยงระหว่างความรักและการเชื่อฟัง ชาวอิสราเอลต้องทำอะไรเพื่อที่จะซื่อสัตย์ต่อพระเจ้า เราจะประยุกต์ใช้หลักการเดียวกันนี้ในปัจจุบันอย่างไร`