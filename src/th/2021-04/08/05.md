---
title: ไม่ยากเกินไปสำหรับท่าน
date:  17/11/2021
---

เฉลยธรรมบัญญัติ บทที่ 30 เริ่มต้นด้วยคำตรัสของพระเจ้าที่ว่า จะเกิดอะไรขึ้นหากผู้คนกลับใจและหันหนีจากทางชั่วทั้งสิ้นของพวกเขา พระสัญญาอันวิเศษอะไรที่พวกเขาจะได้รับ

`อ่านเฉลยธรรมบัญญัติ 30:1-10 พระเจ้าทรงประทานพระสัญญาอะไรแก่พวกเขา แม้จะกล่าวถึงสิ่งที่จะเกิดขึ้นหากพวกเขาไม่เชื่อฟัง เรื่องนี้สอนเราเกี่ยวกับพระคุณของพระเจ้าอย่างไร`

นั่นเป็นคำตรัสที่ปลอบประโลมใจอย่างแน่นอน อย่างไรก็ตามประเด็นไม่ได้อยู่ที่ว่า มันไม่สำคัญหากพวกเขาจะหันหนีจากสิ่งที่พระเจ้าบัญชาหรือไม่ พระเจ้าไม่ได้ประทานพระคุณอันด้อยค่าแก่ผู้ใด หากจะเป็นสิ่งใดก็ตาม ก็ควรเป็นการแสดงให้เห็นถึงความรักของพระเจ้า และด้วยเหตุนี้ พวกเขาจะต้องรักพระองค์กลับคืน และแสดงความรักโดยการเชื่อฟังในสิ่งที่พระองค์ตรัสสั่งให้ทำ

`อ่านเฉลยธรรมบัญญัติ 30:11-14 พระเจ้ากำลังตรัสอะไรแก่พวกเขา อะไรคือพระสัญญาพื้นฐานในที่นี้ และพระคัมภีร์ใหม่ข้อใดที่สะท้อนถึงพระสัญญาเดียวกันนี้`

ลองดูคำร้องขอด้วยภาษาที่งดงามและตรรกะที่รัดกุมนี้ พระเจ้าไม่ได้ขอให้พวกเขาทำอะไรที่ยากเกินไป พระบัญชาของพระเจ้านั้นไม่ “ยาก” และ “ลึกลับ” เกินกว่าที่จะเข้าใจ หรือไกลเกินที่พวกเขาจะเอื้อมถึง ไม่ใช่สิ่งที่อยู่สูงบนสวรรค์ที่ไกลจนผู้อื่นต้องเอามาให้ หรือต้องข้ามมหาสมุทรจนผู้อื่นต้องนำมาให้ แต่พระเจ้าตรัสว่า “แต่ถ้อยคำนั้นอยู่ใกล้ท่านทั้งหลายมาก อยู่ในปากของท่าน และอยู่ในใจของท่าน ฉะนั้นท่านจึงกระทำตามได้” (เฉลยธรรมบัญญัติ 30:14) กล่าวคือ คุณรู้จักดีพอที่จะพูดถึงได้ และอยู่ในใจคุณจนรู้ว่าคุณจะต้องทำตามอย่างไร ดังนั้นจึงไม่มีข้ออ้างที่จะไม่เชื่อฟัง “ทุกคำตรัสของพระองค์ทำให้เกิดผล” (เอลเลน จี. ไว้ท์, อุทาหรณ์จากคำสอนของพระคริสต์, หน้า 333)

อัครสาวกเปาโลได้อ้างข้อพระคัมภีร์เหล่านี้ในบริบทของความรอดโดยพระคริสต์ อ้างถึงพวกเขาว่าเป็นตัวอย่างของความชอบธรรมโดยความเชื่อ (ดูโรม 10:6-10)

หลังจากข้อเหล่านี้ในเฉลยธรรมบัญญัติ ลูกหลานชาวอิสราเอลได้รับคำสั่งให้เลือกเอาชีวิตหรือความตาย พระพรหรือคำสาปแช่ง และหากพวกเขาเลือกเอาชีวิต ด้วยพระคุณและความเชื่อแล้ว พวกเขาก็จะได้รับ

ทุกวันนี้ก็ไม่ต่างกัน มิใช่หรือ