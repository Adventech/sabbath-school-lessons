---
title: คำถามเกี่ยวกับการนมัสการ
date:  18/11/2021
---

ศูนย์กลางของความสัมพันธ์แห่งพันธสัญญาระหว่างพระเจ้ากับชนชาติอิสราเอลคือ การนมัสการ สิ่งที่ทำให้พวกเขาแตกต่างจากโลกรอบตัวคือ มีเพียงพวกเขาชนชาติเดียวเท่านั้นที่นมัสการพระเจ้าที่แท้จริง ซึ่งตรงข้ามกับพระและเทพเจ้าเทียมเท็จของโลกนอกรีต ซึ่งไม่ใช่เป็นพระเจ้าเลยสักนิด “จงดูเถิด ตัวเรา คือเรานี่แหละเป็นผู้นั้น นอกจากเราไม่มีพระเจ้าอื่นใด” (เฉลยธรรมบัญญัติ 32:39)

`อ่านเฉลยธรรมบัญญัติ 4:19; 8:19; 11:16; และ 30:17 ข้อพระคัมภีร์เหล่านี้มีคำเตือนที่เหมือนกันอย่างไร และทำไมคำเตือนนี้จึงสำคัญต่อชนชาติอิสราเอล`

เมื่อหลายพันปีมาแล้ว ประชากรของพระเจ้าดำรงอยู่ในวัฒนธรรมและสิ่งแวดล้อมที่มีมาตรฐาน ขนมธรรมเนียนและแนวคิดที่ขัดกับความเชื่อของพวกเขา เช่นเดียวกับในปัจจุบัน ดังนั้นประชากรของพระเจ้าจะต้องระมัดระวังอยู่เสมอ เกรงว่าวิถีทางของโลก รูปเคารพ และ “พระต่างๆ” จะกลายมาเป็นสิ่งที่พวกเขานมัสการด้วย

พระเจ้าของเราเป็นพระ “ผู้ทรงหวงแหน” (เฉลยธรรมบัญญัติ 4:24; 5:9; 6:15) และพระองค์เพียงผู้เดียวในฐานะพระผู้สร้างและพระผู้ไถ่ของเราที่ควรคู่แก่การนมัสการ ในเรื่องนี้ก็เช่นกัน ไม่มีจุดกึ่งกลาง เราจะนมัสการพระเจ้า ผู้ประทานชีวิต สิ่งดี และพระพร หรือเราจะนมัสการพระอื่นๆ ที่นำสิ่งร้าย คำสาปแช่ง และความตายมาให้

`อ่านวิวรณ์ 13:1-15 ข้อเหล่านี้เขียนเกี่ยวกับการนมัสการอย่างไร และเปรียบเทียบกับ วิวรณ์ 14:6-12 พระธรรมวิวรณ์สะท้อนคำเตือนในเฉลยธรรมบัญญัติ (จริงๆ แล้วในพระคัมภีร์ทั้งเล่ม) เกี่ยวกับการนมัสการเทียมเท็จอย่างไร`

ไม่ว่าบริบทจะต่างกันอย่างไร ประเด็นยังคงเดิม ผู้คนจะนมัสการ

พระเจ้าเที่ยงแท้และมีชีวิต หรือจะยอมแพ้ต่อแรงกดดันไม่ว่าจะภายนอกหรือภายในหรือทั้งสอง แล้วละทิ้งความภักดีจากพระองค์และหันสู่ความตาย ท้ายที่สุด คำตอบก็อยู่ในจิตใจของแต่ละบุคคล พระเจ้าไม่ได้บังคับชนชาติอิสราเอลให้ติดตามพระองค์ และพระองค์ก็จะไม่ทรงบังคับเราด้วย ดังที่เราเห็นในวิวรณ์บทที่ 13 การบังคับเป็นสิ่งที่สัตว์ร้ายและรูปของมันใช้ ในทางตรงข้าม พระเจ้าทรงกระทำด้วยความรัก

`เราจะแน่ใจได้อย่างไรว่า เราจะไม่ละทิ้งความจงรักภักดีต่อพระเยซูไปหาพระอื่น`