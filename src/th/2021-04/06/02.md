---
title: อย่าเสริมหรืออย่าตัดออก
date:  31/10/2021
---

`อ่านเฉลยธรรมบัญญัติ 4:1, 2 คำเตือนเจาะจงอะไรที่พระเจ้าตรัสกับพวกเขาเกี่ยวกับ “กฎเกณฑ์และกฎหมาย” และเหตุใดพวกเขาจึงได้รับคำเตือนในเรื่องนี้ทันทีทันใด (ดู เฉลยธรรมบัญญัติ 12:32)`

พระเจ้าตรัสบอกพวกเขาให้เชื่อฟัง “กฎเกณฑ์และกฎหมาย” และอย่าเสริมหรือตัดออก ทำไมพระองค์จึงตรัสเช่นนั้น จะมีใครอยากเปลี่ยนกฎของพระเจ้าหรือ แน่นอนว่าเรารู้คำตอบ

“ซาตานพากเพียรและไม่เหน็ดเหนื่อยกับความพยายามที่จะปฏิบัติงานที่เริ่มต้นทำในสวรรค์ให้สำเร็จลุล่วง คือการเปลี่ยนธรรมบัญญัติของพระเจ้า มันประสบความสำเร็จในการทำให้โลกเชื่อในทฤษฎีที่มันนำเสนอในสวรรค์ก่อนที่มันจะตกอยู่ในบาป ว่าธรรมบัญญัติของพระเจ้านั้นผิดพลาด และจำเป็นต้องแก้ไข คริสตจักรส่วนใหญ่ที่อ้างตัวว่าเป็นคริสเตียน แสดงให้เห็นว่าพวกเขาได้ยอมรับข้อผิดพลาดเดียวกันนี้ หากไม่ใช่ทางวาจา ก็ทางทัศนคติ” (เอลเลน จี. ไว้ท์, Selected Messages, เล่ม 2, หน้า 107)

เมื่อคุณนึกถึงประวัติศาสตร์ของชนชาติอิสราเอล คุณจะเห็นว่าพวกเขามีปัญหาในหลายๆ ด้าน ไม่เพียงเพราะพวกเขาเพิกเฉยกฎเกณฑ์บางประการ หรือกล่าวได้ว่าเป็นการตัดบางส่วนของธรรมบัญญัติออก แต่พวกเขายังเพิ่มเติมเข้าไปด้วย ในแง่ของการปฏิบัติที่ไม่ได้ระบุไว้ตามกฎเกณฑ์ ท้ายที่สุดแล้ว จะเป็นการนำไปสู่การละเมิดบทบัญญัติในที่สุด

`อ่านมัทธิว 15:1-9 เราเห็นตัวอย่างหลักการที่โมเสสเตือนลูกหลานอิสราเอลในอีกบริบทหนึ่งอย่างไร`

เมื่อในที่สุดชาวฮีบรูได้แผ่นดินตามที่สัญญาไว้ บ่อยครั้งพวกเขาเพิกเฉยต่อคำเตือนโดยตรง เช่น การกราบไหว้รูปเคารพ ผลก็คือพวกเขาปฏิบัติตามหลักนอกรีตหลายอย่าง  บางครั้งถึงกับกลายเป็นส่วนหนึ่งของการนมัสการพระยาห์เวห์ อย่างไรก็ตามเมื่อมาถึงยุคของพระเยซู พวกเขาได้เพิ่มประเพณีของมนุษย์ทุกชนิด ดังที่พระเยซูพระองค์เองตรัสว่า “พระวจนะของพระเจ้าเป็นหมันไป”

การเสริมหรือตัดออก ไม่ว่าจะด้วยวิธีใด ทำให้ธรรมบัญญัติเปลี่ยนไป และประเทศชาติก็ต้องรับผลที่ตามมา

`เราจะไม่เพิ่มหรือตัดสิ่งที่พระเจ้าทรงสั่งให้เราทำตามได้อย่างไร`