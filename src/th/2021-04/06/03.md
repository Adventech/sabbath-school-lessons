---
title: พระบาอัลเปโอร์
date:  01/11/2021
---

ในเฉลยธรรมบัญญัติ 4:3, 4 ลูกหลานชาวอิสราเอลได้รับบทเรียนจากประวัติศาสตร์อีกเล็กน้อย เพื่อให้เป็นเครื่องเตือนใจถึงอดีต และความจริงฝ่ายจิตวิญญาณ และทางปฏิบัติที่พวกเขาควรเรียนรู้

`อ่าน กันดารวิถี 25:1-15 เกิดอะไรขึ้น ความจริงฝ่ายจิตวิญญาณและทางปฏิบัติแบบใดที่พวกเขาควรเรียนรู้จากความล้มเหลวนี้`

เราอาจจะรู้สึกไม่สบายใจกับเรื่องราวที่ชนชาติอิสราเอลกวาดล้างชนชาตินอกรีตที่อยู่รอบๆ พวกเขา เรื่องราวนี้จะช่วยอธิบายเหตุผลที่อยู่เบื้องหลังคำสั่งนี้ ชาวอิสราเอลจะต้องเป็นพยานต่อบรรดาชนชาตินอกรีตที่อยู่รอบตัวพวกเขาถึงพระเจ้าที่แท้จริง ผู้เป็นพระเจ้าองค์เดียว พวกเขาจะต้องเป็นแบบอย่างเพื่อแสดงให้เห็นว่าการนมัสการพระเจ้าเที่ยงแท้เป็นเช่นไร ในทางกลับกัน การที่พวกเขาปฏิบัติตาม “เทพเจ้า” นอกรีตที่อยู่ล้อมรอบ พวกเขามักกบฏต่อพระเจ้า ผู้ซึ่งพวกเขาจะต้องเป็นตัวแทนแก่โลกนี้

บ่อยครั้งที่วลี “เล่นชู้” มีความหมายทางฝ่ายจิตวิญญาณ ที่ชาวอิสราเอลไปติดตามพระนอกรีตและปฏิบัติตาม (ดู โฮเชยา 4:12-14) ในกรณีนี้ การใช้ภาษาบ่งชี้ว่ามีการทำบาปทางเพศ อย่างน้อยก็ในช่วงแรก อีกครั้งหนึ่งที่ซาตานได้ผลประโยชน์จากมนุษย์ที่ล้มลงในบาป โดยใช้หญิงนอกรีตล่อลวงชายเหล่านั้น ที่เห็นได้ชัดว่ายอมให้ตนเองถูกล่อลวง

ไม่ต้องสงสัยเลยว่า การล่วงประเวณีทางกายจะทำให้เสื่อมโทรมลงจนกลายเป็นการล่วงประเวณีฝ่ายจิตวิญญาณด้วย คนที่มีส่วนเกี่ยวข้องก็จะจมอยู่กับการปฏิบัติบูชานอกรีตเหมือนที่ชาวอิสราเอล “เข้าร่วมกับพระบาอัล-เปโอร์” พวกเขามีความสัมพันธ์และถวายบูชาแก่พระเทียมเท็จนี้ ทั้งๆ ที่พวกเขาได้รับการสอนและบอกกล่าวในทุกเรื่อง พวกเขายังเต็มใจโยนคำสอนทิ้งลงในความหลงใหล และราคะตัณหา

เรื่องแบบนี้เกิดขึ้นได้อย่างไร เกิดขึ้นได้อย่างง่ายดาย โดยการให้ความรู้สึกผิดชอบชั่วดีต่อบาปที่เกิดขึ้นทางกายแข็งกระด้างในครั้งแรก และเมื่อมันสุกงอมก็จะตกลงสู่บาปประการหลัง คือบาปฝ่ายจิตวิญญาณ ซึ่งเป็นเป้าหมายสูงสุดของซาตาน พวกเขาเสื่อมทรามลงจนกระทั่ง ชายคนหนึ่งพาหญิงชาวมีเดียนมาที่ค่ายต่อหน้าโมเสส และต่อหน้าประชากรทั้งปวงที่กำลังร้องห่มร้องไห้อยู่นอกพลับพลา

`จิตใจและร่างกายของเราเชื่อมโยงกันอย่างใกล้ชิด เมื่อมีสิ่งที่ส่งผลกระทบต่อด้านหนึ่งก็จะส่งผลต่ออีกด้านหนึ่งด้วย เราเรียนรู้อะไรจากเรื่องนี้เกี่ยวกับอันตรายของการปล่อยตัวทางจิตวิญญาณของเรา`