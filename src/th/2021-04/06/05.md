---
title: มีประชาชาติใหญ่ชาติใดเล่า
date:  03/11/2021
---

ข้อพระคัมภีร์ต่อจาก เฉลยธรรมบัญญัติ 4:4 เป็นข้อที่ลึกซึ้งและงดงามที่สุดที่พบได้ในพระคัมภีร์ ในขณะที่คุณอ่านข้อเหล่านี้ ให้นึกถึงวิธีต่างๆ ที่คุณจะนำหลักการนี้ไปประยุกต์ใช้ในชีวิตปัจจุบัน

`อ่านเฉลยธรรมบัญญัติ 4:5-9 ทำไมพระเจ้าตรัสถึงสิ่งที่พระองค์ทรงทำเพื่อชนชาติอิสราเอลผ่านโมเสส`

พระเจ้าทรงต้องการให้ประชากรตระหนักว่า พวกเขาได้รับการทรงเรียก และทรงเลือกเพราะเหตุผลพิเศษ พวกเขาเป็นประชาชาติ “ใหญ่” เช่นเดียวกับที่พระเจ้าตรัสกับอับรามตั้งแต่การทรงเรียกครั้งแรกให้ออกมาจากชาวเคลดีว่า “เราจะให้เจ้าเป็นชนชาติใหญ่” (ปฐมกาล 12:2 และดูใน ปฐมกาล 18:18)

แต่จุดประสงค์ในการทำให้พวกเขายิ่งใหญ่ก็คือ พวกเขาจะต้องเป็น“พร” (ปฐมกาล 12:2) “บรรดาเผ่าพันธุ์ทั่วโลกจะได้พรเพราะเจ้า” (ปฐมกาล12:3) แม้ว่าพรสูงสุดคือ พระเยซูพระเมสสิยาห์จะเสด็จมาทางสายเลือดของพวกเขา พวกเขาจะต้องเป็นแสงสว่างแก่โลกนี้จนกระทั่งถึงเวลานั้น “เราจะมอบให้เจ้าเป็นความสว่างแก่บรรดาประชาชาติ เพื่อความรอดของเราจะถึงที่สุดปลายแผ่นดินโลก” (อิสยาห์ 49:6) ไม่ใช่ความรอดจะพบได้ในพวกเขา แต่พระเจ้าเที่ยงแท้ผู้ทรงช่วยให้รอดได้เพียงผู้เดียว จะได้รับการเปิดเผยโดยทางพวกเขา

ชนชาติอิสราเอลนมัสการและปรนนิบัติพระเจ้าผู้ทรงสร้างจักรวาล พระเจ้าแห่งฟ้าสวรรค์ และแผ่นดินโลก ส่วนคนนอกรีตนั้นบูชาก้อนหิน โขดหิน ไม้ และปีศาจ (เฉลยธรรมบัญญัติ 32:17; สดุดี 106:37)

ช่างแตกต่างเสียกระไร

ในข้อพระคัมภีร์นี้โมเสสชี้ไปยังสิ่งที่ทำให้อิสราเอลมีความพิเศษ  ประการแรก องค์พระผู้เป็นเจ้าทรงอยู่ใกล้พวกเขาในวิธีเฉพาะ เช่น ผ่านทางสถานบริสุทธิ์ และประการที่สอง เพราะว่า “มีกฎเกณฑ์และกฎหมายอันชอบธรรมอย่างกับธรรมบัญญัตินี้”

`อ่านเฉลยธรรมบัญญัติ 4:32-35 พระเจ้าตรัสอะไรกับพวกเขาอีกที่ทำให้พวกเขาตระหนักว่าพวกเขาได้รับการทรงเรียกแบบพิเศษนี้`

ไม่เป็นที่สงสัยเลยว่า ชนชาติอิสราเอลได้รับอย่างมากมาย แล้วตอนนี้ พวกเขาจะตอบสนองอย่างไร