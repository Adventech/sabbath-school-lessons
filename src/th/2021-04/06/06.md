---
title: สติปัญญาและความเข้าใจ
date:  04/11/2021
---

อ่านเฉลยธรรมบัญญัติ 4:1-9 ดังที่เราเห็นแล้วว่าชนชาตินี้ไม่เพียงแต่มีสถานะพิเศษเท่านั้น แต่เป็นการเรียกให้เป็นผู้ประกาศด้วย จากข้อพระคัมภีร์เหล่านั้นให้แนวคิดว่า พวกเขาจะต้องเชื่อฟัง ปฏิบัติตาม ทำสิ่งที่พระเจ้าทรงบัญชา

`อ่านเฉลยธรรมบัญญัติ 4:6 อีกครั้ง พระเจ้าตรัสว่า “สติปัญญา” และ “ความเข้าใจ” ของพวกเขาในสายตาของประชาชาติเหล่านี้คืออะไร`

เมื่อมองแวบแรก อาจดูเหมือนสติปัญญาและความเข้าใจอยู่ในกฎ-เกณฑ์และกฎหมาย แต่นั่นไม่ใช่สิ่งที่ข้อพระคัมภีร์นี้กล่าว พระเจ้าทรงสอนกฎเกณฑ์และกฎหมายแก่พวกเขา แต่สติปัญญาและความเข้าใจมาจากการที่พวกเขารักษากฎเหล่านั้น มาจากการเชื่อฟังของพวกเขา การเชื่อฟังของพวกเขาคือสติปัญญาและความเข้าใจ

ชนชาติอิสราเอลควรจะมีระบบกฎหมาย กฎเกณฑ์และข้อบังคับที่ยอดเยี่ยมที่สุดเท่าที่โลกนี้จะมีได้ (ในความเป็นจริงก็เป็นเช่นนั้น) แต่จะมีประโยชน์อันใดหากชาวอิสราเอลไม่ปฏิบัติตาม ในทางกลับกัน สติปัญญาและความเข้าใจของพวกเขามาจากการปฏิบัติตามกฎของพระเจ้าในชีวิตจริง พวกเขาจะต้องดำเนินชีวิตอยู่ในความจริงที่พระเจ้าประทานให้ และพวกเขาจะทำเช่นนั้นได้ ก็โดยการเชื่อฟังเท่านั้น แสงสว่าง และความจริงทั้งปวงจะไม่เป็นประโยชน์ต่อพวกเขา และพวกนอกรีตที่อยู่รอบตัวพวกเขา หากชาวอิสราเอลไม่ดำเนินชีวิตอยู่ในความจริงนั้น ดังนั้นพวกเขาได้รับการเรียกให้เชื่อฟังครั้งแล้วครั้งเล่า เพราะไม่ใช่ด้วยตัวของกฎเกณฑ์และกฎหมายเอง แต่การที่พวกเขาได้เป็นพยานต่อทั่วทั้งโลกนั้นเป็นสิ่งสำคัญ

“การเชื่อฟังกฎของพระเจ้าจะทำให้พวกเขามีความเจริญรุ่งเรืองอย่างน่าอัศจรรย์ต่อหน้าบรรดาประชาชาติในโลก พระองค์ผู้ทรงสามารถประทานสติปัญญา และทักษะในงานฝีมือทั้งปวงจะทรงเป็นครูของพวกเขาต่อไป และจะทรงยกย่อง และยกระดับพวกเขาผ่านทางการเชื่อฟังกฎของพระองค์ หากพวกเขาเชื่อฟัง พวกเขาก็จะได้รับการปกป้องจากโรคภัยที่ทำให้ชนชาติอื่นๆ ทุกข์ทรมาน และจะได้รับพรแห่งสติปัญญาอันแกร่งกล้า พระสิริของพระเจ้า  ความยิ่งใหญ่ และฤทธานุภาพของพระองค์ จะต้องได้สำแดงออกมาในความเจริญรุ่งเรืองทั้งหมด พวกเขาจะต้องเป็นอาณาจักรปุโรหิตและจอมเจ้านาย พระเจ้าทรงจัดเตรียมสิ่งอำนวยความสะดวกทุกอย่างเพื่อให้พวกเขาเป็นประชาชาติที่ยิ่งใหญ่ที่สุดในโลก” (เอลเลน จี. ไว้ท์, อุทาหรณ์จากคำสอนของพระคริสต์, หน้า 288)

`อ่านมัทธิว 5:13-16 พระเยซูกำลังตรัสอะไรกับเราที่สะท้อนถึงสิ่งที่พระองค์ตรัสกับชนชาติอิสราเอล จะประยุกต์ใช้กับเราในฐานะเซเว่นธ์เดย์แอ๊ดเวนตีสอย่างไร`