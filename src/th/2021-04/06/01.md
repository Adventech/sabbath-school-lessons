---
title: มีประชาชาติใหญ่ชาติใดเล่า
date:  30/10/2021
---

### อ่านข้อพระคัมภีร์สำหรับบทเรียนสัปดาห์นี้
เฉลยธรรมบัญญัติ 4:1-9; มัทธิว 15:1-9; กันดารวิถี 25:1-15; 1 โครินธ์ 10:13; เฉลยธรรมบัญญัติ 4:32-35; มัทธิว 5:13-16

> <p>ข้อควรจำ</p>
> “และมีประชาชาติใหญ่ชาติใดเล่า ซึ่งมีกฎเกณฑ์และกฎหมายอันชอบธรรมอย่างกับธรรมบัญญัตินี้   ซึ่งข้าพเจ้าได้ตั้งไว้ต่อหน้าท่านทั้งหลายในวันนี้” (เฉลยธรรมบัญญัติ 4:8)

โดยพื้นฐานแล้วเฉลยธรรมบัญญัติสามบทแรกเป็นบทเรียนประวัติศาสตร์ เตือนใจประชากรว่าพวกเขาได้ผ่านอะไรมาบ้างจนถึงจุดนั้น เมื่อเราอ่านมาถึง บทที่ 4 บทเรียนประวัติศาสตร์เปลี่ยนมาเป็นโหมดคำเทศนา การเล่าเหตุการณ์อีกครั้งไม่ใช่เพียงแค่สำหรับผู้ชื่นชอบประวัติศาสตร์เท่านั้น แต่มีจุดประสงค์เพื่อแสดงให้พวกเขาเห็นถึงฤทธิ์อำนาจและพระคุณของพระเจ้าที่ทรงกระทำท่ามกลางพวกเขา แม้ว่าพวกเขาจะทำผิดพลาด องค์พระผู้เป็นเจ้าก็ยังจะทรงให้เกียรติพันธสัญญาของพระองค์ที่กระทำกับพวกเขา

บทที่ 4 เริ่มต้นด้วยคำภาษาฮีบรู คือ we‘attah ซึ่งแปลว่า “บัดนี้” หรือ“เดี๋ยวนี้” พวกเขาเพิ่งได้ทบทวนประวัติศาสตร์ล่าสุดไป เป็นเครื่องเตือนใจถึงสิ่งที่พระเจ้าได้ทรงทำเพื่อนำพวกเขามาสู่จุดนี้ ดังนั้น “บัดนี้” พวกเขาจะต้องทำสิ่งที่พระเจ้าตรัสสั่งให้พวกเขาทำเป็นการตอบสนอง  (ดูเฉลยธรรมบัญญัติ 10:12)

คำกริยาแรกที่อยู่หลังคำว่า “บัดนี้” คือ shama’ ซึ่งเป็นคำเดียวกัน (รูปแบบเดียวกัน) ที่ใช้ในตอนต้นของบทอธิษฐานเชมา (shema) หมายความว่า “จงฟัง” หรือ “จงเชื่อฟัง” คำนี้ถูกใช้ซ้ำตลอดในเฉลยธรรมบัญญัติ

ดังนั้น บทนี้จึงเริ่มต้นว่า บัดนี้ โอคนอิสราเอล เนื่องจากสิ่งเหล่านี้ที่เราได้ทำเพื่อเจ้า เจ้าจงเชื่อฟังสิ่งต่อไปนี้...