---
title: คำแช่งสาปบนต้นไม้
date:  14/12/2021
---

`อ่านกาลาเทีย 3:1-14 เปาโลกล่าวอะไรในข้อนี้ที่เกี่ยวข้องกับเราในปัจจุบัน และเปาโลใช้ เฉลยธรรมบัญญัติ 27:26 และ 21:22, 23 ชี้ให้เห็นประเด็นนี้อย่างไร`

น่าเสียดายที่เป็นเรื่องปกติในคริสต์ศาสนิกชนที่ใช้จดหมายนี้เป็นข้ออ้างเพื่อไม่ต้องรักษาธรรมบัญญัติหรือพระบัญญัติสิบประการ ให้ข้อโต้แย้งนี้เป็นเหตุผลที่จะไม่รักษาพระบัญญัติข้อที่สี่ ราวกับว่าการรักษาพระบัญญัติหนึ่งข้อนั้นเป็นสิ่งตรงข้ามกับอีกเก้าข้อที่เหลือ นี่เป็นสิ่งที่เปาโลกำลังเผชิญอยู่

กระนั้น เปาโลมิได้กล่าวขัดต่อธรรมบัญญัติ และแน่นอนว่าข้อความนี้ไม่ได้พิสูจน์ว่าการละเมิดพระบัญญัติเรื่องวันสะบาโตเป็นสิ่งที่ทำได้ กุญแจหลักพบได้ใน กาลาเทีย 3:10 ซึ่งเปาโลเขียนไว้ว่า “ทุกคนที่มิได้ประพฤติตามข้อความทุกข้อที่เขียนไว้ในหนังสือธรรมบัญญัติก็ถูกแช่งสาป” แล้วเปาโลจึงได้ยกคำกล่าวจาก เฉลยธรรมบัญญัติ 27:26 ประเด็นไม่ได้อยู่ที่การไม่เชื่อฟังธรรมบัญญัติ แต่เป็นการ “ดำรงอยู่ในธรรมบัญญัติ” ซึ่งเป็นสถานะที่ยาก แต่ก็ไม่ใช่เป็นไปไม่ได้สำหรับสิ่งมีชีวิตที่ล้มลงในบาปอย่างพวกเรา

ประเด็นของเปาโลคือ เราไม่ได้รอดโดยการประพฤติธรรมบัญญัติ แต่รอดเพราะพระคริสต์สิ้นพระชนม์เพื่อเรา ซึ่งเราได้รับความรอดนั้นโดยความเชื่อ สิ่งที่เปาโลเน้นในข้อนี้คือ สิ่งที่พระคริสต์ทรงทำเพื่อเราบนกางเขน และเพื่อให้เข้าใจในประเด็นนี้ เขาได้ยกคำกล่าวจากหนังสือเฉลยธรรมบัญญัติอีกครั้ง ครั้งนี้จาก เฉลยธรรมบัญญัติ 21:23 เปาโลเขียนเช่นเดียวกับที่พระเยซูกล่าวว่า “พระคัมภีร์เขียนไว้ว่า” แสดงให้เห็นถึงอำนาจของพระคัมภีร์พันธสัญญาเดิม และต่อจากนั้นเขาได้ยกคำกล่าวที่เกี่ยวข้องกับผู้ที่ได้ก่ออาชญากรรมร้ายแรงและได้รับโทษประหารชีวิตโดยการแขวนไว้บนต้นไม้ เพื่อเป็นตัวอย่างไม่ให้ผู้อื่นกระทำตาม

แม้ว่าเปาโลจะใช้สิ่งนั้นเป็นสัญลักษณ์ของการสิ้นพระชนม์ของพระคริสต์ในการเป็นผู้แทนเพื่อเรา พระคริสต์ทรงยอม “ถูกแช่งสาปเพื่อเรา” โดยการกระทำเช่นนั้น พระองค์ทรงเผชิญกับการแช่งสาปของธรรมบัญญัติ นั่นคือ ความตาย ซึ่งมนุษย์ทุกคนต้องเผชิญ เพราะทุกคนต่างละเมิดธรรมบัญญัติ อย่างไรก็ตาม ข่าวดีแห่งข่าวประเสริฐก็คือ คำแช่งสาปที่ควรจะตกเป็นของเรา กลายเป็นของพระคริสต์ “เพื่อเราจะได้รับพระวิญญาณตามพระสัญญาโดยความเชื่อ” (กาลาเทีย 3:14)

ดังที่นางเอลเลน จี. ไว้ท์ กล่าวไว้ว่า “ไม่มีผู้ใดนอกจากพระคริสต์ที่ไถ่มนุษย์ให้รอดพ้นจากคำแช่งสาปของธรรมบัญญัติได้ และนำพวกเขาให้กลับคืนดีกับสวรรค์อีกครั้ง พระคริสต์ทรงรับเอาความผิดและความละอายของบาปไว้กับพระองค์ ความบาปนั้นน่ารังเกียจต่อพระเจ้าผู้บริสุทธิ์จนต้องแยกพระบิดาและพระบุตรออกจากกัน” (เอลเลน จี. ไว้ท์, บรรพชนกับผู้เผยพระวจนะ, หน้า 63)

`ลองคิดถึงสิ่งที่คุณจะต้องประสบหากคุณต้องรับโทษต่อความผิดใดๆ ที่คุณได้กระทำอย่างยุติธรรม อย่างไรก็ตามเนื่องจากพระคริสต์ได้ทรงแบกรับเอาบทลงโทษเพื่อการกระทำผิดของคุณแล้ว ดังนั้นคุณจึงไม่ต้องรับเอาโทษนั้น คุณจะตอบสนองต่อการเสียสละพระชนม์ของพระองค์อย่างไร`