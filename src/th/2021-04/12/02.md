---
title: “พระคัมภีร์เขียนไว้ว่า”
date:  12/12/2021
---

`อ่านมัทธิว 4:1-11 พระเยซูทรงตอบการล่อลวงของซาตานในถิ่นทุรกันดารอย่างไร และเราเรียนรู้บทเรียนสำคัญอะไรจากการตอบของพระองค์`

พระเยซูไม่ได้ถกเถียงหรือโต้แย้งกับซาตาน พระองค์เพียงยกข้อพระคัมภีร์ เพราะพระวจนะของพระเจ้า “นั้นไม่ตายและทรงพลานุภาพอยู่เสมอ คมยิ่งกว่าดาบสองคมใดๆ” (ฮีบรู 4:12) และพระวจนะที่พระองค์ทรงยกมากล่าวถึงในแต่ละกรณีนั้นมาจากเฉลยธรรมบัญญัติ เป็นที่น่าสนใจมากว่า เมื่อพระเยซูทรงเข้าไปในถิ่นทุรกันดาร พระองค์ทรงเลือกที่จะกล่าวข้อความที่ชนชาติอิสราเอลได้รับในถิ่นทุรกันดารด้วยเช่นกัน

ในการทดลองครั้งแรก พระเยซูกล่าวถึงพระธรรมเฉลยธรรมบัญญัติ 8:3 โมเสสเล่าให้ชนชาติอิสราเอลฟังถึงวิธีที่พระเจ้าประทานสิ่งต่างๆ แก่พวกเขาในถิ่นทุรกันดารตลอดหลายปีที่ผ่านมา รวมถึงการประทานมานา เมื่อพระเจ้าพยายามสอนบทเรียนฝ่ายจิตวิญญาณ ซึ่งเป็นส่วนหนึ่งของกระบวนการขัดเกลา ในบทเรียนเหล่านั้นมีคำกล่าวที่ว่า “มนุษย์จะบำรุงชีวิตด้วยอาหารสิ่งเดียวหามิได้ แต่บำรุงด้วยพระวจนะทุกคำ ซึ่งออกมาจากพระโอษฐ์ของพระเจ้า” พระเจ้าทรงเลี้ยงดูเราด้วยอาหารฝ่ายร่างกาย แต่พระองค์ก็ทรงประทานการบำรุงเลี้ยงดูฝ่ายจิตวิญญาณด้วย คุณจะรับเอาเฉพาะอย่างแรก แต่ไม่รับเอาอย่างที่สองไม่ได้ พระเยซูทรงใช้จินตภาพของอาหารเพื่อนำไปสู่คำกล่าวในเฉลยธรรมบัญญัติ และตำหนิซาตานที่มันพยายามค่อยๆ ซึมซับความสงสัยนั้นในพระเยซู

ในการทดลองครั้งที่สอง พระเยซูทรงกล่าวอ้างกลับไปยัง เฉลยธรรม-บัญญัติ 6:16 ที่ซึ่งโมเสสชี้ให้ประชาชนมองกลับไปยังการกบฏในมัสสาห์ (อ่าน อพยพ 17:1-7) กล่าวว่า “อย่าทดลองพระเยโฮวาห์พระเจ้าของท่านทั้งหลาย ดังที่ได้ทดลองพระองค์ที่มัสสาห์” คำว่า “ทดลอง” หมายถึง “พิสูจน์” หรือ “ทดสอบ” พระเจ้าได้แสดงให้พวกเขาเห็นครั้งแล้วครั้งเล่าถึงฤทธิ์อำนาจ และความเต็มใจของพระองค์ในการจัดหาสิ่งต่างๆ เพื่อพวกเขา กระนั้น ช่วงเวลาแห่งปัญหาก็มาถึง พวกเขาร้องออกมาว่า “พระเจ้าทรงสถิตอยู่ท่ามกลางพวกข้าพเจ้าจริงหรือ” (อพยพ 17:7) พระเยซูทรงตำหนิซาตานโดยการกล่าวถึงพระวจนะของพระเจ้าจากเรื่องนี้

ในการทดลองครั้งที่สาม ครั้งนี้ซาตานพยายามหาทางให้พระคริสต์ก้มกราบและนมัสการมัน ช่างเป็นการเปิดเผยตัวตนและสิ่งที่มันต้องการอย่างโจ่งแจ้งเสียนี่กระไร แทนที่พระเยซูจะโต้เถียง แต่พระองค์ตำหนิซาตานและยกคำกล่าวจากพระวจนะของพระเจ้าอีกครั้งในหนังสือเฉลยธรรมบัญญัติ ที่พระเจ้าตักเตือนประชากรของพระองค์เกี่ยวกับสิ่งที่จะเกิดขึ้นหากพวกเขาละทิ้งและนมัสการพระอื่น “พวกท่านจงยำเกรงพระเยโฮวาห์พระเจ้าของท่าน ท่านจงปรนนิบัติพระองค์” (เฉลยธรรมบัญญัติ 6:13) หมายถึง พระองค์เพียงผู้เดียวเท่านั้น

`เราเรียนรู้ที่จะดึงพลังชีวิตของเราเองจากการศึกษาพระวจนะของพระเจ้า เพื่อสะท้อนถึงพระลักษณะของพระเยซูอย่างเต็มล้น และต่อต้านการล่อลวงของซาตานเช่นเดียวกับพระองค์ได้อย่างไร`