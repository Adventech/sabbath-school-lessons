---
title: เงยหน้าขึ้น
date:  13/12/2021
---

ในเฉลยธรรมบัญญัติ บทที่ 10 โมเสสเล่าประวัติศาสตร์ของชนชาติอิสราเอล (อีกครั้งหนึ่ง) และใช้เรื่องราวเหล่านั้นตักเตือนประชากรให้สัตย์ซื่อ (อีกครั้งหนึ่ง) โมเสสได้กล่าวบางสิ่งในคำเตือนเหล่านั้นอีกด้วย

`อ่านเฉลยธรรมบัญญัติ 10:17-19 อะไรคือข่าวสารสำคัญสำหรับผู้คนที่นั่น และทำไมข่าวสารนี้จึงเกี่ยวข้องโดยตรงกับคริสตจักรของพระเจ้าในยุคปัจจุบัน`

วลีที่กล่าวว่า “ทรงปราศจากอคติ” แปลมาจากคำพูดภาษาฮีบรู ความหมายตามตัวอักษรคือ ไม่ “เงยหน้าขึ้น” เชื่อกันว่ามาจากสภาพทางกฎหมายที่ผู้พิพากษาหรือกษัตริย์มองใบหน้าของบุคคลที่มาพิจารณาคดี และพิพากษาตามสถานะของบุคคลนั้นๆ (บุคคลสำคัญหรือบุคคลที่ไม่สำคัญ) ผู้พิพากษาหรือกษัตริย์เป็นผู้ให้คำตัดสิน ความหมายในเฉลยธรรมบัญญัติก็คือว่า พระเจ้าไม่ทรงปฏิบัติต่อผู้คนในลักษณะดังกล่าว แม้ว่าพระองค์จะทรงมีฤทธิ์และอำนาจยิ่งใหญ่ พระองค์ทรงยุติธรรมต่อทุกคน โดยไม่คำนึงถึงสถานะ แน่นอนว่าความจริงนี้เปิดเผยในชีวิตของพระเยซู และวิธีที่พระองค์ทรงปฏิบัติต่อผู้ที่ถูกเหยียดหยามที่สุดในสังคม

`อ่านกิจการ 10:34; โรม 2:11; กาลาเทีย 2:6; เอเฟซัส 6:9; โคโลสี 3:25 และ 1 เปโตร 1:17 ข้อพระคัมภีร์เหล่านี้นำ เฉลยธรรม-บัญญัติ 10:17 มาใช้อย่างไร`

อย่างไรก็ตาม แม้ข้อพระคัมภีร์เหล่านี้อยู่ในบริบทที่แตกต่างกันออกไป (ในพระธรรมเอเฟซัสเปาโลบอกเจ้านายให้ระมัดระวังในการปฏิบัติตนต่อทาส ในพระธรรมโรมเปาโลกล่าวถึงเรื่องของความรอดและการประณามที่ไม่แบ่งแยกระหว่างชาวยิวและชาวต่างชาติ) ต่างก็ชี้กลับไปยังหนังสือเฉลยธรรม-บัญญัติและแนวคิดที่ว่า พระเจ้า “ไม่ทรงเงยหน้าขึ้น” และหาก “พระเจ้าของ ท่านเป็นพระเจ้าของพระทั้งหลาย และเป็นจอมของเจ้าทั้งปวง เป็นพระเจ้าที่ยิ่งใหญ่ ทรงฤทธิ์และน่ากลัว” ไม่ทรงมีอคติ แล้วแน่นอนว่าเราก็ไม่ควรมีอคติเช่นกัน

โดยเฉพาะแนวคิดที่เปาโลกล่าวถึงในพระธรรมโรม เราเห็นการเปิดเผยข่าวประเสริฐ เราทุกคนอยู่บนระนาบเดียวกัน ไม่ว่าเราจะเป็นใคร สถานะใด เราทุกคนต่างเป็นมนุษย์ที่ล้มลงในบาป ต่างต้องการพระคุณแห่งการช่วยให้รอดของพระเจ้า และข่าวดีก็คือว่า ไม่ว่าสถานะของเราจะเป็นอย่างไรเราทุกคนต่างได้รับความรอดในพระเยซูคริสต์

`คุณ “เงยหน้าขึ้น” หรือมีอคติบ่อยแค่ไหน และทำไมกางเขนแสดงให้เราเห็นว่าการมีทัศคติเช่นนั้นเป็นบาปเพียงใด`