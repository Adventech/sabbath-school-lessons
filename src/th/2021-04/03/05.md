---
title:  ประชากรพิเศษของพระองค์
date:  13/10/2021
---

เป็นเรื่องยากสำหรับเราในทุกวันนี้ที่จะเข้าใจถึงโลกประวัติศาสตร์ในช่วงเวลาที่ชาวอิสราเอลพเนจรไปในถิ่นทุรกันดาร ถ้าหากอาณาจักรทั้งปวงเกิดขึ้นและจากไป เหลือแต่เพียงซากปรักหักพัง (หากยังมีหลงเหลือ) เราจะรู้อะไรเกี่ยวกับชนชาตินอกรีตเล็กๆ ที่อยู่ในบริเวณเดียวกับที่ชาวอิสราเอลอาศัยอยู่ คงไม่สามารถเข้าใจได้ทั้งหมด แต่เรารู้สิ่งหนึ่งคือ คนเหล่านี้หมกมุ่น ในลัทธินอกรีต นับถือพระเจ้าหลายองค์ และปฏิบัติสิ่งที่เสื่อมทรามอย่างมาก

ซึ่งรวมถึงการถวายบูชาเด็ก ลองนึกภาพถึงวัฒนธรรมหนึ่งหรือศาสนาหนึ่ง จะต้องเสื่อมทรามและชั่วร้ายเพียงใดถึงขั้นที่ยกลูกๆ ของตนเองเพื่อถวายบูชาเทพเจ้าได้

ไม่แปลกใจเลยที่ตลอดประวัติศาสตร์ของชนชาติอิสราเอล พระเจ้าทรงเตือนประชากรของพระองค์ครั้งแล้วครั้งเล่า ไม่ให้ทำตามแนวทางปฏิบัติของประชาชาติรอบข้าง “เมื่อท่านทั้งหลายเข้าไปในแผ่นดินซึ่งพระเยโฮวาห์พระเจ้าของท่านประทานแก่ท่าน ท่านอย่าเรียนรู้ที่จะกระทำสิ่งพึงรังเกียจตามประชาชาติเหล่านั้น” (เฉลยธรรมบัญญัติ 18:9)

และนั้นเป็นเพราะว่าพระเจ้าได้ทรงเรียกชนชาตินี้ออกมาเพื่อจุดประสงค์พิเศษ เมื่อเข้าสู่พันธสัญญากับพระเจ้า พวกเขาจะต้องเป็นชนชาติพิเศษ เป็นพยานให้กับโลกนี้ถึงพระเจ้าพระผู้สร้างฟ้าสวรรค์และแผ่นดินโลก เป็นพระเจ้าเพียงองค์เดียว

`อ่าน เฉลยธรรมบัญญัติ 26:16-19 ข้อพระคัมภีร์นี้ได้สรุปความสัมพันธ์ของพันธสัญญาระหว่างพระเจ้ากับชนชาติอิสราเอลไว้อย่างไร พวกเขาควรเป็นคนอย่างไรเพื่อแสดงให้เห็นถึงความสัตย์ซื่อของพวกเขาต่อพันธสัญญา เราเรียนรู้บทเรียนอะไรจากเรื่องนี้ได้บ้าง`

โมเสสใช้คำว่า “วันนี้” ในการกล่าวเริ่มต้นข้อพระคัมภีร์สี่ข้อนี้ เพื่อบ่งบอกว่า ณ ขณะนี้ หรือเป็นอีกครั้งหนึ่งที่พระเจ้าทรงบัญชาให้ท่านทำสิ่งเหล่านี้ (ในข้อ 17) พระองค์ทรงบัญชาพวกเขาให้ทำสิ่งเหล่านี้มาโดยตลอด ราวกับว่าโมเสสกำลังบอกพวกเขาให้อุทิศตน ณ บัดนี้และอีกครั้ง ที่จะเป็นชนชาติที่ซื่อสัตย์ บริสุทธิ์ และพิเศษ ซึ่งเป็นเหตุผลหลักอย่างแท้จริงในการดำรงอยู่ของพวกเขาในฐานะชนชาติแห่งพันธสัญญา พวกเขาเป็นเพียงชนชาติเดียวที่รู้จักพระเจ้าเที่ยงแท้ และรู้ความจริงเกี่ยวกับพระเจ้าองค์นี้ และรู้ว่าพระองค์ทรงต้องการให้ชนชาติของพระองค์ดำเนินชีวิตอย่างไร ความจริงก็คือว่า พวกเขาไม่เพียงแต่มี “ความจริงในยุคปัจจุบัน” แต่พวกเขาจะต้องให้ความจริงนั้นปรากฏในตัวด้วยวิธีของพวกเขาเอง จนกว่าพระเยซู “ผู้เป็นความจริง” (ยอห์น 14:6) จะเสด็จมา

`เหตุใดแนวคิดเรื่อง “วันนี้” จึงเป็นการอุทิศตนต่อพระเจ้าและ ข้อกำหนดในพันธสัญญาของพระองค์ยังใช้ได้กับเราในทุก “วันนี้”`