---
title:  ตัวอย่างที่เห็นภาพ
date:  14/10/2021
---

นักศาสนศาสตร์ได้ตระหนักถึงความคล้ายคลึงกันระหว่างพันธสัญญาของอิสราเอลกับพระเจ้าและพันธะข้อตกลงอื่นๆ ระหว่างอาณาจักรมาช้านาน ความคล้ายคลึงนี้ไม่ใช่เรื่องแปลก พระผู้เป็นเจ้าเพียงแต่ทำงานกับชนชาติของพระองค์ตามสภาพแวดล้อมที่พวกเขาสามารถเข้าใจได้

ในขณะเดียวกันแนวคิดเรื่องพันธสัญญา ซึ่งเป็นข้อตกลงทางกฎหมายระหว่างสองฝ่าย ที่มีกฎเกณฑ์ ข้อกำหนด และข้อบังคับ อาจดูเย็นชาและเป็นทางการอย่างยิ่ง แม้ว่าจำเป็นต้องมีองค์ประกอบเช่นนั้น (พระเจ้าเป็นพระผู้ให้กฎเกณฑ์) แต่ก็ไม่กว้างพอที่จะโอบล้อมความลึกและความกว้างของความสัมพันธ์ที่พระเจ้าทรงต้องการมีกับชนชาติของพระองค์ได้ ดังนั้นจึงมีการใช้ตัวอย่างเพื่อให้เห็นภาพในรูปแบบอื่นๆ ในเฉลยธรรมบัญญัติเพื่อบรรยายแนวคิดของพันธสัญญาระหว่างพระเจ้ากับชนชาติอิสราเอล เพียงเพื่อให้เข้าใจมากยิ่งขึ้น

`อ่าน เฉลยธรรมบัญญัติ 8:5; 14:1 และ 32:6, 18-20 ข้อพระคัมภีร์เหล่านี้ใช้อะไรอธิบายภาพความสัมพันธ์ และช่วยให้เราเข้าใจความสัมพันธ์ที่พระเจ้ามีต่อประชากรของพระองค์อย่างไร`

`อ่าน เฉลยธรรมบัญญัติ 4:20 และ 32:9 ข้อพระคัมภีร์เหล่านี้ใช้อะไรอธิบายภาพความสัมพันธ์ และช่วยให้เราเข้าใจความสัมพันธ์ที่พระเจ้ามีต่อประชากรของพระองค์อย่างไร`

ทั้งสองกรณีกล่าวถึงแนวคิดเรื่องครอบครัว ซึ่งตามหลักแล้วควรเป็น สายสัมพันธ์ที่ใกล้ชิดที่สุด แน่นแฟ้นที่สุด และรักใคร่มากที่สุด พระเจ้าทรงต้องการความสัมพันธ์เช่นนี้กับคนของพระองค์เสมอ แม้แต่หลังจากที่พวกเขาปฏิเสธพระเยซูอย่างน่าละอายใจในช่วงเวลาของการตรึงกางเขน พระเยซูตรัสกับมารีย์หลังจากที่พระองค์ทรงฟื้นคืนพระชนม์ว่า “จงไปบอกพวกพี่น้องของเราให้ไปยังกาลิลี จะได้พบเราที่นั่น” (มัทธิว 28:10) แม้แต่พระคริสต์ผู้ฟื้นคืนพระชนม์ พระองค์ยังทรงกล่าวถึงเหล่าสาวกว่าเป็น “พี่น้องของเรา” ซึ่งเป็นแบบอย่างของความรักและพระคุณที่หลั่งไหลมาจากความรักที่มีแก่คนเหล่านั้นที่ไม่คู่ควร นั่นเป็นความสัมพันธ์ระหว่างพระเจ้ากับมนุษย์ที่เป็นมาโดยตลอด คือพระคุณและความรักที่มอบให้แก่ผู้ที่ไม่สมควรได้รับ

`เรามีความสัมพันธ์แบบใดกับพระเจ้า เราจะทำให้ความสัมพันธ์นั้นลึกซึ้งขึ้นและเรียนรู้ที่จะรักพระองค์พร้อมกับเข้าใจข้อผูกมัดทางพันธสัญญาที่จะเชื่อฟังพระบัญญัติของพระองค์ได้อย่างไร  เหตุใดแนวคิดทั้งสองนี้จึงไม่ขัดแย้งกัน แต่เป็นการเสริมกัน`