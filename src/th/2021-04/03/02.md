---
title:  พันธสัญญาและข่าวประเสริฐ
date:  10/10/2021
---

พันธสัญญาและข่าวประเสริฐเปิดเผยขึ้นพร้อมกันตลอดทั่วพระคัมภีร์ แม้ว่าแนวคิดเรื่องพันธสัญญาเกิดขึ้นก่อนที่จะมีชนชาติอิสราเอล (เช่น พันธ-สัญญาของโนอาห์) และแม้ว่าพระสัญญาแห่งพันธสัญญาได้กระทำขึ้นก่อนที่จะมีชนชาติอิสราเอล แนวคิดนี้แสดงออกอย่างชัดเจนผ่านปฏิสัมพันธ์ของพระเจ้ากับประชากรของพระองค์ โดยเริ่มจากบรรพบุรุษและบรรพชนของพวกเขา

ตั้งแต่เริ่มแรก จุดสำคัญของความจริงเกี่ยวกับพันธสัญญาคือ ข่าวประเสริฐ นั่นคือ ความรอดโดยความเชื่อเพียงอย่างเดียว

`อ่าน ปฐมกาล 12:1-3; ปฐมกาล 15:5-18 และ โรม 4:1-5 พันธสัญญาใดที่กระทำกับอับราม (อับราฮัม) ข่าวประเสริฐได้รับการเปิดเผยผ่านพันธสัญญานั้นอย่างไร`

อับราฮัมเชื่อฟังพระเจ้า เชื่อในพระสัญญาของพระองค์ที่มีต่อเขา ด้วยเหตุนี้เขาจึงชอบธรรมต่อพระพักตร์พระเจ้า  อย่างไรก็ตามถ้อยคำนี้ไม่ใช่พระคุณอันด้อยค่า อับราฮัมพยายามรักษาพันธสัญญาในส่วนของเขาด้วยการเชื่อฟัง ดังที่เห็นได้ใน ปฐมกาล บทที่ 22 ที่ภูเขาโมริยาห์ เนื่องว่า “ความเชื่อของคนนั้น พระเจ้าทรงถือว่าเป็นความชอบธรรม” (โรม 4:5) นั่นเป็นเหตุผลที่หลายศตวรรษต่อมา เปาโลให้อับราฮัมเป็นแบบอย่างของความหมายของการดำเนินชีวิตตามพันธสัญญาที่พระเจ้าทรงกระทำกับประชากรของพระองค์

หัวข้อนี้สะท้อนอยู่ทั่วไปในพระคัมภีร์ เปาโลหยิบยกเรื่องนี้ขึ้นมาอีกใน กาลาเทีย 3:6 ซึ่งเขากล่าวอ้างอิงถึง ปฐมกาล 15:6 อีกครั้ง เกี่ยวกับความเชื่อของอับราฮัม “นับว่าเป็นความชอบธรรมแก่ท่าน” และย้อนกลับไปถึงคำสัญญาครั้งแรกที่ให้ไว้กับอับรามที่ว่า ประชาชาติทั้งปวงจะได้รับพรร่วมกับพงศ์พันธุ์ของเขา (กาลาเทีย 3:9) คำสัญญาแห่งพันธสัญญาได้ให้ไว้กับชนทุกชาติ รวมทั้งชาวยิวและคนต่างชาติที่ “เชื่อ” ด้วย (กาลาเทีย 3:7) คือ ผู้ที่ชอบธรรมโดยความเชื่อไม่ใช่ชอบธรรมจากการประพฤติตามพระบัญญัติ แต่พวกเขาถูกผูกมัดโดยพันธสัญญานั้นให้เชื่อฟังพระบัญญัติ

แม้แต่เมื่อเยเรมีย์กล่าวถึงพันธสัญญาใหม่ เขาก็กล่าวในบริบทของพระบัญญัติ “แต่นี่จะเป็นพันธสัญญาซึ่งเราจะกระทำกับประชาอิสราเอลภายหลังสมัยนั้น พระเจ้าตรัสดังนี้แหละ เราจะบรรจุพระธรรมไว้ในเขาทั้งหลาย และเราจะจารึกมันไว้บนดวงใจของเขาทั้งหลาย และเราจะเป็นพระเจ้าของเขา และเขาจะเป็นประชากรของเรา” (เยเรมีย์ 31:33) ซึ่งสะท้อนถึงภาษาที่ย้อนไปถึงในยุคของพระธรรมเลวีนิติ “เราจะดำเนินในหมู่พวกเจ้า และจะเป็นพระเจ้าของเจ้า และเจ้าจะเป็นประชากรของเรา” (เลวีนิติ 26:12)

`แนวคิดเรื่องพันธสัญญาของพระบัญญัติและข่าวประเสริฐ เข้ากันได้อย่างลงตัวกับข่าวของทูตสวรรค์สามองค์ในวิวรณ์ ที่เตือนโลกยุคสุดท้ายนี้อย่างไร`