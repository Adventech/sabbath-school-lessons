---
title: จงยำเกรงพระเจ้า
date:  18/10/2021
---

โมเสสบอกชนชาติอิสราเอลให้รักพระเจ้าด้วยทุกสิ่งที่พวกเขามี นี่เป็นคำสั่ง อย่างไรก็ตาม โมเสสได้สั่งพวกเขาอีกหนึ่งคำสั่งในข้อพระคัมภีร์ 2-3 ข้อก่อนหน้านี้ว่า “เพื่อว่าพวกท่านจะได้ยำเกรงพระเยโฮวาห์พระเจ้าของท่าน” (เฉลยธรรมบัญญัติ 6:2)

`อ่านเฉลยธรรมบัญญัติ 10:12 ข้อนี้บอกอะไรเกี่ยวกับความรักและความยำเกรงพระเยโฮวาห์ และเราเข้าใจอย่างไร`

ในข้อหนึ่ง พวกเขาได้รับคำสั่งให้เกรงกลัวพระเจ้า อีกข้อหนึ่ง ให้รักพระองค์ และในข้อนี้พวกเขาได้รับการบอกให้ทั้งยำเกรงและรักพระองค์ในเวลาเดียวกัน ในความเข้าใจทั่วไปของคำว่า “ยำเกรง” ประโยคนี้อาจดูเหมือนขัดแย้งกัน แต่จริงๆ แล้วไม่เป็นเช่นนั้น ในทางกลับกัน การยำเกรงพระเจ้าในแง่ของความเกรงกลัวและเคารพต่อพระองค์ในสิ่งที่พระองค์ทรงเป็น ในอำนาจ ฤทธานุภาพ ความยุติธรรม และความชอบธรรมของพระองค์ โดยเฉพาะในทางตรงข้ามกับความบาป ความอ่อนแอ และการพึ่งพาพระองค์อย่างสมบูรณ์ สิ่งเหล่านี้ควรเป็นปฏิกิริยาที่เกิดขึ้นโดยธรรมชาติ เราเป็นสิ่งมีชีวิตที่ตกอยู่ในบาป ที่ละเมิดพระบัญญัติของพระเจ้า และสมควรได้รับการกล่าวโทษและความตายนิรันดร์

`อ่านเอเฟซัส 2:1-10 ข้อเหล่านี้ช่วยให้เราเข้าใจว่า เราจะยำเกรงและรักพระเจ้าในเวลาเดียวกันได้อย่างไร`

แม้ว่าเราจะเป็น “ลูกหลานแห่งพระพิโรธ” (ซึ่งเป็นเหตุผลที่เราควรยำเกรงพระองค์) พระคริสต์ทรงสิ้นพระชนม์เพื่อเราและมอบชีวิตใหม่ในพระองค์ให้แก่เรา ซึ่งรวมถึงอิสรภาพจากบาปและการกล่าวโทษในอดีต (ซึ่งเป็นเหตุผลที่เราควรรักพระองค์)

ชนชาติอิสราเอลใช้หลักการเดียวกันนี้เช่นเดียวกับเราในทุกวันนี้ พวกเขาถูกจับเป็นเชลยในอียิปต์ ถูกประณามให้เป็นทาสและถูกกดขี่ เป็นเพราะความรักและพระคุณของพระเจ้าที่มีต่อพวกเขาเพียงเท่านั้นที่นำพวกเขาไปสู่การช่วยให้รอดครั้งยิ่งใหญ่ได้ “จงระลึกว่าเจ้าเคยเป็นทาสอยู่ในแผ่นดินอียิปต์ และพระเยโฮวาห์พระเจ้าของเจ้าได้พาเจ้าออกมาจากที่นั่น” (เฉลยธรรมบัญญัติ 5:15) ไม่น่าแปลกใจเลยที่พวกเขาทั้งรักและยำเกรงพระเจ้าในเวลาเดียวกัน และหากพวกเขาทำเช่นนั้นแล้ว เราควรทำมากกว่านั้นอีกเท่าไร เพราะเรามีความจริงอันยิ่งใหญ่แห่งการสิ้นพระชนม์ของพระคริสต์บนกางเขนเพื่อเรา

`อ่านวิวรณ์ 14:6, 7 เหตุใดคำสั่งให้ “ยำเกรงพระเจ้า” ควรเป็นสิ่งแรกของข่าวสารในยุคสุดท้ายของพระเจ้าที่จะประกาศไปทั่วโลก ทำไมคำสั่งนั้นจึงสมเหตุสมผลมากเมื่อเรารู้ว่าจะเกิดอะไรขึ้นกับโลกนี้`