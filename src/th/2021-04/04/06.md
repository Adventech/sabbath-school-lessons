---
title: พระบัญญัติข้อแรก
date:  21/10/2021
---

ไม่ว่าคริสเตียนหลายคนจะพยายามแยกพระคัมภีร์เดิมออกจากพระคัมภีร์ใหม่ด้วยเหตุผลต่างๆ เพียงใด แต่ก็ไม่สามารถทำได้ ทำได้เพียงแต่หันเหความหมายที่แท้จริงจากพระคัมภีร์ใหม่ การเปิดเผยพระเยซูและคำอธิบายทางศาสนาของชีวิต การสิ้นพระชนม์ การฟื้นคืนชีพ และพันธกิจมหาปุโรหิตของพระเยซูในพระคัมภีร์ใหม่ชี้ให้เห็นถึงความสำเร็จตามคำพยากรณ์และแบบแผนของพระคัมภีร์เดิม พระคัมภีร์เดิมได้วางเบื้องหลัง บริบท และรากฐานให้กับพระคัมภีร์ใหม่ ทั้งพระคัมภีร์เดิมและใหม่เปิดเผยให้เห็นถึงความดีและความรักของพระเจ้า

นี่เป็นเหตุผลหนึ่งที่พระคัมภีร์ใหม่ รวมทั้งพระเยซู กล่าวอ้างข้อความจากพระคัมภีร์เดิมครั้งแล้วครั้งเล่า

`อ่านมาระโก 12:28-30 คำถามเกี่ยวกับ “ธรรมบัญญัติข้อใดเป็นเอกเป็นใหญ่กว่าธรรมบัญญัติทั้งปวง” หมายถึงอะไร พระเยซูทรงตอบอย่างไร และพระองค์ได้คำตอบจากที่ใด`

น่าสนใจที่ธรรมาจารย์ ซึ่งเป็นผู้อุทิศชีวิตตนในการเข้าใจกฎหมายและการประยุกต์ใช้ เป็นผู้ตั้งคำถามนี้ อย่างไรก็ตาม พวกเขามีกฎหมายหลายฉบับที่เชื่อว่าจำเป็นต้องปฏิบัติตาม (ประเพณีของชาวยิวกล่าวในภายหลังว่า มีกฎหมาย 613 ข้อ) ไม่น่าแปลกใจที่พวกเขาต้องการกลั่นกรองให้เหลือเพียงคำถามเดียว

พระเยซูทรงทำเช่นใด

พระองค์ทรงตรงไปที่เฉลยธรรมบัญญัติ บทที่ 6 โดยเริ่มจาก “โอ คนอิสราเอล จงฟังเถิด พระเยโฮวาห์พระเจ้าของเราทั้งหลายเป็นพระเจ้าเดียว” (เฉลยธรรมบัญญัติ 6:4) และยังทรงกล่าวอ้างถึงข้อพระคัมภีร์ข้อต่อไปด้วย ที่เกี่ยวกับการรักพระเจ้าด้วยสุดจิตสุดใจและสิ้นสุดกำลังของท่าน พระองค์ทรงชี้ไปยังคำยืนยันหลักของพระเยโฮวาห์ว่าเป็นพระเจ้าของพวกเขาเพียงองค์เดียว เพื่อยึดความจริงอันยิ่งใหญ่นี้เป็นหลัก พวกเขาได้รับการเรียกให้รักพระเจ้าอย่างสูงสุด

อะไรจะเป็น “ความจริงยุคปัจจุบัน” ได้มากไปกว่าคำตรัสสั่งในข้อนี้ ในยุคสุดท้าย เมื่อเหตุการณ์สุดท้ายได้คลี่ออก และทุกคนจะต้องเลือกที่จะอยู่ข้างใดข้างหนึ่ง พระบัญญัติของพระเจ้า (วิวรณ์ 14:12) จะมีบทบาทสำคัญยิ่ง

ท้ายที่สุด ไม่ว่าเราจะเลือกอยู่ข้างไหน แม้ในยามที่ต้องเผชิญกับการกดขี่ข่มเหง ก็ขึ้นอยู่กับว่ารักพระเจ้าอย่างแท้จริงหรือไม่ นี่คือประเด็นที่เราต้องตัดสินใจ และเราจะรักพระเจ้าได้สุดจิตสุดใจและสิ้นสุดกำลังของเรา ก็ต่อเมื่อเรารู้จักพระองค์ด้วยตัวเราเองและมีประสบการณ์ส่วนตัวในความดี ความรัก และพระคุณของพระองค์

`ถ้ามีคนถามคุณว่า เรารักพระเจ้าที่ไม่เคยเห็นได้อย่างไร คุณจะตอบว่าอะไร จงอภิปรายในชั้นเรียน`