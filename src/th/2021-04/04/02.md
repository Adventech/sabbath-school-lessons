---
title: จงรักพระเจ้า
date:  17/10/2021
---

หลังจากโมเสสเล่าประวัติศาสตร์ให้ชาวอิสราเอลฟังแล้ว เขาก็เริ่มสั่งสอนในสิ่งที่พวกเขาต้องทำเพื่อยึดครองแผ่นดินและเจริญเติบโตต่อไป อันที่จริงอาจมีคนโต้แย้งว่า เฉลยธรรมบัญญัติส่วนใหญ่นั้นกล่าวถึง การที่พระเจ้าตรัสบอกประชากรถึงสิ่งที่พวกเขาต้องทำเพื่อรักษาพันธสัญญาในส่วนของพวกเขา ที่พระองค์ได้ทรงกระทำไว้กับพวกเขาด้วยความกรุณาเพื่อทำตามพระสัญญาที่พระองค์มีต่อบรรพบุรุษของพวกเขา

เฉลยธรรมบัญญัติ บทที่ 6 เริ่มต้นดังนี้ “ต่อไปนี้เป็นบัญญัติ กฎเกณฑ์และกฎหมายซึ่งพระเยโฮวาห์พระเจ้าของท่านทั้งหลาย ทรงบัญชาให้สอนท่าน เพื่อท่านทั้งหลายจะได้กระทำตามในแผ่นดินซึ่งท่านจะข้ามไปยึดครองนั้น เพื่อว่าพวกท่านจะได้ยำเกรงพระเยโฮวาห์พระเจ้าของท่านโดย รักษากฎเกณฑ์และพระบัญญัติของพระองค์ทั้งสิ้น ซึ่งข้าพเจ้าบัญชาท่าน ทั้งตัวท่านและบุตรหลานของท่าน ตลอดวันคืนแห่งชีวิตของท่าน เพื่อว่าวันคืนของพวกท่านจะได้ยืนยาว” (เฉลยธรรมบัญญัติ 6:1, 2)

`อ่าน เฉลยธรรมบัญญัติ 6:4, 5 พระเยโฮวาห์พระเจ้าประทานพระบัญชาอะไรแก่ชนชาติอิสราเอลในข้อ 5 และหมายความว่าอย่างไร`

จงรักพระเยโฮวาห์พระเจ้าของท่านด้วยสุดใจของท่าน อย่างนั้นหรือช่างน่าสนใจ ท่ามกลางกฎหมาย ท่ามกลางคำตักเตือน กฎเกณฑ์ และธรรมบัญญัติทั้งปวง ผู้คนได้รับการร้องเรียกให้รักพระเจ้า และไม่ใช้เพียงให้รักพระองค์ แต่ต้องกระทำเช่นนั้น “ด้วยสุดจิตสุดใจและสิ้นสุดกำลังของท่าน”ซึ่งชี้ไปยังลักษณะที่สมบูรณ์แบบของความรักนี้

รักพระเจ้าด้วยสุดจิตสุดใจและสิ้นสุดกำลัง หมายความว่า ความรักที่เรามีต่อพระองค์ควรเหนือกว่าความรักที่เรามีต่อทุกสิ่งและทุกคน เพราะพระองค์เป็นรากฐานและพื้นฐานของความเป็นอยู่และการดำรงอยู่ของเราและเป็นทุกสิ่งทุกอย่าง ความรักต่อพระองค์จะทำให้ความรักที่เรามีต่อทุกสิ่งทุกอย่างอยู่ในมุมมองที่เหมาะสม

ในภาษาฮีบรู คำว่า “ของท่าน” ที่ใช้ในประโยค ‘พระเจ้าของท่าน สุดจิตสุดใจของท่าน สุดกำลังของท่าน’ อยู่ในรูปเอกพจน์ แน่นอนว่าพระเจ้ากำลังตรัสกับประชากรโดยรวม แต่โดยรวมจะแข็งแกร่งก็ต่อเมื่อส่วนต่างๆ แข็งแกร่ง พระเยโฮวาห์ทรงต้องการให้เราแต่ละคน แม้จะเป็นส่วนหนึ่งของร่างกายที่ใหญ่กว่า ซื่อสัตย์ต่อพระองค์เป็นรายบุคคล และรากฐานของความซื่อสัตย์นั้นควรเป็นความรักที่เรามีต่อพระองค์ ต่อสิ่งที่พระองค์ทรงเป็น และต่อสิ่งที่พระองค์ทรงทำเพื่อเรา

`จงรักพระเจ้าด้วยสุดจิตสุดใจและสิ้นสุดกำลังของท่าน มีความหมายอย่างไรสำหรับเรา`