---
title: ความคิดเพิ่มเติม
date:  22/10/2021
---

“กางเขนของพระคริสต์จะเป็นศาสตร์  และบทเพลงของผู้ที่ได้รับการไถ่จากบาปไปตลอดชั่วนิรันดร์ เมื่อพวกเขามองดูพระคริสต์ขณะทรงรับเกียรติยศ พวกเขาก็จะแลเห็นพระคริสต์ขณะที่ทรงถูกตรึงบนกางเขน พวกเขาจะไม่มีวันลืมว่าพระองค์ผู้ทรงมีอำนาจในการทรงสร้าง และค้ำจุนโลกจำนวนนับไม่ถ้วนที่อยู่ในห้วงอวกาศกว้างใหญ่ พระองค์ผู้ทรงเป็นที่รักยิ่งของพระเจ้า พระองค์ผู้ทรงฤทธานุภาพยิ่งใหญ่ในสวรรค์  พระองค์ที่เหล่าเครูปและเสราฟิมที่ส่องแสงสุกใสกราบบูชาด้วยความชื่นชม พระองค์ผู้นี้ได้ทรงถ่อมพระองค์เองลงมาเพื่อยกระดับมนุษย์ที่ล้มลงในบาปให้สูงขึ้น พวกเขาจะไม่มีวันลืมว่าพระองค์ทรงแบกความผิดและความอับอายของบาปรวมถึงการซ่อนพระพักตร์ของพระบิดาจนกระทั่งความทุกข์โศกเศร้าของโลกที่สูญเสียไปทำให้พระทัยของพระองค์แตกสลาย และบีบคั้นทำลายชีวิตของพระองค์บนกางเขนคาลวารี เรื่องราวของพระเจ้าพระผู้สร้างโลก พระเจ้าผู้ทรงตัดสินชะตากรรมทั้งปวง พระผู้ทรงรักมนุษย์ในโลกนี้มากจนได้ละสง่าราศีของพระองค์และลดเกียรติ ถ่อมพระองค์ลงมา เรื่องราวเหล่านี้จะทำให้ทั่วทั้งจักรวาลระลึกถึงด้วยความอัศจรรย์ใจและเคารพบูชาไปจนตลอดกาล ขณะที่เหล่าชนชาติทั้งปวงที่ได้รับความรอดจะมองไปยังพระผู้ไถ่ และมองเห็นพระสิริอันไม่รู้จบสิ้นของพระบิดาที่ส่องอยู่บนพระพักตร์ของพระองค์นั้น ขณะที่พวกเขามองดูพระที่นั่งของพระองค์ที่มีอยู่ตลอดทุกยุคทุกสมัยนั้น และทราบดีว่าอาณาจักรของพระองค์จะไม่มีวันสิ้นสุด พวกเขาจะร้องเพลงด้วยความปีติยินดีว่า “พระเมษโปดกผู้ถูกปลงพระชนม์แล้วนั้นทรงสมควรได้รับฤทธานุภาพ และด้วยพระโลหิตล้ำค่าของพระองค์เองทรงไถ่พวกเราให้รอดพ้นจากบาปกลับคืนมายังพระเจ้า” (เอลเลน จี. ไว้ท์, ปลายทางแห่งความหวัง, หน้า 651, 652)

**คำถามเพื่อการอภิปราย**

`อ่านคำกล่าวของนางเอลเลน จี. ไว้ท์ ข้างต้น ทำไมความรักที่เรามีต่อพระเจ้าควรเป็นความรักที่ยิ่งใหญ่ที่สุดที่เรามี ลองคิดดูว่าพระเจ้าผู้ทรง “ค้ำจุนโลกจำนวนนับไม่ถ้วนที่อยู่ในห้วงอวกาศกว้างใหญ่” เป็นพระผู้สิ้นพระชนม์บนกางเขนเพื่อเรา หมายความว่าอะไร ทำไมความจริงนี้ควรเป็นรากฐานความสัมพันธ์ของเรากับพระเจ้า`

`พิจารณาแนวคิดเรื่องจงรักพระเจ้า และยำเกรงพระองค์ในเวลาเดียวกัน เราจะทำทั้งสองอย่างพร้อมกันได้อย่างไร และทำไมเราต้องทำทั้งสองอย่าง`

`การรักพระเจ้าเมื่อสิ่งต่างๆ ในชีวิตดำเนินไปด้วยดีนั้นกระทำได้ง่าย แต่เมื่อสิ่งต่างๆ ไม่เป็นไปด้วยดีล่ะ เมื่อเกิดโศกนาฏกกรรมขึ้นล่ะ ทำไมในช่วงเวลาเช่นนั้น การรักพระเจ้าจึงสำคัญยิ่งกว่าเมื่อสิ่งต่างๆ ดำเนินไปด้วยดี`

`ทบทวนคำถามท้ายสุดของบทเรียนวันพฤหัสบดี มีวิธีใดบ้างที่คุณจะอธิบายให้กับคนที่ไม่ใช่ผู้เชื่อให้เข้าใจถึงความหมายของการรักพระเจ้า มนุษย์เราจะรักคนที่ไม่เคยเห็นได้อย่างไร`