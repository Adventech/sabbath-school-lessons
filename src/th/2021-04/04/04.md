---
title: พระองค์ทรงรักเราก่อน
date:  19/10/2021
---

ท่ามกลางกฎเกณฑ์และกฎระเบียบในเฉลยธรรมบัญญัติ และบรรดาคำตักเตือนทั้งหมดที่ให้ชนชาติยิว พวกเขาจะต้องเชื่อฟัง “ธรรมบัญญัติ กฎเกณฑ์ และกฎหมายของพระองค์” แต่สิ่งแรกและสำคัญที่สุดคือ พวกเขาจะต้องรักพระเจ้าด้วยสุดจิตสุดใจและสิ้นสุดกำลัง และแน่นอนว่า มีเหตุผลที่ดีที่พวกเขาควรทำเช่นนั้น

`อ่าน เฉลยธรรมบัญญัติ 4:37; 7:7, 8, 13; 10:15; 23:5 และ 33:3 ข้อพระคัมภีร์เหล่านี้สอนเราเกี่ยวกับความรักที่พระเจ้ามีต่อประชากรของพระองค์อย่างไร`

โมเสสบอกผู้คนเกี่ยวกับความรักของพระเจ้าที่มีต่อบรรพบุรุษและต่อพวกเขาครั้งแล้วครั้งเล่าในเฉลยธรรมบัญญัติ แต่มากกว่าเพียงแค่คำพูด พระผู้เป็นเจ้าทรงสำแดงความรักนี้โดยการกระทำของพระองค์ นั่นคือ แม้พวกเขาจะมีข้อบกพร่อง ล้มเหลว และมีบาป แต่ความรักที่พระเจ้าทรงมีต่อพวกเขานั้นยังคงมั่นคงไม่เปลี่ยนแปลง เป็นความรักที่แสดงออกอย่างทรงพลังในการที่พระองค์ปฏิบัติต่อพวกเขา

`“เราทั้งหลายรัก ก็เพราะพระองค์ทรงรักเราก่อน” (1 ยอห์น 4:19) ข้อนี้ช่วยให้เราเข้าใจอย่างไรว่า ทำไมเราจึงควรรักพระเจ้า`

ความรักที่พระเจ้าทรงมีต่อเรามีมาก่อนการดำรงอยู่ของเราเสียอีก นั่นคือ แผนการแห่งความรอดมีมานานก่อน “ที่จะทรงเริ่มสร้างโลก” (เอเฟซัส 1:4)

ดังที่นางเอลเลน จี. ไว้ท์ กล่าวไว้ว่า “แผนการแห่งความรอดของเรานั้นไม่ได้เป็นความคิดที่มีมาภายหลัง หรือเป็นแผนที่วางไว้หลังจากการล้มลงในบาปของอาดัม แต่เป็นการเปิดเผย ‘ข้อความอันล้ำลึก ซึ่งได้ปิดบังไว้ตั้งแต่อดีตกาล’ โรม 16:25 เป็นการเปิดเผยหลักการที่เป็นรากฐานแห่งบัลลังก์ของพระเจ้าตั้งแต่อดีตนิรันดร์กาล” (ผู้พึงปรารถนาแห่งปวงชน, หน้า 22)

เราทุกคนโชคดีเพียงใดที่พระเจ้าทรงเป็นพระเจ้าแห่งความรัก เป็นความรักที่ยิ่งใหญ่จนพระองค์ได้เสด็จไปที่กางเขนเพื่อเรา เป็นความรักที่เสียสละ “พระองค์ก็ทรงถ่อมพระองค์ลงยอมเชื่อฟังจนถึงความมรณา กระทั่งความมรณาที่กางเขน” (ฟีลิปปี 2:8) ดังนั้นทุกวันนี้เราได้เห็นการเปิดเผยถึงความรักที่พระเจ้าทรงมีต่อเรา ในแบบที่ลูกหลานชาวอิสราเอลคงนึกไม่ถึง

จะเป็นอย่างไร หากพระเจ้าทรงเกลียดชังหรือไม่แยแส แทนที่พระเจ้าจะทรงเป็นความรัก ทำไมการเปิดเผยความรักที่พระเจ้าทรงมีต่อเราจึงเป็นสิ่งที่เราควรชื่นชมยินดีอย่างแท้จริง