---
title: ไม่ใช่ความชอบธรรมของตน
date:  11/11/2021
---

ศูนย์กลางของศาสนาคริสต์มีหัวข้อหลักคือ ความชอบธรรมโดยความเชื่อเท่านั้น “พระคัมภีร์ว่าอย่างไรก็ว่า อับราฮัมเชื่อในพระเจ้าและเพราะความเชื่อนั้นเอง พระเจ้าทรงถือว่าท่านเป็นคนชอบธรรม” (โรม 4:3)

นางเอลเลน จี. ไว้ท์ อธิบายเรื่องนี้ว่า “ความชอบธรรมโดยความเชื่อคืออะไร เป็นงานของพระเจ้าในการวางสง่าราศีของมนุษย์ไว้ในผลคลี และทรงทำเพื่อมนุษย์ในสิ่งที่พวกเขาทำด้วยตนเองไม่ได้ เมื่อมนุษย์เห็นว่าตนเองนั้นไร้ค่า  พวกเขาก็เตรียมพร้อมที่จะสวมความชอบธรรมของพระคริสต์”  (เอลเลน จี. ไว้ท์, The Faith I Live By, หน้า 109)

เมื่อคุณคำนึงว่าพระเจ้าเป็นผู้ใด และพระองค์ทรงบริสุทธิ์เพียงใด ตรงข้ามกับเราเป็นใคร และเราไม่บริสุทธิ์เพียงใดเมื่อเทียบกับพระองค์ ซึ่งจะต้องใช้พระคุณอันน่าอัศจรรย์มากที่จะช่วยเราให้รอดได้ และก็เกิดขึ้นจริง พระคุณนั้นเกิดขึ้นที่กางเขน โดยพระคริสต์ผู้บริสุทธิ์สิ้นพระชนม์เพื่อบาปของผู้กระทำผิด

`คำนึงถึงบริบทนี้แล้วอ่านเฉลยธรรมบัญญัติ 9:1-6 โมเสสกล่าวอะไรกับประชาชนในข้อนี้ที่แสดงให้เห็นถึงพระคุณของพระเจ้าที่มีต่อผู้ไม่คู่ควร สิ่งที่เกิดขึ้นในข้อนี้สะท้อนหลักการความชอบธรรมโดยความเชื่ออย่างไร`

หากมีใครจะสรุปคำสอนของเปาโลเกี่ยวกับข่าวประเสริฐ อาจจะสรุปด้วยวลีจากเฉลยธรรมบัญญัติ 9:5 “มิใช่เพราะความชอบธรรมของท่าน หรือความสัตย์ธรรมในใจของท่าน” ที่พระเจ้าจะช่วยคุณให้รอด แต่พระองค์จะทรงช่วยให้รอดก็เพราะพระสัญญาของ “ข่าวประเสริฐนิรันดร์” (วิวรณ์ 14:6) พระสัญญาที่ให้ไว้แก่เรา “ไม่ใช่ตามการกระทำของเรา แต่ตามพระประสงค์และพระคุณของพระองค์เอง คือพระคุณที่ประทานแก่เราในพระเยซูคริสต์ก่อนเริ่มต้นของกาลเวลา” (2 ทิโมธี 1:9 ดูใน ทิตัส 1:2 ด้วย) หากพระสัญญานี้ประทานแก่เราตั้งแต่ก่อนกาลเวลา ฉะนั้นย่อมไม่ได้มาจากการกระทำของเราอย่างแน่นอน เพราะเรายังไม่ได้ดำรงอยู่ “ก่อนเริ่มต้นของกาลเวลา” ดังนั้นจึงไม่มีการกระทำเกิดขึ้นได้

กล่าวโดยสรุป ไม่ว่าคุณจะมีข้อบกพร่อง มีตำหนิ เป็นคนเย่อหยิ่งอย่างไรก็ตาม พระเจ้าจะทรงทำการอัศจรรย์แก่คุณและในตัวคุณ ด้วยเหตุนี้พระเจ้าจึงทรงบัญชาให้คุณเชื่อฟังพระองค์และธรรมบัญญัติของพระองค์ พระสัญญาได้มอบให้แก่คุณแล้ว ดังนั้นการกระทำและการเชื่อฟังของคุณ แม้จะดีพอก็ตาม ไม่ใช่หนทางแห่งความรอด แต่เป็นผลของความรอดนั้น

องค์พระผู้เป็นเจ้าทรงช่วยคุณให้รอดแล้วโดยพระคุณ บัดนี้ด้วยธรรมบัญญัติของพระองค์ที่เขียนไว้ในใจคุณและพระวิญญาณที่ให้อำนาจแก่คุณ จงออกไปและเชื่อฟังธรรมบัญญัติของพระองค์เถิด