---
title: ธรรมบัญญัติบนสวรรค์
date:  07/11/2021
---

พระเจ้าทรงเป็นพระเจ้าแห่งความรัก และความรักเป็นหลักการครอบคลุมพระลักษณะและเป็นพื้นฐานการปกครองของพระองค์ เนื่องจากพระเจ้าทรงต้องการให้เรารักพระองค์เป็นการตอบแทน พระองค์จึงทรงสร้างเราให้เป็นสิ่งมีชีวิตทางศีลธรรม ให้มีเสรีภาพทางศีลธรรม เป็นเสรีภาพที่มีอยู่ในความรัก

จุดศูนย์กลางของเสรีภาพทางศีลธรรมคือ ธรรมบัญญัติทางศีลธรรม แม้ว่าสิ่งเหล่านี้ เช่น อนุภาคอะตอม คลื่นทะเล จิงโจ้ ปฏิบัติตามกฎธรรมชาติในระดับหนึ่ง แต่ไม่ได้ปฏิบัติตามหรือจำเป็นต้องมีกฎศีลธรรม มีเพียงสิ่งมีชีวิตที่มีศีลธรรมเท่านั้นที่จำเป็นต้องปฏิบัติตาม นั่นเป็นเหตุผลที่ว่า แม้แต่ในสวรรค์ พระเจ้าก็มีกฎทางศีลธรรมสำหรับทูตสวรรค์

`อ่านเอเสเคียล 28:15, 16 ซึ่งกล่าวถึงการล้มลงในบาปของลูซิเฟอร์บนสวรรค์ พบ “ความบาปชั่วในตัวเขา” และเขาได้ “กระทำบาป” การใช้คำเหล่านี้ในบริบทของสวรรค์เผยให้เห็นถึงการมีอยู่ของธรรมบัญญัติทางศีลธรรมในสวรรค์อย่างไร`

ทั้ง “ความบาปชั่ว” และ “กระทำบาป” เป็นคำที่ใช้กันในหมู่มนุษย์อย่างพวกเรา แต่พระคัมภีร์ใช้คำเดียวกันนี้สำหรับสิ่งที่เกิดขึ้นบนสวรรค์ ณอีกส่วนหนึ่งของการทรงสร้าง เป็นการบอกเราถึงบางสิ่งที่มีอยู่บนสวรรค์และในโลก

`“เช่นนั้นเราจะว่าอย่างไร ว่าธรรมบัญญัติคือบาปหรือ หาเป็นเช่นนั้นไม่ แต่ว่าถ้ามิใช่เพราะธรรมบัญญัติแล้ว ข้าพเจ้าก็คงไม่รู้จักบาป เพราะว่าถ้าธรรมบัญญัติมิได้ห้ามว่า ‘อย่าโลภ’ ข้าพเจ้าก็คงไม่รู้ว่าอะไรคือความโลภ” (โรม 7:7) แนวคิดเดียวกันนี้ อย่างน้อยก็หลักการนี้ มีอยู่ในสวรรค์ได้อย่างไร ที่ซึ่งมีทูตสวรรค์หรือสิ่งมีชีวิตทางศีลธรรมดำรงอยู่`

ดังที่นางเอลเลน จี. ไว้ท์ อธิบายว่า “พระประสงค์ของพระเจ้าแสดงออกในกฎเกณฑ์ของธรรมบัญญัติอันศักดิ์สิทธิ์ของพระองค์ และหลักการของธรรมบัญญัตินี้ก็เป็นหลักการของสวรรค์ ไม่มีความรู้ใดที่ทูตสวรรค์แห่งสวรรค์มี จะสูงส่งไปกว่าการรู้พระประสงค์ของพระเจ้า และการกระทำตามพระประสงค์ของพระองค์ก็เป็นการรับใช้ที่สูงส่งที่สุด” (Thoughts From the Mount of Blessing, หน้า 109)

ไม่ว่าสวรรค์หรือโลก หากพระเจ้าทรงมีสิ่งมีชีวิตที่มีศีลธรรม พระองค์จะทรงให้มีธรรมบัญญัติไว้ปกครองพวกเขา และการละเมิดธรรมบัญญัตินั้นถือเป็นบาป ไม่ว่าจะเกิดขึ้นในสวรรค์หรือบนโลก

`ทำไมแนวคิดเรื่องธรรมบัญญัติทางศีลธรรมจึงแยกออกจากสิ่งมีชีวิตที่มีศีลธรรมไม่ได้ หากปราศจากธรรมบัญญัติ จะมีอะไรเป็นตัวกำหนดว่าอะไรคือศีลธรรมและอะไรไม่ใช่`