---
title: ธรรมบัญญัติในเฉลยธรรมบัญญัติ
date:  08/11/2021
---

ในที่สุดชนชาติฮีบรู ซึ่งเป็นประชากรที่พระเจ้าทรงเลือกสรร ได้มาอยู่ที่พรมแดนคานาอัน กำลังจะได้รับแผ่นดินที่พระเจ้าทรงสัญญาไว้เป็นมรดก และตามที่เราได้เห็น หนังสือเฉลยธรรมบัญญัติเป็นคำสั่งสอนสุดท้ายของโมเสสต่อชาวฮีบรู ก่อนที่พวกเขาจะเข้ายึดดินแดนนั้น และในบรรดาคำสั่งสอนเหล่านั้นก็มีคำสั่งให้เชื่อฟัง

`อ่านข้อพระคัมภีร์ต่อไปนี้  มีประเด็นอะไรที่กล่าวถึงซ้ำแล้วซ้ำเล่าและทำไมประเด็นนี้จึงสำคัญต่อประชาชน (เฉลยธรรมบัญญัติ 4:44; 17:19; 28:58; 30:10; 31:12; 32:46; 33:2)`

แม้แต่การอ่านเฉลยธรรมบัญญัติอย่างคร่าวๆ ก็เห็นถึงความสำคัญยิ่งที่ชนชาติอิสราเอลต้องเชื่อฟังธรรมบัญญัติ แท้จริงแล้ว ธรรมบัญญัตินั้นเป็นข้อผูกมัดตามพันธสัญญา พระเจ้าได้ทรงกระทำมากมายเพื่อพวกเขา และจะทรงทำอย่างต่อเนื่องในสิ่งที่พวกเขาไม่สามารถทำเพื่อตัวเองได้ และเป็นสิ่งที่พวกเขาไม่สมควรได้รับ (นั่นคือ พระคุณ คือสิ่งที่พระเจ้าประทานให้เราที่เราไม่สมควรได้รับ)  และสิ่งที่พระองค์ขอให้เราตอบสนองก็คือ  เชื่อฟังธรรมบัญญัติของพระองค์

ในปัจจุบันนี้ก็ไม่ต่างกัน พระคุณของพระเจ้าช่วยเราให้รอด มิใช่การประพฤติตามธรรมบัญญัติ  “เพราะเราทั้งหลายเห็นว่า คนหนึ่งคนใดจะเป็นคนชอบธรรมได้ ก็โดยอาศัยความเชื่อนอกเหนือการประพฤติตามธรรมบัญญัติ” (โรม 3:28) และเราต้องตอบสนองโดยการเชื่อฟังธรรมบัญญัติ การที่เราเชื่อฟังธรรมบัญญัติ แม้จะไม่ใช่เป็นความพยายามที่เปล่าประโยชน์ที่จะได้รับความรอดจากธรรมบัญญัติ “เพราะว่าในสายพระเนตรของพระเจ้าไม่มีผู้หนึ่งผู้ใดเป็นคนชอบธรรมโดยการประพฤติตามธรรมบัญญัติได้ เพราะว่าธรรมบัญญัตินั้นทำให้เรารู้จักบาปได้” (โรม 3:20) แต่เป็นผลต่อความรอดที่เราได้รับ “ถ้าท่านทั้งหลายรักเรา ท่านก็จะประพฤติตามบัญญัติของเรา” (ยอห์น 14:15)

มองได้ว่าเฉลยธรรมบัญญัติเป็นบทเรียนสำคัญบทเรียนหนึ่งในเรื่องของพระคุณและธรรมบัญญัติ พระเจ้าทรงไถ่เราด้วยพระคุณ ทรงทำเพื่อเราในสิ่งที่เราทำเพื่อตนเองไม่ได้ (ชาวอิสราเอลไม่สามารถหนีออกจากอียิปต์ได้ด้วยตัวของพวกเขาเอง) และเพื่อเป็นการตอบสนอง เราต้องดำเนินชีวิตด้วยความเชื่อ มีชีวิตที่เชื่อฟังพระองค์และธรรมบัญญัติของพระองค์ ตั้งแต่การล้มลงในบาปของอาดัม จนถึงผู้มีชีวิตในช่วงเวลาแห่งความทุกข์ยากลำบากและเครื่องหมายสัตว์ร้าย ผู้ที่ได้รับการเรียกขานว่าเป็น “ผู้ที่ประพฤติตามพระ-บัญญัติของพระเจ้า และดำเนินตามความเชื่อของพระเยซูจะต้องมี” (วิวรณ์ 14:12) ความสัมพันธ์ของพระเจ้ากับประชากรแห่งพันธสัญญาของพระองค์คือ ธรรมบัญญัติและพระคุณ พระคุณของพระเจ้าอภัยให้เราที่ละเมิดธรรมบัญญัติของพระองค์ และพระคุณของพระเจ้าก็ช่วยให้เราเชื่อฟังธรรมบัญญัติของพระองค์ได้ด้วยเช่นกัน เป็นการเชื่อฟังที่เกิดขึ้นจากความสัมพันธ์ของพันธสัญญากับพระองค์

`เมื่อเราเชื่อฟังธรรมบัญญัติของพระเจ้า เราจะหลีกเลี่ยงการตกอยู่ภายใต้การเคร่งศาสนามากเกินไปได้อย่างไร`