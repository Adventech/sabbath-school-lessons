---
title: เทชูวาห์
date:  23/11/2021
---

หัวข้อหลักที่ปรากฏตลอดทั่วหนังสือเฉลยธรรมบัญญัติคือ เชื่อฟังพระเจ้าและรับพระพร ไม่เชื่อฟังและจะต้องทนทุกข์กับผลที่ตามมา พระคัมภีร์พันธสัญญาใหม่ก็เช่นเดียวกัน “อย่าหลงเลย ท่านจะหลอกลวงพระเจ้าไม่ได้ เพราะว่าผู้ใดหว่านอะไรลง ก็จะเกี่ยวเก็บสิ่งนั้น ผู้ที่หว่านในย่านเนื้อหนังของตน ก็จะเกี่ยวเก็บความเปื่อยเน่าจากเนื้อหนังนั้น แต่ผู้ที่หว่านในย่านพระ-วิญญาณ ก็จะเกี่ยวเก็บชีวิตนิรันดร์จากพระวิญญาณนั้น” (กาลาเทีย 6:7, 8)

น่าเสียดายที่หลังจากการล้มลงในบาป ดูเหมือนจะกระทำบาปได้ง่ายเหมือนการหายใจโดยธรรมชาติ ถึงแม้จะมีคำเตือนและคำสัญญา “เพราะว่าพระบัญญัติซึ่งข้าพเจ้าบัญชาท่านในวันนี้ สำหรับท่านไม่ยากเกินไป และไม่ห่างเหินเกินไปด้วย” (เฉลยธรรมบัญญัติ 30:11) ผู้คนจำนวนมากก็ยังทำอย่างนั้น คือพวกเขาตกอยู่ในบาปที่พระเจ้าได้ทรงเตือนพวกเขา

แต่ถึงกระนั้น พระเจ้าก็เต็มใจที่จะนำพวกเขากลับมาหาพระองค์ หากพวกเขาเลือกที่จะกลับใจใหม่และหันกลับมาหาพระองค์โดยใช้เจตจำนงเสรี

`อ่านเฉลยธรรมบัญญัติ 30:1-10 อีกครั้ง พระเจ้าตรัสว่าพระองค์จะทรงทำอะไรเพื่อประชากรของพระองค์ ทั้งๆ ที่พวกเขาได้กระทำผิด พระสัญญาอันอัศจรรย์นี้ตั้งอยู่บนเงื่อนไขอะไร`

แนวคิดนี้เรียบง่ายและตรงไปตรงมา หากคุณทำผิดพลาด ผลลัพธ์ที่เลวร้ายจะเกิดขึ้นกับคุณและครอบครัว นั่นคือผลของบาป อย่างไรก็ตาม แม้จะเป็นอย่างนี้ คุณก็ยังกลับใจใหม่ได้ และพระเจ้าจะทรงนำคุณกลับมาและอวยพรคุณ

รากศัพท์ภาษาฮีบรูคำเดียวกันนี้ คำว่า “เทชูวาห์” (teshuvah) ปรากฏหลายต่อหลายครั้งในข้อเหล่านี้ เฉลยธรรมบัญญัติ 30:2 กล่าวว่า “และท่านก็หันกลับมาหาพระเยโฮวาห์พระเจ้าของท่าน” ในเฉลยธรรมบัญญัติ 30:8 แม้จะเขียนไว้อย่างถูกต้องว่า “และท่านทั้งหลายจะฟังเสียงของพระเจ้าอีก” จริงๆ แล้วแปลได้ว่า “และท่านทั้งหลายจะเชื่อฟังเสียงของพระเจ้าอีก” ท้ายสุดใน เฉลยธรรมบัญญัติ 30:10 กล่าวว่า “ถ้าท่านทั้งหลายหันกลับมาหาพระเยโฮวาห์ พระเจ้าของท่านด้วยสุดจิตสุดใจของท่าน” เป็นอีกครั้งหนึ่งที่ใช้คำว่า “หันกลับ”

กล่าวอีกนัยหนึ่งว่า แม้ว่าสิ่งเหล่านี้จะเกิดขึ้นกับพวกเขา แม้ว่าพวกเขาจะละเมิดและฝ่าฝืนพันธสัญญา พระเจ้าก็มิได้ทรงผ่านคนเหล่านี้ไป และหากพวกเขาไม่ต้องการให้พระองค์ผ่านไป พวกเขาสามารถสำแดงความปรารถนานั้นได้โดยการกลับใจใหม่

`แม้ว่าจะเกี่ยวข้องกับประเทศชาติโดยรวม แม้ว่าบริบทจะแตกต่างจากเราในปัจจุบัน แต่ข้อพระคัมภีร์นี้ยังคงสะท้อนถึงความจริงที่ว่า ศูนย์กลางของการกลับใจใหม่ที่แท้จริงสำหรับเราในฐานะผู้เชื่อที่บางครั้งก็ละเมิดพันธสัญญาที่เรากระทำกับพระเจ้าเช่นกันเป็นอย่างไร`