---
title: มิ-ยิตเตน
date:  21/11/2021
---

ภาษาฮีบรูในพระคัมภีร์ก็เหมือนภาษาอื่นๆ ที่เต็มไปด้วยสำนวน เป็นการใช้คำเฉพาะเพื่อให้ความหมายที่แตกต่างจากความหมายที่แท้จริง สำนวนหนึ่งที่ใช้ในพระคัมภีร์พันธสัญญาเดิมคือ “มิ-ยิตเตน” (Mi-Yitten) คำว่า “มิ” (Mi) คือคำถามว่า “ใคร” และ “ยิตเตน” (Yitten) หมายถึง “จะให้” ดังนั้น “มิ-ยิตเตน” (Mi-Yitten) หมายถึง “ใครจะให้”

อย่างไรก็ตามในพระคัมภีร์พันธสัญญาเดิม วลีนี้ชี้ให้เห็นแนวคิดของความปรารถนา ความประสงค์ บุคคลหนึ่งต้องการบางสิ่งบางอย่างอย่างมาก

ตัวอย่างเช่น หลังจากที่พวกเขาหนีออกจากอียิปต์ ลูกหลานชนชาติอิสราเอลเผชิญกับความท้าทายในถิ่นทุรกันดารร้องว่า ถ้าเพียง “พวกข้าพเจ้าตายเสียด้วยพระหัตถ์ของพระเจ้าตั้งแต่อยู่ในประเทศอียิปต์” (อพยพ 16:3) วลี “ถ้าเพียง” มาจากคำว่า “มิ-ยิตเตน” (Mi-Yitten)

ในสดุดี 14:7 ดาวิดกล่าวว่า “โอ ขอการช่วยกู้เพื่ออิสราเอลมาจากศิโยนเสียทีเถิด” ภาษาฮีบรูไม่ได้ใช้คำว่า “โอ” แต่ใช้คำว่า “มิ-ยิตเตน” (Mi-Yitten)

โยบ 6:8 ที่เขากล่าวร้องว่า “โอ ข้าอยากจะได้สมดังที่ทูลขอ” อีกครั้งที่คำว่า “โอ” มาจากคำว่า “มิ-ยิตเตน” (Mi-Yitten)

`อ่าน เฉลยธรรมบัญญัติ 5:22-29 โดยเน้นเฉพาะข้อที่ 29 คำว่า “โอ” ที่มาจากคำว่า “มิ-ยิตเตน” (Mi-Yitten) หมายความว่าอย่างไร`

ในข้อนี้ พระเจ้า พระผู้สร้าง พระผู้สร้างจักรวาล เวลา และสสารพระผู้ตรัสและโลกก็ดำรงอยู่ พระผู้ทรงระบายลมปราณแห่งชีวิตเข้าสู่อาดัมเป็นผู้ตรัสวลีทั่วไปที่เกี่ยวข้องกับความอ่อนแอและข้อจำกัดของมนุษย์ ช่างเป็นตัวอย่างแท้จริงของเจตจำนงเสรีอะไรเช่นนี้ ในข้อนี้เราเห็นถึงขีดจำกัดในสิ่งที่พระเจ้าจะทำได้ท่ามกลางความขัดแย้งครั้งยิ่งใหญ่ การใช้ “มิ-ยิตเตน” (Mi-Yitten) เผยให้เห็นว่า แม้แต่พระเจ้าก็เหยียบย่ำเจตจำนงเสรีไม่ได้ เพราะเมื่อไรก็ตามที่พระองค์ทรงกระทำ นั่นก็ไม่ใช่เจตจำนงเสรีอีกต่อไป

และเช่นเดียวกับมนุษย์เราที่มีอิสระในการทำบาป เราก็มีอิสระที่จะเลือกพระเจ้าเช่นเดียวกัน เลือกที่จะเปิดรับการทรงนำของพระองค์ เลือกโดยการตอบสนองต่อพระวิญญาณของพระองค์ในการกลับใจจากบาปและติดตามพระองค์ ท้ายที่สุด ทางเลือกนั้นเป็นของเรา ของเราเพียงผู้เดียว และเป็นทางเลือกที่เราต้องเลือกทุกวันและทุกเวลา

`มีทางเลือกใดบ้างที่คุณต้องเผชิญในอีกไม่กี่ชั่วโมงหรือสองสามวันข้างหน้า คุณเรียนรู้ที่จะมอบเจตจำนงต่อพระเจ้าอย่างไร เพื่อคุณจะเลือกทำในสิ่งที่ถูกต้องได้โดยพละกำลังของพระองค์`