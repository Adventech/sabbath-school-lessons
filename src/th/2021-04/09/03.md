---
title: แสวงหาเราและจะพบเรา
date:  22/11/2021
---

เราพบหลักฐานการรู้ล่วงหน้าของพระเจ้าตลอดทั่วพระคัมภีร์ นั่นคือ พระองค์ทรงทราบล่วงหน้าว่าจะเกิดอะไรขึ้น ไม่ว่าจะเป็นการเกิดขึ้นหรือการล่มสลายของอาณาจักรโลก (ดาเนียล 7) ไปจนถึงการกระทำของบุคคลเพียงไม่กี่ชั่วโมงก่อนที่จะเกิดขึ้น “เราบอกความจริงแก่ท่านว่า ในคืนวันนี้ก่อนไก่ขัน ท่านจะปฏิเสธเราสามครั้ง” (มัทธิว 26:34) พระผู้เป็นเจ้าทรงทราบจุดสิ้นสุดตั้งแต่เริ่มต้น การรู้ล่วงหน้าของพระองค์ รู้แม้แต่การเลือกโดยเสรีของเรา ก็ไม่มีผลใดๆ ต่อเสรีภาพของการเลือกเหล่านั้น

ดังนั้นพระเจ้าทรงทราบว่าชนชาติอิสราเอลจะทำอะไรเมื่อเข้าอยู่ในแผ่นดินนั้น แม้ก่อนที่พระองค์จะนำพวกเขามายังแผ่นดินเสียอีก

`อ่านเฉลยธรรมบัญญัติ 4:25-28 พระเจ้าตรัสว่าพวกเขาจะต้องทำอะไรหลังจากที่เข้าไปอยู่ในแผ่นดินแห่งพระสัญญานั้นแล้ว`

ในข้อพระคัมภีร์ก่อนหน้านี้ พระเจ้าตรัสบอกพวกเขาอย่างเจาะจงว่า อย่าสร้างรูปเคารพและบูชารูปเคารพนั้น (เฉลยธรรมบัญญัติ 4:15-20) กระนั้น ข้อพระคัมภีร์เหล่านี้ดูเหมือนจะบอกว่า สิ่งที่พวกเขาเลือกทำคือ พวกเขาสร้างรูปเคารพและบูชารูปเหล่านั้น โดยไม่คำนึงถึงคำเตือนทั้งปวง

สังเกตใน เฉลยธรรมบัญญัติ 4:25 โมเสสกล่าวชัดเจนว่า สิ่งนี้จะไม่เกิดขึ้นทันที หลังจากที่พวกเขาเพิ่งได้รับประสบการณ์ พวกเขาไม่น่าจะตกอยู่ในการบูชารูปเคารพในทันที อย่างไรก็ตาม เมื่อเวลาผ่านไปหลังจากหนึ่งถึงสองรุ่น ก็มีแนวโน้มที่จะ “ลืม” (เฉลยธรรมบัญญัติ 4:9) สิ่งที่พระเจ้าทรงกระทำเพื่อพวกเขา และสิ่งที่พระองค์ทรงตักเตือนนำพวกเขาให้กระทำในสิ่งที่พระองค์ทรงห้าม

`อ่านเฉลยธรรมบัญญัติ 4:29-31 พระเจ้าตรัสว่าพระองค์จะทำอะไรกับพวกเขาในสถานการณ์นี้`

พระคุณของพระเจ้าน่าอัศจรรย์ แม้หลังจากที่พวกเขาตกอยู่ภายใต้การกราบไหว้รูปเคารพอันน่าเกลียดน่าชังนั้น แม้หลังจากพวกเขาจะได้รับผลที่ตามมาจากการทำบาป หากแต่พวกเขากลับไปหาพระเจ้า พระองค์จะทรงอภัยให้และฟื้นฟูพวกเขาใหม่ กล่าวโดยย่อว่า ถ้าพวกเขาเลือกที่จะกลับใจโดยเสรี พระองค์จะทรงยอมรับการกลับใจของพวกเขา

คำในเฉลยธรรมบัญญัติ 4:30 ที่มักจะแปลว่า “กลับ” หมายถึง “หันกลับ” นั่นคือ พวกเขาจะหันกลับมาหาพระเจ้า ไปยังที่ที่พวกเขาควรจะอยู่มาโดยตลอด คำในภาษาฮีบรู “เทชูวาห์” (teshuvah) มาจากรากศัพท์เดียวกันกับคำว่า “หันกลับ” หมายถึง “กลับใจใหม่”

ดังนั้น ใจความสำคัญที่เกี่ยวข้องกับการกลับใจใหม่คือ การหันกลับมาหาพระเจ้าหลังจากที่เราถูกแยกออกจากพระองค์เพราะบาปของเรา