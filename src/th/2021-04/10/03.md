---
title: จงพิจารณาถึงอดีต
date:  29/11/2021
---

เฉลยธรรมบัญญัติ บทที่ 4 เราได้อ่านคำเตือนอันมีค่าที่พระเจ้าประทานแก่ประชากรของพระองค์ผ่านทางโมเสส เกี่ยวกับสิทธิพิเศษอันยิ่งใหญ่ของพวกเขาในฐานะเป็นประชากรที่พระเจ้าทรงเลือกสรร “หรือมีพระเจ้าองค์ใดได้ทรงเพียรพยายามไปนำประชาชาติหนึ่งจากท่ามกลางอีกประชาชาติหนึ่งด้วยการลองใจ ด้วยการทำหมายสำคัญ ด้วยการอัศจรรย์ ด้วยการสงคราม ด้วยพระหัตถ์ทรงฤทธิ์และด้วยพระกรที่ทรงเหยียดออกและ ด้วยเหตุน่ากลัวยิ่ง ตามซึ่งพระเยโฮวาห์พระเจ้าของท่านทั้งหลายทรงกระทำเพื่อท่านในอียิปต์ต่อหน้าต่อตาท่าน” (เฉลยธรรมบัญญัติ 4:34) หรือกล่าวได้ว่า ไม่เพียงแต่พระเจ้าทรงทำสิ่งยิ่งใหญ่เพื่อท่าน พระองค์ทรงทำในลักษณะที่ช่วยให้ท่านระลึกถึงได้ และจะไม่มีวันลืมสิ่งยิ่งใหญ่นั้นที่พระองค์ทรงทำเพื่อท่าน

`อ่านเฉลยธรรมบัญญัติ 4:32-39 พระเจ้าทรงบอกให้พวกเขาจดจำอะไร และทำไมสิ่งเหล่านี้จึงเป็นสิ่งสำคัญที่พวกเขาจะต้องจดจำ`

โมเสสชี้ให้ประชาชนมองย้อนกลับไปยังประวัติศาสตร์ทั้งหมด แม้แต่ย้อนไปถึงการทรงสร้าง และถามพวกเขาเชิงโวหารว่า มีอะไรในอดีตที่ผ่านมาทั้งหมดเกิดขึ้นเหมือนกับที่เกิดขึ้นกับพวกเขาหรือไม่ อันที่จริงโมเสสบอกให้พวกเขาถาม ซึ่งก็คือให้ศึกษาด้วยตนเองและดูว่าสิ่งที่พวกเขาได้ประสบมาเช่นนี้เคยเกิดขึ้นมาก่อนหรือไม่ ด้วยการถามคำถามสองสามข้อ โมเสสพยายามให้พวกเขาตระหนักด้วยตนเองถึงสิ่งที่พระเจ้าได้ทรงทำเพื่อพวกเขา ด้วยเหตุนี้ พวกเขาควรสำนึกในพระคุณและขอบพระคุณพระองค์เพียงใดสำหรับการกระทำอันยิ่งใหญ่ในชีวิต

ศูนย์กลางของการกระทำเหล่านี้คือ การช่วยให้รอดจากอียิปต์ จากนั้นพระองค์ตรัสกับพวกเขาที่ภูเขาซีนายในรูปแบบที่น่าประหลาดใจ ซึ่งทำให้พวกเขาได้ยิน “พระวจนะของพระองค์จากกองเพลิง”

`อ่านเฉลยธรรมบัญญัติ 4:40 เมื่อเป็นเช่นนั้นแล้ว อะไรคือบทสรุปที่โมเสสต้องการให้ประชาชนได้รับจากถ้อยคำเหล่านี้ เกี่ยวกับสิ่งที่พระเจ้าได้ทรงกระทำเพื่อพวกเขา`

พระเจ้ามิได้ทรงกระทำสิ่งทั้งปวงนั้นโดยไร้จุดประสงค์ พระองค์ทรงไถ่ประชากรของพระองค์ รักษาพันธสัญญาในส่วนของพระองค์ที่ทรงกระทำกับพวกเขา พวกเขาได้เป็นอิสระจากอียิปต์และกำลังเข้าสู่แผ่นดินแห่งพระสัญญา พระเจ้าได้ทำในส่วนของพระองค์แล้ว บัดนี้พวกเขาได้รับการเรียกให้ทำในส่วนของตน ซึ่งก็คือให้เชื่อฟัง

`แบบจำลองนี้แสดงถึงแผนการแห่งความรอดตามที่แสดงไว้ในพระคัมภีร์พันธสัญญาใหม่อย่างไร พระเยซูทรงทำอะไรเพื่อเรา แล้ว และเราจะตอบสนองต่อสิ่งที่พระองค์ทรงทำเพื่อเราอย่างไร (ดู วิวรณ์ 14:12)`