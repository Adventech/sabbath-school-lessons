---
title: จดจำว่าท่านเคยเป็นทาส
date:  02/12/2021
---

`อ่านเฉลยธรรมบัญญัติ 5:15; 6:12; 15:15; 16:3, 12 และ 24:18, 22 พระเจ้าต้องการให้พวกเขาจดจำอะไรเป็นพิเศษ เพราะเหตุใด`

ดังที่เราเห็นมาโดยตลอดในพระคัมภีร์พันธสัญญาเดิม พระเจ้าได้ทรงหันจิตใจผู้คนกลับไปยังการอพยพอยู่เสมอ หันไปยังการอัศจรรย์แห่งการช่วยให้รอดของพระเจ้าจากอียิปต์ จนทุกวันนี้หลายพันปีต่อมา ชาวยิวยังคงถือพิธีปัสกาเพื่อเป็นการระลึกถึงสิ่งที่พระเจ้าได้ทรงทำเพื่อพวกเขา “ครั้นท่านไปถึงแผ่นดินซึ่งพระเจ้าจะทรงประทาน แก่ท่านตามที่ได้ทรงสัญญาไว้แล้วนั้นท่านจงถือพิธีนี้ไว้ปฏิบัติ เมื่อลูกหลานของท่านถามว่า พิธีนี้หมายความว่ากระไร ท่านทั้งหลายจงตอบว่า เป็นการถวายสัตวบูชาปัสกาแด่พระเจ้า เพราะพระองค์ทรงผ่านเว้นบ้านของชนชาติอิสราเอลในอียิปต์ เมื่อพระองค์ทรงประหารคนอียิปต์ แต่ไว้ชีวิตครอบครัวของเราทั้งหลายประชากรทั้งปวงก็กราบลงนมัสการ” (อพยพ 12:25-27)

ปัสกาเป็นสัญลักษณ์ของการช่วยให้รอดที่เราได้รับจากพระคริสต์สำหรับคริสตจักรทุกวันนี้ “เพราะพระคริสต์ผู้ทรงเป็นปัสกาของเราได้ถูกฆ่าบูชาเสียแล้ว” (1 โครินธ์ 5:7)

`อ่านเอเฟซัส 2:8-13 ผู้เชื่อชาวต่างชาติเหล่านี้ต้องจดจำอะไรจงเปรียบเทียบกับสิ่งที่ชาวฮีบรูในเฉลยธรรมบัญญัติต้องจดจำ`

เปาโลต้องการให้คนเหล่านี้จดจำสิ่งที่พระเจ้าได้ทรงกระทำเพื่อพวกเขาโดยพระคริสต์ จดจำการที่พระองค์ทรงช่วยพวกเขาให้รอด และสิ่งที่พวกเขามีอยู่ในเวลานี้ก็เพราะพระคุณของพระเจ้าที่มีต่อพวกเขา เช่นเดียวกับลูกหลานชาวอิสราเอล ไม่มีอะไรในตัวพวกเขาที่น่ายกย่องต่อพระเจ้า แต่เป็นเพียงพระคุณของพระเจ้าเท่านั้นที่ให้แก่พวกเขา แม้ว่าพวกเขาจะเคย “ไม่มีส่วนในบรรดาพันธสัญญาซึ่งทรงสัญญาไว้นั้น” ซึ่งโดยพระเยซูคริสต์พวกเขาจึงเป็นดังที่เป็นอยู่

ไม่ว่าจะเป็นชาวยิวในถิ่นทุรกันดาร คริสเตียนในเมืองเอเฟซัส หรือชาวเซเว่นธ์เดย์แอ๊ดเวนตีสที่ใดก็ตามในโลก เป็นสิ่งสำคัญเพียงไรที่เราต้องจดจำเสมอและไม่ลืมสิ่งที่พระเจ้าได้ทรงทำเพื่อเราโดยพระคริสต์ ไม่น่าแปลกใจที่เราได้รับถ้อยคำที่กล่าวว่า “เป็นการดีที่เราจะใช้เวลาแต่ละวันใคร่ครวญถึงชีวิตของพระคริสต์ เราควรมองทีละจุด และให้จินตนาการในแต่ละฉากไว้ โดยเฉพาะฉากสุดท้าย ในขณะที่เราใคร่ครวญกับการเสียสละพระชนม์อันยิ่งใหญ่ของพระองค์เพื่อเรา จะทำให้เรามั่นใจในพระองค์อย่างแน่วแน่มากยิ่งขึ้น ความรักของเราจะมีชีวิตชีวา และเราจะเต็มล้นด้วยพระวิญญาณของพระองค์ลึกซึ้งยิ่งขึ้น” (เอลเลน จี. ไว้ท์, ผู้พึงปรารถนาแห่งปวงชน, หน้า 83)