---
title: กินจนอิ่มหมีพีมัน
date:  01/12/2021
---

อดีตผู้นำคริสตจักรท่านหนึ่ง ซึ่งเคยทำงานในสำนักงานใหญ่ของเซเว่นธ์เดย์แอ๊ดเวนตีสเป็นเวลา 34 ปี ได้เล่าเรื่องว่า เมื่อหลายปีก่อน ภรรยาและเขาได้ลงเครื่องที่สนามบินและพบว่ากระเป๋าเดินทางสูญหายไป “ณ ที่นั่น” เขากล่าวว่า “ข้างสายพานลำเลียงกระเป๋าและต่อหน้าสาธารณะชน เราคุกเข่าอธิษฐาน อ้อนวอนทูลขอพระเจ้าให้กระเป๋าเดินทางที่สูญหายไปกลับมา” จากนั้นเขากล่าวว่า หลายปีต่อมาสิ่งเดียวกันนี้เกิดขึ้นอีก พวกเขามาถึงที่สนามบิน แต่กระเป๋าเดินทางใบหนึ่งไม่ได้มาถึงด้วย “ไม่ต้องกังวล” เขาบอกภรรยา “ประกันจะคุ้มครองให้”

`จงนึกถึงเรื่องนี้และอ่านเฉลยธรรมบัญญัติ 8:7-18 พระเจ้าทรงประทานคำเตือนอะไรแก่ประชากรของพระองค์ในข้อนี้  และมีความหมายอย่างไรต่อเราในทุกวันนี้`

การซื่อสัตย์ต่อพระเจ้านำอะไรมาสู่พวกเขา ไม่เพียงแต่ได้ครอบครองแผ่นดินอันวิเศษและอุดมสมบูรณ์ “เป็นแผ่นดินที่ท่านจะรับประทานอาหารอย่างอุดม ซึ่งท่านจะไม่ขาดสิ่งใดเลย” (เฉลยธรรมบัญญัติ 8:9) แต่พวกเขาจะได้พรอย่างล้นเหลือในแผ่นดินนั้น ฝูงสัตว์ ทองคำ เงิน และบ้านที่สวยงาม กล่าวคือ พวกเขาจะได้รับความสะดวกสบายทางด้านวัตถุทั้งหมดที่ชีวิตจะมีได้

แต่แล้ว เกิดอะไรขึ้น พวกเขาจะต้องเผชิญกับอันตรายที่ตามมากับความร่ำรวยและความรุ่งเรืองทางกาย หากพวกเขาลืมพระองค์เพียงเท่านั้น “ทรงเป็นผู้ให้กำลังแก่ท่านที่จะได้ทรัพย์สมบัตินี้” (เฉลยธรรมบัญญัติ 8:18)

อาจจะไม่ใช่ในตอนแรก แต่เมื่อหลายปีผ่านไป และพวกเขามีความสะดวกสบายทางวัตถุทั้งหมดที่ต้องการ พวกเขาจะลืมอดีต ลืมไปว่าพระเจ้าได้ทรงนำพวกเขาผ่าน “ถิ่นทุรกันดารใหญ่อันเป็นที่น่ากลัว” (เฉลยธรรมบัญญัติ 1:19) และคิดว่าเป็นเพราะความฉลาดและความสามารถของพวกเขาเองที่ทำให้พวกเขาประสบความสำเร็จ

นี่คือสิ่งที่พระเจ้าเตือนพวกเขาอย่างชัดเจนว่า อย่าทำ (และน่าเสียดาย โดยเฉพาะหากเราอ่านที่ผู้เผยพระวจนะบันทึกไว้ในเวลาต่อมา นี่คือสิ่งที่เกิดกับพวกเขา)

ดังนั้นท่ามกลางความมั่งคั่งนี้ โมเสสจึงบอกพวกเขาให้จดจำสิ่งที่พระเจ้าเพียงองค์เดียวเท่านั้นได้ทำเพื่อพวกเขา และอย่าให้พรทางวัตถุที่พระองค์ประทานให้มาหลอกลวง หลายศตวรรษต่อมา พระเยซูเองทรงเตือนในอุปมาเรื่องผู้หว่านถึง “ความลุ่มหลงในทรัพย์สมบัติ” (มาระโก 4:19)

`ไม่ว่าเราจะมีเงินและทรัพย์สินมากมายเพียงใด เราทุกคนล้วนเป็นเนื้อหนังและเลือดที่รอคอยหลุมฝังในพื้นดิน สิ่งนี้บอกเราเกี่ยวกับอันตรายที่มาจากความมั่งคั่งอย่างไร ในความมั่งคั่งนั้นทำให้เราลืมความต้องการพระองค์พระผู้เดียวที่สามารถช่วยเราจากหลุมฝังในพื้นดินนั้นได้`