---
title: จงระลึกถึงสายรุ้ง
date:  28/11/2021
---

คำว่า “จงระลึก” ปรากฏครั้งแรกในพระคัมภีร์ในปฐมกาล บทที่ 9 หลังจากน้ำท่วมโลก พระเจ้าทรงบอกโนอาห์ว่า พระองค์จะทรงวางรุ้งบนท้องฟ้าเพื่อเป็นเครื่องหมายแห่งพันธสัญญาของพระองค์กับทั้งโลกว่าพระองค์จะไม่ทำลายโลกทั้งใบด้วยน้ำท่วมอีก

`อ่านปฐมกาล 9:8-17 คำว่า “จงระลึก” ใช้ในข้อนี้อย่างไร เราสามารถเรียนรู้อะไรจากการใช้คำนี้เพื่อจดจำสิ่งที่พระเจ้าได้ทรงทำเพื่อเรา`

แน่นอนว่า พระเจ้าไม่จำเป็นต้องใช้รุ้งเพื่อระลึกถึงพระสัญญาและพันธสัญญาของพระองค์ พระองค์เพียงแต่ตรัสด้วยภาษาที่มนุษย์เข้าใจได้หากจะกล่าวก็คือ รุ้งนั้นสำหรับเราผู้เป็นมนุษย์ เพื่อให้ระลึกถึงพระสัญญาและพันธสัญญาของพระเจ้าว่า จะไม่ทำลายโลกด้วยน้ำอีก กล่าวอีกนัยหนึ่งว่า รุ้งเป็นตัวช่วยให้ผู้คนจดจำพันธสัญญาพิเศษที่พระเจ้าทรงให้ไว้นี้ว่า ทุกครั้งที่รุ้งปรากฏ ประชากรของพระเจ้าจะระลึกได้ ไม่เพียงแต่เป็นการพิพากษาโลกนี้เพราะความบาป แต่รวมถึงความรักที่ทรงมีต่อโลกและพระสัญญาของพระองค์ที่จะไม่ให้น้ำท่วมโลกอีก

ดังนั้นในที่นี้เราจึงเห็นความสำคัญของการระลึก กล่าวคือ การระลึกถึงพระสัญญาของพระเจ้า การระลึกถึงคำเตือนของพระเจ้า การระลึกถึงการกระทำของพระเจ้าต่อโลกนี้

รุ้งบนท้องฟ้ากลายเป็นสิ่งสำคัญยิ่งขึ้นในทุกวันนี้ เมื่อนักวิทยาศาสตร์หลายคนปฏิเสธแนวคิดเรื่องน้ำท่วมโลก โดยอ้างอิงจากการสืบเนื่องของกฎธรรมชาติ นางเอลเลน จี. ไว้ท์ เขียนไว้อย่างน่าจับใจว่า ก่อนน้ำท่วมโลก หลายคนมีความคิดแบบเดียวกันเกี่ยวกับการสืบเนื่องของกฎธรรมชาติอยู่เหนือความเป็นไปได้ที่จะเกิดน้ำท่วมโลก เธอเขียนว่า พวกนักปราชญ์แย้งว่า “กฎของธรรมชาติได้รับการสถาปนาไว้อย่างแน่วแน่ จนพระเจ้าพระองค์เองไม่สามารถเปลี่ยนแปลงกฎนั้นได้” – บรรพชนและผู้เผยพระวจนะ, หน้า 97 ดังนั้นก่อนน้ำท่วมโลก ผู้คนต่างแย้งว่า ตามกฎของธรรมชาติแล้วน้ำไม่มีทางท่วมโลกได้ และหลังจากน้ำท่วมโลก ผู้คนก็แย้งว่า ตามกฎของธรรมชาตินั้น น้ำท่วมโลกไม่เคยเกิดขึ้นมาก่อน

อย่างไรก็ตาม พระคำของพระองค์บอกเราเกี่ยวกับน้ำท่วมโลกและพระเจ้าประทานพระสัญญาของพระองค์ว่าจะไม่ส่งน้ำมาท่วมโลกอีก ดังนั้นหากเราจำความหมายของรุ้งได้ เราก็จะมั่นใจได้ว่าพระคำของพระเจ้านั้นสัตย์จริงผ่านคำเขียนด้วยสีสันที่สวยงามบนฟากฟ้า ถ้าเราวางใจในพระสัญญาจากพระคำของพระองค์แล้ว ทำไมเราจึงไม่วางใจในทุกๆ พระคำที่พระองค์ทรงบอกเราด้วย

`เมื่อคุณเห็นรุ้งในครั้งถัดไป ให้นึกถึงพระสัญญาของพระเจ้า เราเรียนรู้ที่จะวางใจในพระสัญญาทั้งหมดอย่างไร`