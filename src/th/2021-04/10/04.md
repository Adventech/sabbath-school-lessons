---
title: จงระวัง...เกรงว่าจะลืม
date:  30/11/2021
---

อ่านเฉลยธรรมบัญญัติ 4:9, 23 พระเจ้ากำลังบอกให้พวกเขาทำอะไร และทำไมคำตักเตือนนี้จึงสำคัญมากต่อชนชาตินี้

ข้อพระคัมภีร์ทั้งสองข้อนี้เริ่มต้นด้วยคำกริยาสองคำ คือ “จงระวังตัว” และ “ลืม” สิ่งที่พระเจ้าตรัสกับพวกเขาคือ จงระวังตัว เพื่อท่านจะไม่ลืม นั่นคือ จงอย่าลืมสิ่งที่พระเจ้าทรงกระทำเพื่อท่านหรือพันธสัญญาที่พระองค์ทรงกระทำกับท่าน

คำว่า “จงระวังตัว” (smr) (คำนี้ใช้ในอีกรูปแบบใน เฉลยธรรมบัญญัติ 4:9 ซึ่งแปลว่า “จงรักษา”) ซึ่งใช้ทั่วไปในพระคัมภีร์พันธสัญญาเดิม หมายถึง “รักษา” “ระวัง” “คงไว้” หรือ “ป้องกัน” น่าสนใจที่คำนี้ปรากฏครั้งแรกในพระคัมภีร์ก่อนที่บาปจะเกิดขึ้นด้วยซ้ำ เมื่อพระเจ้าตรัสบอกอาดัมให้ “รักษา” สวนที่พระองค์ประทานแก่เขา (ปฐมกาล 2:15)

แม้ว่าในตอนนี้ พระเจ้าทรงบอกกับประชาชนเป็นรายบุคคล (คำกริยาอยู่ในรูปเอกพจน์) ให้ระมัดระวังตน เกรงว่าจะลืม ซึ่งไม่ได้หมายถึง “ลืม” ในแง่ของการสูญเสียความทรงจำเท่าใดนัก (แม้จะเกิดขึ้นเมื่อเวลาผ่านไปและคนรุ่นใหม่เข้ามาแทน) แต่ในแง่ของการหละหลวมต่อพันธะแห่งพระสัญญา นั่นคือ พวกเขาต้องระลึกไว้เสมอว่า พวกเขาเป็นใครและมีความหมายอย่างไร ในแง่ของการดำเนินชีวิตต่อเบื้องพระพักตร์พระเจ้า ต่อหน้าชาวฮีบรูคนอื่นๆ ต่อหน้าคนแปลกหน้าในหมู่พวกเขา และต่อหน้าประชาชาติที่อยู่รอบข้าง

`อ่านเฉลยธรรมบัญญัติ 4:9 อีกครั้ง (อ่าน เฉลยธรรมบัญญัติ 6:7 และ เฉลยธรรมบัญญัติ 11:19) ให้เน้นในส่วนสุดท้ายที่เกี่ยวกับการสอนลูกหลาน การสอนลูกหลานจะช่วยให้พวกเขาไม่ลืมได้อย่างไร`

ไม่ใช่เรื่องบังเอิญ ทันทีที่โมเสสบอกพวกเขาว่าอย่าลืม อย่าให้สิ่งเหล่านี้ “ประลาตเสียจากใจของท่าน” โมเสสก็บอกให้พวกเขาสอนสิ่งเหล่านี้แก่คนรุ่นต่อไปและต่อไปอีก แต่บางทีสิ่งที่สำคัญกว่าการที่ลูกๆ ของพวกเขาเพียงแค่ได้ยินเรื่องเหล่านี้ก็คือ เพื่อจะได้ไม่ลืมสิ่งที่พระเจ้าได้ทรงกระทำเพื่อพวกเขา โดยผ่านทางการเล่าเรื่องราวซ้ำแล้วซ้ำเล่า ดังนั้นจะมีอะไรดีไปกว่าการสงวนไว้ซึ่งความรู้ในสิ่งที่พระเจ้าได้ทรงกระทำเพื่อประชากรที่พระองค์ทรงเลือกอีกเล่า

`การบอกเล่าประสบการณ์ของท่านที่มีกับพระเจ้าให้คนอื่นฟังไม่เพียงแต่เป็นประโยชน์ต่อผู้อื่น แต่เป็นประโยชน์ต่อตัวท่านเองอย่างไร การเล่าถึงการทรงนำของพระเจ้าช่วยให้คุณไม่ลืมการทรงนำของพระองค์อย่างไร`