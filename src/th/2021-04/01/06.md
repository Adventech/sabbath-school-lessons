---
title:  การละทิ้งและการลงโทษ
date:  30/09/2021
---

“สิ่งทั้งปวงที่พระเจ้าตรัสนั้น ข้าพเจ้าทั้งหลายจะกระทำตาม” (อพยพ 19:8 ดูใน อพยพ 24:3; อพยพ 24:7) ไม่สงสัยเลยว่าคนทั้งปวงคงมีความตั้งใจทำตามคำพูดเหล่านั้นที่เขาพูดในแต่ละครั้ง แต่น่าเสียดายที่ประวัติศาสตร์แสดงให้เห็นว่า การกระทำของพวกเขานั้นตรงข้ามกับคำพูดครั้งแล้วครั้งเล่า แม้ว่าพวกเขาจะเป็นประชากรที่ได้รับการทรงเลือก  แม้พวกเขาเข้าสู่พันธสัญญากับพระเจ้าอย่างเสรี แต่ก็ไม่ทำตามข้อตกลง จึงเหลือเพียงทางเดียว

`องค์ประกอบสำคัญในพันธสัญญาสำหรับชาวอิสราเอลคืออะไร (อพยพ 19:4, 5)`

การร้องเรียกให้เชื่อฟังพระเจ้า รักษาบทบัญญัติของพระองค์ ไม่ใช่เป็นเรื่องที่ต้องปฏิบัติในเวลานั้นมากไปกว่าเวลานี้ (ดู มัทธิว 7:24-27; ยอห์น 14:15; ยากอบ 2:20; โรม 6:11, 12) แต่กระนั้น ลูกหลานชาวอิสราเอลก็ผิดข้อตกลงครั้งแล้วครั้งเล่า

แท้จริงแล้ว ตั้งแต่ในตอนต้นขณะที่พวกเขายังอยู่ต่อหน้าภูเขาซีนาย พวกเขาได้ละทิ้งพระเจ้าเสียแล้ว (ดู อพยพ 32:1-6) น่าเสียดายที่ความไม่สัตย์ซื่อดูเหมือนจะเป็นบรรทัดฐานมากกว่าข้อยกเว้น และด้วยเหตุนี้ แทนที่พวกเขาจะเข้าสู่แผ่นดินแห่งคำสัญญาอย่างรวดเร็ว กลับต้องพเนจรอยู่ในถิ่นทุรกันดาร 40 ปี

`อ่าน กันดารวิถี 14:28-35 บทลงโทษที่มีต่อชนชาติที่ปฏิเสธที่ จะไว้วางใจในสิ่งที่พระเจ้าบอกให้พวกเขาทำคืออะไร`

ปัจจุบันนี้ก็เช่นเดียวกับสมัยนั้น การไม่เชื่อฟังมักไม่ได้เกิดจากการกบฏสักทีเดียว (แม้จะมีการเกิดขึ้นเช่นนั้นด้วยก็ตาม) แต่เกิดจากความล้มเหลวที่จะวางใจในสิ่งที่พระเจ้าบอกกับเรา ความจริงแล้วสิ่งที่ทำให้บาปนี้เลวร้ายยิ่งขึ้นสำหรับชาวอิสราเอลก็คือ ตามที่พระเจ้าตรัสว่า ประชากรเหล่านี้ “ได้เห็นพระสิริของเรา และได้เห็นการอัศจรรย์สำคัญที่เราได้กระทำในอียิปต์ และในถิ่นทุรกันดาร และยังได้ทดลองเรามาตั้งสิบครั้ง” (กันดารวิถี 14:22) แม้พวกเขาเคยเห็นและประสบกับสิ่งทั้งปวงนี้ พวกเขาก็ยังปฏิเสธที่จะเชื่อฟังพระเจ้า และปฏิเสธที่จะยึดครองดินแดน แม้ว่าพระเจ้าทรงสัญญาที่จะให้พวกเขาประสบความสำเร็จก็ตาม (กันดารวิถี บทที่ 13 - กันดารวิถี บทที่ 14)

`จงคำนึงถึงสิ่งที่กล่าวไว้ด้านบน บ่อยครั้งการไม่เชื่อฟังมาจาก การขาดความไว้วางใจในพระคำของพระเจ้าที่ให้แก่เรา เราเรียนรู้ที่จะวางใจในพระเจ้ามากขึ้นได้อย่างไร`