---
title:  รักและเป็นที่รัก
date:  26/09/2021
---

1 ยอห์น 4:8 กล่าวว่า “พระเจ้าทรงเป็นความรัก” ประโยคนี้ดูเรียบง่าย แต่แนวคิดเบื้องหลังนั้นลึกซึ้งมาก จนเราแทบจะไม่สามารถเข้าใจความหมายของประโยคนี้ได้ ประโยคนี้ไม่ได้บอกว่า พระเจ้าทรงรัก หรือพระเจ้าทรงเปิดเผยความรัก หรือพระเจ้าทรงสำแดงความรัก แต่กล่าวว่าพระเจ้าทรงเป็นความรัก การเป็นความรักเหมือนกับว่าความรักเป็นแก่นแท้ในตัวตนของพระเจ้าเอง มนุษย์ผู้ตกอยู่ในบาปที่มีเนื้อเยื่อและสารเคมีเพียงน้อยนิดในสมองเพื่อที่จะเข้าใจความจริงนี้ เราไม่สามารถเข้าใจความหมายของคำว่า “พระเจ้าทรงเป็นความรัก” ได้อย่างครบถ้วนสมบูรณ์

แต่แน่นอนว่าเราเข้าใจได้มากพอว่านี่เป็นข่าวดี หากแทนที่คำว่า “พระเจ้าทรงเป็นความรัก” เป็น “พระเจ้าทรงเป็นความเกลียดชัง” หรือ “พระเจ้าผู้พยาบาท” หรือ “พระเจ้าผู้เมินเฉย” การเปิดเผยเกี่ยวกับพระองค์เช่นนี้คงเป็นเรื่องที่ต้องกังวล

ความจริงที่ว่า “พระเจ้าทรงเป็นความรัก” ช่วยให้เราเข้าใจแนวคิดที่ว่าการปกครองของพระเจ้าและวิธีที่พระองค์ทรงปกครองสิ่งทรงสร้างทั้งปวงสะท้อนถึงความรักนั้น ความรักแผ่ซ่านไปทั่วจักรวาล บางทีอาจจะมากกว่าแรงโน้มถ่วงเสียอีก พระเจ้าทรงรักเราและเราเองก็ต้องรักพระเจ้ากลับเช่นกัน (ดูเฉลยธรรมบัญญัติ 6:5; มาระโก 12:30)

แม้ว่าความรักจะเป็นการให้แบบไม่หวังผลตอบแทน แต่พระเจ้าก็ไม่สามารถบังคับความรักได้ หากเมื่อใดก็ตามที่พระองค์ทรงบังคับนั่นก็ไม่ใช่ความรักอีกต่อไป ดังนั้นเมื่อพระเจ้าทรงสร้างสิ่งมีชีวิตที่ชาญฉลาด และมีเหตุมีผลในสวรรค์และบนโลกให้มีความสามารถในการรัก ความเสี่ยงจึงเกิดขึ้นเสมอที่พวกเขาอาจไม่รักพระองค์ตอบ ซึ่งก็มีบางกลุ่มเป็นเช่นนั้น ด้วยเหตุนี้จึงเป็นที่มาของสิ่งที่เรารู้จักในเรื่องของความขัดแย้งอันยิ่งใหญ่

`ทำไมข้อพระคัมภีร์ต่อไปนี้จึงสมเหตุสมผลเฉพาะในบริบทของเสรีภาพ และความเสี่ยงที่เกี่ยวข้องกับความรัก (อิสยาห์ 14:12-14; เอเสเคียล 28:12-17; วิวรณ์ 12:7)`

โดยเฉพาะในเอเสเคียล 28:15 ที่แสดงให้เห็นว่า แม้ลูซิเฟอร์ทูตสวรรค์ที่สมบูรณ์แบบถูกสร้างโดยพระเจ้าผู้สมบูรณ์แบบ ก็ยังพบความบาปชั่วในตัวเขา ไม่ใช่เพราะว่าเขาถูกสร้างมากับบาปชั่วนั้นตั้งแต่แรกเริ่ม แต่ลูซิเฟอร์ถูกสร้างขึ้นให้มีความสามารถในการรัก มีเสรีภาพทางศีลธรรมอย่างแท้จริง และแม้ว่าเขาจะมีทุกสิ่งที่เขาได้รับ (“เพชรพลอยทุกอย่างเป็นเสื้อของเจ้า”) แต่ทูตสวรรค์ผู้นี้ยังคงต้องการมากขึ้น จากสิ่งหนึ่งนำไปสู่อีกสิ่งหนึ่งจนทำให้เกิด “สงครามในสวรรค์”

`ในบางประเทศมีการขายหุ่นยนต์สุนัข ซึ่งมันจะเชื่อฟังคำสั่งของเรา ไม่ว่าจะเป็นห้ามขุดพรม หรือกัดเฟอร์นิเจอร์ อย่างไรก็ตาม เราจะมีความสัมพันธ์อย่างมีความหมายกับ “สุนัข” ตัวนี้ได้หรือ คำตอบของเราช่วยเราให้เข้าใจว่าเหตุใดพระเจ้าจึงทรงต้องการสิ่งมีชีวิตที่สามารถรักพระองค์กลับได้อย่างแท้จริง`