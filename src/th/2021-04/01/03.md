---
title:  การล้มลงและน้ำท่วมโลก
date:  27/09/2021
---

เด็กๆ ที่ไปโรงเรียนแทบทุกคนเคยได้ยินเรื่องราวที่ลูกแอปเปิ้ลตกลง

บนหัวของไอแซก นิวตัน เขาเป็นผู้ค้นพบแรงโน้มถ่วง ไม่ว่าลูกแอปเปิ้ลจะตกลงบนหัวของเขาจริงๆ หรือไม่ก็ตาม แต่นั่นไม่ใช่ประเด็นสำคัญ ประเด็นคือความเข้าใจลึกซึ้งอันยิ่งใหญ่ของนิวตัน (เขาไม่ได้ค้นพบแรงโน้มถ่วงเช่นกัน ใครก็ตามที่หกล้มก็รู้จักแรงโน้มถ่วง) ที่เข้าใจว่า แรงเดียวกันที่ทำให้แอปเปิ้ลตกลงมา (แรงโน้มถ่วง) ก็ทำให้ดวงจันทร์โคจรรอบโลก และโลกโคจรรอบดวงอาทิตย์ เป็นต้น

นี่เป็นสิ่งสำคัญ เพราะเป็นเวลานับพันปีที่ผู้คนจำนวนมากเชื่อว่า กฎที่ปกครองจักรวาลแตกต่างจากกฎที่ปกครองโลก นิวตันแสดงให้เห็นว่าความเชื่อนี้ผิด

แม้ว่าผลงานของนิวตันอยู่ในส่วนของกฎธรรมชาติ หลักการเดียวกันนี้ก็เป็นจริงในส่วนของกฎศีลธรรม เสรีภาพเดียวกันซึ่งมีอยู่ในความรักที่นำไปสู่การล้มลงของลูซิเฟอร์ก็นำไปสู่การล้มลงของมนุษยชาติเช่นกัน

`อ่านปฐมกาล 2:16, 17 และปฐมกาล 3:1-7 ข้อพระคัมภีร์เหล่านี้เกี่ยวกับคนที่สมบูรณ์แบบ อยู่ในสภาพแวดล้อมที่สมบูรณ์แบบ ได้รับ การทรงสร้างจากพระเจ้าที่สมบูรณ์แบบ เปิดเผยให้เห็นความจริงใน เรื่องของเสรีภาพที่มีอยู่ในความรักอย่างไร`

หลังจากการล้มลงในบาป สิ่งต่างๆ ก็เลวร้ายลงเรื่อยๆ จนถึงจุดที่พระเจ้าตรัสถึงมนุษยชาติว่า “เค้าความคิดในใจของเขาล้วนเป็นเรื่องร้ายเสมอไป” (ปฐมกาล 6:5) และหากความคิดของพวกเขาชั่วร้ายแล้ว แน่นอนว่าการกระทำของพวกเขาก็ชั่วร้ายเช่นกัน จนกระทั่งสิ่งต่างๆ เลวร้ายถึงขนาดที่พระเจ้าทรงทำลายล้างโลกทั้งใบด้วยน้ำท่วมโลก ในอีกแง่หนึ่งเป็นการเปิดโอกาสให้มนุษยชาติได้เริ่มต้นใหม่ เหมือนเป็นการสร้างใหม่ครั้งที่สอง อย่างไรก็ตาม ดังที่เห็นได้จากเรื่องของหอบาเบล (ปฐมกาล 11:1-9) ดูเหมือนมนุษยชาติยังคงมุ่งมั่นที่จะท้าทายพระเจ้า “เมื่อหอบางส่วนสร้างเสร็จแล้ว จึงใช้ส่วนนั้นเป็นที่พำนักของช่างก่อสร้าง ห้องบางส่วนตกแต่งอย่างวิจิตรงดงามอุทิศให้กับรูปเคารพ ผู้คนต่างชื่นชมยินดีในความสำเร็จ และสรรเสริญเทพเจ้าที่เป็นเงินและทองคำ และตั้งตนต่อต้านพระผู้ปกครองสวรรค์และโลก” (เอลเลน จี. ไว้ท์, บรรพชนกับผู้เผยพระวจนะ, หน้า 119) ดังนั้นนอกจากจะทำให้ภาษาของพวกเขาวุ่นวายแล้ว พระเจ้ายังทรงทำให้เผ่าพันธุ์ที่ล้มลงในบาปนี้กระจัดกระจายไปทั่วพื้นแผ่นดิน

`จงตรวจดูจิตใจของท่านตลอดวันว่า มีความคิดที่ดีหรือร้าย จิตใจของท่านอยู่ในสถานะใดตามบทเรียนนี้`