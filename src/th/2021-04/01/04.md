---
title:  ทรงเรียกอับราม
date:  28/09/2021
---

คำว่าอับราม (ภายหลังเรียกว่าอับราฮัม) ปรากฏครั้งแรกในลำดับวงศ์ตระกูลในปฐมกาล บทที่ 11 ซึ่งเกิดขึ้นทันทีหลังจากที่กล่าวถึงการกระจัดกระจายจากหอบาเบล

`อ่านปฐมกาล 12:1-3 เกี่ยวกับพระเจ้าทรงเรียกอับราม วันนี้ลองมองย้อนกลับไปยังช่วงหลังจากการสิ้นพระชนม์ของพระเยซูและการประกาศข่าวประเสริฐ เราเข้าใจในสิ่งที่พระเจ้าทรงสัญญาจะกระทำผ่านอับรามอย่างไร`

หลายศตวรรษต่อมา เมื่ออัครสาวกเปาโลพยายามจัดการกับความนอกรีตของชาวกาลาเทีย ได้ชี้กลับไปยังการทรงเรียกอับราม โดยแสดงให้เห็นว่าการทรงเรียกนี้เป็นพระประสงค์เบื้องต้นของพระเจ้าที่มีอยู่เสมอ คือการประกาศข่าวประเสริฐไปทั่วโลก “ฉะนั้นคนที่เชื่อนั่นแหละเป็นบุตรของอับราฮัม และพระคัมภีร์นั้นรู้ล่วงหน้าว่า พระเจ้าทรงให้คนต่างชาติเป็นคนชอบธรรมโดยความเชื่อ จึงได้ประกาศข่าวประเสริฐแก่อับราฮัมล่วงหน้าว่า ‘ชนชาติทั้งหลายจะได้รับพระพรเพราะเจ้า’ เหตุฉะนั้นคนที่เชื่อจึงได้รับพระพรร่วมกับอับราฮัมผู้ซึ่งเชื่อ” (กาลาเทีย 3:7-9)

การทรงเรียกอับราฮัมเกิดขึ้นครั้งแรกในปฐมกาล บทที่ 12 ข้อพระ-คัมภีร์ที่เหลือในปฐมกาลส่วนใหญ่เป็นเรื่องราวของผู้สืบสายเลือดของเขา เชื้อสายที่ไม่สมบูรณ์รุ่นแล้วรุ่นเล่า ส่งต่อครอบครัวที่ยุ่งเหยิงไปเรื่อยๆ แต่กระนั้นในที่สุดพระสัญญาจะต้องสำเร็จโดยผ่านทางครอบครัวนี้  ไปจนถึงจุดสำคัญของการทรงเรียกโมเสส

`อ่านกิจการ 7:20-36 เกี่ยวกับการพลีชีพของสเทเฟนที่บรรยายให้เห็นภาพในเรื่องของโมเสสและการอพยพ ข้อเหล่านี้สอดคล้องกับพระสัญญาเริ่มต้นของพระเจ้าที่มีต่ออับราฮัมอย่างไร`

ในโลกที่เต็มไปด้วยการละเลย ความผิดพลาด และการขาดความรู้ทั่ว ไปเกี่ยวกับความจริง (สิ่งต่างๆ ไม่ได้เปลี่ยนแปลงมากนักในช่วงสามพันปีที่ ผ่านมามิใช่หรือ) พระเจ้าได้ทรงเรียกประชากรของพระองค์ คือเชื้อสายของ อับราฮัมออกจากอียิปต์ พระองค์ไม่เพียงแต่รักษาความรู้เกี่ยวกับความจริงไว้ คือความรู้เกี่ยวกับพระองค์ พระยาห์เวห์ และแผนการแห่งความรอดโดยผ่านทางพวกเขา แต่เพื่อเผยแพร่ความรู้นั้นไปยังส่วนอื่นๆ ของโลกด้วย

`เราในฐานะเซเว่นธ์เดย์แอ๊ดเวนตีสมองตัวเองในความสัมพันธ์กับผู้อื่นในโลกนี้อย่างไร นั่นคือ พวกเราและชาวอิสราเอลในยุคนั้นมีความคล้ายคลึงกันอย่างไรบ้าง และที่สำคัญกว่านั้นคือ จากความคล้ายคลึงนี้ เราแต่ละคนมีความรับผิดชอบอะไรบ้าง`