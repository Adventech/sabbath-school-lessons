---
title:  พันธสัญญาที่ซีนาย
date:  29/09/2021
---

การอพยพและทุกสิ่งที่เกี่ยวข้อง ตั้งแต่ทาเลือดบนวงกบประตูในอียิปต์ไปจนถึงเรื่องที่น่าตื่นเต้นที่ทะเลแดง ช่างเป็นประสบการณ์ที่น่าทึ่ง ไม่ต้องสงสัยเลยว่าเรื่องเหล่านี้ได้สร้างความประทับใจแก่ผู้มีชีวิตอยู่ในช่วงนั้น ดังที่พระเจ้าตรัสว่า “พวกเจ้าได้เห็นกิจการซึ่งเรากระทำกับชาวอียิปต์แล้ว และที่เราเทิดชูเจ้าขึ้น ดุจดังด้วยปีกนกอินทรี เพื่อนำเจ้ามาถึงเรา” (อพยพ 19:4)

เหตุใดพระเจ้าทรงช่วยชีวิตอย่างน่าทึ่ง เป็นการนำชนชาติหนึ่งออกจากอีกชนชาติหนึ่ง หรือตามที่โมเสสบอกกับพวกเขาว่า “หรือมีพระเจ้าองค์ใดได้ทรงเพียรพยายามไปนำประชาชาติหนึ่งจากท่ามกลางอีกประชาชาติหนึ่งด้วยการลองใจ ด้วยการทำหมายสำคัญ ด้วยการอัศจรรย์ ด้วยการสงคราม ด้วยพระหัตถ์ทรงฤทธิ์ และด้วยพระกรที่ทรงเหยียดออก และด้วยเหตุน่ากลัวยิ่ง ตามซึ่งพระเยโฮวาห์พระเจ้าของท่านทั้งหลายทรงกระทำ เพื่อท่านในอียิปต์ต่อหน้าต่อตาท่าน” (เฉลยธรรมบัญญัติ 4:34)

`อ่านอพยพ 19:4-8 ทำไมพระเจ้าจึงทรงเรียกประชากรออกจากอียิปต์`

พระเจ้าทรงเรียกพวกเขา ผู้สืบเชื้อสายพงศ์พันธุ์อับราฮัม อิสอัค และยาโคบ พระเจ้าได้ทรงสถาปนาพันธสัญญาของพระองค์ผ่านลูกหลานเหล่านี้ แท้จริงแล้วพวกเขาเป็น “กรรมสิทธิ์ของเราที่เราเลือกสรรจากท่ามกลางชนชาติทั้งปวง เพราะแผ่นดินทั้งสิ้นเป็นของเรา” (อพยพ 19:5) ความสัมพันธ์นี้เป็นศูนย์กลางของพันธสัญญา

แนวคิดเรื่อง “กรรมสิทธิ์” (segullah) อาจทำให้เข้าใจผิดได้ง่าย (ในความจริงก็เป็นเช่นนั้น) ความพิเศษของพวกเขาไม่ได้มาจากความศักดิ์สิทธิ์และชอบธรรมในตัวและจากตัวพวกเขาเอง แต่เป็นเพราะพระคุณของพระเจ้าและความจริงอันประเสริฐที่พระองค์ประทานแก่พวกเขา เป็นความจริงที่พวกเขาจะต้องปฏิบัติตามและในฐานะที่เป็น “อาณาจักรปุโรหิต” ท้ายที่สุดแล้วพวกเขาจะต้องประกาศความจริงนี้ไปทั่วโลก

พระเจ้าจึงประทานข้อกำหนดของพันธสัญญาแก่พวกเขาด้วย คือพระบัญญัติสิบประการ (อพยพ 20) พันธสัญญานี้จึงได้รับการอนุมัติ เมื่อมีการประพรมเลือดของเครื่องถวายบูชาบนแท่นบูชาที่สร้างขึ้นใหม่ โมเสส “ถือหนังสือพันธสัญญาอ่านให้ประชาชนฟัง” (อพยพ 24:7) และประชาชนก็ประกาศอีกครั้งว่าพวกเขาจะเชื่อฟัง

`“เพราะว่าเมื่อโมเสสประกาศพระบัญญัติทุกข้อแก่บรรดาประชาชนแล้ว ท่านก็เอาเลือด...มาประพรมหนังสือม้วนนั้นและคนทั้งปวงด้วย ท่านได้กล่าวว่า ‘นี่คือเลือดแห่งพันธสัญญา ซึ่งพระเจ้าทรงบัญญัติไว้แก่เจ้าทั้งหลาย’” (ฮีบรู 9:19, 20) เลือดมีความหมายอย่างไร และทำไมจึงสำคัญแม้แต่สำหรับเราในทุกวันนี้`