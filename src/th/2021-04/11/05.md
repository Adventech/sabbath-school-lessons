---
title: พระเจ้าทรงประสงค์อะไร
date:  08/12/2021
---

งานเขียนของผู้เผยพระวจนะส่วนใหญ่ประกอบด้วยการเรียกร้องเพื่อให้เกิดความสัตย์ซื่อ ไม่เพียงแต่เป็นความสัตย์ซื่อโดยทั่วไปเท่านั้น แต่เป็นความสัตย์ซื่อแบบเฉพาะต่อพันธสัญญาในส่วนของพวกเขา ซึ่งได้รับการยืนยันอีกครั้งก่อนที่พวกเขาจะเข้าในแผ่นดินนั้น หนังสือเฉลยธรรมบัญญัติได้บรรยายการที่พระเจ้ายืนยันพันธสัญญาอีกครั้งกับชนชาติอิสราเอล หลังจากการเดินอ้อมเป็นระยะเวลา 40 ปี บัดนี้พระเจ้ากำลังจะทำให้พันธสัญญาในส่วนของพระองค์สำเร็จ ดังนั้นโมเสสจึงตักเตือนพวกเขาให้กระทำในส่วนของตนให้สำเร็จด้วยเช่นกัน อันที่จริงโดยพื้นฐานแล้ว งานเขียนมากมายของผู้เผยพระวจนะนั้นก็เหมือนกัน เป็นการเรียกร้องให้ประชาชนยืนหยัดต่อพันธสัญญาในส่วนของตน

`อ่านมีคาห์ 6:1-8 พระเจ้ากำลังบอกอะไรกับประชาชนที่นั่น และเกี่ยวข้องกับหนังสือเฉลยธรรมบัญญัติอย่างไร (อ่าน อาโมส 5:24 และ โฮเชยา 6:6 ด้วย)`

นักวิชาการด้านพระคัมภีร์ได้พบสิ่งที่เรียกว่า “คดีพันธสัญญา” ในพระธรรมมีคาห์ ซึ่งพระเจ้า “ฟ้องร้อง” หรือฟ้องประชากรของพระองค์ในข้อหาละเมิดพันธสัญญา ในกรณีนี้ มีคาห์กล่าวว่า พระเจ้า “ทรงมีคดีกับประชากรของพระองค์” (มีคาห์ 6:2) คำว่า “มีคดี” ในข้อนี้หมายถึงการขัดแย้งทางกฎหมาย กล่าวคือพระเจ้าทรงมีคดีฟ้องร้องพวกเขา ซึ่งเป็นภาพสื่อเป็นนัยถึงเรื่องทางกฎหมายของพันธสัญญา ซึ่งไม่น่าแปลกใจ เพราะท้ายสุดแล้ว ศูนย์กลางของพันธสัญญาคือ ธรรมบัญญัติ

สังเกตว่ามีคาห์ใช้ภาษาที่นำมาจากเฉลยธรรมบัญญัติโดยตรง “ดูก่อน คนอิสราเอล พระเยโฮวาห์พระเจ้าของท่านทรงประสงค์ให้ท่านกระทำอย่างไร คือให้ยำเกรงพระเยโฮวาห์พระเจ้าของท่าน ให้ดำเนินตามทางทั้งปวงของพระองค์ ให้รักพระองค์ ให้ปรนนิบัติพระเยโฮวาห์พระเจ้าของท่านด้วยสุดจิตสุดใจของท่านทั้งหลาย และให้รักษาพระบัญญัติและกฎเกณฑ์ของพระเจ้า ซึ่งข้าพเจ้าบัญชาท่านในวันนี้ เพื่อประโยชน์ของท่านทั้งหลาย” (เฉลยธรรมบัญญัติ 10:12, 13) แทนที่จะหยิบยกมาทั้งหมด มีคาห์แก้ไขโดยเปลี่ยน “หนังสือแห่งธรรมบัญญัติ” ของเฉลยธรรมบัญญัติ มาเป็น “วิญญาณแห่งธรรมบัญญัติ” ซึ่งเกี่ยวกับความชอบธรรมและความเมตตา

สิ่งที่ดูเหมือนกำลังเกิดขึ้นในข้อนี้คือ ไม่ว่ารูปลักษณ์ภายนอกของศาสนาและการปฏิบัติจะเป็นอย่างไร (ถวายสัตวบูชามากมาย เช่น “แกะผู้นับพันตัว”) นั่นไม่ใช่การสถาปนาความสัมพันธ์ทางพันธสัญญาของชนชาติอิสราเอลกับพระเจ้า การปฏิบัติตนภายนอกทั้งปวงนี้จะมีอะไรดี ตัวอย่างเช่น “เขาโลภที่ดินแล้วก็ยึดเอาไป เขาโลภบ้านเรือนและก็ริบไปเสีย เขาบีบบังคับคนและบ้านเรือนของเขา และบีบคนกับมรดกของเขา” (มีคาห์ 2:2) ชนชาติอิสราเอลควรเป็นแสงสว่างแก่โลก ซึ่งบรรดาประชาชาติจะกล่าวด้วยความประหลาดใจว่า “แท้จริงประชาชาติใหญ่นี้เป็นชนชาติที่มีปัญญาและมีความเข้าใจ” (เฉลยธรรมบัญญัติ 4:6) ดังนั้นพวกเขาจึงต้องปฏิบัติตนด้วยปัญญาและความเข้าใจ ซึ่งรวมถึงการปฏิบัติต่อผู้อื่นด้วยความยุติธรรมและเมตตา