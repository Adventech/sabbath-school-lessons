---
title: คำอธิษฐานของดาเนียล
date:  09/12/2021
---

คำอธิษฐานที่มีชื่อเสียงที่สุดในพระคัมภีร์พันธสัญญาเดิมอยู่ใน  ดาเนียลหลังจากที่ดาเนียลเรียนรู้จากข้อเขียนของผู้เผยพระวจนะเยเรมีย์ว่าเวลาแห่งความ “ร้างเปล่า” (ดาเนียล 9:2) เจ็ดสิบปีกำลังจะสิ้นสุดแล้ว  ดาเนียลจึงเริ่มอธิษฐานอย่างจริงจัง

ช่างเป็นคำอธิษฐานงดงามอะไรเช่นนี้ เป็นคำวิงวอนสารภาพบาปของตนเองและของประชากรทั้งปวงอันขมขื่นและเต็มไปด้วยน้ำตา ขณะเดียวกันก็ยอมรับความยุติธรรมของพระเจ้าท่ามกลางภัยพิบัติที่เกิดขึ้นกับพวกเขา

`อ่านดาเนียล 9:1-19 มีแนวคิดอะไรบ้างที่เกี่ยวข้องโดยตรงกับหนังสือเฉลยธรรมบัญญัติ`

คำอธิษฐานของดาเนียลเป็นบทสรุปของสิ่งที่เฉลยธรรมบัญญัติได้เตือนบรรดาประชาชาติ  เกี่ยวกับผลของการไม่รักษาพันธสัญญาในส่วนของตน ดาเนียลกล่าวถึง “ธรรมบัญญัติของโมเสส” (ดาเนียล 9:11, 13) ถึงสองครั้ง ซึ่งเป็นการกล่าวถึงเฉลยธรรมบัญญัติโดยเฉพาะ

ดังที่เฉลยธรรมบัญญัติกล่าวไว้ พวกเขาถูกขับไล่ออกจากแผ่นดิน(อ่าน เฉลยธรรมบัญญัติ 4:27-31 และ เฉลยธรรมบัญญัติ บทที่ 28) เพราะพวกเขาไม่เชื่อฟัง สิ่งต่างๆ จึงเกิดขึ้นตามคำกล่าวของโมเสส (เฉลยธรรม-บัญญัติ 31:29)

ช่างน่าเศร้าเสียจริง แทนที่ประชาชาติโดยรอบจะพูดว่า “แท้จริงประชาชาติใหญ่นี้เป็นชนชาติที่มีปัญญาและมีความเข้าใจ” (เฉลยธรรมบัญญัติ 4:6) แต่ชาวอิสราเอลกลับกลายเป็น “ที่เยาะเย้ย” (ดาเนียล 9:16) แก่ประชาชาติรอบข้างเหล่านั้น

แม้ดาเนียลจะวิงวอนทั้งน้ำตา แต่เขาก็ไม่เคยถามว่า “ทำไม” ซึ่งเป็นคำถามที่หลายคนถามเมื่อเกิดภัยพิบัติ ต้องขอบคุณหนังสือเฉลยธรรมบัญญัติ ที่เขาไม่เคยถามก็เพราะเขารู้ว่าเหตุใดสิ่งทั้งปวงนี้จึงเกิดขึ้น กล่าวอีกนัยหนึ่ง เฉลยธรรมบัญญัติให้ดาเนียล (และคนอื่นๆ ที่ถูกเนรเทศ) ได้เข้าใจว่า สิ่งชั่วร้ายที่เกิดขึ้นกับพวกเขาไม่ใช่เป็นเพียงโชคชะตาเล่นตลก หรือโอกาสที่มืดมิด แต่เป็นผลจากการไม่เชื่อฟังตามที่ได้รับการตักเตือน

แต่สิ่งที่สำคัญกว่าคือ คำอธิษฐานของดาเนียลแสดงให้เห็นว่า ยังมีความหวังท่ามกลางเหตุการณ์เหล่านี้ พระเจ้าไม่ทรงทอดทิ้งพวกเขา แม้ว่าจะดูเหมือนแบบนั้นมากแค่ไหนก็ตาม เฉลยธรรมบัญญัติไม่เพียงแต่ให้ความเข้าใจในสถานการณ์ แต่ยังชี้ให้เห็นถึงพระสัญญาแห่งการกลับคืนดีอีกด้วย

`อ่านดาเนียล 9:24-27 เกี่ยวกับคำพยากรณ์ของพระเยซู และการสิ้นพระชนม์บนไม้กางเขน ทำไมคำพยากรณ์นี้จึงมอบให้กับดาเนียล (และให้พวกเราทุกคน) ในบริบทของการที่ชนชาติอิสราเอลถูกเนรเทศ และพระสัญญาแห่งการกลับสู่แผ่นดิน`