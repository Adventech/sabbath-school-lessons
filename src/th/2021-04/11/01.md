---
title: เฉลยธรรมบัญญัติในงานเขียนภายหลัง
date:  04/12/2021
---

### อ่านข้อพระคัมภีร์สำหรับบทเรียนสัปดาห์นี้
2 พงศ์กษัตริย์ บทที่ 22; เนหะมีย์ 9:6; เยเรมีย์ 7:1-7; สดุดี 148:4; เยเรมีย์ 29:13; มีคาห์ 6:1-8; ดาเนียล 9:1-19

> <p>ข้อควรจำ</p>
> “แต่ ณ ที่นั่นแหละท่านทั้งหลายจะแสวงหา พระเยโฮวาห์พระเจ้าของท่าน ถ้าพวกท่านค้นหาพระองค์ด้วยสุดจิตและสุดใจ พวกท่านจะพบพระองค์” (เฉลยธรรมบัญญัติ 4:29)

สิ่งที่น่าสนใจอย่างหนึ่งในพระคัมภีร์ โดยเฉพาะในพระคัมภีร์พันธสัญญาเดิมคือ ข้อพระคัมภีร์อ้างอิงหรือยกคำกล่าวจากข้อพระคัมภีร์อีกข้อหนึ่ง กล่าวคือ ผู้เขียนพระคัมภีร์พันธสัญญาเดิมในยุคหลัง กล่าวอ้างถึงข้อความของผู้เขียนในยุคก่อนหน้า โดยใช้ถ้อยคำของพวกเขาในการเขียนมุมมองของตนเอง

ตัวอย่างเช่น สดุดี บทที่ 81 ชี้กลับไปยังหนังสืออพยพ และยกถ้อยคำจากบทนำของพระบัญญัติสิบประการเกือบทั้งหมด ผู้ประพันธ์สดุดีเขียนว่า “เราคือพระเยโฮวาห์พระเจ้าของเจ้า ผู้ได้พาเจ้าออกมาจากแผ่นดินอียิปต์” (สดุดี 81:10)

พระคัมภีร์พันธสัญญาเดิมตลอดทั้งเล่มได้กล่าวอ้างถึงปฐมกาล โดยเฉพาะในเรื่องของการทรงสร้าง เช่น “ข้าพเจ้ามองดูพื้นที่โลก และนี่แน่ะเป็นที่ร้างและว่างเปล่า และมองดูฟ้าสวรรค์ ในนั้นก็ไม่มีความสว่าง” (เยเรมีย์ 4:23 และอ่าน ปฐมกาล 1:2)

แน่นอนว่า มีหลายครั้งที่ผู้เขียนพระคัมภีร์พันธสัญญาเดิมในยุคหลัง เช่น ผู้เผยพระวจนะ ยกคำกล่าวจากหนังสือเฉลยธรรมบัญญัติ ซึ่งมีบทบาทสำคัญในชีวิตตามพันธสัญญาของชนชาติอิสราเอลในยุคแรก สัปดาห์นี้เราจะศึกษาว่าผู้เขียนพระคัมภีร์ยุคหลังใช้หนังสือเล่มนี้อย่างไร พวกเขาใช้ส่วนไหนของเฉลยธรรมบัญญัติ และมีประเด็นอะไรที่เกี่ยวข้องกับเราในทุกวันนี้