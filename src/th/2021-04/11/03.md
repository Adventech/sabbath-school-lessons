---
title: ฟ้าสวรรค์อันสูงสุด
date:  06/12/2021
---

เฉลยธรรมบัญญัติชี้ให้เห็นชัดเจนว่าธรรมบัญญัติและพันธสัญญาเป็นศูนย์กลาง ไม่เพียงแต่เป็นความสัมพันธ์ระหว่างชนชาติอิสราเอลกับพระเจ้าเท่านั้น แต่เพื่อจุดประสงค์ของประชาชาติในฐานะประชากรที่ได้รับการทรง “เลือก” (เฉลยธรรมบัญญัติ 7:6; 14:2; 18:5)

`อ่านเฉลยธรรมบัญญัติ 10:12-15 ที่เน้นย้ำในเรื่องธรรมบัญญัติและสถานะของชาวอิสราเอลที่ได้รับการทรงเลือก อย่างไรก็ตามคำกล่าว ที่ว่า “ฟ้าสวรรค์อันสูงสุด” หมายความว่าอย่างไร โมเสสต้องการสื่ออะไรในคำกล่าวนี้`

“ฟ้าสวรรค์อันสูงสุด” หมายถึงอะไรนั้นไม่ชัดเจนนัก อย่างน้อยก็ในบริบทนี้ แต่โมเสสกำลังชี้ไปยังความยิ่งใหญ่ อำนาจ และความสง่างามของพระเจ้า นั่นคือ ไม่เพียงแต่ฟ้าสวรรค์ที่เป็นของพระองค์ แต่ “ฟ้าสวรรค์อันสูงสุด” เป็นของพระองค์ด้วย เหมือนเป็นสำนวนที่ชี้ให้เห็นถึงอำนาจอธิปไตยโดยสมบูรณ์แบบของพระเจ้าเหนือสิ่งทรงสร้างทั้งปวง

`อ่านข้อพระคัมภีร์ต่อไปนี้ ที่อ้างอิงตามถ้อยคำที่ปรากฏเป็นครั้งแรกในเฉลยธรรมบัญญัติ  มีประเด็นอะไรบ้างในแต่ละหัวข้อ  และเราเห็นอิทธิพลของเฉลยธรรมบัญญัติอย่างไร 1 พงศ์กษัตริย์ 8:27; เนหะมีย์ 9:6; สดุดี 148:4`

โดยเฉพาะที่เห็นได้ชัดในเนหะมีย์ บทที่ 9 เป็นแก่นเรื่องของพระเจ้าในฐานะพระผู้สร้างและสมควรได้รับการนมัสการแต่เพียงผู้เดียว พระองค์ทรงสร้างทุกสิ่งทั้งปวง แม้แต่ “ทรงสร้างฟ้าสวรรค์ ฟ้าสวรรค์อันสูงสุดพร้อมกับบริวารทั้งสิ้นของฟ้าสวรรค์นั้น” (เนหะมีย์ 9:6) อันที่จริงแล้ว เนหะมีย์ 9:3 เขียนไว้ว่า เขา “อ่านธรรมบัญญัติของพระเยโฮวาห์พระเจ้าของเขา” เช่นเดียวกับในสมัยของโยสิยาห์ หนังสือเฉลยธรรมบัญญัติอธิบายในสองสามข้อต่อมาว่า เหตุใดชาวเลวีผู้สรรเสริญและนมัสการพระเจ้า ใช้ถ้อยคำ “ฟ้าสวรรค์อันสูงสุด” ซึ่งมาจากเฉลยธรรมบัญญัติโดยตรง

`พระเจ้าไม่เพียงแต่เป็นพระผู้สร้างโลกใบนี้เท่านั้น แต่ทรงสร้าง “ฟ้าสวรรค์อันสูงสุด” ลองคิดดูว่า พระเจ้าองค์เดียวกันนี้ถูกตรึงที่กางเขน เหตุใดการนมัสการจึงเป็นการตอบสนองที่เหมาะสมกับสิ่งที่พระเจ้าได้ทรงกระทำเพื่อเรา`