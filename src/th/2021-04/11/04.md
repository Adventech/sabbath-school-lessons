---
title: เฉลยธรรมบัญญัติในเยเรมีย์
date:  07/12/2021
---

หลายปีก่อน มีชายหนุ่มผู้ไม่เชื่อว่ามีพระเจ้าคนหนึ่ง ได้แสวงหาความจริงอย่างกระตือรือร้น ไม่ว่าความจริงนั้นคืออะไรหรือจะนำพาเขาไปสู่ที่ไหนก็ตาม ท้ายที่สุดไม่เพียงแต่เขารับเชื่อในพระเจ้าพระบิดาและพระเยซู แต่ยังรับเอาข่าวสารของเซเว่นธ์เดย์แอ๊ดเวนตีสอีกด้วย ข้อพระคัมภีร์โปรดของเขาพบใน เยเรมีย์ 29:13 กล่าวว่า “เจ้าจะแสวงหาเราและพบเราเมื่อเจ้าแสวงหาเราด้วยสิ้นสุดใจของเจ้า” อย่างไรก็ตาม หลายปีต่อมา ขณะที่เขากำลังศึกษาพระคัมภีร์ เขาอ่านเจอข้อนี้อีกครั้ง แต่พบในหนังสือเฉลยธรรมบัญญัติ กล่าวคือ เยเรมีย์อ้างคำกล่าวนี้มาจากโมเสส

`อ่านเฉลยธรรมบัญญัติ 4:23-29 พระสัญญานี้อยู่ในบริบทใดกับชนชาติอิสราเอล และพระสัญญานี้เกี่ยวข้องกับเราในปัจจุบันนี้อย่างไร`

ดังที่เราเห็นแล้วว่า มีการค้นพบหนังสือเฉลยธรรมบัญญัติอีกครั้งในช่วงรัชสมัยของกษัตริย์โยสิยาห์ และเยเรมีย์เริ่มงานพันธกิจภายใต้การปกครองของโยสิยาห์ จึงไม่น่าประหลาดใจที่เราจะเห็นอิทธิพลของเฉลย-ธรรมบัญญัติในงานเขียนของเยเรมีย์

`อ่านเยเรมีย์ 7:1-7 เยเรมีย์บอกให้ประชาชนทำอะไร และเกี่ยวข้องกับสิ่งที่เขียนไว้ในหนังสือเฉลยธรรมบัญญัติอย่างไร`

โมเสสเน้นย้ำครั้งแล้วครั้งเล่าในเฉลยธรรมบัญญัติว่า การดำรงอยู่ของพวกเขาในแผ่นดินคานาอันนั้นตั้งอยู่บนเงื่อนไข และหากพวกเขาไม่เชื่อฟัง พวกเขาก็จะไม่สามารถอยู่ในที่ที่พระเจ้าทรงเลือกให้พวกเขา อ่านคำเตือนเจาะจงในเยเรมีย์ 7:4 ซึ่งบ่งบอกว่า แน่นอนว่านี่คือพระวิหารของพระเจ้า และแน่นอนว่าพวกเขาเป็นประชากรที่ได้รับการทรงเลือก แต่สิ่งเหล่านี้จะไม่สำคัญเลยหากพวกเขาไม่เชื่อฟัง

และการเชื่อฟังนั้นรวมถึงวิธีที่พวกเขาปฏิบัติต่อคนต่างด้าว ลูกกำพร้า หญิงม้าย แนวคิดนี้สะท้อนกลับไปยังเฉลยธรรมบัญญัติโดยตรง และเป็นข้อกำหนดในพันธสัญญาที่พวกเขาจะต้องปฏิบัติตาม “ท่านทั้งหลายอย่าให้เสียความยุติธรรม ซึ่งควรได้แก่คนต่างด้าวหรือควรได้แก่ลูกกำพร้าและอย่ารับเสื้อผ้าของหญิงม่ายไว้เป็นประกัน” (เฉลยธรรมบัญญัติ 24:17; 24:21; 10:18, 19 และ 27:19)

`อ่านเยเรมีย์ 4:4 แล้วเปรียบเทียบกับ เฉลยธรรมบัญญัติ 30:6 มีข่าวสารอะไรสำหรับประชากรของพระองค์ และหลักการนี้ประยุกต์กับประชากรของพระเจ้าในยุคปัจจุบันอย่างไร`