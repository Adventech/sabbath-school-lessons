---
title:  วันอังคาร เราจะให้ผู้นั้นฟื้นขึ้นมา
date:   15/11/2022
---

ในการอัศจรรย์ครั้งหนึ่งของพระเยซู พระองค์ทรงเลี้ยงคนห้าพันคนด้วยขนมปังกับปลาเพียงเล็กน้อย (ยอห์น 6:1-14) เมื่อทราบว่าฝูงชนตั้งใจจะแถลงประกาศให้พระองค์เป็นกษัตริย์ (ยอห์น 6:15) พระเยซูจึงทรงแล่นเรือไปยังอีกฟากหนึ่งของทะเลกาลิลีกับเหล่าสาวก แต่ในวันรุ่งขึ้นฝูงชนก็ติดตามพระองค์ไปที่นั่น ที่ซึ่งพระองค์ทรงเทศนาอย่างทรงพลังเกี่ยวกับอาหารแห่งชีวิต โดยเน้นเป็นพิเศษถึงของประทานแห่งชีวิตนิรันดร์ (ยอห์น 6:22-59)

`อ่าน ยอห์น 6:26-51 พระเยซูทรงเชื่อมโยงของประทานแห่งชีวิตนิรันดร์กับการฟื้นคืนชีพของผู้ชอบธรรมครั้งสุดท้ายอย่างไร`

ในคำเทศนาของพระเยซู พระองค์ทรงเน้นแนวคิดพื้นฐานที่เกี่ยวกับชีวิตนิรันดร์สามประการ ประการแรก พระองค์ทรงสาแดงพระองค์เองว่าเป็น“อาหารของพระเจ้านั้น คือท่านที่ลงมาจากสวรรค์ และประทานชีวิตให้แก่โลก” (ยอห์น 6:33, 58) โดยการประกาศว่า “เราเป็น [ภาษากรีกคือ egō eimi] อาหารแห่งชีวิต” (ยอห์น 6:35, 48) พระเยซูทรงสาแดงพระองค์เองว่า “เราเป็น” ผู้ยิ่งใหญ่แห่งพระคัมภีร์พันธสัญญาเดิม (อพยพ 3:14) ประการที่สอง พระเยซูทรงอธิบายว่า เราสามารถได้รับชีวิตนิรันดร์จากพระองค์ “ผู้ที่มาหาเรา” และ “ผู้ที่วางใจในเรา” จะได้รับพรนี้ (ยอห์น 6:35) และประการสุดท้าย พระเยซูทรงเชื่อมของประทานแห่งความเป็นนิรันดร์กับการฟื้นคืนชีพครั้งสุดท้าย โดยให้ความมั่นใจแก่ผู้ฟังถึงสามครั้ง “และเราจะให้ผู้นั้นฟื้นขึ้นมาในวันสุดท้าย” (ยอห์น 6:40, 44, 54) พระเยซูยังทรงให้พระสัญญาอันอัศจรรย์นี้ด้วยว่า “เราบอกความจริงแก่ท่านทั้งหลายว่า ผู้ที่วางใจในเราก็มีชีวิตนิรันดร์” (ยอห์น 6:47) ดังนั้น ของประทานแห่งชีวิตนิรันดร์จึงเป็นความจริงที่เป็นปัจจุบัน แต่ไม่ได้หมายความว่าผู้เชื่อจะไม่มีวันตาย เนื่องจากสานวนที่กล่าวว่า “จะให้ผู้นั้นฟื้นขึ้นมา” (ยอห์น 6:40) แสดงให้เห็นว่า เป็นการกลับมามีชีวิตอีกครั้งหลังจากที่คนคนหนึ่งตายไปแล้ว เราจึงได้ภาพที่ชัดเจนว่า หากปราศจากพระคริสต์ คนคนหนึ่งก็จะไม่มีชีวิตนิรันดร์ แม้หลังจากที่ยอมรับพระคริสต์และมีความมั่นใจในชีวิตนิรันดร์แล้ว เราก็ยังคงเป็นมนุษย์ในตอนนี้ และด้วยเหตุนี้จึงต้องตายตามธรรมชาติ พระเยซูจะทรงเรียกให้เราฟื้นขึ้นจากความตาย และ ณ ที่นั่น พระองค์จะทรงประทานของประทานแห่งความเป็นนิรันดร์แก่เรา ซึ่งของประทานนั้นเป็นของเราอยู่ก่อนแล้ว ของประทานนั้นแน่นอน มิใช่ได้มาเพราะลักษณะความเป็นอมตะของวิญญาณ แต่เป็นเพราะความชอบธรรมของพระเยซูที่ส่งต่อถึงเราด้วยความเชื่อในพระองค์

`จงยึดมั่นในพระวจนะของพระเยซู ถ้าคุณเชื่อในพระองค์ คุณมีชีวิตนิรันดร์ (เหมือนในตอนนี้) พระสัญญาอันอัศจรรย์นี้ช่วยคุณให้รับมือกับความจริงอันเจ็บปวดในปัจจุบันของเราได้อย่างไร แม้จะเป็นเพียงความตายชั่วคราวเท่านั้น`