### สวรรค์และแผ่นดินโลกรวมเป็นหนึ่งเดียว

ลองนึกถึงงานที่ยากที่สุดที่คุณเคยทำ สิ่งใดที่ทำให้งานนั้นยากที่สุด เป็นเพราะความคาดหวังที่สูงเกินไป เวลาที่จำกัดในการทำงาน หรือทั้งสองอย่างรวมกัน หรืออาจเป็นเพราะทัศนคติของคุณที่มีต่องานนั้น หรือเพราะผู้คนที่คุณต้องร่วมงานด้วย หรือบางทีงานนั้นอาจดูเหมือนเป็นสิ่งที่ไม่มีวันสำเร็จได้เลย

จงพิจารณาจุดประสงค์ของแผนการแห่งความรอด คือการรวมสวรรค์และแผ่นดินให้เป็นหนึ่งเดียว ฟังดูเป็นไปไม่ได้มิใช่หรือ ในมุมมองของมนุษย์ แน่นอนว่ามันเป็นไปไม่ได้เลย อย่างไรก็ตาม ก่อนที่พระเยซูจะเสด็จขึ้นสู่สวรรค์ พระองค์ได้มอบหมายพันธกิจที่ดูเหมือนเป็นไปไม่ได้แก่เหล่าอัครสาวกว่า “จงออกไปและนำชนทุกชาติมาเป็นสาวกของเรา จงบัพติศมาพวกเขาในพระนามของพระบิดา พระบุตร และพระวิญญาณบริสุทธิ์ และสอนพวกเขาให้ถือรักษาสิ่งสารพัดที่เราสั่งพวกท่านไว้” (มัทธิว 28:19, 20)

พระเยซูทรงส่งเปาโลไปหาชนต่างชาติเพื่อทำพันธกิจที่ดูเหมือนเป็นไปไม่ได้นี้ว่า “ไปเปิดตาของพวกเขาเพื่อให้พวกเขาหันจากความมืดมาหาความสว่าง จากอำนาจของซาตานมาหาพระเจ้า เพื่อให้พวกเขาได้รับการอภัยบาป และมีส่วนอยู่ท่ามกลางคนที่ได้รับการชำระให้เป็นธรรมิกชนโดยความเชื่อในตัวเรา” (กิจการ 26:18)

บางคนอาจยกมือยอมแพ้เมื่อได้รับมอบหมายงานเช่นนั้น อย่างไรก็ตาม เราไม่ควรมองข้ามพระสัญญาที่พระเยซูได้ประทานไว้ในทั้งสองโอกาสนั้น แก่อัครสาวกทั้งหลาย พระองค์ตรัสว่า “และนี่แน่ะ เราจะอยู่กับท่านทั้งหลายเสมอไป จนกว่าจะสิ้นยุค” (มัทธิว 28:20) และแก่เปาโล พระเยซูตรัสว่า “เรามาปรากฏแก่เจ้าเพื่อจะตั้งเจ้าให้เป็นผู้รับใช้และเป็นสักขีพยานของเหตุการณ์ที่เจ้าได้เห็นเรา และของสิ่งที่เราจะสำแดงแก่เจ้า” (กิจการ 26:16)

กล่าวโดยสรุป พระเยซูทรงมอบหมายภารกิจที่เกินกว่ามนุษย์จะทำได้ด้วยกำลังของตนเอง เพื่อให้เราพึ่งพาพระองค์แทนที่จะพึ่งพาตนเอง พระองค์ไม่เคยมอบหมายงานใดโดยไม่ประทานกำลังให้สามารถทำสำเร็จได้ “เมื่อเจตจำนงของมนุษย์ร่วมมือกับพระประสงค์ของพระเจ้า ก็จะกลายเป็นสิ่งที่ทรงฤทธานุภาพ ไม่มีสิ่งใดที่พระองค์ทรงบัญชาให้กระทำซึ่งจะไม่สามารถสำเร็จได้โดยฤทธิ์เดชของพระองค์ เพราะทุกคำสั่งของพระองค์คือพลังที่ทำให้สามารถกระทำได้จริง” (เอลเลน จี. ไว้ท์, อุทาหรณ์จากคำสอนของพระคริสต์, หน้า 333)

น่าอัศจรรย์ยิ่งนัก ในช่วงเวลาที่เปาโลเขียนจดหมายถึงชาวโคโลสี ข่าวประเสริฐได้ถูก “ประกาศแก่มนุษย์ทุกคนทั่วใต้ฟ้า” (โคโลสี 1:23) แน่นอนว่า ไม่ใช่ทุกคนจะยอมรับข่าวประเสริฐนั้น แต่หากเราพิจารณาอย่างรอบคอบถึงพระบัญชาที่พระเยซูทรงมอบแก่เหล่าอัครสาวก (มัทธิว 28:18-20) และแก่เปาโล พระองค์มิได้ทรงสัญญาว่าทุกคนจะกลายเป็นสาวกหรือจะกลับใจใหม่ทั้งหมด เพราะข่าวประเสริฐจะต้อง “ถูกประกาศไปทั่วโลก ให้เป็นคำพยานแก่บรรดาประชาชาติ แล้วที่สุดปลายจะมาถึง” (มัทธิว 24:14) พยานนั้นมีลักษณะอย่างไร และจะสำเร็จลุล่วงได้อย่างไร

ไตรมาสนี้ เราจะศึกษาจดหมายของเปาโลที่เขียนถึงชาวฟีลิปปีและชาวโคโลสี ซึ่งทั้งสองฉบับมีความคล้ายคลึงกันในหลายประการ ที่สำคัญเหนือสิ่งอื่นใดคือ ทั้งสองฉบับเผยให้เห็นถึงพระคริสต์ พระผู้เดียวที่สามารถรวมสวรรค์และแผ่นดินโลกเข้าเป็นหนึ่งเดียวกัน พระองค์ทรงเป็นบันไดที่ยาโคบได้เห็นทอดขึ้นจากแผ่นดินสู่สวรรค์ (ปฐมกาล 28:12; เทียบกับ ยอห์น 1:51) ในฐานะที่ทรงเป็นบุตรมนุษย์ พระองค์ทรงไถ่เราให้พ้นจากบาป และในฐานะที่ทรงเป็นพระบุตรของพระเจ้า พระองค์ทรงเป็นคนกลางวิงวอนเพื่อเรา

ในการศึกษาจดหมายทั้งสองฉบับนี้ เราจะได้เห็นถึงธรรมชาติทั้งสองแบบของพระเยซูคริสต์ เราจะได้พิจารณาถ้อยคำที่ลึกซึ้งและยิ่งใหญ่ที่สุดบางตอนในพระคัมภีร์ ซึ่งกล่าวถึงความเป็นพระเจ้าแห่งพระคริสต์ และเห็นว่าพระองค์ทรงสละทุกสิ่งเพื่อช่วยเราให้รอด เราจะได้เห็นเปาโลในขณะที่อยู่ในเรือนจำ กำลังต่อสู้กับปัญหาที่เกิดขึ้นในคริสตจักรแห่งหนึ่งซึ่งเขาได้ก่อตั้งขึ้น (คือ ฟีลิปปี) และอีกคริสตจักรหนึ่งที่เขาไม่เคยไปเยือนเลย (คือ โคโลสี) ความสัมพันธ์ที่เปาโลได้สร้างไว้กับ “คริสตจักรทั่วโลก” ในเวลานั้น ทำให้เขาสามารถตอบสนองต่อความท้าทายต่าง ๆ ได้ แม้จะอยู่ในเรือนจำที่กรุงโรมก็ตาม เปาโลรู้ว่าชีวิตของตนหลือน้อย จึงมุ่งทำทุกวิถีทางเพื่อดึงคริสตจักรให้เข้าใกล้สวรรค์และมีความเป็นหนึ่งเดียวกันมากยิ่งขึ้น และด้วยการกระทำเช่นนั้น เขาได้เป็นแบบอย่างแก่คริสตจักรของพระเจ้าในปัจจุบัน ว่าจะรวมเป็นหนึ่งเดียวกับสวรรค์ เพื่อทำให้พันธกิจในวาระสุดท้ายตามที่กล่าวไว้ในวิวรณ์บทที่ 14 ซึ่งเรารู้จักกันในนาม “ข่าวของทูตสวรรค์สามองค์” ให้สำเร็จได้อย่างไร

ดร. คลินตัน วาเลน (Clinton Wahlen, Ph.D.) ดำรงตำแหน่งรองผู้อำนวยการสถาบันวิจัยพระคัมภีร์ของสำนักงานใหญ่ ท่านมีความเชี่ยวชาญด้านพันธสัญญาใหม่ หลักการตีความพระคัมภีร์ และประวัติศาสตร์ของแอ๊ดเวนตีส ท่านเคยอาศัยและทำงานในประเทศเยอรมนี นิวซีแลนด์ รัสเซีย สหราชอาณาจักร และฟิลิปปินส์ ปัจจุบัน ดร. วาเลนและภรรยา จีนา มีบุตรที่โตแล้วสองคน ลูกสะใภ้หนึ่งคน และหลานสองคน