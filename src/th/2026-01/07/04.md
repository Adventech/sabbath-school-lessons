---
title:  ชื่นชมยินดีในองค์พระผู้เป็นเจ้าทุกเวลา
date:   10/02/2026
---

`อ่าน ฟีลิปปี 4:4-7 เราจะสัมผัสถึง “สันติสุขของพระเจ้า” ได้อย่างไร`

หลังจากที่เปาโลได้กล่าวถึงความจำเป็นของความเป็นน้ำหนึ่งใจเดียวกันอีกครั้ง (ฟีลิปปี 4:1-3) เขาจึงหันไปสู่หัวข้อใหม่ คือการชื่นชมยินดีในองค์พระผู้เป็นเจ้า (ฟีลิปปี 4:4-7)

คุณเคยรู้สึกวิตกกังวลกับเรื่องต่าง ๆ กี่ครั้งแล้ว เรื่องที่ท้ายที่สุดกลับคลี่คลายและสลายหายไปอย่างง่ายดาย ราวกับไม่เคยเกิดขึ้นมาก่อนเลย ด้วยเหตุผลอันลึกซึ้ง พระเยซูทรงย้ำเตือนเราอยู่เสมอว่า อย่ากังวลใจเลย (ดู มัทธิว 6:25-34; 10:19) และเปโตรก็หนุนใจเราด้วยเช่นกันว่า เราสามารถมอบความกังวลทั้งสิ้นไว้กับองค์พระผู้เป็นเจ้าได้ “เพราะว่าพระองค์ทรงห่วงใยท่านทั้งหลาย” (1 เปโตร 5:7) อันที่จริง ปัญหาต่าง ๆ ที่เพิ่มมากขึ้นทั่วโลกในทุกวันนี้ ควรเป็นสิ่งที่ปลุกเร้าให้เรามีความหวังยิ่งขึ้นว่า การเสด็จกลับมาขององค์พระผู้เป็นเจ้ากำลังใกล้เข้ามาแล้ว (เปรียบเทียบ มัทธิว 24:33; ลูกา 21:28; ยากอบ 5:8)

ยาแก้ความกังวลในทุกสิ่ง รวมถึงในทุกสถานการณ์ คือการยกคำอธิษฐานแห่งความเชื่อขึ้นต่อพระเจ้า (ฟีลิปปี 4:6-7) แน่นอนว่า เราควรเชื่อและดำเนินชีวิตตามคำอธิษฐานของเรา ราวกับว่าเราได้รับคำตอบแล้ว แม้เรายังไม่เห็นผลที่ปรากฎในขณะนั้น เพราะเราถูกเรียกให้อธิษฐานด้วย “การขอบพระคุณ” นอกจากนี้ ยังมีคำว่า “การวิงวอน” (ภาษากรีก deēsis) ซึ่งสื่อถึงช่วงเวลาแห่งความทุกข์ร้อนและความเร่งด่วน (ตัวอย่างเช่น ลูกา 1:13; ฟีลิปปี 1:19; 1 ทิโมธี 5:5; ยากอบ 5:16) คำอธิษฐานของเรายังคงเป็น “คำทูลขอ” แต่เราสามารถมั่นใจได้ว่า พระเจ้าได้ทรงรับฟังแล้ว ตราบเท่าที่เราทูลขอตาม “พระประสงค์ของพระองค์” (1 ยอห์น 5:14) เมื่อเป็นเช่นนั้น เราก็สามารถพักสงบและมีสันติสุขได้ โดยรู้ว่าคำร้องทูลทั้งหมดของเราอยู่ในพระหัตถ์ของพระเจ้าแล้ว

`ข้อพระคัมภีร์ต่อไปนี้ ช่วยให้เราเข้าใจถึง “สันติสุขของพระเจ้า” ได้มากขึ้นอย่างไร สดุดี 29:11; อิสยาห์ 9:6; ลูกา 2:14; ยอห์น 14:27; 1 โครินธ์ 14:33`

สันติสุขของพระเจ้าเป็นสิ่งที่โลกนี้ไม่อาจมอบให้ได้ เพราะสันติสุขของพระเจ้ามาจากความมั่นใจว่า เราได้รับของประทานแห่งชีวิตนิรันดร์โดยทางพระเยซู ผู้ทรงเป็นพระผู้ช่วยให้รอดของเรา (โรม 5:1; โรม 6:23) สันติสุขนี้ส่งผลต่อทุกมิติของชีวิต และเป็นสันติสุขที่ “เกินความเข้าใจ” (ฟีลิปปี 4:7) ซึ่งไม่อาจอธิบายได้ด้วยสติปัญญาของมนุษย์เพียงอย่างเดียว ดังที่คำภาษากรีก nous (จิตใจ) ที่ใช้ในที่นี้แสดงให้เห็นอย่างชัดเจน

`คุณจะอธิบายให้ใครสักคนเข้าใจได้อย่างไรว่า การสัมผัส “สันติสุขของพระเจ้า” หมายถึงอะไร`