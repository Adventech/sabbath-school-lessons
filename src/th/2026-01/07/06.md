---
title:  เคล็ดลับแห่งความพึงพอใจ
date:   12/02/2026
---

`อ่าน ฟีลิปปี 4:10–13, 19 เปาโลได้เปิดเผยกุญแจสำคัญอะไรบ้างสำหรับการดำเนินชีวิตอย่างพอใจและมีความสุข`

เมื่อเผชิญสถานการณ์รุนแรง เช่น ความหิว ความเจ็บป่วย การบาดเจ็บ หรือการสูญเสีย เรามักเริ่มหันกลับมาตรึกตรองถึงสิ่งที่มีคุณค่าจริง ๆ ในชีวิต และเริ่มตระหนักถึงพระพรที่เราเคยมองข้ามไป ในยามที่เราตกอยู่ในความ “ตกต่ำ” หรือ “ขาดแคลน” (ฟีลิปปี 4:12) นั่นคือช่วงเวลาที่ความเชื่อแท้จริงจะลุกขึ้นตอบสนองต่อสถานการณ์นั้น

ในทางกลับกัน เมื่อเราดำเนินชีวิตอย่าง “อุดมสมบูรณ์” เราควรตระหนักอยู่เสมอว่า ความมั่งคั่งนั้นอาจสูญสลายไปได้ในพริบตา (ดู สุภาษิต 23:5) ทั้งโยบและเปาโลต่างเตือนเราว่า เมื่อเราเกิดมาในโลกนี้ เราไม่ได้เอาสิ่งใดติดตัวมาเลย และเมื่อจากโลกนี้ไป เราก็จะไม่สามารถนำสิ่งใดติดตัวไปได้เช่นกัน (โยบ 1:21; 1 ทิโมธี 6:7)

สังเกตพระสัญญาต่อไปนี้

- สดุดี 23:1 “พระยาห์เวห์ทรงเลี้ยงดูข้าพเจ้าดุจเลี้ยงแกะ ข้าพเจ้าจะไม่ขัดสน”
- มัทธิว 6:32 “พระบิดาของพวกท่านผู้สถิตในสวรรค์ทรงทราบแล้วว่าท่านต้องการสิ่งทั้งปวงนี้”
- 1 เปโตร 5:7 “จงละความกังวลทุกอย่างของพวกท่านไว้กับพระองค์ เพราะว่าพระองค์ทรงห่วงใยท่านทั้งหลาย”
- ฟีลิปปี 4:19 “พระเจ้าของข้าพเจ้าจะประทานทุกสิ่งที่จำเป็นแก่พวกท่านจากทรัพย์อันรุ่งโรจน์ของพระองค์ในพระเยซูคริสต์”

และเหนือสิ่งอื่นใดที่น่าอัศจรรย์ใจที่สุด คือพระวจนะที่ว่า “ข้าพเจ้าเผชิญได้ทุกอย่างโดยพระองค์ผู้ทรงเสริมกำลังข้าพเจ้า” (ฟีลิปปี 4:13) บางทีเรายังไม่อาจเข้าใจได้อย่างถ่องแท้ว่า “ทุกอย่าง” ในที่นี้ครอบคลุมมากเพียงใด แน่นอนว่า เมื่อเราทูลขอความช่วยเหลือและกำลังจากพระเจ้า เราควรอธิษฐานให้สอดคล้องกับน้ำพระทัยของพระองค์ แต่บ่อยครั้ง เรากลับไม่ได้ทูลขอสิ่งที่เรารู้ดีว่าเป็นไปตามน้ำพระทัยนั้นเลย นั่นจึงเป็นเหตุผลที่ ยากอบ 4:2 กล่าวว่า “ท่านไม่มีเพราะไม่ได้ขอ”

ต่อไปนี้คือสิ่งที่เราสามารถทูลขอจากพระเจ้าได้อย่างมั่นใจ เพราะเรารู้แน่ว่าล้วนสอดคล้องกับน้ำพระทัยของพระองค์:

- ความรอดของคนที่เรารักหรือเพื่อนของเรา (1 ทิโมธี 2:3-4)
- ความกล้าที่จะประกาศความเชื่อของเรา (วิวรณ์ 22:17)
- การอภัยโทษ เมื่อเราสารภาพและละทิ้งความผิด (1 ยอห์น 1:9)
- พละกำลังที่จะเชื่อฟังพระบัญญัติของพระเจ้า (ฮีบรู 13:20-21)
- ความรักต่อผู้ที่เกลียดชังหรือปฏิบัติต่อเราอย่างไม่เป็นธรรม (มัทธิว 5:44)
- สติปัญญาในการเผชิญสถานการณ์ที่ท้าทาย (ยากอบ 1:5)
- ความเข้าใจในความจริงแห่งพระวจนะของพระเจ้า (ยอห์น 8:32)

`คุณจะรับมืออย่างไร เมื่อสิ่งที่คุณได้อธิษฐานทูลขอต่อพระเจ้ายังไม่เกิดขึ้น หรืออาจจะไม่มีวันเกิดขึ้นเลย`