---
title:  จงใคร่ครวญสิ่งเหล่านี้
date:   11/02/2026
---

สันติสุขที่เกินกว่าความเข้าใจนี้ จะ “คุ้มครองจิตใจและความคิดของท่านทั้งหลายไว้ในพระเยซูคริสต์” (ฟีลิปปี 4:7) ชีวิตภายในของเราต้องการการปกป้องอย่างแท้จริง น่าสังเกตว่า ใน ฟีลิปปี 4:7 เปาโลใช้ภาพเปรียบเทียบเชิงทหารเพื่ออธิบายถึงสันติสุขของพระเจ้า โดยใช้คำกริยาภาษากรีก “phroureō” อธิบายถึงการที่กองทหารประจำการอยู่เพื่อคุ้มกันเมืองจากการรุกราน (2 โครินธ์ 11:32; เทียบ กิจการ 9:24)

อีกประเด็นสำคัญของสันติสุขภายใน คือการดำเนินชีวิตให้สอดคล้องกับน้ำพระทัยของพระเจ้า “บรรดาผู้ที่รักธรรมบัญญัติของพระองค์ มีความสมบูรณ์พูนสุขอย่างมาก ไม่มีสิ่งใดทำให้พวกเขาสะดุดได้” (สดุดี 119:165)

`อ่าน ฟีลิปปี 4:8, 9 มีการหนุนใจให้กระทำสิ่งใดเป็นพิเศษบ้าง`

เปาโลเริ่มต้นถ้อยคำในฟีลิปปี 4:8-9 ด้วยคำว่า “สุดท้ายนี้” และตามด้วยการกล่าวถึงคุณธรรมทั้งหกประการ ก่อนจะสรุปใจความของคุณธรรมเหล่านั้นอย่างกระชับ พร้อมทั้งหนุนใจให้ผู้อ่านดำเนินตามแบบอย่างของเขา คำเตือนสอนปิดท้ายนี้สะท้อนให้เห็นลักษณะทางวัฒนธรรมของชาวกรีก-โรมันในเมืองฟีลิปปีได้อย่างชัดเจน ซึ่งให้ความสำคัญต่อทั้งคุณธรรมและแบบอย่างที่ควรเอาอย่าง อย่างไรก็ตาม สิ่งที่น่าสนใจก็คือ จุดเน้นของเปาโลมิได้อยู่ที่คุณธรรมตามค่านิยมของโลกยุคนั้น แต่เป็นคุณธรรมตามหลักพระคัมภีร์ โดยเห็นได้ชัดจากการที่เขาละเว้นไม่กล่าวถึงคุณธรรมหลักสี่ประการของชาวกรีก ได้แก่ ความรอบคอบ ความยุติธรรม ความรู้จักประมาณ และความกล้าหาญ

1. สิ่งที่เป็นจริง ไม่ใช่เรื่องบังเอิญเลยที่รายชื่อคุณธรรมเริ่มต้นด้วยคุณธรรมสำคัญของพระคัมภีร์ นั่นคือ “ความจริง” ซึ่งพระเยซูมักตรัสว่า “เราบอกความจริงแก่ท่านว่า...” และตลอดทั้งพระคัมภีร์พันธสัญญาใหม่ก็เน้นย้ำเรื่องนี้อยู่เสมอ (ดู กิจการ 26:25; โรม 1:18; 1 โครินธ์ 13:6; 2 โครินธ์ 4:2; เอเฟซัส 4:15; 1 ทิโมธี 3:15; ยากอบ 1:18; 1 เปโตร 1:22; 1 ยอห์น 2:21)
2. สิ่งที่น่านับถือ คำภาษากรีกที่ใช้ในที่นี้สื่อถึง คุณความดีส่วนบุคคล (เปรียบเทียบกับการใช้คำเดียวกันใน 1 ทิโมธี 3:8, 11 และทิตัส 2:2 ซึ่งในฉบับ NKJV แปลว่า “reverent”)
3. สิ่งที่ยุติธรรม คุณธรรมข้อนี้มาจากลักษณะอันชอบธรรมของพระเจ้าเอง (เทียบกับการใช้คำนี้ใน ฟีลิปปี 1:7)
4. สิ่งที่บริสุทธิ์ คือความคิดและการกระทำที่หลั่งไหลออกมาจากความชอบธรรมของพระเจ้าที่เราได้รับโดยความเชื่อ (ดู 1 ยอห์น 3:3)
5. สิ่งที่น่ารัก ความงดงามในเชิงสุนทรียะ ที่สะท้อนให้เห็นในพระราชกิจแห่งการทรงสร้างของพระเจ้าได้อย่างกว้างขวาง
6. สิ่งที่ควรแก่การสรรเสริญ ความอ่อนโยน และความกรุณา

เปาโลได้เพิ่มเติมคุณสมบัติอีกสองประการ เพื่อป้องกันไม่ให้มีการตีความคุณธรรมเหล่านี้ไปในเชิงของศาสนานอกรีต โดยกล่าวว่า “ถ้ามีสิ่งใดที่ยอดเยี่ยม สิ่งใดที่น่ายกย่อง” (ฟีลิปปี 4:8) จงใคร่ครวญคุณธรรมจากสวรรค์เหล่านี้เถิด และเพื่อขจัดความสงสัยหรือความเข้าใจผิดทั้งปวง เปาโลจึงเชิญชวนให้เราปฏิบัติตามสิ่งที่เราได้เรียนรู้ ได้รับฟัง และได้เห็นจากแบบอย่างของเขาเอง (ฟีลิปปี 4:9)