---
title:  ต้นแบบ
date:   08/02/2026
---

เราทุกคนต่างก็เคยมีบุคคลที่เราชื่นชม และอยากเดินตามรอย สำหรับเด็ก ๆ แล้ว การมีต้นแบบที่ดีเป็นสิ่งสำคัญอย่างยิ่ง ซึ่งในอุดมคติแล้วควรเป็นคุณพ่อและคุณแม่ของพวกเขาเอง เมื่อเด็ก ๆ เติบโตขึ้น พวกเขาจะพบต้นแบบอื่น ๆ เพิ่มเติม ซึ่งอาจเป็นผู้ที่เกี่ยวข้องกับอาชีพที่ตนใฝ่ฝัน หรือเป็นบุคคลในชีวประวัติที่พวกเขาได้อ่าน อีกทั้งพวกเขายังสามารถเรียนรู้จากบุคคลในพระคัมภีร์ว่าเขาเหล่านั้นเผชิญและเอาชนะความท้าทายในชีวิตอย่างไร แล้วนำมาเปรียบเทียบกับประสบการณ์ในชีวิตของตนเอง

น่าเสียดายที่ในสื่อทุกวันนี้มีแบบอย่างที่ไม่ดีปรากฏอยู่มากมาย เราถูกถาโถมด้วยเนื้อหาที่มุ่งเรียกความสนใจ ทั้งเรื่องราวที่เปิดเผยปัญหาชีวิตอื้อฉาวและความวุ่นวายในชีวิตของเหล่าคนดังอย่างไม่หยุดหย่อน ผู้อ่านของอัครทูตเปาโลที่เมืองฟีลิปปี แม้ในยุคนั้นจะยังไม่มีอินเทอร์เน็ต แต่พวกเขาก็ต้องเผชิญกับความท้าทายที่คล้ายคลึงกันเช่นเดียวกัน

ความจริงก็คือ โลกที่อัครทูตเปาโลดำรงชีวิตอยู่นั้น เต็มไปด้วยความเสื่อมทราม ไร้ศีลธรรม และชั่วร้าย ไม่ต่างจากโลกของเราทุกวันนี้ ตั้งแต่อดีตจวบจนปัจจุบัน และตราบจนถึงวาระสุดท้ายของโลกนี้ ความชั่วร้ายก็ยังคงมีอยู่เกินพอเสมอ คำถามที่เราต้องใคร่ครวญก็คือ เราจะรับมือกับสิ่งเหล่านี้อย่างไร

`อ่านฟีลิปปี 3:17-19 พระคัมภีร์ตอนนี้อธิบายถึง ต้นแบบที่ดีและต้นแบบที่ไม่ดีไว้อย่างไร และมีหลักสำคัญใดบ้างที่ช่วยให้เราสามารถแยกแยะระหว่างทั้งสองประเภทได้`

เราต้องไม่มองข้ามความรักที่เปาโลมีต่อผู้ที่เห็นต่างจากเขา ซึ่งถึงขั้นทำให้เขาหลั่งน้ำตาเพราะพวกเขา สังเกตด้วยว่า เปาโลไม่ได้เรียกคนเหล่านั้นว่าเป็นศัตรูของเขา แต่เรียกว่า “เป็นศัตรูต่อกางเขนของพระคริสต์” (ฟีลิปปี 3:18) เปาโลตระหนักดีว่า สิ่งที่อยู่เบื้องหลังนั้นเป็นประเด็นที่สำคัญกว่า นั่นคือ “กางเขน” ซึ่งเป็นสัญลักษณ์แห่งการทำลายกำแพงแห่งการแบ่งแยก และยกเราทุกคนขึ้นให้อยู่ในระดับเดียวกัน คือเป็นคนบาปที่ต่างต้องการพระผู้ช่วยให้รอด (ดู เอเฟซัส 2:11-14)

อีกสิ่งหนึ่งที่ไม่ควรมองข้าม คือการที่เปาโลหนุนใจชาวฟีลิปปีให้มุ่งเน้นไปที่แบบอย่างที่ดี มิใช่แบบอย่างที่ชั่ว และให้สังเกตอย่างรอบคอบถึงผู้ที่มีวิถีชีวิตในแนวทางเดียวกับเขา น่าสนใจว่า เปาโลได้ใช้ถ้อยคำคล้ายกันนี้ในการเตือนชาวโรมให้ “สังเกตดูคนที่ก่อเหตุวิวาทและทำให้คนอื่นหลงไปจากคำสอนที่ท่านทั้งหลายได้เรียนมา จงตีตัวออกห่างจากคนเหล่านั้น ” (โรม 16:17) ผู้หลอกลวงในกรุงโรมถูกอธิบายว่า “ไม่ได้รับใช้พระคริสต์องค์พระผู้เป็นเจ้าของเรา แต่รับใช้ปากท้องของตัวเอง ” (โรม 16:18)

`แม้ว่าพระเยซูจะทรงเป็นแบบอย่างที่สมบูรณ์แบบเพียงหนึ่งเดียว แต่ก็ยังมีบุคคลอื่นที่สามารถเป็นแบบอย่างที่ดีได้ อย่างน้อยก็ในบางด้าน แล้วเราล่ะ เป็นแบบอย่างประเภทใดให้แก่ผู้อื่นได้บ้าง`