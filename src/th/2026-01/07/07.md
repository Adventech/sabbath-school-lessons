---
title:  ศึกษาเพิ่มเติม
date:   13/02/2026
---

“มีเพียงผู้ที่ได้รับพระคุณใหม่จากพระเจ้าอยู่เสมอเท่านั้น ที่จะมีกำลังเพียงพอตามความต้องการในแต่ละวัน และสามารถใช้กำลังนั้นได้อย่างเหมาะสม แทนที่จะคอยเฝ้ารอเวลาข้างหน้า เมื่อจะได้รับพลังฝ่ายจิตวิญญาณพิเศษเพื่อทำการประกาศอย่างอัศจรรย์ พวกเขากลับเลือกที่ยอมจำนนต่อพระเจ้าในทุก ๆ วัน เพื่อให้พระองค์ทรงหล่อหลอมเขาให้เป็นภาชนะที่เหมาะแก่การใช้งานของพระองค์ ในแต่ละวัน พวกเขาใช้โอกาสที่ตนเอื้อมถึงให้เกิดประโยชน์สูงสุดในการรับใช้ และในแต่ละวัน พวกเขาก็เป็นพยานให้แก่พระอาจารย์ ไม่ว่าจะอยู่ ณ ที่ใดก็ตาม ทั้งในการรับใช้เล็ก ๆ ภายในบ้าน หรือในการทำงานเพื่อประโยชน์ส่วนรวมในวงกว้าง

“สำหรับผู้รับใช้ที่อุทิศถวายชีวิตแด่พระเจ้าแล้ว การรู้ความจริงข้อนี้เป็นการปลอบประโลมใจอันยิ่งใหญ่ ความจริงที่ว่าแม้แต่พระคริสต์เอง ขณะทรงดำรงพระชนม์อยู่บนโลก ก็ยังทรงแสวงหาพระบิดาในทุกวัน เพื่อรับพระคุณใหม่ตามที่จำเป็น และจากการสามัคคีธรรมกับพระเจ้านี้เอง พระองค์จึงทรงออกไปเสริมกำลังและอวยพรผู้อื่นต่อไป...

“ผู้รับใช้ทุกคนที่ดำเนินตามแบบอย่างของพระคริสต์ จะได้รับการเตรียมพร้อมให้สามารถรับและใช้ฤทธิ์อำนาจที่พระเจ้าทรงสัญญาไว้แก่คริสตจักรของพระองค์ เพื่อการเก็บเกี่ยวผลที่สุกงอมบนแผ่นดินโลก” (เอลเลน จี. ไว้ท์, God’s Amazing Grace, หน้า 117)

“พระเจ้าทรงทราบถึงความต้องการของเรา และได้ทรงจัดเตรียมทุกสิ่งไว้สำหรับเราแล้ว องค์พระผู้เป็นเจ้าทรงมีคลังแห่งพระพรไว้สำหรับบุตรของพระองค์ และสามารถประทานสิ่งที่จำเป็นต่อพวกเขาในทุกสถานการณ์ได้ แล้วเหตุใดเราจึงไม่วางใจในพระองค์เล่า พระเจ้าทรงประทานพระสัญญาอันล้ำค่าแก่บุตรของพระองค์ โดยมีเงื่อนไขแห่งการเชื่อฟังพระบัญญัติอย่างสัตย์ซื่อ ไม่มีภาระใดที่พระองค์ไม่สามารถยกออกได้ ไม่มีความมืดใดที่พระองค์ไม่สามารถขจัดได้ ไม่มีความอ่อนแอใดที่พระองค์ไม่สามารถเปลี่ยนให้กลายเป็นพลังได้ ไม่มีความกลัวใดที่พระองค์ไม่สามารถทำให้สงบลงได้ และไม่มีความปรารถนาอันชอบธรรมใดที่พระองค์ไม่สามารถนำทางและทรงให้ความชอบธรรมได้

“เราไม่ควรเพ่งมองที่ตัวเราเอง เพราะยิ่งเราหมกมุ่นอยู่กับความบกพร่องของตนมากเท่าไร เราก็จะยิ่งมีกำลังน้อยลงในการเอาชนะความบกพร่องเหล่านั้นมากเท่านั้น” (เอลเลน จี. ไว้ท์, That I May Know Him, หน้า 224 )

**คำถามเพื่อการอภิปราย:**

`ลองนึกถึงช่วงเวลาที่คุณได้รับคำตอบจากการอธิษฐานอย่างน่าประทับใจที่สุด เหตุการณ์เหล่านั้นช่วยให้คุณสัมผัสกับสันติสุขของพระเจ้าที่เกินความเข้าใจได้อย่างไร แล้วสำหรับคำอธิษฐานที่ยังไม่ได้รับคำตอบล่ะ คุณจะสามารถสัมผัสกับสันติสุขที่พระองค์ทรงสัญญาไว้ได้อย่างไร`

`ในบริบทของ ฟีลิปปี 4:8 คุณใช้เวลาในแต่ละวันครุ่นคิดถึงสิ่งใดเป็นส่วนใหญ่ และสิ่งที่คุณคิดอยู่นั้น ช่วยเสริมสร้างความเชื่อและการดำเนินชีวิตกับองค์พระผู้เป็นเจ้าได้มากน้อยเพียงใด`

`พิจารณาถ้อยคำอ้างอิงสุดท้ายข้างต้น ประโยคที่กล่าวว่า “ยิ่งเราหมกมุ่นอยู่กับความบกพร่องของตนมากเท่าไร เราก็จะยิ่งมีกำลังน้อยลงในการเอาชนะความบกพร่องเหล่านั้นมากเท่านั้น” มีนัยสำคัญอย่างไร แล้วกุญแจสำคัญในการเอาชนะอย่างแท้จริงคืออะไร`