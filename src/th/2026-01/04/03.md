---
title:  บ่อเกิดของความเป็นน้ำหนึ่งใจเดียวกัน
date:   19/01/2026
---

จงพิจารณาให้มากขึ้นถึงการที่เปาโลเน้นย้ำเรื่องน้ำหนึ่งใจเดียวกันใน ฟีลิปปี 2:2 ซึ่งเขากล่าวเนื้อหาสำคัญเดียวกันถึงสี่ครั้งในสี่วิธีที่ต่างกัน และสังเกตด้วยว่าเปาโลมุ่งเน้นไปที่ จิตใจ ความคิด และความรู้สึก ขณะที่บรรดาผู้นำศาสนามักให้ความสำคัญกับพฤติกรรมภายนอก แต่พระเยซูกลับทรงเน้นที่ความคิดและความรู้สึกภายใน ตัวอย่างเช่น เศรษฐีหนุ่มอ้างว่าเขาได้รักษาธรรมบัญญัติมาโดยตลอด ทว่าพระเยซูทรงทดสอบความผูกพันของเขาต่อสิ่งของฝ่ายโลก ด้วยการตรัสให้เขาขายทรัพย์สินทั้งหมด แจกจ่ายแก่คนยากจน และติดตามพระองค์ อีกทั้งพระองค์ยังตรัสว่า สิ่งที่ออกมาจากใจ (หรือจิตใจ) ต่างหากที่ทำให้คนเราเป็นมลทิน “ความคิดชั่วร้าย การฆ่าคน การเป็นชู้ การล่วงประเวณี การลักขโมย การเป็นพยานเท็จ การใส่ร้าย ก็ล้วนออกมาจากใจ” (มัทธิว 15:19) และ “ด้วยว่าปากนั้นพูดสิ่งที่มาจากใจ” (มัทธิว 12:34)

`อ่าน ฟีลิปปี 2:3, 4 เปาโลแนะนำให้ดำเนินตามข้อปฏิบัติใดบ้างเพื่อรักษาไว้ซึ่งความเป็นน้ำหนึ่งใจเดียวกันในคริสตจักร`

ถ้อยคำของเปาโลวาดภาพแห่งความถ่อมใจไว้ชัดเจน คือ การมีจิตใจที่ถ่อมตน การเห็นผู้อื่นว่าประเสริฐกว่าตนเอง และคำนึงถึงผลประโยชน์ของผู้อื่น มิใช่มุ่งแสวงหาผลประโยชน์เพื่อตนฝ่ายเดียว แน่นอนว่าการพูดเช่นนี้อาจง่ายกว่าการปฏิบัติจริง แต่หลักการสำคัญเหล่านี้ควรได้รับการจารึกไว้ในใจของเราเสมอในทุกปฏิสัมพันธ์กับผู้อื่น บ่อยครั้ง ขณะสนทนา เรามักจดจ่ออยู่กับคำตอบของตน มากกว่าตั้งใจฟังเพื่อทำความเข้าใจสิ่งที่อีกฝ่ายกำลังสื่อ และพยายามมองประเด็นจากมุมมองของเขา หลายครั้งที่ความขัดแย้งเกิดขึ้นเพียงเพราะความเข้าใจผิดเล็กน้อยที่สามารถหลีกเลี่ยงได้ หากเราฟังอย่างตั้งใจ แม้ว่าเราจะไม่อาจเห็นพ้องต้องกันทุกเรื่อง แต่การเปิดใจรับฟังและใฝ่หาความเข้าใจในมุมมองของผู้อื่น ก็คือก้าวแรกสู่การสื่อสารที่ดีงามและการสร้างความไว้วางใจ

เปาโลกล่าวถึง “ความเป็นน้ำหนึ่งใจเดียวกันที่มาจากพระวิญญาณ” (เอเฟซัส 4:3) ซึ่งก่อให้เกิด “สันติภาพเป็นเครื่องผูกพัน” (เอเฟซัส 4:3) หากมีความขัดแย้งเกิดขึ้นในคริสตจักร พระวิญญาณบริสุทธิ์สามารถทำให้คลื่นลมสงบ และนำเราสู่ความเป็นหนึ่งเดียว ก่อเกิดความกลมเกลียวกัน ในบทเดียวกันนั้นเอง เปาโลยังกล่าวถึง “ความเป็นน้ำหนึ่งใจเดียวกันในความเชื่อและในความรู้ถึงพระบุตรของพระเจ้า” (เอเฟซัส 4:13) ซึ่งทั้งสองประการสัมพันธ์กันอย่างใกล้ชิด การมีความเชื่อเดียวกัน การมีความเข้าใจพระคัมภีร์ตรงกัน ซึ่งเกิดจากการรู้จักพระคริสต์และคำสอนของพระองค์ เป็นปัจจัยสำคัญยิ่งที่ทำให้ความเป็นน้ำหนึ่งใจเดียวกันดำรงอยู่ท่ามกลางพวกเรา

`การตายต่อตนเองในลักษณะใดจึงจะนำเราไปสู่จุดซึ่งเรายกย่องผู้อื่นว่าประเสริฐกว่าเราได้จริง ๆ เราเรียนรู้ที่จะกระทำเช่นนั้นได้อย่างไร และหากเราทุกคนดำเนินชีวิตเช่นนี้ ความสัมพันธ์ของเราจะเปลี่ยนแปลงไปเพียงใด`