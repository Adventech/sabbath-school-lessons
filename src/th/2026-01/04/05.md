---
title:  ความคิดแบบพระคริสต์
date:   21/01/2026
---

มูฮัมหมัด อาลี เคยกล่าวไว้ว่า “ข้าพเจ้าคือผู้ยิ่งใหญ่ที่สุด” ในเดือนสิงหาคม ปี 1963 เพียงหกเดือนก่อนที่เขาจะคว้าแชมป์โลกมวยสากลรุ่นเฮฟวีเวต เขายังได้ออกอัลบั้มเพลงที่ใช้ชื่อว่า “ข้าพเจ้าคือผู้ยิ่งใหญ่ที่สุด (I Am the Greatest)” อีกด้วย อาลีเป็นนักกีฬาผู้ยิ่งใหญ่โดยไม่ต้องสงสัย แต่เขามิใช่บุคคลต้นแบบที่เราควรเอาอย่าง หากเราปรารถนาจะมี “ความคิดแบบพระคริสต์”

ในทางตรงกันข้าม พระเยซูทรงปราศจากบาปอย่างสิ้นเชิง แม้พระองค์จะทรงถูกทดลอง “เหมือนเราทุกอย่าง” (ฮีบรู 4:15) พระองค์ก็ไม่เคยทำบาปเลย แม้เพียงสักครั้งในความคิด ฮีบรู 5:8 ยังกล่าวว่า “ถึงแม้ว่าพระองค์เป็นพระบุตร พระองค์ก็ทรงเรียนรู้ที่จะเชื่อฟังโดยการทนทุกข์ต่าง ๆ” การยอมจำนนของพระเยซูต่อพระประสงค์ของพระบิดานั้นสมบูรณ์แบบเสมอ ไม่เคยมีสักขณะใดที่พระองค์ทรงปฏิเสธการยอมจำนน แม้ว่าหลายครั้งหนทางแห่งการยอมจำนนนั้นจะไม่ใช่เรื่องง่ายเลยก็ตาม

`อ่าน ฟีลิปปี 2:5 ซึ่งหลายคนยกให้เป็นหนึ่งในข้อพระคัมภีร์ที่ทรงพลังและงดงามที่สุด เปาโลกำลังบอกอะไรกับเราในข้อนี้ ถ้อยคำเหล่านี้มีนัยสำคัญอย่างไร และที่สำคัญที่สุด เราจะนำหลักการที่กล่าวไว้นี้มาประยุกต์ใช้ในชีวิตของเราเองได้อย่างไร`

พระเยซู ผู้ทรงเสมอภาคกับพระเจ้า และทรงเป็นพระเจ้าเอง มิได้เพียงทรงรับเอากายมนุษย์ไว้เท่านั้น แต่ยังทรง “รับสภาพทาส” (doulou ซึ่งหมายถึงผู้รับใช้หรือทาส) อีกด้วย และต่อมาทรงสละพระองค์เองเป็นเครื่องบูชาไถ่บาปเพื่อเรา ในอีกข้อหนึ่ง เปาโลกล่าวว่า พระองค์ได้ทรง “ถูกสาปแช่งเพื่อเรา” (กาลาเทีย 3:13) พระเจ้า ผู้ทรงเป็นพระผู้สร้างของเรา ได้สิ้นพระชนม์บนไม้กางเขนเพื่อเป็นพระผู้ไถ่ของเรา และนั่นหมายความว่าพระองค์ได้ทรงยอมกลายเป็นผู้ถูกสาปแช่งเพื่อเราเช่นกัน

เราจะเริ่มทำความเข้าใจสิ่งที่ถ้อยคำนี้กำลังบอกเราได้อย่างไร ยิ่งไปกว่านั้น เราจะปฏิบัติตามสิ่งที่พระคัมภีร์สอนอย่างไร นั่นคือ การมีใจพร้อมที่จะถ่อมตนและยอมเสียสละตนเองเพื่อประโยชน์ของผู้อื่นเช่นเดียวกัน

ในอีกตอนหนึ่ง พระเยซูตรัสว่า “คนที่เป็นใหญ่ในพวกท่านย่อมต้องปรนนิบัติท่าน ใครยกตัวขึ้น จะต้องถูกทำให้ต่ำลง ใครถ่อมตัวลง จะได้รับการยกขึ้น” (มัทธิว 23:11, 12) ข้อความนี้ในหลาย ๆ ด้านสะท้อนสิ่งที่เปาโลได้บอกเราไว้ในฟีลิปปี 2:5-8 เกี่ยวกับแนวทางที่เราควรดำเนินชีวิตอย่างไร

ในถ้อยคำที่ชัดเจนและทรงพลังยิ่งขึ้น เปาโลได้กล่าวในตอนนี้ถึงสิ่งเดียวกับที่ได้กล่าวไว้ก่อนหน้านี้ว่า อย่าทำสิ่งใด ๆ “ด้วยการชิงดีหรือถือดี” (ฟีลิปปี 2:3)

`เราควรตอบสนองต่อสิ่งที่พระคริสต์ได้ทรงกระทำเพื่อเรา ดังที่ปรากฏในฟีลิปปี 2:5-8 อย่างไร การตอบสนองแบบใดจึงจะ “เหมาะสม” หรือคู่ควรต่อสิ่งซึ่งพระคริสต์ได้ทรงกระทำไว้แล้ว นอกเหนือจาก การคุกเข่าลงและนมัสการพระองค์ เหตุใดจึงเป็นสิ่งที่ผิดอย่างยิ่ง หากเราจะคิดว่างานหรือการกระทำของเราสามารถเพิ่มเติมสิ่งที่พระคริสต์ได้ทรงทำสำเร็จเสร็จสิ้นแล้ว`