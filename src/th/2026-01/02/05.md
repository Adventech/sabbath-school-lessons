---
title:  ผลแห่งข่าวประเสริฐ
date:   07/01/2026
---

ความสัมพันธ์ของเปาโลกับชาวโคโลสีแตกต่างจากความสัมพันธ์ที่เขามีกับชาวฟีลิปปี เปาโลจัดพวกเขาอยู่ในกลุ่มของผู้ที่ “ไม่เคยเห็นหน้าข้าพเจ้าเป็นส่วนตัว” (โคโลสี 2:1) อย่างไรก็ตาม เปาโลก็ยังคงยืนยันแก่พวกเขาเช่นเดียวกับที่เขายืนยันแก่ชาวฟีลิปปีว่า เขาขอบพระคุณพระเจ้าเพราะพวกเขา และอธิษฐานเผื่อพวกเขา “เสมอ”

`อ่าน โคโลสี 1:3-8 เปาโลขอบพระคุณพระเจ้าสำหรับสิ่งสามประการใดบ้าง`

เปาโลได้นำคุณธรรมทั้งสามที่เขากล่าวถึงในที่อื่นมารวมกัน คือ ความเชื่อ ความหวัง และความรัก (ดู 1 โครินธ์ 13:13; 1 เธสะโลนิกา 1:3; 1 เธสะโลนิกา 5:8) สังเกตได้ว่าเปาโลมิได้ยกความดีความชอบเหล่านี้ให้แก่ชาวโคโลสีเอง หากแต่ขอบพระคุณพระบิดา เพราะสิ่งเหล่านี้เป็น “ของประทานที่ดีและเลิศทุกอย่างนั้นมาจากเบื้องบน คือมาจากพระผู้สร้าง” (ยากอบ 1:17) เมื่อเรามองเห็นความรักอันยิ่งใหญ่ที่พระเจ้าทรงมีต่อเรา สิ่งนั้นย่อมนำเราไปสู่ความเชื่อในพระคริสต์ (เอเฟซัส 2:4-8) และทำให้เรามีความหวังในสวรรค์ ดังที่เปโตรอธิบายว่าเป็น “มรดก ซึ่งไม่เสื่อมสลายและไร้มลทิน และไม่ร่วงโรย ซึ่งได้เก็บรักษาไว้ในสวรรค์แล้วเพื่อพวกท่าน” (1 เปโตร 1:4)

เปาโลยังเน้นย้ำว่าข่าวประเสริฐนั้นน่าเชื่อถือ เพราะตั้งอยู่บน “พระวจนะแห่งความจริง” ซึ่งเป็นถ้อยคำที่เปาโลใช้ในที่อื่นเพื่อกล่าวถึงพระวจนะของพระเจ้าที่ได้รับการดลใจ (ดู 2 โครินธ์ 6:7; 2 ทิโมธี 2:15) แตกต่างจาก “คำของมนุษย์” พระวจนะนี้ทำงานได้อย่างทรงฤทธิ์ในผู้ที่เชื่อ (1 เธสะโลนิกา 2:13) และสำเร็จตามพระประสงค์ของพระเจ้า (อิสยาห์ 55:11) ดังนั้น เมื่อมีการประกาศข่าวประเสริฐ ฤทธิ์เดชของพระเจ้าก็สำแดงผ่านการทำงานของพระวิญญาณบริสุทธิ์ในจิตใจของผู้ฟัง และผู้คนก็ตอบสนองต่อถ้อยคำแห่งความจริงนั้น ข่าวประเสริฐจึงก่อให้เกิดผล เพราะเป็น “พระวจนะแห่งชีวิต” (ฟีลิปปี 2:16)

บางทีสิ่งที่น่าอัศจรรย์ที่สุดก็คือ การแพร่ขยายของข่าวประเสริฐในระยะเวลาอันสั้น ภายในราวสามสิบปีหลังการสิ้นพระชนม์และการฟื้นคืนพระชนม์ของพระคริสต์ เปาโลสามารถกล่าวได้ว่า ข่าวประเสริฐได้แพร่ไป “ทั่วโลก” (โคโลสี 1:6) และต่อมาในบทเดียวกัน เขายังย้ำว่า ข่าวประเสริฐนั้น “ได้ประกาศแก่มนุษย์ทุกคนทั่วใต้ฟ้า ” (โคโลสี 1:23) ระบบถนนอันกว้างขวางของจักรวรรดิโรมันเอื้อให้การสื่อสารและการเดินทางเป็นไปได้อย่างรวดเร็ว จดหมายของเปาโลจึงสามารถแพร่หลายออกไปได้อย่างกว้างขวางและฉับไว ทว่าแท้จริงแล้ว เป็นฤทธิ์เดชของพระเจ้าที่ทรงทำงานผ่านพระวจนะ ที่ก่อกำเนิดชีวิตฝ่ายจิตวิญญาณในจิตใจมนุษย์ (ยากอบ 1:18; 1 เปโตร 1:23) ทำให้เขากลายเป็นคนใหม่ในพระคริสต์ (2 โครินธ์ 5:17)

`ใน โคโลสี 1:5 เปาโลเขียนถึง “ความหวังที่เก็บไว้เพื่อพวกท่านในสวรรค์” คุณเข้าใจความหวังนั้นอย่างไร และเพราะเหตุใดความหวังนี้จึงใช้ได้กับคุณเป็นการส่วนตัว ทั้งที่คุณเองก็ไม่คู่ควรเลย`