---
title:  คำอธิษฐานของเปาโล
date:   05/01/2026
---

หลายปีก่อน มีศิษยาภิบาลท่านหนึ่งได้กล่าวถึงคำอธิษฐานที่วนเวียนอยู่แต่กับ “ฉัน…ฉัน…ฉัน” และเต็มไปด้วยความต้องการหรือความปรารถนาส่วนตัว ท่านได้ให้คำจำกัดความไว้อย่างเหมาะสมว่าเป็น “คำอธิษฐานเล็ก ๆ ที่เห็นแก่ตัว” เพราะแท้จริงแล้ว พระเจ้าทรงมีพระประสงค์อันยิ่งใหญ่กว่านั้นอยู่ในพระทัย

`อ่านคำอธิษฐานของเปาโลในฟีลิปปี 1:9-11 จงพิจารณาว่า สาระสำคัญของคำอธิษฐานนั้นคืออะไร และเขาได้ทูลขอสิ่งสำคัญอันยิ่งใหญ่อะไร คำอธิษฐานนี้บอกอะไรแก่คุณเกี่ยวกับความหมายของการอธิษฐาน`

แม้คำอธิษฐานนี้แม้จะมีเพียงสี่สิบสามคำในภาษากรีก ทว่ากลับสรุปสิ่งที่เปาโลห่วงใยไว้ได้อย่างครบถ้วน ซึ่งเขาจะขยายความต่อไปในเนื้อหาที่เหลือของจดหมาย ได้แก่ ความรัก ความรู้ การหยั่งรู้ ความใจจริง การไม่เป็นเหตุให้ผู้อื่นสะดุด และความชอบธรรมที่มีได้โดยทางพระเยซูคริสต์ เบื้องหลังคำอธิษฐานนี้ รวมทั้งคำขอบพระคุณที่เปาโลได้กล่าวมาก่อน คือการเน้นย้ำถึงคริสตจักรในภาพรวม คำอธิษฐานของเปาโลมุ่งไปที่ผู้อื่นโดยสิ้นเชิง เป็นการทูลขอแทนคริสตจักรทั้งมวลเพื่อความสวัสดิภาพและความเจริญก้าวหน้า มาลองพิจารณาอย่างละเอียดในองค์ประกอบบางประการของคำอธิษฐานนี้กันเถิด

ความรักที่ทวีมากยิ่งขึ้น เปาโลไม่ได้เพียงทูลขอให้ความรักเพิ่มพูนเท่านั้น หากยังทูลขอให้ความรักนั้นนำพาไปในทิศทางที่ถูกต้อง ใน “ความรู้และวิจารณญาณทุกด้าน” (ฟีลิปปี 1:9) คำว่า ความรู้ ในที่นี้ มิได้หมายถึงเพียงความรู้ทางปัญญาเท่านั้น หากแต่สื่อถึงความรู้ฝ่ายจิตวิญญาณ ซึ่งเกิดจากการมีสามัคคีธรรมกับพระเจ้า และจากการศึกษาพระวจนะของพระองค์ (ดู เอเฟซัส 1:17; เอเฟซัส 4:13; 1 ทิโมธี 2:4)

การหยั่งรู้ เปาโลอธิบายว่า หมายถึงความสามารถในการ “สังเกตเห็นได้ว่าสิ่งใดประเสริฐที่สุด” (คือการแยกแยะจากสิ่งที่เป็นอันตรายทางศีลธรรม) “เพื่อท่านจะได้เป็นคนบริสุทธิ์ เป็นคนไม่มีที่ติได้” (ฟีลิปปี 1:10)

การมีความจริงใจ คำนี้ในภาษากรีกมีความหมายว่า “ถูกพิสูจน์โดยแสงอาทิตย์” สื่อถึงความบริสุทธิ์แห่งการกระทำที่ไร้มลทินใด ๆ “ทุกสิ่งที่คริสเตียนกระทำควรโปร่งใสดุจดังแสงอาทิตย์” (เอลเลน จี. ไว้ท์, Reflecting Christ, หน้า 71)

การไม่เป็นเหตุให้ผู้อื่นสะดุด หมายถึงการไม่เป็นตัวขวางกั้น ไม่กล่าวหรือกระทำสิ่งใดที่อาจทำให้ผู้อื่นเชื่อได้ยากขึ้น

ความชอบธรรมโดยทางพระคริสต์ เปาโลได้อธิบายเรื่องนี้ไว้อย่างละเอียดในจดหมายฝากถึงชาวโรมและชาวกาลาเทีย และยังจะขยายความต่อไปในฟีลิปปีบทที่ 3 เรามิได้มีความชอบธรรมใด ๆ เป็นของตนเองเลย นอกจากความชอบธรรมที่ได้รับโดยทางพระคริสต์เท่านั้น

`ไม่ว่าเราจะทำสิ่งใดก็ตาม ความรักของเราจะสามารถ “ทวียิ่ง ๆ ขึ้น” ได้อย่างไร (ฟีลิปปี 1:9) และเพราะเหตุใดสิ่งนี้จึงมีความสำคัญยิ่งต่อชีวิตคริสเตียน (ดูเพิ่มเติม 1 โครินธ์ 13:1-8)`