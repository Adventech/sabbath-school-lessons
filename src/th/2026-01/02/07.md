---
title:  ศึกษาเพิ่มเติม
date:   09/01/2026
---

“หลายคนไม่สามารถวางแผนอนาคตได้อย่างชัดเจน ชีวิตของพวกเขาเต็มไปด้วยความไม่แน่นอน ไม่อาจหยั่งรู้ผลลัพธ์ของเหตุการณ์ต่างๆ ซึ่งมักทำให้พวกเขาวิตกกังวลและกระวนกระวายใจ จงอย่าลืมว่า ชีวิตของบุตรธิดาของพระเจ้าในโลกนี้เปรียบเสมือนชีวิตของนักเดินทาง เราไม่มีสติปัญญาพอที่จะกำหนดแผนชีวิตของตนเอง และมิใช่หน้าที่ของเราที่จะปั้นแต่งอนาคตของเราเอง ‘โดยความเชื่อ เมื่ออับราฮัมได้รับการทรงเรียกให้ออกเดินทางไปยังที่ที่ท่านจะรับเป็นมรดก ท่านก็เชื่อฟังและเดินทางออกไปโดยไม่รู้ว่าจะไปที่ไหน’ ฮีบรู 11:8

“พระคริสต์เมื่อดำรงพระชนม์อยู่บนแผ่นดินโลก มิได้ทรงวางแผนเพื่อตัวพระองค์เอง พระองค์ทรงยอมรับแผนการของพระเจ้า พระบิดาทรงเปิดเผยแผนการนั้นแก่พระองค์ในแต่ละวันฉันใด เราก็ควรพึ่งพาพระเจ้าฉันนั้น เพื่อชีวิตของเราจะดำเนินไปอย่างเรียบง่ายตามพระประสงค์ของพระองค์ เมื่อเรามอบหนทางของเราไว้กับพระองค์ พระองค์จะทรงนำย่างก้าวของเรา

“หลายคนเมื่อวางแผนอนาคตอันรุ่งโรจน์ กลับประสบกับความล้มเหลวโดยสิ้นเชิง จงปล่อยให้พระเจ้าเป็นผู้ทรงวางแผนชีวิตให้แก่ท่าน ดังเช่นเด็กน้อย จงวางใจในการทรงนำของพระองค์ ผู้ที่จะทรง ‘ดูแลย่างเท้าของธรรมิกชนของพระองค์’ 1 ซามูเอล 2:9 พระเจ้าจะไม่ทรงนำบุตรธิดาของพระองค์ นอกจากพวกเขาเองจะเลือกให้พระองค์ทรงนำ หากเพียงพวกเขาสามารถมองเห็นจุดจบได้ตั้งแต่แรกเริ่ม และหยั่งรู้ถึงพระสิริแห่งพระประสงค์ที่พวกเขากำลังร่วมมือกระทำอยู่กับพระองค์” (เอลเลน จี. ไว้ท์, มหัศจรรย์แห่งการรักษา, หน้า 478, 479)

**คำถามเพื่อการอภิปราย:**

`ลองนึกย้อนไปถึงสัปดาห์ที่ผ่านมา แล้วเขียนรายการสิ่งที่คุณรู้สึกขอบพระคุณลงไป บางที่คุณอาจพบว่า มีสิ่งที่ควรขอบพระคุณมากกว่าที่เคยคาดคิดก็เป็นได้`

`ลองพิจารณาบรรทัดสุดท้ายของคำกล่าวของนางเอลเลน จี. ไว้ท์. ข้างต้น ซึ่งเป็นถ้อยคำแห่งความเชื่อที่ทรงพลัง คุณจะเรียนรู้ที่จะวางใจในพระเจ้าอย่างลึกซึ้งเช่นนี้ได้อย่างไร`

`เมื่อพิจารณา โคโลสี 1:6, 23 จงอภิปรายข้อความต่อไปนี้ “เป็นเวลาสี่สิบปีที่ความไม่เชื่อ การบ่นคร่ำครวญ และการกบฏ ได้ปิดกั้นอิสราเอลในสมัยโบราณมิให้เข้าสู่แผ่นดินคานาอัน ความบาปเดียวกันนี้เองที่ได้หน่วงเหนี่ยวมิให้อิสราเอลยุคปัจจุบันเข้าสู่คานาอันสวรรค์ ไม่ว่ากรณีใด พระสัญญาของพระเจ้ามิได้บกพร่องเลย หากแต่เป็นเพราะความไม่เชื่อ ความเป็นฝ่ายโลก การไม่อุทิศตน และความขัดแย้งท่ามกลางประชากรที่อ้างตนว่าเป็นขององค์พระผู้เป็นเจ้า สิ่งเหล่านี้คือสิ่งที่กักเราไว้ในโลกแห่งบาปและความเศร้าโศกนี้มานานหลายปี หากคริสตจักรของพระคริสต์ได้ดำเนินงานตามที่พระเจ้าทรงมอบหมายไว้ โลกทั้งปวงก็คงได้รับคำเตือนแล้ว และพระเยซูคริสต์เจ้าคงเสด็จมาสู่โลกของเราด้วยฤทธานุภาพและพระสิริอันยิ่งใหญ่” (เอลเลน จี. ไว้ท์, Last Day Events, หน้า 38) ในปัจจุบันนี้ เราอาจมีความผิดในเรื่องเดียวกันนี้ในลักษณะใดบ้าง`