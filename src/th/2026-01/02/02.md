---
title:  สามัคคีธรรมในข่าวประเสริฐ
date:   04/01/2026
---

`อ่าน ฟีลิปปี 1:3-8 เปาโลขอบพระคุณในเรื่องใด คำหนุนใจใดที่เขามอบแก่ชาวฟีลิปปี และเพราะเหตุใดถ้อยคำนั้นจึงสำคัญ`

เปาโลเป็นผู้ก่อตั้งคริสตจักรที่เมืองฟีลิปปี ดังนั้นเราจึงสัมผัสได้ถึงความอบอุ่นของการสามัคคีธรรมแบบคริสเตียนที่แผ่ซ่านอยู่ทั่วทั้งจดหมายของเขา แม้จะอยู่ห่างไกลกันหลายร้อยไมล์ อีกทั้งยังถูกล่ามโซ่และคุมขังอยู่ แต่เปาโลก็ยังคงอุ้มชูคริสตจักรและสมาชิกทั้งหลายไว้ในดวงใจ เขาโหยหาพวกเขาด้วย “พระทัยสงสารของพระเยซูคริสต์” (ฟีลิปปี 1:8) พร้อมทั้งขอบพระคุณพระเจ้าสำหรับพวกเขา คำอธิษฐานแห่งการขอบพระคุณของเปาโลยังสะท้อนให้เราเห็นถึงพระราชกิจแห่งการทูลขอเพื่อเราของพระเยซูคริสต์ในสวรรค์อีกด้วย

บนทับทรวงของมหาปุโรหิตมีศิลา 12 ก้อน แทนเผ่าทั้ง 12 ของอิสราเอล ประชากรทั้งหลายอยู่ใน “หัวใจ” ของเขา ขณะที่เขาปฏิบัติหน้าที่ทูลขอเพื่อพวกเขา (อพยพ 28:29, KJV) ยิ่งไปกว่านั้น ในฐานะที่พระเยซูทรงเป็นมหาปุโรหิตของเราในสถานศักดิ์สิทธิ์บนสวรรค์ พระองค์ทรงถือชื่อของประชากรไว้กับพระองค์ เพื่อนำไปทูลต่อเบื้องพระพักตร์พระบิดา

น่าสังเกตว่าถ้อยคำในฟีลิปปี 1:3 มีลักษณะคลุมเครือ สะท้อนถึงสายสัมพันธ์อันแนบแน่นระหว่างเปาโลกับชาวฟีลิปปี โดยทั่วไปมักตีความว่าเปาโลระลึกถึงพวกเขาในคำอธิษฐาน แต่ก็อาจหมายถึงการที่พวกเขาเองระลึกถึงเปาโลเช่นกัน ไม่ว่าจะแปลความในแง่ใด ต่างก็ล้วนเน้นย้ำถึงความผูกพันและการมีส่วนร่วมซึ่งกันและกัน ซึ่งคำว่า “สามัคคีธรรม” (ภาษากรีก: koinonia) ก็ชี้ให้เห็นอย่างชัดเจน ทั้งนี้เปาโลได้มีส่วนร่วม (fellowship) ในความทุกข์ทรมานของพระคริสต์ (ฟีลิปปี 3:10) ขณะที่ชาวฟีลิปปีก็ “มีส่วนร่วม” (sunkoinōneō) ในความทุกข์ของเปาโล และยังได้ร่วมสนับสนุนพันธกิจของเขาทางด้านการเงิน (ฟีลิปปี 4:14, 15) ความสัมพันธ์เกื้อกูลนี้ ซึ่งดำรงอยู่ “ตั้งแต่วันแรกจนเวลานี้” (ฟีลิปปี 1:5) เป็นเหตุให้เปาโลขอบพระคุณพระเจ้าสำหรับพวกเขา และทูลอธิษฐานเผื่อพวกเขาด้วย “ความยินดีเสมอ” (ฟีลิปปี 1:4)

น่าสนใจที่เปาโลกล่าวถึงสภาพการถูกจองจำของเขาในเชิงบวก โดยมองว่านั่นคือโอกาสสำหรับ “การปกป้องและหนุนให้ข่าวประเสริฐตั้งมั่นคง” (ฟีลิปปี 1:7) การใช้ศัพท์ทางกฎหมายทั้งสองคำนี้สะท้อนให้เห็นว่าการพิจารณาคดีของเปาโลใกล้เข้ามาแล้ว แต่ขณะเดียวกันก็เผยให้เห็นถึงบทบาทเชิงรุกของเขาในการประกาศแก่เหล่าทหารและผู้ที่มาเยี่ยม การปกป้องข่าวประเสริฐ (คำกรีก apologia) จากการโจมตี และการยืนยันถึงความจริงอันเป็นนิจนิรันดร์ของข่าวประเสริฐ แสดงให้เห็นว่าเปาโลมิได้กังวลต่ออนาคตของตนเองเท่ากับการพิสูจน์ความถูกต้องของข่าวประเสริฐ และไม่ว่าเขาจะมีชีวิตอยู่หรือต้องตาย เปาโลก็ยังมั่นใจว่าพระเจ้าจะทรงทำให้ “การดี” สำเร็จสมบูรณ์ในทุกคนที่วางใจในพระองค์ (ฟีลิปปี 1:6)

`คุณเข้าใจพระสัญญาที่กล่าวว่า พระเจ้าจะทรงทำให้ “การดี” สำเร็จในชีวิตของคุณอย่างไร (ฟีลิปปี 1:6) คำกล่าวนี้มีความหมายว่าอย่างไร และงานนี้จะสิ้นสุดลงก่อนการเสด็จกลับมาครั้งที่สองหรือไม่`