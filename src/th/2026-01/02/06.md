---
title:  พลังแห่งการอธิษฐาน
date:   08/01/2026
---

`อ่าน โคโลสี 1:9-12 คำอธิษฐานของเปาโลมีคำขออะไรที่เจาะจง`

เปาโลอธิษฐานว่า “เพื่อให้ท่านเต็มเปี่ยมด้วยความรู้เรื่องพระประสงค์ของพระองค์” และเขาอธิบายการรู้พระประสงค์ของพระเจ้าว่าเป็น “สรรพปัญญาและความเข้าใจฝ่ายจิตวิญญาณ” (โคโลสี 1:9) สติปัญญานี้เริ่มต้นจากการวางใจในพระเจ้าอย่างเต็มที่ พร้อมที่จะปฏิบัติตามพระประสงค์ของพระองค์ (ยอห์น 7:17) และไม่พึ่งพาความเข้าใจของตนเอง (สุภาษิต 3:5) แต่อย่างไรก็ตาม คำถามที่มักเกิดขึ้นก็คือ “พระประสงค์ของพระเจ้าสำหรับข้าพเจ้าในสถานการณ์นี้คืออะไร” มีอยู่สามแหล่งสำคัญที่เราสามารถเรียนรู้ถึงพระประสงค์ของพระเจ้าได้ เมื่อเราแสวงหาด้วยใจอธิษฐาน:

1. แหล่งของสติปัญญาที่สำคัญที่สุดคือพระคัมภีร์เอง “พระวจนะของพระองค์เป็นตะเกียงแก่เท้าของข้าพระองค์ และเป็นความสว่างแก่ทางของข้าพระองค์” (สดุดี 119:105)
2. พระประสงค์และการทรงนำของพระเจ้า สามารถประจักษ์ได้ผ่านเหตุการณ์ที่สอดคล้องกับการจัดเตรียมของพระองค์ โดยที่เราทูลขอให้พระองค์ทรงเปิดหรือปิดประตูทางเลือกต่าง ๆ ให้เรา
3. พระวิญญาณบริสุทธิ์ทรงนำเรา เมื่อเราได้เรียนรู้ที่จะจำแนกเสียงของพระองค์ “และเมื่อท่านหันไปทางขวา หรือหันไปทางซ้าย หูของท่านจะได้ยินคำพูดจากข้างหลังท่านว่า นี่เป็นหนทาง จงเดินในทางนี้” (อิสยาห์ 30:21)

เปาโลอธิษฐานเพื่อให้ชาวโคโลสี “ดำเนินชีวิตอย่างสมควรต่อองค์พระผู้เป็นเจ้า” (โคโลสี 1:10) แน่นอนว่า มนุษย์ไม่มีผู้ใดที่ “สมควร” โดยตัวของตนเอง แต่พระเจ้าทรงนับเราให้สมควรโดยพระคุณของพระองค์ และทรงเรียกเราให้ดำเนินชีวิตให้สอดคล้องกับการทรงเรียกอันสูงส่งนั้น (เอเฟซัส 4:1 1 เธสะโลนิกา 2:12) เปาโลยังใช้คำกริยา “ดำเนิน” หรือ “ได้ดำเนิน” อีกถึงสามครั้งภายในจดหมายฉบับนี้ (โคโลสี 2:6; โคโลสี 3:7; โคโลสี 4:5) ซึ่งหมายถึงการดำเนินชีวิตและการประพฤติที่สอดคล้องกับพระบัญญัติของพระเจ้า (อพยพ 18:20) ซึ่งจะเกิดขึ้นได้ก็โดยฤทธิ์อำนาจแห่งการทำงานของพระวิญญาณบริสุทธิ์เท่านั้น (เอเสเคียล 36:27)

เปาโลยังอธิษฐานขอให้ชีวิตของพวกเขา (รวมถึงของเรา) เป็นที่ “ชอบพระทัยของพระองค์ทุกประการ” พร้อมทั้งระบุหนทางที่จะทำให้สำเร็จได้ ได้แก่ “เกิดผลในการดีทุกอย่าง” (โคโลสี 1:9, 10) จากนั้น “เจริญขึ้นในความรู้ถึงเรื่องพระเจ้า” (โคโลสี 1:10) และท้ายที่สุดคือ “ขอบพระคุณ” (โคโลสี 1:12)

`ถ้ามีใครมาถามคุณว่า “คุณรู้ได้อย่างไรว่าพระเจ้าทรงนำคุณไปในทางหนึ่งหรืออีกทางหนึ่ง” คุณจะตอบว่าอย่างไร และเพราะเหตุใด`