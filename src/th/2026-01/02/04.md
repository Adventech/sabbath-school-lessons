---
title:  การหยั่งรู้ฝ่ายจิตวิญญาณในทางปฏิบัติ
date:   06/01/2026
---

ชาวฟีลิปปีรู้สึกทุกข์ใจอย่างยิ่งเมื่อได้ยินข่าวการถูกจองจำของเปาโล เพราะบัดนี้ งานรับใช้ของเขาถูกจำกัดอย่างหนัก เขาไม่สามารถเดินทาง ไม่สามารถออกไปประกาศ ไม่อาจเข้าไปในธรรมศาลาเพื่อสอนผู้คนถึงพระเยซูว่าเป็นพระเมสสิยาห์ และไม่สามารถก่อตั้งคริสตจักรใหม่ได้ดังเช่นที่ผ่านมา ด้วยเหตุนี้ ชาวฟีลิปปีจึงได้ส่งเอปาโฟรดิทัสไปเยี่ยมเพื่อสืบดูสภาพความเป็นอยู่ของอัครทูต เพื่อให้กำลังใจแก่เขา และดูแลให้แน่ใจว่าเปาโลได้รับสิ่งจำเป็นด้านร่างกายอย่างครบถ้วน

`อ่าน ฟีลิปปี 1:12-18 เปาโลมองการถูกจองจำของตนอย่างไร และเราสามารถเรียนรู้บทเรียนอะไรจากทัศนคตินั้น แม้เขาจะอยู่ท่ามกลางสถานการณ์ที่ยากลำบากเพียงใดก็ตาม`

ข่าวสารที่เปาโลฝากมากับเอปาโฟรดิทัสคงทำให้ชาวฟีลิปปีประหลาดใจไม่น้อย เพราะเปาโลมองสถานการณ์ของตนจากมุมมองอีกแบบหนึ่ง การหยั่งรู้ฝ่ายจิตวิญญาณทำให้เขาเห็นว่าการถูกจองจำนั้นเป็นสิ่งดี มิใช่อุปสรรคต่อพันธกิจเลย แต่กลับเป็น “เหตุให้ข่าวประเสริฐแผ่ขยายออกไป” (ฟีลิปปี 1:12) ในขณะที่คนอื่นมองเห็นเพียงโซ่ตรวนและกำแพงคุก เปาโลกลับมองเห็นบรรดาทหารโรมันเป็นจิตวิญญาณที่มีคุณค่าในแผ่นดินของพระเจ้า อีกทั้งเขายังตระหนักด้วยว่า การที่ตนเองถูกจองจำนั้น กลายเป็นแรงกระตุ้นให้ผู้อื่นมีกำลังใจ กล้าหาญ และมุ่งมั่นยิ่งขึ้นในการประกาศข่าวประเสริฐ เพื่อประกาศพระคริสต์อย่างกล้าหาญโดยไม่หวั่นเกรงต่อผลลัพธ์ที่จะตามมา

อาจเป็นเรื่องที่ยากจะจินตนาการได้ แต่ก็มีบางคนที่คิดจะฉกฉวยประโยชน์จากการถูกจองจำของเปาโล เห็นได้ชัดว่าพวกเขาคิดว่า เมื่อเปาโลถูกจำกัดบทบาทและถูกบดบัง ความสนใจก็จะหันมาที่พวกเขามากขึ้น และการประกาศข่าวประเสริฐของพวกเขาจะได้รับความโดดเด่นกว่าเดิม ช่างเป็นตัวอย่างอันทรงพลังแต่ก็น่าเศร้า ของความเห็นแก่ตัวของมนุษย์ แม้แต่ภายในคริสตจักรเอง ดังที่เยเรมีย์ได้กล่าวไว้นานแล้วก่อนเปาโลว่า “จิตใจก็เป็นตัวล่อลวงเหนือกว่าสิ่งใดทั้งหมด มันเสื่อมทรามอย่างร้ายทีเดียว ใครจะรู้จักใจนั้นเล่า” (เยเรมีย์ 17:9)

อย่างไรก็ตาม น่ายินดีที่ในอีกด้านหนึ่ง ยังมีผู้รับใช้ที่สัตย์ซื่อซึ่งกลับมีความร้อนรนยิ่งขึ้นในการประกาศข่าวประเสริฐ พวกเขารักเปาโลอย่างลึกซึ้งจนเมื่อเห็นเขาทนทุกข์เพราะความเชื่อ ก็ยิ่งทำให้พวกเขาวางใจในพระคริสต์มากกว่าเดิม และทำให้พวกเขากล้าที่จะทำงานเพื่อองค์พระผู้เป็นเจ้าอย่างแข็งขันยิ่งขึ้น สิ่งนี้ปลุกเร้าให้พวกเขาก้าวไปยังสถานที่ที่ครั้งหนึ่งเคยหวั่นเกรง เพื่อกล้าที่จะเปล่งเสียงในสถานการณ์ที่ครั้งหนึ่งเคยเงียบงัน และส่งผลให้ผู้คนจำนวนมากหันมารับเชื่อในพระคริสต์ พร้อมร่วมกันประกาศข่าวประเสริฐแห่งความรอด

`บทเรียนใดที่คุณได้รับจากประสบการณ์ ซึ่งแม้จะเป็นประสบการณ์ที่เลวร้ายอย่างไม่อาจปฏิเสธได้ แต่ก็ยังนำมาซึ่งคุณประโยชน์บางประการ และแม้ในบางกรณีที่ดูเหมือนจะไม่เห็นประโยชน์ใด ๆ เลย เราจะเรียนรู้ที่จะวางใจในพระเจ้าได้อย่างไร ไม่ว่าสถานการณ์จะเป็นเช่นไร`