---
title:  การอธิษฐานเผื่อกันและกัน
date:   18/03/2026
---

`อ่านโคโลสี 4:2–4 ข้อพระคัมภีร์เหล่านี้ได้ให้หลักการอะไรเกี่ยวกับการอธิษฐาน และเปาโลได้ทูลขอสิ่งใดต่อพระเจ้าในการอธิษฐานของเขา`

ถ้อยคำที่ทรงคุณค่าที่สุดที่เราสามารถกล่าวแก่ผู้ที่กำลังต่อสู้กับปัญหานานาประการ ไม่ว่าจะเป็นเรื่องครอบครัว สุขภาพ การเงิน หรือสิ่งอื่นใด ก็คือ “ฉันกำลังอธิษฐานเผื่อคุณอยู่” นี่คือหนทางที่สวรรค์ทรงกำหนดไว้ เพื่อให้เกิดการเชื่อมโยงและมีปฏิสัมพันธ์ระหว่างกัน “พระเจ้าทรงมีแผนให้เราทูลขอพระองค์ด้วยความเชื่อ บางสิ่งที่พระองค์จะไม่ประทานให้เรา หากเราไม่อธิษฐานขอ” (เอลเลน จี. ไว้ท์, สงครามประวัติศาสตร์, หน้า 525)

สังเกตคำบรรยายที่ทรงพลังเกี่ยวกับการอธิษฐานที่เปาโลใช้ เช่น “จงขะมักเขม้น” “จงเฝ้าระวัง” และ “ด้วยขอบพระคุณ” คำเหล่านี้แสดงให้เห็นว่านี่คือการอธิษฐานแห่งความเชื่อ (โคโลสี 4:2, KJV) เปาโลยังหนุนใจให้เราอธิษฐาน “ทุกเวลา” (เอเฟซัส 6:18) และ “อย่างสม่ำเสมอ” (1 เธสะโลนิกา 5:17) ที่น่าประทับใจยิ่งกว่านั้นคือ แม้ว่า “เราไม่รู้ว่าควรจะอธิษฐานขออะไรอย่างไร แต่พระวิญญาณทรงช่วยขอแทน ด้วยการคร่ำครวญซึ่งไม่อาจกล่าวเป็นถ้อยคำ ” (โรม 8:26)

`อ่านโคโลสี 4:3 อีกครั้ง “ประตูสำหรับพระวจนะ” ที่พระเจ้าทรงเปิดให้เรา เพื่อแบ่งปันความเชื่อนั้น อาจเป็นสิ่งใดได้บ้าง`

ที่สำคัญคือ เปาโลยังอธิษฐานขอให้พระเจ้าประทานถ้อยคำที่เหมาะสมแก่เขาในการกล่าวด้วย บางครั้งเมื่อเราอ่านจดหมายหรือถ้อยคำของเปาโลในพระธรรมกิจการ เราอาจนึกว่าอัครทูตผู้นี้มักกล่าวถ้อยคำได้อย่างสละสลวยเสมอ โดยไม่เคยลังเลเลยว่าจะพูดสิ่งใด แต่ในตอนนี้ เขากลับขอให้ผู้เชื่ออธิษฐานเผื่อเขา เพื่อให้สามารถประกาศข่าวสารได้อย่าง “ชัดเจน” (โคโลสี 4:4) เขายังใช้คำภาษากรีกที่สำคัญมากคำหนึ่ง คือ dei ซึ่งสามารถแปลได้ว่า “ตามที่ข้าพเจ้าจำเป็นต้องกล่าว” ชี้ให้เห็นถึงความจำเป็นฝ่ายพระเจ้าในการประกาศข่าวประเสริฐ เปาโลตระหนักดีถึงความสำคัญของการนำข่าวสารนี้ไปสู่ผู้คนในระดับสูงสุดของรัฐบาลโรม รวมถึงในราชสำนักของซีซาร์เองด้วย

“ไม่จำเป็นเสมอไปที่จะต้องคุกเข่าเมื่ออธิษฐาน จงฝึกนิสัยในการสนทนากับพระผู้ช่วยให้รอดเมื่อคุณอยู่ลำพัง ขณะเดิน หรือขณะกำลังยุ่งอยู่กับงานประจำวัน ให้ใจของคุณยกขึ้นต่อพระองค์อยู่เสมอในคำอธิษฐานอันเงียบสงบ เพื่อทูลขอความช่วยเหลือ แสงสว่าง กำลัง และปัญญา ให้ทุกลมหายใจของคุณเป็นดุจคำอธิษฐาน” (เอลเลน จี. ไว้ท์, มหัศจรรย์แห่งการรักษา, หน้า 510, 511)