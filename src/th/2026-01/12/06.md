---
title:  ดำเนินชีวิตด้วยสติปัญญา
date:   19/03/2026
---

ความจริงที่สำคัญที่สุดที่เราคริสเตียนควรรู้คืออะไร แน่นอน คือความจริงที่ว่าพระเยซูคริสต์ได้สิ้นพระชนม์เพื่อบาปของเรา และโดยความเชื่อในพระองค์ เราสามารถได้รับชีวิตนิรันดร์ได้ ความจริงข้อนี้เป็นสิ่งที่เราไม่อาจเข้าใจได้ด้วยตนเอง หากไม่มีผู้เปิดเผย แต่เป็นความจริงที่พระเจ้าได้ทรงเปิดเผยแก่เราแล้ว ผ่านทางพระวจนะของพระองค์

มีความจริง ความรู้ และสติปัญญามากมายที่เราจะไม่มีวันได้รู้เลย หากพระเจ้าไม่ได้ทรงเปิดเผยแก่เราในพระวจนะของพระองค์ แต่ความรู้และสติปัญญานี้ไม่ได้ประทานมาเพื่อให้เรารับรู้ไว้เพียงเท่านั้น หากแต่เพื่อให้เรานำไปดำเนินในชีวิตประจำวันของเราเอง ให้ความจริง ความรู้ และสติปัญญานั้นปรากฏอยู่ในวิถีชีวิตของเรา

`อ่านโคโลสี 4:5-6 แล้วพิจารณาดูว่า ในสถานการณ์ใดบ้างที่เปาโลกล่าวว่าเราจำเป็นต้อง “ดำเนินชีวิตด้วยสติปัญญา” เป็นพิเศษ และเพราะเหตุใดจึงเป็นเช่นนั้น`

น่าเศร้าที่บางครั้งในฐานะคริสเตียน เรากลับประพฤติตนไม่สมกับการเป็นคริสเตียนเลย! เปาโลก็กล่าวถึงเรื่องนี้เช่นกัน (โดยอ้างจากอิสยาห์ 52:5) ว่า อิสราเอลได้กลายเป็นเครื่องสะดุดสำหรับคนที่ไม่เชื่อ “พระนามของพระเจ้าเป็นที่ดูหมิ่นท่ามกลางคนต่างชาติก็เพราะพวกท่าน” (โรม 2:24) วิธีที่เราประพฤติต่อผู้อื่น โดยเฉพาะอย่างยิ่งต่อผู้ที่ไม่ได้มีความเชื่อเช่นเดียวกับเรา มีความสำคัญอย่างยิ่ง (ดู ทิตัส 2:5; 2 เปโตร 2:2) บ้านของคริสเตียน การรวมตัวกันของเยาวชนเพื่ออธิษฐานแทนการก่อความวุ่นวาย การแสดงความมีน้ำใจเล็กๆ น้อยๆ และจิตใจที่สงบ อดทน สิ่งเหล่านี้ล้วนพูดได้ดังกว่าคำพูดใด ๆ ต่อผู้ที่กำลังสังเกตดูว่า ความเชื่อที่เราประกาศนั้นแท้จริงเพียงใด

ในโคโลสี 4:6 เปาโลเน้นเป็นพิเศษถึงคำพูดที่เราเอ่ยออกมา โดยกล่าวว่า “จงให้ถ้อยคำของท่านทั้งหลายประกอบด้วยเมตตาคุณเสมอ” คำพูดของเราควรเป็นมากกว่าคำพูดที่สุภาพหรืออ่อนโยนเท่านั้น แต่ควรเป็นถ้อยคำที่ได้รับการกระตุ้นและแผ่ซ่านด้วยพระคุณของพระเจ้า ผ่านอิทธิพลของพระวิญญาณบริสุทธิ์

“ปรุงด้วยเกลือให้มีรส” ซึ่งมีความหมายตรงกันข้ามกับคำว่า “พูดเค็ม” (สำนวนภาษาอังกฤษ แปลว่า คำพูดหยาบคายประชดประชัน) ตามความเข้าใจของโลก คำพูดของเราควรเหมาะสมและน่าดึงดูดใจสำหรับผู้ที่เราพูดด้วย

“เพื่อท่านจะได้รู้ว่าควรจะตอบแต่ละคนอย่างไร” มีเพียงพระวิญญาณบริสุทธิ์เท่านั้นที่สามารถประทานถ้อยคำที่เหมาะสม ในเวลาที่เหมาะสม เพื่อจุดประสงค์ที่ถูกต้อง และทรงเตรียมจิตใจของผู้ฟังให้พร้อมรับข่าวสารที่เรา “จำเป็นต้อง” แบ่งปัน (ในข้อนี้ก็ใช้คำว่า dei เช่นเดียวกัน ดูคำอธิบายเมื่อวานเกี่ยวกับโคโลสี 4:4)

`จงพิจารณาถึงคำพูด การกระทำ และวิถีชีวิตของคุณต่อหน้าผู้อื่น ว่าคุณกำลังส่งสารอะไรเกี่ยวกับความเชื่อของคุณ และเกี่ยวกับความหมายของการเป็นคริสเตียนออกไปสู่โลกใบนี้`