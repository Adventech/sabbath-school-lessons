---
title:  ความสัมพันธ์ในการทำงาน
date:   17/03/2026
---

`อ่านโคโลสี 3:22-25 และโคโลสี 4:1 ข้อเหล่านี้ให้คำแนะนำอะไรแก่ทาสบ้าง และมีหลักการใดที่สามารถประยุกต์ใช้กับความสัมพันธ์ในที่ทำงานโดยทั่วไป`

ในปัจจุบัน บางคนมักยกประเด็นเรื่องทาสขึ้นมาเพื่อทำให้คำสอนบางอย่างในพระคัมภีร์ดูเป็นเพียงเรื่องของอดีต หรือแม้กระทั่งเพื่อลดทอนความน่าเชื่อถือของพระคัมภีร์โดยสิ้นเชิง แต่สิ่งที่น่าขันคือ การมองเช่นนั้นแทบไม่ได้คำนึงถึงบริบททางประวัติศาสตร์ของอิสราเอลในพันธสัญญาเดิมและคริสตจักรในพันธสัญญาใหม่เลย มนุษย์ทุกคนถูกสร้างขึ้นตามพระฉายาของพระเจ้า และเช่นเดียวกับสิ่งทรงสร้างที่มีสติปัญญาทั้งหลายของพระองค์ พระองค์ทรงออกแบบมาเพื่ออิสรภาพ กฎหมายของโมเสสห้ามมิให้อิสราเอลมีทาสถาวร (เฉลยธรรมบัญญัติ 15:12) และกำหนดให้ระยะเวลาการเป็นทาสเพื่อชำระหนี้สูงสุดเพียงหกปีเท่านั้น (อพยพ 21:2-6; เลวีนิติ 25:39-43) การมีทาสในสมัยพระคัมภีร์ แม้จะขัดต่อความรู้สึกของเราที่มีต่อความเท่าเทียมในยุคปัจจุบัน แต่ก็แตกต่างอย่างสิ้นเชิงจากระบบทาสอันโหดร้ายที่เกิดขึ้นในโลกตะวันตกภายหลัง ซึ่งเป็นบาดแผลและอาชญากรรมร้ายแรงต่อมนุษยชาติ

ในสมัยพันธสัญญาใหม่ คริสตจักรจำเป็นต้องดำเนินการภายใต้กรอบของกฎหมายโรมัน ซึ่งอนุญาตให้มีการเป็นเจ้าของทาสได้ “แต่แตกต่างจากรูปแบบของการเป็นทาสในยุคใหม่ กฎหมายโรมันได้ให้สิทธิ์และโอกาสแก่ทาสอยู่ไม่น้อย และการพยายามล้มเลิกระบบนี้อาจเป็นการคุกคามต่อการขยายของพระกิตติคุณ” (Clinton Wahlen, “Culture, Hermeneutics, and Scripture: Discerning What Is Universal,” in Frank M. Hasel, ed., Biblical Hermeneutics: An Adventist Approach (Silver Spring, MD: Biblical Research Institute/Review and Herald Academic, 2020), p. 166)

แท้จริงแล้ว ระบบภายในคริสตจักรนั้นแตกต่างจากสังคมทั่วไปในจักรวรรดิโรมัน เพราะความรับผิดชอบลำดับแรกของทาสคือการเชื่อฟังองค์พระผู้เป็นเจ้า และนายของพวกเขาก็ได้รับคำสั่งให้ปฏิบัติต่อทาสอย่างยุติธรรม เพราะ “รู้ว่าท่านมีเจ้านายองค์หนึ่งในสวรรค์ด้วย” (โคโลสี 4:1) นอกจากนี้ เปาโลยังได้สั่งให้ฟีเลโมนไม่ปฏิบัติต่อโอนิสิมัสในฐานะทาสอีกต่อไป แต่ให้ต้อนรับเขาในฐานะพี่น้องคนหนึ่ง (ฟีเลโมน 16) แท้จริงแล้ว ทั้งในพันธสัญญาเดิมและพันธสัญญาใหม่ ผู้เชื่อถูกเรียกว่าเป็น “ทาส” “บ่าว” หรือ “ผู้รับใช้” ของพระเจ้า (ดู สดุดี 34:22; ลูกา 17:10; 1 เปโตร 2:16)

แม้ว่าเราจะไม่ชอบบริบททางวัฒนธรรมที่พระคัมภีร์บางตอนถูกเขียนขึ้น แต่เรายังคงจำเป็นต้องยอมรับในอำนาจของพระวจนะนั้น มิฉะนั้น ก็เท่ากับว่าเรายกตัวเราและวัฒนธรรมของเราขึ้นเหนือพระคัมภีร์ ทางเลือกที่ดีกว่าคือการพิจารณาทุกสิ่งที่พระคัมภีร์กล่าวไว้เกี่ยวกับประเด็นนั้นอย่างรอบคอบ ก่อนที่จะสรุปว่าพระคัมภีร์ประสงค์จะสอนเราในเรื่องนั้นอย่างไร

จงพิจารณาว่าข้อพระคัมภีร์ตอนนี้สามารถนำมาประยุกต์ใช้กับความสัมพันธ์ของคุณในที่ทำงานได้อย่างไร หลักการที่ปรากฎในข้อนี้เป็นแนวทางให้คุณได้อย่างไร ทั้งในฐานะหัวหน้าหรือในฐานะพนักงาน