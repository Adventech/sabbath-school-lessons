---
title:  เครื่องบูชาอันบริสุทธิ์ที่มีชีวิต
date:   27/01/2026
---

`อ่าน ฟีลิปปี 2:17; 2 ทิโมธี 4:6; โรม 12:1, 2; และ 1 โครินธ์ 11:1 จากข้อพระคัมภีร์เหล่านี้ เปาโลกำลังพูดถึงอะไร`

เปาโลแสดงท่าทีที่น่าประหลาดใจซึ่งผสมผสานทั้งความลังเลและความเต็มใจ เกี่ยวกับการดำรงชีวิตอยู่หรือการตายต่องานรับใช้พระคริสต์ (ฟีลิปปี 1:20-23) และบัดนี้ เขาได้กล่าวถึงความเป็นไปได้อย่างแท้จริงของการ “ถูกเทดุจเครื่องดื่มบูชา” (ฟีลิปปี 2:17) ภาพพจน์นี้สะท้อนถึงธรรมเนียมโบราณในการถวายเครื่องดื่มบูชา ซึ่งหมายถึงการเทของเหลว (เช่น น้ำมัน เหล้าองุ่น หรือน้ำ) เพื่อเป็นเครื่องถวายแด่พระเจ้า (ดูตัวอย่างจาก ปฐมกาล 35:14; อพยพ 29:40; 2 ซามูเอล 23:15-17) ภาพของการเทของเหลวอันมีค่าในการอุทิศถวาย เสมือนเป็น “การสิ้นเปลือง” อาจทำให้เราหวนคิดถึงเหตุการณ์ที่มารีย์ได้เจิมพระเศียรและพระบาทของพระเยซูด้วย “ผอบน้ำมันหอมนารดาที่มีราคาแพงมาก” (มาระโก 14:3-9; ยอห์น 12:3) แม้จะไม่ใช่เครื่องดื่มบูชาโดยตรง แต่ก็เป็นการเสียสละครั้งใหญ่ ซึ่งสะท้อนให้เห็นถึงการเสียสละอันไร้ขอบเขตของพระคริสต์เพื่อความรอดของเราอย่างชัดเจนที่สุด

หากเปาโลจำต้องพลีชีพเพราะการประกาศข่าวประเสริฐ เขาก็คงจะชื่นชมยินดี เพราะชีวิตของเขาได้ “ถูกเท” เป็นเครื่องถวายแด่พระเจ้า เนื่องจากในพระธรรมฮีบรู การถวายเครื่องดื่มบูชามักไม่ปรากฏอย่างเดี่ยว ๆ หากแต่กระทำคู่กับการถวายบูชาอื่น (ดู กันดารวิถี 15:1-10; กันดารวิถี 28:1-15) ดังนั้น เปาโลจึงมองว่าการมอบชีวิตของเขานั้นเป็นส่วนเสริมที่เหมาะสมต่อ “การเสียสละและการรับใช้” ของเหล่าผู้เชื่อในเมืองฟีลิปปี ผู้ซึ่งโดยความเชื่อได้เลือกที่จะถวายชีวิตแด่พระเจ้าเป็น “เครื่องบูชาที่มีชีวิต” (โรม 12:1)

คริสเตียนยุคแรก รวมทั้งผู้เชื่อในเมืองฟีลิปปี (ฟีลิปปี 1:27-29) ต่างมีใจร้อนรนในการแบ่งปันความเชื่อของตน พวกเขาออกไปประกาศข่าวประเสริฐตามบ้านเรือน (กิจการ 5:42) เปิดบ้านของตนเพื่อการศึกษาพระคัมภีร์ (กิจการ 12:12; 1 โครินธ์ 16:19; โคโลสี 4:15; ฟีเลโมน 1, 2) อีกทั้งยังสามารถอธิบายเหตุผลจากพระคัมภีร์ถึงสิ่งที่ตนเชื่อ (กิจการ 17:11; กิจการ 18:26; 1 เปโตร 3:15) ผู้บุกเบิกแอ๊ดเวนตีสของเราก็ดำเนินรอยตามเช่นเดียวกัน พวกเขามิได้พึ่งพาเพียงศิษยาภิบาลในการนำข่าวประเสริฐไปสู่เพื่อนบ้าน แต่กลับออกไปแบ่งปันความเชื่อด้วยตนเอง สอนพระคัมภีร์ และเตรียมผู้คนให้พร้อมสำหรับการรับบัพติศมา เมื่อศิษยาภิบาลเดินทางกลับมา

กล่าวโดยสรุป ด้วยการเสียสละตนเองอย่างใหญ่หลวง กล่าวคือ การมอบตนเป็น “เครื่องบูชาที่มีชีวิต” พวกเขาได้อุทิศกำลังกายและกำลังใจในการเผยแพร่ข่าวประเสริฐ แล้วเราควรทำให้น้อยกว่านั้นหรือ

`จงใคร่ครวญดูว่า การมอบชีวิตของคุณเป็น “เครื่องบูชาที่มีชีวิต” นั้นมีความหมายอย่างไรสำหรับคุณ คุณได้เสียสละเพื่ออาณาจักรของพระเจ้ามากน้อยเพียงใด และคำตอบของคุณสะท้อนอะไรเกี่ยวกับตัวคุณเอง`