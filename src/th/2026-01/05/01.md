---
title:  ส่องแสงดุจดวงสว่างท่ามกลางความมืด
date:   24/01/2026
---

### อ่านข้อพระคัมภีร์สำหรับบทเรียนสัปดาห์นี้

ฟีลิปปี 2:12-30; โรม 3:23, 24; โรม 5:8; 2 ทิโมธี 4:6; 1 โครินธ์ 4:17; 2 ทิโมธี 4:21, 13; ลูกา 7:2

> <p>ข้อควรจำ</p>
> “จงกระทำสิ่งสารพัดโดยปราศจากการบ่นและการทุ่มเถียงกัน เพื่อท่านทั้งหลายจะปราศจากตำหนิและไม่มีความผิด เป็น ‘บุตรที่ปราศจากตำหนิของพระเจ้า’ ในท่ามกลาง ‘ยุคที่คดโกงและวิปลาส’ ท่านปรากฏในหมู่พวกเขาดุจดวงสว่างต่างๆ ในโลก” (ฟีลิปปี 2:14, 15)

พระเจ้าตรัสสั่งชนชาติฮีบรูให้เชื่อฟัง เพราะการเชื่อฟังนั้นเอง “จะแสดงถึงสติปัญญาและความเข้าใจของพวกท่านต่อหน้าชนชาติทั้งหลาย เมื่อคนเหล่านั้นได้ยินถึงกฎเกณฑ์เหล่านี้แล้ว เขาจะกล่าวว่า ‘แท้จริงชนชาติใหญ่นี้เป็นประชาชนที่มีปัญญาและมีความเข้าใจ’ ” (เฉลยธรรมบัญญัติ 4:6)

หลายศตวรรษต่อมา พระองค์ตรัสว่า “เราเป็นความสว่างของโลก คนที่ตามเรามาจะไม่ต้องเดินในความมืด แต่จะมีความสว่างแห่งชีวิต” (ยอห์น 8:12) พระองค์ยังตรัสอีกว่า “ท่านทั้งหลายเป็นความสว่างของโลก นครซึ่งอยู่บนภูเขาจะถูกปิดบังไว้ไม่ได้” (มัทธิว 5:14) แล้วเราจะเป็นความสว่างนั้นได้อย่างไร คำตอบก็คือ เป็นได้เพียงโดยการเชื่อมต่ออย่างใกล้ชิดกับพระเยซู พระผู้ทรงเป็น “ความสว่างแท้ที่ทำให้มนุษย์ทุกคนเห็นความจริง” (ยอห์น 1:9) ดังที่ฟีลิปปี บทที่ 2 กล่าวไว้ว่า พระเจ้า “ทรงยกพระองค์ขึ้นสูงสุด และประทานพระนามเหนือนามทั้งหมดแก่พระองค์ เพื่อที่ว่าเพราะพระนามของพระเยซูนั้น ทุกชีวิต... จะคุกเข่าลงกราบพระองค์ และเพื่อที่ว่าทุกลิ้นจะยอมรับว่าพระเยซูคริสต์ทรงเป็นองค์พระผู้เป็นเจ้า” (ฟีลิปปี 2:9-11)

ความสว่างและฤทธานุภาพจากสวรรค์นั้นมีให้สำหรับทุกคนที่มอบถวายชีวิตของตนแด่พระเยซู แต่บ่อยครั้งเกินไปที่เรากลับคาดหวังให้พระเจ้าทรงกระทำทุกสิ่งเพียงฝ่ายเดียว หรือไม่ก็ปล่อยให้ความคิดและแผนการของเราเองเข้ามาขัดขวาง และนั่นเองคือเหตุผลที่ทำให้ถ้อยคำของเปาโลที่เขียนถึงชาว ฟีลิปปียังคงมีความหมายและเกี่ยวข้องกับเราอย่างยิ่งในทุกวันนี้