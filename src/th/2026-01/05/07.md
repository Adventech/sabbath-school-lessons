---
title:  ศึกษาเพิ่มเติม
date:   30/01/2026
---

“ผู้ที่ยืนอยู่เคียงข้างอย่างใกล้ชิดที่สุดกับพระคริสต์จะเป็นผู้ที่ในขณะอยู่บนโลกได้ดื่มอย่างสุดซึ้งถึงวิญญาณแห่งความรักที่เสียสละตนของพระองค์ นั่นคือความรักที่ ‘ไม่อวดตัว ไม่หยิ่งผยอง... ไม่เห็นแก่ตัว ไม่ฉุนเฉียว ไม่ช่างจดจำความผิด’ (1 โครินธ์ 13:4, 5) และเป็นความรักที่ขับเคลื่อนสาวกคนนั้นเหมือนกับที่ขับเคลื่อนพระเป็นเจ้าของเรา ให้มอบทุกสิ่งทั้งหมด ให้ดำรงชีวิตและทำงานรับใช้และเสียสละแม้กระทั่งจนตาย เพื่อช่วยมนุษยชาติให้ได้รับความรอด จิตวิญญาณนี้สำแดงไว้ให้เห็นในชีวิตของเปาโล เขากล่าวว่า ‘สำหรับข้าพเจ้า การมีชีวิตอยู่ก็เพื่อพระคริสต์’ เพราะชีวิตเช่นนี้เปิดเผยพระคริสต์ให้แก่มนุษย์ ‘และการตายก็ได้กำไร’ นั่นคือทำกำไรให้พระคริสต์ ความตายจะทำให้อำนาจแห่งพระคุณของพระองค์ประจักษ์แจ้งและรวบรวมดวงวิญญาณหลายดวงเข้ามาหาพระองค์ ‘พระคริสต์จะทรงได้รับการยกย่องสรรเสริญในร่างกายของข้าพเจ้า’ เขากล่าว ‘ไม่ว่าจะโดยชีวิตหรือความตาย’ ฟีลิปปี 1:21, 20” (เอลเลน จี. ไว้ท์, ผู้พึงปรารถนาของปวงชน, หน้า 549)

“เวลาแห่งการทดสอบซึ่งจะมาถึงทุกจิตวิญญาณนั้นอยู่ไม่ไกลเกินเอื้อม เครื่องหมายของสัตว์ร้ายจะเร่งเร้าให้เรายอมรับ และบรรดาผู้ที่ค่อย ๆ ยอมจำนนต่อความต้องการของโลก และปฏิบัติตามธรรมเนียมของโลกทีละขั้น ย่อมจะไม่พบว่าเป็นเรื่องยากนักที่จะยอมจำนนต่อผู้มีอำนาจ มากกว่าที่จะยอมทนต่อการเยาะเย้ย การดูหมิ่น การข่มขู่คุมขัง หรือแม้กระทั่งความตาย...

“เมื่อผู้คนจำนวนมากที่เป็นพี่น้องเทียมเท็จถูกแยกออกจากผู้เชื่อแท้จริง เมื่อนั้นผู้ที่ซ่อนเร้นก็จะถูกเปิดเผยให้ประจักษ์ และด้วยเสียงโห่ร้องโฮซันนา พวกเขาจะมารวมตัวกันภายใต้ธงชัยของพระคริสต์ ผู้ที่เคยขี้ขลาดและขาดความมั่นใจในตนเองจะประกาศตนอย่างเปิดเผยเพื่อพระคริสต์และความจริงของพระองค์ ผู้ที่อ่อนแอและลังเลที่สุดในคริสตจักรจะกลายเป็นดังดาวิด เต็มใจที่จะลงมือทำและกล้าเผชิญความเสี่ยง ยิ่งคืนมืดมิดเพียงใดสำหรับประชากรของพระเจ้า ดาวแห่งความเชื่อก็จะยิ่งเปล่งประกายสว่างสดใส ซาตานอาจคุกคามผู้สัตย์ซื่ออย่างหนักหน่วง แต่ด้วยพระนามแห่งพระเยซู พวกเขาจะได้รับชัยชนะยิ่งกว่าผู้พิชิต” (เอลเลน จี. ไว้ท์, คำพยานสำหรับคริสตจักร, vol. 5, หน้า 81, 82)

**คำถามเพื่อการอภิปราย:**

`จงพิจารณาถึงคำเตือนในข้อความข้างต้นเกี่ยวกับผู้ที่ “ค่อย ๆ ยอมจำนนต่อความต้องการของโลก และปฏิบัติตามธรรมเนียมของโลกทีละขั้น” คำเตือนนี้อาจรวมถึงอะไรบ้าง และลองอภิปรายดูว่าประเด็นนี้อาจใช้ได้ไม่เพียงกับปัจเจกบุคคลเท่านั้น แต่ยังครอบคลุมถึงคริสตจักรทั้งมวลอย่างไรบ้าง`

`พระเจ้าตรัสว่า “บรรดาผู้ที่ให้เกียรติแก่เรา เราจะให้เกียรติ” (1 ซามูเอล 2:30) เราให้เกียรติพระเจ้าได้ด้วยวิธีใดบ้าง และสิ่งนี้เหมือนกับการ “ถวายพระเกียรติแด่พระองค์” (วิวรณ์ 14:7) หรือไม่ เพราะเหตุใดจึงเหมือน หรือเพราะเหตุใดจึงแตกต่าง`

`เราจะเข้าใจแนวคิดเรื่อง การกระทำที่นำไปสู่ความรอด ได้อย่างไร โดยไม่หลงเข้าใจผิดไปในทาง ความรอดโดยการกระทำ`