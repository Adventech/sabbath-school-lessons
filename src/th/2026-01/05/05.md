---
title:  ลักษณะที่พิสูจน์แล้ว
date:   28/01/2026
---

บทบาทของทิโมธีในฐานะผู้ร่วมเขียนจดหมายฉบับนี้ได้รับการกล่าวถึงแล้วในตอนต้น (ฟีลิปปี 1:1) บัดนี้ เปาโลเริ่มบรรยายถึงคุณค่าของทิโมธีในฐานะผู้ร่วมงานอันทรงคุณค่า เขาได้รับการยกย่องว่าเป็นผู้ประกาศข่าวประเสริฐ (2 ทิโมธี 4:5) ผู้ซึ่งเปาโลเคยส่งไปยังแคว้นมาซิโดเนีย (1 เธสะโลนิกา 3:2; เทียบ กิจการ 18:5; กิจการ 19:22) และหลายครั้งถูกส่งไปยังเมืองโครินธ์ (1 โครินธ์ 4:17; 1 โครินธ์ 16:10) ก่อนหน้านั้นเขาได้ร่วมงานกับเปาโลและสิลาสในเมืองโครินธ์ (1 เธสะโลนิกา 1:1; 2 เธสะโลนิกา 1:1) และต่อมาในเมืองเอเฟซัส (1 ทิโมธี 1:2, 3; เทียบ กิจการ 19:22) เปาโลบรรยายถึงทิโมธีว่าเป็นผู้ที่ “ความคิดเหมือน” (ฟีลิปปี 2:20) คำภาษากรีกที่แปลตรงตัวว่า “มีจิตวิญญาณเสมอกัน” แสดงให้เห็นว่าทิโมธีมีลักษณะสอดคล้องกับเปาโลในหลายด้าน ไม่ว่าจะเป็นการอุทิศตนต่อพระคริสต์ ความร้อนรนในการประกาศข่าวประเสริฐ และความห่วงใยโดยเฉพาะต่อเหล่าผู้เชื่อในเมืองฟีลิปปี

`เหตุใดคุณคิดว่าเปาโลจึงกล่าวถึงทิโมธีในเชิงบวกและอย่างมากมายในตอนนี้ (ดู ฟีลิปปี 2:19-23) และเปาโลยังกล่าวถึงเขาไว้อีกอย่างไรบ้าง (ดู 1 โครินธ์ 4:17; 2 ทิโมธี 1:5)`

คุณลักษณะอีกประการหนึ่งของทิโมธีที่เปาโลกล่าวถึงคือ “คุณค่า (ลักษณะที่พิสูจน์แล้ว)” ของเขา (ฟีลิปปี 2:22) คำภาษากรีกที่ใช้ในที่นี้เพื่อบรรยายถึงบุคคลที่ผ่านการทดสอบอย่างหนักท่ามกลางความยากลำบาก (โรม 5:4) และได้พิสูจน์แล้วว่าทั้งบุคลิกและการปรนนิบัติเป็นของแท้จริง (2 โครินธ์ 2:9; 2 โครินธ์ 9:13) เปาโลมั่นใจในเรื่องนี้เกี่ยวกับทิโมธี เพราะเขาได้ประจักษ์ด้วยตนเองหลายครั้ง ผ่านประสบการณ์การร่วมงานกันในการประกาศข่าวประเสริฐในหลายโอกาส

ประสบการณ์อันยากลำบากของชีวิตนี่เอง ที่เป็นบททดสอบความกล้าหาญและเปิดเผยตัวตนภายในที่แท้จริง นางเอลเลน จี. ไว้ท์. ได้กล่าวไว้ดังนี้ว่า “ชีวิตคือการฝึกวินัย… การยั่วยุย่อมทดสอบอารมณ์ของเรา การเผชิญสิ่งเหล่านี้ด้วยจิตวิญญาณที่ถูกต้อง พระคุณฝ่ายคริสเตียนจึงได้รับการพัฒนา หากให้ความสุภาพอ่อนโยนแบกรับความเจ็บช้ำและการดูหมิ่น หากถ้อยคำเสียดแทงได้รับการตอบกลับด้วยถ้อยคำอ่อนโยน และการกระทำที่กดขี่ได้รับการตอบแทนด้วยความเมตตา นั่นคือหลักฐานว่าพระวิญญาณของพระคริสต์สถิตอยู่ในจิตใจ” (เอลเลน จี. ไว้ท์, คำพยานสำหรับคริสตจักร, vol. 5, หน้า 344) เธอยังกล่าวต่อไปอีกว่า หาก “ความลำบากและความรำคาญใจที่เราจำเป็นต้องทนแบกรับ” ถูก “รับไว้ด้วยความอดทนอย่างดี สิ่งเหล่านี้จะพัฒนาลักษณะนิสัยที่เหมือนพระคริสต์ และทำให้คริสเตียนแตกต่างจากชาวโลก” (คำพยานสำหรับคริสตจักร, vol. 5, หน้า 344)

จงลองใคร่ครวญถึงการยั่วยุ ความลำบาก และความรำคาญใจที่คุณเพิ่งเผชิญไม่นานมานี้ คุณได้ให้ “ความสุภาพอ่อนโยนแบกรับ” และ “รับไว้ด้วยความอดทนอย่างดี” หรือไม่ และคุณจะทำสิ่งใดได้บ้าง เพื่อให้ประสบการณ์เหล่านี้ช่วยให้คุณมีวินัยมากขึ้น