---
title:  จงนับถือคนประเภทนี้
date:   29/01/2026
---

`อ่าน ฟีลิปปี 2:25-30 เปาโลบรรยายถึงเอปาโฟรดิทัสไว้อย่างไร และท่าทีหรือการกระทำเฉพาะใดของผู้รับใช้พระคริสต์คนนี้ที่เผยให้เห็นถึงบุคลิกลักษณะนิสัยของเขา`

เอปาโฟรดิทัสถูกกล่าวถึงเพียงในจดหมายฉบับนี้เท่านั้น แต่เราก็สามารถเรียนรู้เกี่ยวกับเขาได้ไม่น้อยจากถ้อยคำสั้น ๆ เหล่านั้น พิจารณาจากชื่อของเขา (ซึ่งเกี่ยวโยงกับลัทธิบูชาเทพีอโฟรไดท์) ทำให้เข้าใจได้ว่าเขาเป็นผู้ที่กลับใจมาจากภูมิหลังของการนับถือต่างศาสนา การที่เปาโลเรียกเขาว่าเป็น “เพื่อนร่วมงาน” แสดงให้เห็นว่าเขามีบทบาทอย่างแข็งขันในพันธกิจ บางทีอาจทำงานเคียงข้างเปาโลที่เมืองฟีลิปปี การที่เปาโลเรียกเขาว่าเป็น “เพื่อนทหาร” (เปรียบเทียบ ฟีลิปปี 1:27) ก็น่าจะสื่อถึงการต่อสู้ที่เอปาโฟรดิทัสต้องเผชิญในการประกาศข่าวประเสริฐ ซึ่งเขายินดีเสี่ยงแม้กระทั่งชีวิตของตนเอง (ฟีลิปปี 2:30)

ในฐานะที่เป็น “ผู้ส่งสาร” (ภาษากรีก apostolos) ซึ่งคริสตจักรที่เมืองฟีลิปปีได้แต่งตั้ง เอปาโฟรดิทัสถูกส่งไปเพื่อปรนนิบัติเปาโลในเรือนจำ และคอยดูแลความจำเป็นอื่น ๆ ที่เขาอาจมี (ฟีลิปปี 2:25) เขาเป็นผู้ที่ชาวฟีลิปปีไว้วางใจให้นำของถวายด้านการเงินมามอบแก่เปาโล (ฟีลิปปี 4:18) ซึ่งของถวายเหล่านี้มีความสำคัญอย่างยิ่ง เพราะนักโทษโรมันจะต้องรับผิดชอบค่าใช้จ่ายเกี่ยวกับอาหาร เครื่องนุ่งห่ม เครื่องนอน หรือสิ่งจำเป็นอื่น ๆ ด้วยตนเอง หรือไม่ก็ต้องอาศัยให้ครอบครัวและเพื่อนฝูงนำมาให้ (เปรียบเทียบ กิจการ 24:23) เมื่อใกล้จะสิ้นสุดการถูกคุมขังครั้งที่สองในกรุงโรม เปาโลได้เขียนถึงทิโมธีว่า “ขอให้ท่านพยายามมาถึงก่อนฤดูหนาว” และ “จงเอาเสื้อคลุมซึ่งข้าพเจ้าฝากไว้กับคารปัสที่เมืองโตรอัสมาด้วย” (2 ทิโมธี 4:21, 13) เห็นได้ชัดว่าเปาโลต้องการเสื้อคลุมขนสัตว์หนาเพื่อป้องกันความหนาวเหน็บในคุกหินอันเย็นยะเยือก และยังเป็นเอปาโฟรดิทัสเองที่ได้รับความไว้วางใจให้นำจดหมายฉบับนี้กลับไปยังคริสตจักรที่ฟีลิปปี (ดู เอลเลน จี. ไวท์, กิจการของอัครทูต, หน้า 479)

บางทีอาจเนื่องมาจากปัญหาที่เกิดขึ้นในคริสตจักรเมืองฟีลิปปี (ดู บทที่ 4) เปาโลจึง “เห็นว่าจำเป็น” ต้องส่งเอปาโฟรดิทัสกลับไปเร็วกว่าที่คาดไว้ พร้อมกำชับผู้เชื่อชาวฟีลิปปีให้ “ต้อนรับเขาในองค์พระผู้เป็นเจ้าด้วยความยินดียิ่ง” (ฟีลิปปี 2:29) เปาโลต้องการให้พวกเขาไม่ต้องกังวลเกี่ยวกับสถานการณ์ในคุกของเขาเอง และในขณะเดียวกันยังย้ำให้เห็นว่าเอปาโฟรดิทัสเป็นบุคคลที่คริสเตียนควรให้ความนับถือ ไม่ใช่เพราะความมั่งคั่งหรือฐานะทางสังคม แต่เพราะจิตวิญญาณแห่งการเสียสละในการดำเนินตามแบบอย่างของพระเยซู (ฟีลิปปี 2:6-11; เปรียบเทียบกับ ลูกา 22:25-27) คำภาษากรีกที่ใช้สำหรับคำว่า “ให้เกียรติ” หรือ “นับถือ” ปรากฏเพียงไม่กี่ครั้งในพันธสัญญาใหม่ เช่น ใช้กับคนรับใช้ของนายร้อยผู้ซึ่งเขา “รักมาก” (ลูกา 7:2) ใช้กับบรรดาผู้ที่ได้รับเกียรติให้ไปนั่งในที่นั่งอันทรงเกียรติในงานเลี้ยง (ลูกา 14:8) และใช้กับพระเยซูผู้ทรงเป็นศิลามุมเอกอัน “ล้ำค่า” (1 เปโตร 2:4, 6) ดังนั้น การที่เอปาโฟรดิทัสถูกจัดอยู่ในถ้อยคำเดียวกันนี้ แสดงให้เห็นอย่างชัดเจนว่าเขาเป็นบุรุษผู้สัตย์ซื่ออย่างแท้จริง