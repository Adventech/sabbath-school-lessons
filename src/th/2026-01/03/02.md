---
title:  พระคริสต์จะทรงได้รับการยกย่องสรรเสริญ
date:   11/01/2026
---

`อ่าน ฟีลิปปี 1:19, 20 เปาโลคาดหวังสิ่งใดกับผลของการพิจารณาคดีของเขา และสิ่งใดที่เปาโลเห็นว่าสำคัญยิ่งกว่าการพ้นผิด`

แม้เปาโลจะมิใช่อาชญากร และนี่ก็ไม่ใช่ครั้งแรกที่เขาถูกจองจำ อีกทั้งเขายังเคยเผชิญการข่มเหงมาก่อนแล้ว เปาโลได้บรรยายถึงความทุกข์ยากที่เขาประสบมาตลอดจนถึงเวลานั้นให้ชาวโครินธ์ฟังว่า “ข้าพเจ้าติดคุกมากกว่าพวกเขา ข้าพเจ้าถูกโบยตีมากมาย ข้าพเจ้าหวิดตายบ่อยๆ พวกยิวเฆี่ยนข้าพเจ้าห้าครั้ง ครั้งละสามสิบเก้าที ข้าพเจ้าถูกตีด้วยไม้สามครั้ง ถูกก้อนหินขว้างครั้งหนึ่ง ข้าพเจ้าเผชิญภัยเรือแตกสามครั้ง ข้าพเจ้าลอยอยู่ในทะเลวันหนึ่งกับคืนหนึ่ง ข้าพเจ้าเดินทางบ่อย ๆ ข้าพเจ้าเผชิญภัยในแม่น้ำ เผชิญโจรภัย เผชิญภัยจากชนชาติของข้าพเจ้าเอง เผชิญภัยจากคนต่างชาติ เผชิญภัยในเมือง เผชิญภัยในป่า เผชิญภัยในทะเล เผชิญภัยจากพี่น้องจอมปลอม ต้องตรากตรำและลำบาก ต้องอดหลับอดนอนบ่อย ๆ ต้องหิวและกระหาย ต้องอดข้าวบ่อย ๆ ต้องทนหนาวและเปลือยกาย” (2 โครินธ์ 11:23-27)

แต่เพื่อไม่ให้เราคิดว่าความทุกข์ยากเหล่านี้เป็นสิ่งที่ครอบงำจิตใจของเขาอยู่เสมอไป เปาโลจึงกล่าวต่อทันทีว่า “นอกจากนั้นยังมีสิ่งอื่นที่กดดันข้าพเจ้าอยู่ทุก ๆ วัน คือความกังวลเกี่ยวกับคริสตจักรทั้งหมด” (2 โครินธ์ 11:28)

`อ่าน 1 โครินธ์ 4:14-16; 1 เธสะโลนิกา 2:10, 11; กาลาเทีย 4:19; และฟีเลโมน 10 เปาโลมีความสัมพันธ์อย่างไรกับคริสตจักรที่เขาได้ก่อตั้งขึ้น และกับผู้คนที่เขาได้นำมาสู่พระคริสต์`

เช่นเดียวกับพระเยซูผู้ไม่ทรงหวงสิ่งใดเพื่อช่วยเราให้รอด เปาโลเองก็เต็มใจ ‘สละทุกสิ่งและสละตัวเอง’ เพื่อเห็นแก่พี่น้องผู้เชื่อทั้งหลาย (2 โครินธ์ 12:15) ทว่าในทางกลับกัน ยิ่งการกระทำของบุคคลใดสะท้อนพระลักษณะของพระเยซูมากเพียงใด บุคคลนั้นกลับยิ่งได้รับความรักหรือการเห็นคุณค่าน้อยลงจากบางคน “แท้จริงทุกคนที่ตั้งใจจะดำเนินชีวิตตามทางพระเจ้าในพระเยซูคริสต์จะถูกข่มเหง” (2 ทิโมธี 3:12) ถึงกระนั้น คริสเตียนที่สัตย์ซื่อก็ยังคงเป็นหนทางอันทรงพลังที่สุดในการถวายพระเกียรติแด่พระเจ้า และในการสำแดงความจริงของข่าวประเสริฐ (เปรียบเทียบ ฟีลิปปี 1:7) “ความอดทนและความเบิกบานของเปาโลในระหว่างการถูกจองจำอย่างยาวนานและไม่เป็นธรรม ตลอดจนความกล้าหาญและความเชื่อของเขา ได้กลายเป็นดุจบทเทศนาที่ดำเนินไปอย่างต่อเนื่อง” (เอลเลน จี. ไว้ท์, กิจการของอัครทูต, หน้า 464)

`จงพิจารณาดูวิถีชีวิตของคุณ และวิธีที่คุณปฏิบัติต่อผู้อื่น โดยเฉพาะผู้ที่ไม่ได้ปฏิบัติดีกับคุณ คุณกำลังเป็นพยานถึงพระเยซูในลักษณะใด`