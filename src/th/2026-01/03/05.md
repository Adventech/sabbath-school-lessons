---
title:  ยืนหยัดมั่นคงในความเป็นหนึ่งเดียว
date:   14/01/2026
---

คำอธิษฐานสุดท้ายของพระเยซูเพื่อเหล่าสาวกของพระองค์นั้น มีประเด็นสำคัญเพียงหนึ่งเดียวที่เน้นย้ำอยู่ นั่นคือ ‘ความเป็นหนึ่งเดียว’ พระเยซูทรงมองข้ามกางเขนไปยังการได้กลับคืนสู่พระบิดา และการได้กลับมาพบกับเราอีกครั้ง “ข้าแต่พระบิดา ข้าพระองค์ปรารถนาให้คนเหล่านั้นที่พระองค์ประทานแก่ข้าพระองค์ อยู่กับข้าพระองค์ในที่ที่ข้าพระองค์อยู่นั้น เพื่อพวกเขาจะได้เห็นศักดิ์ศรีของข้าพระองค์ซึ่งพระองค์ประทานแก่ข้าพระองค์” (ยอห์น 17:24) พระเยซูทรงอธิษฐานขอให้พระบิดาทรงพิทักษ์รักษาบุตรทั้งหลายของพระองค์ไว้ “เพื่อเขาจะเป็นอันหนึ่งอันเดียวกันเหมือนอย่างข้าพระองค์กับพระองค์” (ยอห์น 17:11) พระองค์ยังได้เน้นย้ำถึงผลร้ายแรงของความแตกแยกด้วย เพราะนั่นกลายเป็นเหตุผลที่ทำให้หลายคนไม่เชื่อ พระเยซูทรงเน้นสองครั้งในคำอธิษฐานสั้น ๆ นี้ว่า การที่เราจะเป็นหนึ่งเดียวกับพระองค์และกับพระบิดานั้น ก็เพื่อว่า “โลกจะได้เชื่อว่าพระองค์ทรงใช้ข้าพระองค์มา” (ยอห์น 17:21, 23)

`อ่าน ฟีลิปปี 1:27 และเปรียบเทียบกับ ยอห์น 17:17-19 ทั้งพระเยซูและเปาโลกล่าวถึงสิ่งใดว่าเป็นสิ่งจำเป็นอย่างยิ่งสำหรับความเป็นหนึ่งเดียวในคริสตจักร`

คำภาษากรีกใน ฟีลิปปี 1:27 ที่แปลว่า ‘จงดำเนินชีวิตให้สมควร’ คือคำว่า politeuomai ซึ่งหมายถึง ‘ดำเนินชีวิตในฐานะพลเมือง’ ไม่ใช่พลเมืองของอาณาจักรโลก แต่เป็นพลเมืองแห่งอาณาจักรสวรรค์ บทเทศนาบนภูเขาวาดภาพที่งดงามถึงความหมายของการเป็นบุตรธิดาของพระบิดาบนสวรรค์และการเป็นสมาชิกในอาณาจักรของพระองค์ ได้แก่ การมีใจยากจนด้านจิตวิญญาณ ความสุภาพอ่อนโยน ความหิวกระหายความชอบธรรม การมีใจเมตตา การมีใจบริสุทธิ์ การสร้างสันติ การยอมให้ผู้อื่นตบแก้มอีกข้าง การรักศัตรู การอวยพรแก่ผู้ที่สาปแช่งเรา และการทำดีต่อผู้ที่เกลียดชังเรา กล่าวโดยสรุปคือ “ทำความยุติธรรมและให้รักความเมตตา และให้ดำเนินชีวิตไปกับพระเจ้าของเจ้าด้วยความถ่อมใจ” (มีคาห์ 6:8)

เป็นเรื่องยากมิใช่หรือที่จะโกรธหรือขุ่นเคืองต่อผู้ที่มีลักษณะเช่นนี้ ทว่าในบางครั้งเรากลับรู้สึกไม่ชอบใจผู้ที่ดูเหมือนจะดีเกินไป เราอาจถึงขั้นถูกล่อลวงให้พยายามหักล้างหรือค้นหาจุดอ่อนเพื่อพิสูจน์ว่าพวกเขาไม่ได้ดีอย่างที่เห็น ทั้งหมดก็เพียงเพื่อทำให้เรารู้สึกดีกับตนเองมากขึ้น แต่แทนที่จะทำเช่นนั้น เหตุไฉนเราไม่หันมาพิจารณาดูว่า เราจะสามารถเป็นผู้ที่มีความน่ารัก ใจกว้าง เปี่ยมด้วยเมตตา และถ่อมใจได้มากเพียงใดเล่า

เอลเลน จี. ไว้ท์. ได้กล่าวถึงบุคคลที่ “รักโลกและผลประโยชน์ของโลกมากกว่าที่จะรักพระเจ้า หรือรักความจริง” (คำพยานสำหรับคริสตจักร, vol. 5, หน้า 277)

บ่อยครั้ง ความไม่เป็นน้ำหนึ่งใจเดียวกันในคริสตจักรมักมีต้นตอมาจากความเย่อหยิ่ง “เมื่อผู้คนยังคงยึดมั่นในความหยิ่งผยองและความทะเยอทะยานฝ่ายโลก พระวิญญาณของพระคริสต์ก็จะจากไป และแล้วความริษยา ความแตกแยก และความขัดแย้งก็จะเข้ามารบกวน พร้อมทั้งบ่อนทำลายความเข้มแข็งของคริสตจักร” (คำพยานสำหรับคริสตจักร, vol. 5, หน้า 240, 241)

`ช่างเป็นสิ่งสำคัญยิ่งที่แต่ละคนจะต้องเรียนรู้ถึงความถ่อมใจและความสุภาพอ่อนโยนซึ่งพระเยซูได้ทรงเป็นแบบอย่างให้แก่เรา หากเป็นเช่นนั้นแล้ว เราคงจะมีคริสตจักรที่แตกต่างไปจากเดิมเพียงใด จริงไหม`