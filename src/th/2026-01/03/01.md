---
title:  ชีวิตและความตาย
date:   10/01/2026
---

### อ่านข้อพระคัมภีร์สำหรับบทเรียนสัปดาห์นี้

ฟีลิปปี 1:19-30; 1 โครินธ์ 4:14-16; 2 โครินธ์ 10:3-6; ยอห์น 17:17-19; มีคาห์ 6:8; กิจการ 14:22

> <p>ข้อควรจำ</p>
> “เพราะว่าสำหรับข้าพเจ้า การมีชีวิตอยู่ก็เพื่อพระคริสต์ และการตายก็ได้กำไร” (ฟีลิปปี 1:21)

เรามักได้ยินคำกล่าวว่า ความตายเป็นเพียงส่วนหนึ่งของชีวิต แต่แท้จริงแล้วนั่นเป็นเรื่องโกหก ความตายตรงกันข้ามกับชีวิต และเป็นศัตรูของชีวิต ความตายมิได้ถูกบรรจุไว้ในชีวิต เหมือนกับที่ซากปรักหักพังมิได้ถูกบรรจุไว้ในรถยนต์ เปาโลกล่าวอย่างหนักแน่นว่า พระคริสต์ได้สิ้นพระชนม์เพื่อ “จะทรงทำลายมารผู้มีอำนาจแห่งความตาย และจะทรงปลดปล่อยบรรดาคนเหล่านั้นที่ตกเป็นทาสมาตลอดชีวิตเนื่องจากความกลัวตาย ” (ฮีบรู 2:14, 15)

แม้เปาโลพร้อมที่จะพลีชีพเพื่อพระคริสต์ แต่เขาก็ยังมั่นใจในชะตากรรมระยะยาวของตน สิ่งสำคัญที่สุดสำหรับเขาในระหว่างนี้ก็คือ ไม่ว่าจะด้วยชีวิตหรือความตาย ขอเพียงได้ถวายเกียรติแด่พระคริสต์ และประกาศข่าวประเสริฐแก่ผู้คนให้ได้มากที่สุด บางทีนี่อาจเป็นเหตุผลหนึ่งที่เราจึงมีจดหมายหลายฉบับที่มีชื่อของเขา เพราะโดยผ่านงานเขียนเหล่านั้น เปาโลสามารถเข้าถึงผู้คนและสถานที่นานัปการ แม้แต่สถานที่ที่เขาเองไม่เคยได้ไปเยือนเลยก็ตาม

ชีวิตนั้นแสนสั้น การสร้างอิทธิพลอันยิ่งใหญ่ที่สุดเพื่ออาณาจักรของพระเจ้า ภายในช่วงเวลาที่พระองค์ทรงประทานแก่เรา จึงเป็นสิ่งสำคัญ และหนึ่งในอิทธิพลนั้นก็คือการหนุนเสริม “ความเป็นน้ำหนึ่งใจเดียวกันในความเชื่อ” ดังที่เราจะได้เห็นในตอนต้นของสัปดาห์นี้ว่า ประเด็นนี้เป็นเหตุผลสำคัญประการหนึ่งที่เปาโลได้เขียนจดหมายถึงชาวฟีลิปปี