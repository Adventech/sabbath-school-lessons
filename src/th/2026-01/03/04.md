---
title:  ความมั่นใจอันมั่นคง
date:   13/01/2026
---

`อ่าน ฟีลิปปี 1:23, 24 เมื่อเปาโลกล่าวว่า “จากไปเพื่ออยู่กับพระคริสต์” นั้น “ประเสริฐกว่ามากนัก” หมายความว่าอย่างไร`

ข้อพระคัมภีร์ตอนนี้ถูกเข้าใจผิดอย่างมากมาตลอดหลายยุคหลายสมัย แต่ในการศึกษาข้อพระคัมภีร์สำหรับสัปดาห์นี้ เปาโลได้ชี้ความแตกต่างระหว่างการมีชีวิตอยู่กับการตาย คริสเตียนดำรงชีวิตเพื่อพระคริสต์ และแม้กระทั่งอาจยอมสละชีวิตเพื่อพระองค์ ในความหมายนี้เองที่ “การตายก็ได้กำไร” เพราะคำพยานของเรามีพลังและน่าเชื่อถือยิ่งกว่า (ฟีลิปปี 1:21) และไม่ต้องสงสัยเลยว่าบุคคลหนึ่งย่อมเชื่อเมื่อเขายอมตายเพื่อความเชื่อนั้น

แต่เราก็ต้องตระหนักด้วยว่า ผู้ที่ตายแล้วนั้นก็ตายจริง ๆ พวกเขา “ไม่รู้อะไรเลย” และกำลังพักผ่อนอยู่ในหลุมศพจนกว่าจะถึงการฟื้นคืนชีพ (ดู ปัญญาจารย์ 9:5; ยอห์น 5:28, 29) ดังนั้นพระเยซูจึงตรัสถึงลาซารัสผู้ที่สิ้นชีวิตไปแล้วว่า “ลาซารัสสหายของพวกเราหลับไปแล้ว แต่เรากำลังจะไปปลุกให้เขาตื่น” (ยอห์น 11:11)

ถ้าเมื่อมนุษย์ตายแล้วได้ขึ้นสวรรค์ทันที ลองจินตนาการว่าจะเป็นอย่างไรสำหรับลาซารัส หลังจากที่เขาได้ชื่นชมยินดีอยู่ในสวรรค์เป็นเวลาสี่วันเต็ม ทูตสวรรค์องค์หนึ่งก็มากับข่าว “ร้าย” แก่เขาว่า “ขออภัยลาซารัส แต่พระเยซูกำลังทรงเรียกเจ้าให้กลับลงสู่แผ่นดินโลก เจ้าจะอยู่ที่นี่ต่อไปไม่ได้”

เมื่อเราติดตามความเท็จไปจนถึงบทสรุปที่สมเหตุสมผล เราจะเห็นว่ามันผิดเพี้ยนเพียงใด ความตายก็เปรียบเหมือนการหลับไร้ความฝัน ซึ่งพระเยซูจะทรงปลุกบรรดาผู้ติดตามที่สัตย์ซื่อของพระองค์ให้ตื่นขึ้นในการเสด็จกลับมาครั้งที่สอง แล้วในเวลานั้น พวกเขาจะถูกรับขึ้นไปพร้อมกับเหล่าธรรมิกชนที่ยังมีชีวิตอยู่ และทั้งหมดจะได้ขึ้นไปอยู่กับพระเยซูในสวรรค์เป็นนิตย์ (ดู 1 เธสะโลนิกา 4:16, 17)

การที่เปาโลกล่าวถึงการ “จากไป” จากชีวิตปัจจุบันเพื่ออยู่กับพระคริสต์ เขาหมายถึงการมีส่วนร่วมกับพระองค์ทั้งในการทนทุกข์และในการสิ้นชีวิต (2 ทิโมธี 4:6) เพื่อ “มุ่งหวังที่จะได้เป็นขึ้นจากความตาย” (ฟีลิปปี 3:11) อีกทั้งเขาย่อมตระหนักแน่ว่า เมื่อปิดตาลงในความตาย สิ่งต่อไปที่เขาจะประจักษ์ในพริบตาเดียว ก็คือการได้เห็นพระเยซู ผู้ซึ่งจะทรงรับเขาพร้อมกับประชากรของพระเจ้าเข้าสู่สถานที่ที่พระองค์ได้ทรงเตรียมไว้สำหรับทุกคนที่รักพระองค์ (ยอห์น 14:3; 1 โครินธ์ 2:9)

แม้เปาโลจะเต็มใจยอมสละชีวิตเพื่อพระคริสต์ แต่เขาก็รู้ดีว่า การที่เขายังคง “อยู่ในร่างกายนี้” (ฟีลิปปี 1:24) ย่อมจะเป็นประโยชน์ต่อชาวฟีลิปปีมากกว่า ที่น่าสนใจก็คือ สำหรับคริสเตียนแล้ว การจะบอกว่าอะไรดีกว่ากัน ระหว่างการมีชีวิตอยู่เพื่อพระคริสต์หรือการตายเพื่อพระองค์ ไม่ใช่เรื่องที่ตอบได้ง่าย ๆ เปาโลเองก็ “ลำบากใจระหว่างสองฝ่ายนี้” (ฟีลิปปี 1:23) ระหว่างการดำรงชีวิตต่อไปหรือการพักผ่อนอยู่ในหลุมศพ

`แม้ไม่มีผู้ใดปรารถนาจะตายเลยก็ตาม แต่คุณเคยนึกบ้างไหมว่า ทันทีที่เราหลับตาลงในความตาย สิ่งถัดไปที่เราลืมตาขึ้นมาเห็นก็คือการเสด็จกลับมาของพระคริสต์ ความคิดเช่นนี้ช่วยให้คุณเข้าใจมุมมองของเปาโล`