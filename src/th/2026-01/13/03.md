---
title:  การเชื่อมโยงของคริสตจักร
date:   23/03/2026
---

ในโลกที่ผู้คนสามารถเชื่อมต่อกันได้ผ่านอินเทอร์เน็ต สื่อสังคมออนไลน์ และอุปกรณ์นับไม่ถ้วน ยากที่จะจินตนาการถึงความท้าทายที่เปาโลต้องเผชิญในการช่วยให้คริสตจักรต่าง ๆ รู้สึกว่าพวกเขาเป็นส่วนหนึ่งของสิ่งที่ยิ่งใหญ่กว่าการเป็นเพียงชุมชนท้องถิ่นของตนเอง

`อ่านโคโลสี 4:10, 11 นอกจากการส่งข่าวสารไปมาผ่านผู้แทนแล้ว (โคโลสี 4:7-9) เปาโลยังส่งเสริมความเชื่อมโยงระหว่างกันในรูปแบบอื่นใดอีกบ้าง เมื่อพิจารณาถึงปัญหาบางประการที่เปาโลได้กล่าวถึงในจดหมายฉบับนี้ ข้อความทักทายเหล่านี้อาจสื่อถึงสารสำคัญใดได้บ้าง`

ด้วยคำทักทายเหล่านี้ เปาโลได้สร้างและเสริมความสัมพันธ์ระหว่างเหล่าผู้เชื่อให้แน่นแฟ้นยิ่งขึ้น จากตอนนี้ เราทราบว่ามาระโกเป็นลูกพี่ลูกน้องของบารนาบัส เปาโลจึงได้เตรียมทางไว้สำหรับการมาเยือนของมาระโกที่เมืองโคโลสีในภายหลัง อาริสทารคัสได้รับการอธิบายไว้ว่าเป็น “ผู้ร่วมถูกจองจำ” หมายความว่าเขาถูกคุมขังอยู่กับเปาโล ทั้งสองเปรียบเสมือนทหารฝ่ายจิตวิญญาณที่สวม “อาวุธยุทธภัณฑ์ของพระเจ้า” (เอเฟซัส 6:10-11) ต่อสู้เพื่อปลดปล่อยเชลยที่ซาตานจองจำไว้ ให้เป็นอิสระเพื่อรับใช้ในอาณาจักรของพระเจ้า (ดู 2 ทิโมธี 2:1-4) ส่วนเยซู หรือยูสทัส (ชื่อยิวและชื่อโรมันที่ออกเสียงใกล้เคียงกันในภาษากรีก เช่นเดียวกับเซาโล/เปาโล) ก็ได้รับการกล่าวชมต่อคริสตจักรว่าเป็นผู้ร่วมรับใช้ที่สัตย์ซื่อในการประกาศข่าวประเสริฐเช่นกัน

เปาโลได้กล่าวอย่างชัดเจนว่า อาริสทารคัส มาระโก และยูสทัส เป็นผู้เชื่อชาวยิว (“ผู้ที่เข้าสุหนัตแล้ว”) จากนั้นท่านจึงกล่าวถึงผู้เชื่อชาวต่างชาติสามคน ได้แก่ เอปาฟรัส ลูกา และเดมาส (โคโลสี 4:12-14) สิ่งที่ควรสังเกตคือ แม้ว่าคริสตจักรในขณะนั้นจะเผชิญกับความตึงเครียดระหว่างชาวยิวกับชาวต่างชาติ แต่เพื่อนร่วมงานเหล่านี้ก็ยังสามารถทำงานร่วมกันได้อย่างมีประสิทธิภาพ ด้วยความเป็นหนึ่งและความกลมเกลียวกัน อย่างไรก็ตาม คำว่า “เท่านั้น” ที่เปาโลใช้ แสดงให้เห็นถึงความรู้สึกผิดหวังที่คริสเตียนชาวยิวจำนวนมากไม่ได้ยืนหยัดอยู่เคียงข้างเขาในยามทุกข์ยาก ถึงกระนั้น สิ่งที่น่าชื่นชมคือ ยอห์น มาระโก ผู้ซึ่งครั้งหนึ่งเคยละทิ้งเปาโลและบารนาบัสระหว่างการเดินทางประกาศข่าวประเสริฐครั้งแรก (กิจการ 13:13) ได้พิสูจน์ให้เห็นในภายหลังแล้วว่า เขาไม่เพียงแต่มีความภักดีเท่านั้น แต่ยังเป็น “ผู้ปลอบโยน” แก่เปาโลด้วย (กิจการ 15:36-40)

ภัยคุกคามต่อความเป็นหนึ่งเดียวไม่ใช่เรื่องใหม่แต่อย่างใด ตลอดช่วงไม่กี่ปีที่ผ่านมา คริสตจักรแอ๊ดเวนตีสได้ประสบกับการเปลี่ยนแปลงครั้งใหญ่ในขณะที่ขยายตัวไปทั่วโลก และกระแสต่าง ๆ ก็คือบ่อนทำลายความเป็นเอกภาพของคริสตจักรอย่างต่อเนื่อง ความตึงเครียดเกี่ยวกับเรื่องความเป็นหนึ่งเดียวนี้สัมผัสได้ในทุกระดับของคริสตจักร

`คุณจะสามารถช่วยลดสิ่งที่คุกคามความเป็นหนึ่งเดียวกันในคริสตจักรท้องถิ่นของคุณได้อย่างไร ความตึงเครียดในระดับท้องถิ่นเป็นอย่างไร และสามารถแก้ไขได้อย่างไร`