---
title:  สิ่งที่มีคุณค่าที่แท้จริง
date:   03/02/2026
---

ดังที่เราได้เห็นจากการศึกษาเมื่อวานนี้ สิ่งที่เคยเป็นเหตุแห่งความภาคภูมิใจของเปาโลในอดีต กลับกลายเป็นอุปสรรคต่อความเชื่อ เพราะสิ่งเหล่านั้นบดบังไม่ให้เขามองเห็นถึงความจำเป็นที่ต้องพึ่งพาพระคริสต์ เปาโลได้ใช้นิยามทางการค้า เรื่อง กำไรและขาดทุน เพื่ออธิบายบัญชีฝ่ายจิตวิญญาณของตนในช่วงเวลาก่อนที่จะมีความเชื่อ แม้เราอาจไม่อยากครุ่นคิดถึงเรื่องนี้นัก แต่ในความเป็นจริง มนุษย์ทุกคนต่างก็มี “บัญชีฝ่ายจิตวิญญาณ” ของตนเอง ในอดีต บัญชีของเปาโลเคยถูกวัดด้วยค่านิยมของชาวยิวในยุคนั้น มากกว่าค่านิยมตามพระคัมภีร์ที่พระเยซูทรงสอน

หลังจากที่เปาโลกลับใจใหม่ บัญชีฝ่ายจิตวิญญาณของเขาก็เปลี่ยนแปลงไปโดยสิ้นเชิง เพราะมาตรฐานแห่งคุณค่าที่ใช้วัดนั้นได้พลิกจาก “สกุลเงินของยิว” มาเป็น “สกุลเงินแห่งสวรรค์”

“พระองค์ผู้เสด็จลงมาจากสวรรค์ ทรงตรัสถึงสิ่งของแห่งสวรรค์และทรงเปิดเผยความจริงเกี่ยวกับสิ่งที่เป็น ‘สกุลเงินแห่งสวรรค์’ ได้อย่างถูกต้อง ซึ่งพระองค์ได้ประทับตราพระฉายาและพระนามของพระองค์ไว้ พระองค์ทรงทราบถึงอันตรายที่มนุษย์ต้องเผชิญ มนุษย์ที่พระองค์เสด็จมาเพื่อยกให้พ้นจากความตกต่ำ และยกขึ้นให้นั่งอยู่เคียงข้างพระองค์บนพระที่นั่งนั้น พระองค์ทรงชี้ให้พวกเขาเห็นถึงภัยอันเกิดจากการฝากใจไว้กับสิ่งที่ไร้ค่าและเป็นอันตราย และทรงพยายามดึงความคิดของเราจากสิ่งฝ่ายโลกให้หันไปสู่สิ่งฝ่ายสวรรค์ เพื่อที่เราจะไม่สูญเสียเวลา ความสามารถ และโอกาสไปกับสิ่งซึ่งล้วนแต่เป็นความว่างเปล่าโดยสิ้นเชิง” (เอลเลน จี. ไว้ท์, Advent Review and Sabbath Herald, July 1, 1890)

ในโลกของศาสนายูดาในศตวรรษแรก เปาโลเคยเป็นดาวรุ่งผู้ที่กำลังมีชื่อเสียงเพิ่มขึ้นอย่างรวดเร็ว จนกระทั่งวันที่เขาตาบอดเพราะได้เห็นพระเยซูผู้ทรงพระสิริบนถนนไปดามัสกัส (กิจการ 9) ดวงตาฝ่ายจิตวิญญาณของเขาได้รับการแก้ไข และเขาก็เริ่มมองเห็นอย่างแจ่มชัด

ยอห์นบทที่ 9 บอกเล่าเรื่องราวของชายอีกคนหนึ่งที่ครั้งหนึ่งเคยตาบอด แต่ภายหลังได้เห็นพระเยซูอย่างชัดเจน พระเยซูตรัสว่า พระองค์เสด็จมาในโลกนี้ “เพื่อให้คนทั้งหลายที่มองไม่เห็นกลับมองเห็น และคนที่มองเห็นกลับตาบอด” (ยอห์น 9:39) หลักการข้อนี้สามารถนำมาประยุกต์ใช้ในชีวิตของคุณได้อย่างไร

อะไรเล่าจะมีคุณค่ายิ่งไปกว่าชีวิตนิรันดร์ในสวรรค์และบนแผ่นดินโลกใหม่ ทว่าค่านิยมของโลกกลับทำให้ผู้คนจำนวนมากตาบอดต่อความจริงอันประเสริฐนี้ มีการแข่งขันอย่างหลีกเลี่ยงไม่ได้ระหว่างสิ่งที่โลกเห็นว่ามีค่า (ดู มัทธิว 13:22; ลูกา 4:5-6; 1 ยอห์น 2:16) กับสิ่งที่สวรรค์ให้คุณค่า นั่นคือ การมีชีวิตที่สะท้อนพระลักษณะของพระคริสต์ และการช่วยจิตวิญญาณให้รอด

`โลกนี้ทำให้เรามืดบอดต่อความจริงฝ่ายจิตวิญญาณ และต่อสิ่งที่มีคุณค่าแท้จริง กุญแจสำคัญที่จะช่วยให้เรามองเห็น และเพ่งมองอยู่กับสิ่งที่สำคัญอย่างแท้จริงคืออะไร`