---
title:  สิ่งเดียวเท่านั้น-การรู้จักพระคริสต์
date:   05/02/2026
---

`อ่าน ฟีลิปปี 3:10-16 มีประเด็นสำคัญใดบ้างที่เปาโลกล่าวไว้ในตอนนี้`

แท้จริงแล้ว ไม่มีสิ่งใดสำคัญยิ่งไปกว่าการรู้จักพระคริสต์ เพราะการรู้จักพระองค์คือหลักประกันว่า ในที่สุดพระองค์จะทรงรู้จักและยอมรับเราต่อพระพักตร์พระบิดา (ดู มัทธิว 7:21-23; 10:32-33) เราจะรู้จักพระองค์ได้อย่างไร ก็โดยทางพระวจนะที่ทรงเขียนไว้ คือการอ่านและดำเนินชีวิตตามนั้น แม้เราจะไม่อาจรู้จักพระองค์แบบต่อหน้าเช่นเหล่าสาวกในครั้งก่อน แต่สิ่งที่น่าสังเกตก็คือ แม้พวกเขาจะรู้จักพระองค์โดยตรง แต่พวกเขาก็ยังไม่เข้าใจถ้อยคำนั้นอย่างแท้จริง ซึ่งแสดงให้เห็นถึงความจำเป็นที่เราต้องพึ่งพระวิญญาณบริสุทธิ์ให้ทรงนำทางเรา (ดู ยอห์น 16:13) และยิ่งเรารู้จักพระองค์มากเท่าใด เราก็ยิ่งเข้าใกล้พระองค์มากขึ้นเท่านั้น เพราะเราจะได้สัมผัสกับ “ฤทธิ์เดชแห่งการคืนพระชนม์ของพระองค์” (ฟีลิปปี 3:10) ซึ่งนำเราขึ้นสู่ “ชีวิตใหม่” (โรม 6:4)

อีกหนทางหนึ่งที่เราจะเข้าใกล้พระเยซูมากยิ่งขึ้น คือการมี “ส่วนร่วมในความทุกข์ของพระองค์” (ฟีลิปปี 3:10) เพราะทุกการทดสอบที่เราผ่านพ้น และทุกความเจ็บปวดที่เราต้องเผชิญ ล้วนช่วยให้เรารู้จักและเข้าใจในสิ่งที่พระเยซูทรงเผชิญเพื่อเราได้ลึกซึ้งยิ่งขึ้น และยังช่วยให้เราเข้าใจพระทัยและพระประสงค์ของพระองค์ได้อย่างชัดเจนกว่าเดิม

อีกหนทางหนึ่งที่เราจะเข้าใกล้พระคริสต์มากยิ่งขึ้น คือการ “มุ่งไปสู่หลักชัย” (ฟีลิปปี 3:14) หลักชัยคืออะไร คำว่า “หลักชัย” ในที่นี้มาจากคำภาษากรีก skopos ซึ่งปรากฏเพียงครั้งเดียวในพันธสัญญาใหม่ หมายถึงเส้นชัยของการแข่งขันและรางวัลที่มอบให้แก่ผู้ชนะ เปาโลเรียกรางวัลนั้นว่า “รางวัลคือการทรงเรียกแห่งเบื้องบนซึ่งมีในพระเยซูคริสต์” (ฟีลิปปี 3:14) เช่นเดียวกับที่พระคริสต์ทรงสิ้นพระชนม์ ฟื้นคืนพระชนม์ และเสด็จขึ้นสู่สวรรค์ พระเจ้าทรงเชื้อเชิญเราให้รับรางวัลอันประเสริฐจากเบื้องบน เช่นกัน คือ ชีวิตนิรันดร์

แน่นอนว่า เรายังไปไม่ถึงจุดนั้น และจะยังไม่ถึงความสมบูรณ์แบบอย่างแท้จริง จนกว่า “ร่างกายอันต่ำต้อย” ของเราจะได้รับการเปลี่ยนแปลง “ให้เหมือนพระกายของพระองค์ที่เต็มด้วยพระรัศมี” (ฟีลิปปี 3:21) โดยการรู้จักพระองค์ และเชื้อเชิญให้พระองค์เข้ามาสถิตอยู่ในชีวิตของเราทุกวัน เราก็มุ่งหน้าไปสู่หลักชัย คือการเป็นเหมือนพระเยซูในทุกวิถีทางเท่าที่จะเป็นไปได้ในตอนนี้ นี่คือ “สิ่งเดียว” ที่เปาโลเองก็มุ่งเน้นอยู่เช่นกัน เช่นเดียวกับการวิ่งแข่ง (ดู 1 โครินธ์ 9:24-27) ที่เราไม่สนใจหันกลับไปมองข้างหลัง หรือสนใจว่าใครอยู่ตามหลัง แต่เราตั้งใจแน่วแน่ต่อสิ่งที่อยู่เบื้องหน้า คือรางวัลจากสวรรค์ที่รอเราอยู่ ภาพนี้ชัดเจนราวกับเรามองเห็นนักวิ่งที่เพ่งสายตาไปยังเส้นชัย ใช้กล้ามเนื้อทุกส่วนและโน้มตัวไปข้างหน้า เพื่อให้ถึงหลักชัยนั้นให้ได้

`ทำไมในการดำเนินชีวิตกับองค์พระผู้เป็นเจ้า จึงเป็นสิ่งสำคัญที่เราจะไม่หันกลับไปมองอดีต อย่างน้อยก็ไม่มองบาปและความล้มเหลวของตนเอง แต่ให้มองไปข้างหน้าแทน มองไปยังสิ่งที่พระคริสต์ทรงสัญญาไว้แก่เราตอนนี้`