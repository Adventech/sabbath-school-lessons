---
title:  บุตรหัวปีเหนือสิ่งทรงสร้างทั้งปวง
date:   16/02/2026
---

ในพระคัมภีร์พันธสัญญาใหม่ คำว่า “บุตรชายหัวปี” และ “บุตรหัวปี” มักหมายถึงพระเยซูแทบทุกครั้ง (ดู ลูกา 2:7; โรม 8:29; ฮีบรู 1:6; วิวรณ์ 1:5) รวมถึงทั้งสองครั้งที่ปรากฏในพระธรรมโคโลสีด้วย อย่างไรก็ตาม แม้ในบางตอนที่คำนี้ถูกใช้กับบุคคลอื่น ก็ไม่ได้หมายถึงผู้ที่เกิดก่อนตามลำดับเวลาเสมอไป แนวคิดเรื่อง “บุตรหัวปี” ในพระคัมภีร์เน้นถึงความสัมพันธ์พิเศษระหว่างบุตรกับบิดา มากกว่าการเรียงลำดับการเกิด อีกทั้งยังมีหลายกรณีที่บุตรคนเล็กกลับมีบทบาทโดดเด่นกว่า เช่น อิสอัค ยาโคบ และโยเซฟ เป็นต้น

ดาวิด แม้จะเป็นบุตรคนสุดท้องในบรรดาพี่น้องทั้งแปดคน ก็ยังได้รับการเจิมให้เป็นกษัตริย์ (1 ซามูเอล 16:10-13) และพระเจ้าตรัสผ่านผู้ประพันธ์สดุดีว่า “และเราจะให้เขาเป็นบุตรหัวปี สูงที่สุดในบรรดาพระราชาแห่งแผ่นดินโลก” (สดุดี 89:27) พระองค์ยังตรัสกับโมเสสว่า “คนอิสราเอลเป็นบุตรชายของเรา บุตรหัวปีของเรา ” (อพยพ 4:22) ดังนั้น ในความหมายเช่นนี้ คำว่า “บุตรหัวปี” จึงสื่อถึง ความเป็นที่หนึ่งในด้านของความยิ่งใหญ่

`อ่าน โคโลสี 1:15-17 อะไรคือเหตุผลที่อัครทูตเปาโลให้ไว้ว่า เหตุใดพระเยซูจึงทรงถูกเรียกว่า “บุตรหัวปีเหนือทุกสิ่งที่ทรงสร้าง”`

เป็นที่ชัดเจนว่า เปาโลไม่ได้หมายความว่าพระเยซูทรงเป็นสิ่งมีชีวิตแรกที่ถูกสร้างขึ้น ตรงกันข้าม ท่านได้ปฏิเสธความคิดนั้นอย่างสิ้นเชิง เปาโลกล่าวถึงสองครั้งในสองลักษณะที่แตกต่างกันว่า พระเยซูทรงเป็นผู้สร้างสรรพสิ่งทั้งปวง ทุกสิ่งถูกสร้างขึ้นโดยพระองค์และเพื่อพระองค์(โคโลสี 1:16) ทั้งสองกรณีนี้แสดงอย่างชัดเจนว่า พระเยซูทรงเป็นพระผู้กระทำการสร้างโดยตรง เป็นพระผู้ที่พระเจ้าทรงกระทำการสร้างผ่านทางพระองค์ (ดู เอเฟซัส 3:9; ยอห์น 1:1–3; วิวรณ์ 4:11)

ถ้อยคำของเปาโลในข้อนี้ครอบคลุมอย่างที่สุดเท่าที่จะเป็นไปได้ คำว่า “ทุกสิ่ง” หมายถึงทุกสิ่งอย่างแท้จริง ทั้งในเชิงพื้นที่ (ทั้งสิ่งที่อยู่ในสวรรค์และบนแผ่นดินโลก), ในเชิงภาวะการดำรงอยู่ (ทั้งสิ่งที่มองเห็นและสิ่งที่มองไม่เห็น), และในเชิงหน้าที่หรืออำนาจ (บัลลังก์, อาณาจักร, หัวหน้าผู้ครอง และอำนาจต่าง ๆ) ซึ่งคำชุดหลังนี้โดยทั่วไปหมายถึงเหล่าทูตสวรรค์ (ดู เอเฟซัส 3:10; 6:12) เพื่อมิให้เกิดความเข้าใจผิด เปาโลยังกล่าวเพิ่มเติมว่า พระเยซูทรงดำรงอยู่ก่อนทุกสิ่ง (โคโลสี 1:17) ถ้อยคำภาษากรีกที่ใช้ในที่นี้สามารถหมายถึงได้ทั้ง “ความเป็นก่อนในลำดับชั้น” และ “ความเป็นก่อนในเวลา” แต่จากการใช้ในพระธรรมของเปาโลตอนอื่น ๆ ทั้งหมด (เช่น 1 โครินธ์ 2:7; กาลาเทีย 1:17; เอเฟซัส 1:4) แสดงให้เห็นว่าหมายถึง ความเป็นก่อนในเวลา ซึ่งสื่อถึงการดำรงอยู่ ก่อนการทรงสร้างทุกสิ่งทั้งปวง ของพระคริสต์ผู้ทรงเป็นนิรันดร์

อีกเหตุผลหนึ่งที่เปาโลกล่าวถึงความยิ่งใหญ่สูงสุดของพระเยซู คือ “ทุกสิ่งถูกยึดเข้าด้วยกันโดยพระองค์” (โคโลสี 1:17) คำภาษากรีกที่ใช้คือ synistēmi ซึ่งมีความหมายตามตัวว่า “นำมารวมกัน” หรือ “ทำให้เป็นหนึ่งเดียว” พระเยซูทรงเป็นศูนย์รวมและผู้ธำรงรักษาจักรวาลทั้งปวงไว้ให้คงอยู่ มิใช่เพียงเพราะบทบาทของพระองค์ในฐานะพระผู้สร้างเท่านั้น แต่ยังเพราะพระองค์ทรงเป็นพระผู้ไถ่ด้วย

`พระเจ้าผู้ทรงสร้างได้ทรงสิ้นพระชนม์เพื่อเรา แล้วมนุษย์อย่างเราจะเพิ่มเติมสิ่งใดเข้าไปในพระราชกิจนั้นได้อีกเล่า เหตุใดความคิดที่ว่าการกระทำของเราสามารถเพิ่มเติมสิ่งใดให้กับสิ่งที่พระคริสต์ทรงทำสำเร็จแล้วนั้น ถือเป็นการลบหลู่พระคุณของพระเจ้าอย่างยิ่ง`