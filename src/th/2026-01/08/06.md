---
title:  ทุกสิ่งคืนดีกับพระองค์
date:   19/02/2026
---

`อ่าน โคโลสี 1:19, 20 การคืนดีที่เกิดขึ้นผ่านทางกางเขนคืออะไร และมีความครอบคลุมเพียงใด`

เปาโลใช้ถ้อยคำภาษากรีกที่น่าสนใจอย่างยิ่งเพื่อสรุปคำอธิบายของเขาเกี่ยวกับพระเยซู โดยเชื่อมโยงกลับไปยังพระบิดาอย่างอ้อม ๆ ซึ่งได้รับการกล่าวถึงในโคโลสี 1:12 คือ ความเป็นพระเจ้าที่ครบบริบูรณ์ทั้งสิ้นดำรงอยู่ในพระกายของพระองค์ (เปรียบเทียบกับ โคโลสี 2:9) คำว่า “ความบริบูรณ์” นี้หมายถึงอะไร ยอห์นกล่าวถึงสิ่งเดียวกันนี้ว่าเป็นพระสิริของพระบิดา ซึ่ง “บริบูรณ์ด้วยพระคุณและความจริง” (ยอห์น 1:14)

อย่างไรก็ตาม เมื่อพิจารณาจากข้อความตอนนี้แล้ว “ความบริบูรณ์” นั้นมีความหมายลึกซึ้งและครอบคลุมอย่างยิ่ง ซึ่งรวมถึงความเป็นนิรันดร์และการดำรงอยู่ของพระเจ้า และรวมถึงฤทธานุภาพในการทรงสร้างและการทรงสร้างใหม่ที่ดำรงอยู่ในพระองค์ด้วย แต่ที่สำคัญที่สุด “ความบริบูรณ์” นี้เผยให้เห็นถึง พระปัญญาอันล้ำลึกของพระเจ้า ที่ทรงมีชัยเหนือบาปและความตาย ด้วยวิธีการที่เหนือความคาดคิดที่สุด นั่นคือไม้กางเขน พระองค์ทรงเปลี่ยนสิ่งที่น่าอับอายที่สุดให้กลายเป็นพยานแห่งความรักนิรันดร์ของพระองค์ต่อสิ่งทรงสร้างทั้งปวง “พระเจ้าทรงรักโลกดังนี้ คือได้ประทานพระบุตรองค์เดียวของพระองค์ เพื่อทุกคนที่วางใจในพระบุตรนั้นจะไม่พินาศ แต่มีชีวิตนิรันดร์” (ยอห์น 3:16)

หนทางเดียวที่จะเอาชนะบาปอย่างถาวรตลอดไป และให้ทุกสิ่งที่สามารถคืนดีกันได้กลับคืนดีกัน สรุปอยู่ในความจริงอันรุ่งโรจน์เพียงข้อเดียวนี้ นั่นคือ พระเจ้าทรงรัก พระองค์ทรงรักจักรวาล และทรงรักเรามากจน ทรงยอมเสี่ยงทุกสิ่งเพื่อช่วยเราให้รอด โดยผ่านทางการสิ้นพระชนม์ของพระคริสต์บนไม้กางเขน คำภาษากรีกที่แปลว่า “โลก” คือคำว่า “โคสมอส” (kosmos) ซึ่งมีความหมายครอบคลุมถึงทั้งจักรวาล เปาโลยังกล่าวถึงการสำแดงความรักนี้ในระดับสากลเช่นกัน ในบริบทของการติดตามพระคริสต์ว่า “เรากลายเป็นการแสดงที่ให้จักรวาล (kosmos) ทูตสวรรค์และมนุษย์ทั้งหลายมองดู ” (1 โครินธ์ 4:9)

“ด้วยความเศร้าสลดและความประหลาดใจ ชาวสวรรค์เฝ้ามองพระคริสต์แขวนอยู่บนไม้กางเขน... ด้วยชีวิตแห่งการกบฏทำให้ซาตานและทุกคนที่รวมเป็นหนึ่งเดียวกับมันนำตัวเองออกจากความเป็นหนึ่งเดียวกับพระเจ้าจนถึงขั้นที่การสถิตอยู่ของพระองค์จะเป็นดั่งเพลิงที่เผาผลาญสำหรับพวกเขา พระสิริของพระองค์ผู้ทรงเป็นความรักจะทำลายพวกเขา ในช่วงแรกเริ่มของความขัดแย้งครั้งยิ่งใหญ่ ทูตสวรรค์ไม่เข้าใจเรื่องนี้...

“แต่ไม่เป็นอย่างนั้นเมื่อความขัดแย้งครั้งยิ่งใหญ่จะสิ้นสุดลง ในเวลานั้น แผนการไถ่บาปได้เสร็จสิ้นสมบูรณ์แล้ว พระลักษณะนิสัยของพระเจ้าก็ถูกเปิดเผยออกมาต่อสิ่งที่ทรงสร้างทั้งปวงที่มีปัญญา...

“ในเวลานั้นเอง ทูตสวรรค์จะชื่นชมยินดีเมื่อมองดูกางเขนของพระผู้ช่วยให้รอด... พระคริสต์เองทรงเข้าพระทัยอย่างถ่องแท้ถึงผลของการเสียสละที่เกิดขึ้นที่คาลวารี ขณะอยู่บนไม้กางเขน เมื่อพระองค์ทอดพระเนตรไปภายภาคหน้าถึงเรื่องทั้งหมดนี้ พระองค์จึงทรงร้องขี้นมาว่า ‘สำเร็จแล้ว’ ” (เอลเลน จี. ไว้ท์, ผู้พึงปรารถนาของปวงชน, หน้า 760-764)