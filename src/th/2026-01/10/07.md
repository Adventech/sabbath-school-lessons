---
title:  ศึกษาเพิ่มเติม
date:   06/03/2026
---

เช่นเดียวกับในสมัยของเหล่าอัครทูต มนุษย์ได้พยายามใช้ธรรมเนียมและปรัชญามาทำลายความเชื่อในพระคัมภีร์ ปัจจุบันนี้ ศัตรูแห่งความชอบธรรมก็ยังคงใช้วิธีการในลักษณะเดียวกัน โดยพยายามชักนำจิตวิญญาณให้เข้าสู่เส้นทางที่ต้องห้าม เช่น การวิจารณ์พระคัมภีร์เชิงวิชาการขั้นสูง ทฤษฎีวิวัฒนาการ ลัทธิวิญญาณนิยม เทววิทยา และลัทธิเอกนิยม เพื่อพาวิญญาณของผู้คนให้หลงเดินไปในหนทางที่พระเจ้าไม่ทรงอนุญาต สำหรับหลายคน พระคัมภีร์ก็เปรียบเสมือนตะเกียงที่ไร้น้ำมัน เพราะพวกเขาได้หันความคิดของตนเข้าสู่แนวทางแห่งความเชื่อเชิงคาดเดา ซึ่งก่อให้เกิดความเข้าใจผิดและความสับสน การทำงานของ การวิจารณ์เชิงวิชาการขั้นสูงซึ่งมุ่งวิเคราะห์ คาดเดา และตีความใหม่ กำลังเป็นบ่อนทำลายความเชื่อในพระคัมภีร์ในฐานะการเปิดเผยจากพระเจ้า และกำลังปล้นเอาพลังแห่งพระวจนะของพระเจ้าที่จะชี้นำ ยกชู และสร้างแรงบันดาลใจให้กับชีวิตมนุษย์ ส่วนลัทธิวิญญาณนิยมก็สอนผู้คนนับไม่ถ้วนให้เชื่อว่า ความปรารถนาเป็นกฎสูงสุด เสรีภาพคือการทำตามใจ และมนุษย์ต้องรับผิดชอบต่อชีวิตของตนเองเท่านั้น”

“ผู้ติดตามพระคริสต์จะต้องเผชิญกับ ‘ถ้อยคำอันล่อลวง’ ซึ่งอัครทูตได้เตือนเหล่าผู้เชื่อในเมืองโคโลสีไว้แล้ว เขาจะต้องพบกับการตีความพระคัมภีร์ในแนวทางของลัทธิวิญญาณนิยม แต่เขาต้องไม่ยอมรับสิ่งเหล่านั้น เสียงของเขาควรดังก้องอย่างมั่นคงในการยืนยันถึงความจริงนิรันดร์ของพระคัมภีร์ โดยมีสายตาจับจ้องอยู่ที่พระคริสต์ เขาควรก้าวเดินอย่างมั่นคงไปบนเส้นทางที่ได้ถูกกำหนดไว้แล้ว โดยละทิ้งทุกแนวคิดที่ไม่สอดคล้องกับคำสอนของพระองค์ ความจริงของพระเจ้าควรเป็นหัวข้อแห่งการพิจารณาและการใคร่ครวญของเขา เขาควรมองว่าพระคัมภีร์คือเสียงของพระเจ้าที่ตรัสกับเขาโดยตรง ด้วยวิธีนี้เอง เขาจะค้นพบปัญญาจากพระเจ้า” (เอลเลน จี. ไว้ท์, กิจการของอัครทูต, หน้า 474, 475)

**คำถามเพื่อการอภิปราย:**

`คำกล่าวที่ว่า “ความเป็นพระเจ้าที่ครบบริบูรณ์ทั้งสิ้นดำรงอยู่ในพระกายของพระองค์” และพระองค์ทรง “เป็นศีรษะเหนือภูตผีที่ครอบครองและภูตผีที่มีอำนาจทั้งหมด” (โคโลสี 2:9, 10) หมายความว่าอย่างไร ศึกษาเพิ่มเติมจาก ยอห์น 1:1; ฮีบรู 1:3; 1 เปโตร 3:22`

`เราอาจเคยได้ยินบางคนนำ โคโลสี 2:14-16 มาใช้เป็นเหตุผลเพื่อคัดค้านการถือรักษาวันสะบาโตวันที่เจ็ด แล้วนอกจากประเด็นที่บทเรียนสัปดาห์นี้ได้กล่าวถึงแล้ว ยังมีปัญหาอื่นใดอีกบ้างที่เกิดขึ้นจากการใช้ข้อพระคัมภีร์เหล่านี้เพื่ออ้างว่าเราไม่จำเป็นต้องรักษาพระบัญญัติข้อที่สี่อีกต่อไป`

`คุณจะตอบสนองอย่างไรต่อผู้ที่ยืนยันว่าเรายังต้องรักษากฎหมายพิธีกรรมด้วย แม้ว่าการถือปฏิบัติเหล่านั้นอาจได้รับพระพรฝ่ายจิตวิญญาณหรือความเข้าใจทางหลักศาสนศาสตร์ได้บ้าง แต่ปัญหาใดบ้างที่เกิดขึ้นจากการยืนกรานว่าจำเป็นต้องรักษากฎหมายเหล่านั้น`

`นางเอลเลน จี. ไว้ท์. ได้เขียนไว้ข้างต้นว่า เราควรมองพระคัมภีร์ว่าเป็น “เสียงของพระเจ้าที่ตรัสโดยตรงกับเรา” เหตุใดเราจึงต้องระมัดระวังอย่างยิ่งต่อทุกสิ่งหรือทุกคนที่อาจทำให้ความเชื่อของเราในอำนาจและการดลใจของพระคัมภีร์ทั้งเล่มอ่อนแอลง แม้ในส่วนที่อาจทำให้เรารู้สึกไม่สบายใจ`