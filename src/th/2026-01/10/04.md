---
title:  ตรึงที่กางเขน
date:   03/03/2026
---

`อ่าน โคโลสี 2:11-15 เปาโลดูเหมือนกำลังต่อสู้กับประเด็นใดในตอนนี้`

เรามักเห็นข้อพระคัมภีร์เหล่านี้ โดยเฉพาะโคโลสี 2:14 ถูกนำมาใช้ในทางที่ผิด เพื่อโต้แย้งการถือรักษาวันสะบาโตวันที่เจ็ดบ่อยเพียงใด

เพื่อช่วยให้เข้าใจข้อพระคัมภีร์เหล่านี้ ชาวเซเว่นธ์เดย์แอ๊ดเวนตีสได้เสนอคำอธิบายหลักไว้สองแนวทาง แนวทางแรกมองว่า “ลายลักษณ์อักษร” ที่ถูกตรึงไว้บนกางเขนนั้น หมายถึงรายการข้อกล่าวหาที่ “ต่อสู้และขัดขวางเรา” คล้ายกับข้อความที่ปีลาตเขียนแขวนไว้บนไม้กางเขนของพระเยซู (มัทธิว 27:37; ยอห์น 19:19-20) อีกแนวทางหนึ่งคือ บัญญัติพิธีกรรมซึ่งโมเสสเป็นผู้บันทึกไว้ (ดู เฉลยธรรมบัญญัติ 31:24-26) ได้ถูกตรึงไว้บนกางเขนแล้ว

เมื่อเราพิจารณาข้อนี้ในบริบทที่กว้างขึ้น จะเห็นได้อย่างชัดเจนว่าข้อความนี้กำลังกล่าวถึงกฎหมายพิธีกรรมอย่างแน่นอน

เปาโลยังกล่าวถึง “พิธีเข้าสุหนัตที่ไม่ได้ทำด้วยมือมนุษย์ ” (โคโลสี 2:11) ซึ่ง “เป็นเรื่องของจิตใจ” (โรม 2:28-29; เทียบกับ เฉลยธรรมบัญญัติ 30:16) ซึ่งตรงกันข้ามอย่างชัดเจนกับการเข้าสุหนัตทางเนื้อหนัง ซึ่งเป็นหนึ่งในข้อกำหนดสำคัญที่สุดของกฎหมายพิธีกรรม (เลวีนิติ 12:3; เทียบกับ อพยพ 12:48)

จากนั้นเปาโลได้เชื่อมโยงการเปลี่ยนแปลงภายในนี้กับ “การขจัดเนื้อหนังบาป” และกับพิธีบัพติศมาโดยการจุ่มน้ำ โดยทางบัพติศมา เราได้แสดงออกถึงการเป็นหนึ่งเดียวกับการสิ้นพระชนม์และการเป็นขึ้นมาจากความตายของพระคริสต์ (โคโลสี 2:11-12)

ประสบการณ์แห่งการกลับใจใหม่นี้ถูกเปรียบเทียบกับการที่เราเคย “ตายแล้วเนื่องด้วยการละเมิดทั้งหลาย” และได้ถูกทำให้ “มีชีวิต” ร่วมกับพระคริสต์ ผู้ทรง “อภัยการละเมิดทั้งหลายของเรา” (โคโลสี 2:13)

คำว่า “ข้อบัญญัติ” (โคโลสี 2:14. KJV) หมายถึงกฎหรือกฤษฎีกาทางกฎหมาย ไม่ว่าจะเป็นทางโลก (ลูกา 2:1; กิจการ 17:7) หรือทางศาสนา (กิจการ 16:4) คำภาษากรีกคำนี้ปรากฏในงานเขียนของเปาโลเพียงอีกครั้งเดียว โดยหมายถึงกฎหมายพิธีกรรม ซึ่งเป็นเสมือนกำแพงกั้นกลางระหว่างชาวยิวและคนต่างชาติ (เอเฟซัส 2:14-15)

เนื่องจากเปาโลได้กล่าวถึงการอภัยบาปและการเปลี่ยนแปลงภายใน ซึ่งแสดงออกผ่านพิธีบัพติศมาไปแล้ว จึงไม่จำเป็นที่เขาจะย้อนกลับไปกล่าวเรื่องเดิมอีกครั้ง โดยใช้อุปมาใหม่ที่ไม่ปรากฏในพระคัมภีร์ส่วนอื่น ๆ แต่ดูเหมือนว่าเปาโลกำลังเน้นประเด็นเดียวกับที่กล่าวไว้ในพระธรรมเอเฟซัส นั่นคือ ผู้เชื่อชาวต่างชาติในเมืองโคโลสีไม่จำเป็นต้องกังวลเกี่ยวกับการถือรักษากฎหมายพิธีกรรม รวมถึงการเข้าสุหนัต หรือกฎแห่งความบริสุทธิ์ที่มาพร้อมกับข้อกำหนดเหล่านั้น (เทียบกับ กิจการ 10:28, 34-35)

ชัดเจนว่า เปาโลไม่ได้หมายความว่าพระบัญญัติสิบประการถูกตรึงไว้บนกางเขน เพราะในตอนอื่น ๆ เขาได้กล่าวไว้อย่างชัดเจนว่า บาปคือการละเมิดพระบัญญัติสิบประการ (โรม 7:7)