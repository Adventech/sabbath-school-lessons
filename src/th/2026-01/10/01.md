---
title:  บริบูรณ์ในพระคริสต์
date:   28/02/2026
---

### อ่านข้อพระคัมภีร์สำหรับบทเรียนสัปดาห์นี้

โคโลสี 2; ฮีบรู 7:11; อิสยาห์ 61:3; 1 โครินธ์ 3:6; เฉลยธรรมบัญญัติ 31:24-26; โรม 2:28, 29; โรม 7:7

> <p>ข้อควรจำ</p>
> “เพราะฉะนั้นอย่าให้ใครพิพากษาท่านทั้งหลายในเรื่องการกิน การดื่ม ในเรื่องเทศกาล หรือวันต้นเดือน หรือวันสะบาโต สิ่งเหล่านี้เป็นเพียงเงาของสิ่งที่มาในภายหลัง แต่ตัวจริงคือพระคริสต์” (โคโลสี 2:16, 17)

คุณเคยถูกถามไหมว่า เหตุใดคุณจึงถือรักษาวันสะบาโต บางทีแม้แต่ข้อควรจำของสัปดาห์นี้ก็อาจถูกหยิบยกมาใช้เป็น “หลักฐาน” เพื่อโตแย้งในเรื่องนี้ด้วยเช่นกัน อย่างไรก็ตาม ข้อพระคัมภีร์ดังกล่าวไม่ได้กล่าวถึงพระบัญญัติข้อที่สี่ แต่เป็นการตอบโต้คำสอนที่ผิด ซึ่งมีบางคนในคริสตจักรกำลังเผยแพร่อยู่ในขณะนั้น คำสอนที่ผิดเหล่านั้นคืออะไร

ประการแรก คำสอนเทียมเท็จนั้นถูกอธิบายว่าเป็น “หลักปรัชญา,” “ธรรมเนียมของมนุษย์,” “หลักการต่าง ๆ ที่เป็นของโลก,” และ “ไม่ใช่ตามพระคริสต์” (โคโลสี 2:8, KJV)

นอกจากนี้ คำสอนเทียมเท็จเหล่านั้นยังเกี่ยวข้องกับการเข้าสุหนัตและการถือเทศกาลของชาวยิว (โคโลสี 2:11, 16) รวมทั้งพิธีชำระให้บริสุทธิ์และกฎระเบียบต่าง ๆ ที่เกี่ยวข้องกับอาหาร (โคโลสี 2:16, 21) อีกทั้งยังรวมถึงการนมัสการทูตสวรรค์ หรือความพยายามที่จะเลียนแบบการนมัสการของทูตสวรรค์ด้วย (โคโลสี 2:18)

และสุดท้าย คำสอนเหล่านั้นตั้งอยู่บน “กฎเกณฑ์และคำสอนของมนุษย์ ” และอาจเกี่ยวข้องกับการปฏิบัติแบบทรมานตน (โคโลสี 2:22, 23)

ครูผู้สอนเทียมเท็จเหล่านี้อาจดูเคร่งศาสนาและจริงใจ แต่พวกเขากลับเข้าใจข่าวประเสริฐอย่างผิดเพี้ยนไป สัปดาห์นี้เราจะได้เรียนรู้เหตุผลว่าทำไมเป็นเช่นนั้น และจะได้เห็นด้วยว่าข้อควรจำในสัปดาห์นี้ไม่ได้กล่าวถึงการถือรักษาวันสะบาโตวันที่เจ็ดเลย