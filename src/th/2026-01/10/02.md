---
title:  ปัญญาและความรู้ของพระเจ้า
date:   01/03/2026
---

โยบได้ถามว่า “แต่จะพบปัญญาได้ที่ไหน และความเข้าใจอยู่ที่ไหน” (โยบ 28:12) ส่วนเปาโลได้ตอบว่า ปัญญานั้นอยู่ในพระคริสต์ “คลังสติปัญญาและความรู้ทุกอย่างซ่อนอยู่ในพระองค์” (โคโลสี 2:3; เทียบกับ 1 โครินธ์ 1:30) หากเรามีพระคริสต์ เราก็มีทุกสิ่ง แม้กระทั่ง “บริบูรณ์ในด้านความเข้าใจ” ถึงจุดประสงค์ของชีวิต (โคโลสี 2:2) เพราะโดยทางพระองค์ ความล้ำลึกแห่งพระเจ้า ซึ่งรวมถึงแผนการแห่งความรอดทั้งสิ้น ได้ถูกเปิดเผยแล้ว

`อ่าน โคโลสี 2:1-7 เป้าหมายของเปาโลในการเขียนจดหมายฉบับนี้คืออะไร`

คำภาษากรีกว่า paraklēthōsin หมายถึง “ได้รับการหนุนใจ” หรือ “ได้รับความเข้มแข็งขึ้น” (โคโลสี 2:2) ความปรารถนาของเปาโลไม่เพียงเพื่อช่วยให้เหล่าผู้เชื่อในเมืองโคโลสีสามารถแยกแยะคำสอนเทียมเท็จได้เท่านั้น แต่ยังเพื่อให้พวกเขามีความเป็นหนึ่งเดียวกันในความรักของคริสเตียนด้วย รูปประโยคของคำกริยาทั้งสองที่เปาโลใช้ แสดงถึงความมั่นใจของเขาว่า จดหมายฉบับนี้จะสามารถบรรลุผลตามที่เขาตั้งใจไว้

อย่างไรก็ตาม เปาโลได้กล่าวชื่นชมพวกเขาในเรื่อง “อยู่กันอย่างเรียบร้อย และเห็นความเชื่อมั่นคงของพวกท่านในพระคริสต์” (โคโลสี 2:5)

คำภาษากรีกว่า taxis ซึ่งแปลว่า “เรียบร้อย” (ระเบียบ) นั้น ในพันธสัญญาใหม่ถูกใช้กล่าวถึงลำดับชั้นของปุโรหิตในเชื้อสายของอาโรน (ลูกา 1:8; ฮีบรู 7:11) และของเมลคีเซเดค (ฮีบรู 5:6, 10; 6:20; 7:11, 17) แต่เปาโลได้นำคำนี้มาใช้ในความหมายของ “ระเบียบ” ภายในคริสตจักร (1 โครินธ์ 14:40) รวมถึงในข้อนี้ด้วย บางครั้งผู้คนมีแนวโน้มที่จะมองว่าระเบียบและการจัดองค์กรของคริสตจักรเป็นเพียงโครงสร้างทางศาสนจักร ที่ซึ่งไม่มีความสำคัญในเชิงหลักความเชื่อ

แต่โดยการวางแนวทางแห่งความเหมาะสมในการนมัสการ (เช่นใน 1 โครินธ์ 11) และการกำหนดหลักเกณฑ์การคัดเลือกผู้ปกครองและมัคนายก (1 ทิโมธี 3; ทิตัส 1) เปาโลได้ระมัดระวังอย่างยิ่งในการธำรงรักษาความเป็นระเบียบภายในคริสตจักร ผ่านมาตรการเหล่านี้เอง พระปัญญาของพระเจ้าและคำสอนในพระคัมภีร์จึงได้รับการรักษาไว้และเผยแพร่สืบต่อไป

ผลจากคำสอนที่ถูกต้องที่ชาวโคโลสีได้รับจากเพื่อนร่วมพันธกิจของเปาโล ทำให้พวกเขามี “ความมั่นคง” ในความเชื่อ ความเชื่อนี้ไม่อาจถูกสั่นคลอนได้ เพราะตั้งอยู่บนรากฐานอันมั่นคงแห่งพระคัมภีร์ และหากพวกเขายังคงยึดมั่นในความจริงนั้นไว้ ก็จะช่วยปกป้องพวกเขาจากคำสอนที่ผิดเพี้ยนที่เหล่าผู้สอนเทียมเท็จกำลังเผยแพร่ออกไป

`คุณมีประสบการณ์อย่างไรเกี่ยวกับความจำเป็นของการมี “ระเบียบ” ในชีวิตฝ่ายจิตวิญญาณของคุณเอง`