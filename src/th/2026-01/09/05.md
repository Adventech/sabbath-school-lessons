---
title:  การเปิดเผยความล้ำลึกแห่งพระเจ้า
date:   25/02/2026
---

`อ่าน โคโลสี 1:26, 27 เปาโลกล่าวถึง “ความล้ำลึก” สองครั้ง ความล้ำลึกนั้นคืออะไร`

ในอีกตอนหนึ่ง เปาโลกล่าวถึง “ความล้ำลึกของพระเจ้า” ซึ่งหมายถึงพระประสงค์นิรันดร์ของพระองค์ที่ “ทรงกำหนดไว้ก่อนปฐมกาล เพื่อการรับศักดิ์ศรีของเรา” (1 โครินธ์ 2:7) และได้เปิดเผยผ่านทางแผนการแห่งความรอด เปโตรกล่าวถึงความจริงข้อนี้ว่าเป็นสิ่งที่บรรดาผู้เผยพระวจนะได้พยากรณ์ไว้ และเป็นสิ่งซึ่ง “พวกทูตสวรรค์ปรารถนาจะได้ดู”(1 เปโตร 1:10-12) แผนการนี้ได้ถูกกำหนดไว้ “ก่อนทรงสร้างโลก” (1 เปโตร 1:20) และ “ได้ปิดบังไว้ตั้งแต่โบราณกาล” (โรม 16:25) อย่างไรก็ตาม โดยผ่านทางชีวิต การสิ้นพระชนม์ และการเป็นขึ้นจากความตายของพระคริสต์ ความล้ำลึกนี้ก็ได้ถูกเปิดเผยแล้ว (2 โครินธ์ 3:14)

**ข้อพระคัมภีร์ต่อไปนี้ที่กล่าวถึงความล้ำลึกของพระเจ้า ช่วยเปิดเผยให้เห็นแง่มุมต่าง ๆ ของแผนการแห่งความรอดอย่างไร**

`เอเฟซัส 1:7-10`

`เอเฟซัส 3:3-6`

ในที่สุด “ทุกสิ่ง” ทั้งในสวรรค์และบนแผ่นดินโลกจะถูกรวมเข้าไว้ในความเป็นหนึ่งเดียวที่สมบูรณ์ในพระคริสต์ นี่เองคือหัวใจของคำอธิษฐานของพระคริสต์ในยอห์นบทที่ 17 วิธีการที่สิ่งนี้จะเกิดขึ้นได้นั้น เดิมเป็นความล้ำลึก แต่บัดนี้ได้ถูกเปิดเผยแล้วผ่านทางข่าวประเสริฐ

เหตุใดพระเจ้าจึงทรงรักเรามากถึงเพียงนั้น ถึงกับประทานพระเยซู ผู้ทรงเป็นสมบัติล้ำค่าที่สุดแห่งสวรรค์ เพื่อความรอดของเรา จะเป็นเรื่องที่เราจะศึกษาตลอดชั่วนิรันดร์ แต่สิ่งที่เรารู้แน่นอนคือ พระคริสต์ “สิ้นพระชนม์เพื่อทุกคน เพื่อบรรดาคนที่มีชีวิตอยู่จะไม่อยู่เพื่อตัวเองอีกต่อไป แต่จะอยู่เพื่อพระองค์ที่สิ้นพระชนม์ และทรงเป็นขึ้นมาเพราะเห็นแก่เขาทั้งหลาย” (2 โครินธ์ 5:15) ด้วยเหตุนี้ ทุกคนที่เชื่อในพระคริสต์ ทั้งชาวยิวและคนต่างชาติ ต่างก็ได้รับส่วนในพระสัญญาของพระเจ้าผ่านทางข่าวประเสริฐอย่างเท่าเทียมกัน และถูกรวมเข้าเป็นกายเดียว คือคริสตจักร

“พระคริสต์สถิตในพวกท่าน” (โคโลสี 1:27) หมายถึงการที่พระคริสต์ทรงสถิตอยู่ในใจโดยความเชื่อ (เอเฟซัส 3:17; เปรียบเทียบกับ กาลาเทีย 2:20) ความสัมพันธ์ฝ่ายจิตวิญญาณอันแน่นแฟ้นกับพระคริสต์นี้ ทำให้ผู้เชื่อสามารถ “นั่งด้วยกันกับพระองค์ในสวรรคสถาน” ได้แม้ในเวลานี้ (เอเฟซัส 2:6) และได้ลิ้มรส “ฤทธิ์เดชแห่งยุคที่จะมาถึงนั้น” (ฮีบรู 6:5) โดยการทรงสถิตของพระคริสต์ในชีวิตของเรา พระองค์กำลังเริ่มรวมเราเข้ากับสวรรค์แล้วในขณะนี้ เป็นข่าวประเสริฐที่ทำงานอยู่ในจิตใจของผู้เชื่อ ซึ่งทำให้เรา “สามารถมีส่วนในมรดกของธรรมิกชนในความสว่าง” (โคโลสี 1:12)