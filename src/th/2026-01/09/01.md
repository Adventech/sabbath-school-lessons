---
title:  การคืนดีและความหวัง
date:   21/02/2026
---

### อ่านข้อพระคัมภีร์สำหรับบทเรียนสัปดาห์นี้

โคโลสี 1:21-29; เอเฟซัส 5:27;

เอเฟซัส 3:17; โรม 8:18; เอเฟซัส 1:7-10; เอเฟซัส 3:3-6; สุภาษิต 14:12

> <p>ข้อควรจำ</p>
> “พระเจ้าทรงทำพระองค์ผู้ทรงไม่มีบาปให้บาป เพราะเห็นแก่เรา เพื่อเราจะได้เป็นคนชอบธรรมของพระเจ้าทางพระองค์” (2 โครินธ์ 5:21)

เปาโลยังคงกล่าวต่อเนื่องถึงหัวข้อเรื่องการคืนดี ซึ่งมีการเน้นไว้อย่างชัดเจนในโคโลสี 1:20 (ดูบทเรียนที่ 8 วันพฤหัสบดี) โดยในข้อก่อนหน้านั้น เปาโลได้กล่าวถึงการคืนดีในขอบเขตระดับจักรวาล ส่วนในข้อถัดมา เขาได้หันมากล่าวถึงมุมมองในระดับส่วนตัวและเฉพาะบุคคล โดยทางการสิ้นพระชนม์ของพระเยซูบนไม้กางเขน พระองค์ได้ทรงกระทำให้การคืนดีสำเร็จสำหรับทุกสิ่งและทุกคน โดยเฉพาะอย่างยิ่งสำหรับมนุษย์ ที่เคยถูกแยกออกจากพระเจ้าด้วยบาป แต่บัดนี้ โดยทางพระเยซูคริสต์ มนุษย์ได้กลับมาคืนดีกับพระเจ้าอีกครั้งโดยความเชื่อในพระองค์

กระบวนการแห่งการคืนดีในระดับบุคคล ได้ถูกเปิดเผยไว้อย่างชัดเจนในข้อควรจำของสัปดาห์นี้ เช่นเดียวกับการคืนดีในระดับจักรวาล การคืนดีส่วนบุคคลก็เกิดขึ้นได้โดยทางการสิ้นพระชนม์ของพระคริสต์ ในระดับส่วนบุคคล ไม้กางเขนมิได้เป็นเพียงสัญลักษณ์เท่านั้น แต่เป็นความจริงที่ทรงพลังและมีชีวิต ที่ซึ่งความรักของพระเจ้าสามารถเปลี่ยนแปลงชีวิตมนุษย์ได้อย่างแท้จริง เมื่อพวกเขาได้ยินข่าวประเสริฐและเปิดใจรับพระคริสต์ ผู้ทรงเป็นความหวังแห่งพระสิริเข้ามาในชีวิตของตน

เปาโลยังกล่าวถึง “ความล้ำลึกที่ซ่อนไว้หลายยุคและหลายชั่วอายุคน” (โคโลสี 1:26) คำว่า “ความล้ำลึก” (mystery) นี้หมายถึงอะไร และมีความหมายอย่างไรทั้งในระดับส่วนบุคคลและระดับจักรวาล อีกทั้ง “ความล้ำลึก” นี้มีความสัมพันธ์อย่างไรกับข่าวประเสริฐที่เปาโลได้ประกาศด้วยใจร้อนรน