---
title:  คืนดีจากการทำชั่ว
date:   22/02/2026
---

`อ่าน โคโลสี 1:21, 22 เปาโลกำลังกล่าวถึงสิ่งใดเมื่อพูดถึง การตัดขาด และ การเป็นศัตรู และผลลัพธ์สุดท้ายที่คาดหวังจากการสิ้นพระชนม์ของพระคริสต์คืออะไร (ดูเพิ่มเติมใน เอเฟซัส 5:27)`

เปาโลมักวาดภาพมนุษย์ในสภาพที่มืดมนอยู่เสมอ โดยเฉพาะอย่างยิ่งเมื่อมนุษย์ที่ตัดขาดจากความชอบธรรมที่มีในพระคริสต์ และหลังจากเวลาผ่านมากว่าสองพันปี ใครเล่าจะโต้แย้งความจริงข้อนี้ได้ ครั้งหนึ่งมีคนเคยกล่าวไว้ว่า คำสอนของศาสนาคริสต์เพียงข้อเดียวที่ไม่จำเป็นต้องยึดถือตามความเชื่อ ก็คือความบาปของมนุษยชาติ

อย่างไรก็ตาม นับตั้งแต่บาปได้เข้ามาในโลก พระเจ้าได้ทรงเป็นฝ่ายริเริ่มในการคืนดีกับเราผู้เป็นคนบาปหนาให้กลับมาหาพระองค์ กล่าวคือ ตั้งแต่แรกเริ่ม พระเจ้าทรงกระทำการเพื่อแก้ปัญหาแห่งบาป แม้ว่าวิธีแก้นั้นจะต้องแลกด้วยการสิ้นพระชนม์ของพระองค์เองบนไม้กางเขน

ในสวนเอเดน พระองค์ได้ทรงเรียกหาอาดัม ผู้เป็นผลงานชิ้นเอกแห่งการทรงสร้างของพระองค์ว่า “เจ้าอยู่ที่ไหน?” (ปฐมกาล 3:9) และจนถึงทุกวันนี้ พระองค์ยังคงทรงตามหาลูกแกะที่หลงหาย คือเราแต่ละคน พระองค์ทรงเสาะหาเราทีละคน และทรงมีแผนการอันสมบูรณ์แบบที่จะเข้าถึงเรา โดยทรงนำพระสัญญาแห่งข่าวประเสริฐที่เริ่มต้นตั้งแต่ปฐมกาล 3:15 มาประยุกต์ใช้ นั่นคือ การทรงวางความเป็นศัตรูระหว่างเรากับซาตาน

บางครั้ง ข่าวประเสริฐถูกทำให้ซับซ้อนและกลายเป็นทฤษฎีเสีย จนแทบไม่เหลือความหมายในทางปฏิบัติสำหรับชีวิตในศตวรรษที่ยี่สิบเอ็ด แต่แท้จริงแล้ว ข่าวประเสริฐนั้นเรียบง่ายและตรงไปตรงมาอย่างยิ่ง

**ข่าวประเสริฐมีอยู่สามส่วนคือ**

ประการแรก เนื่องจากเราหมดหนทางที่จะช่วยตนเองให้รอดได้ พระเยซูจึงเสด็จมาและสิ้นพระชนม์เพื่อชำระบาปของเรา (โรม 5:6-8)

ประการที่สอง โดยการยอมรับการสิ้นพระชนม์ของพระองค์ว่าเป็นของเราเอง ผ่านทางความเชื่อ การกลับใจ และบัพติศมา เราจึงได้รับความชอบธรรมและได้รับการปลดปล่อยจากการถูกพิพากษาเพราะบาป (โรม 5:9-11; 6:6, 7)

ประการที่สาม ชีวิตที่เรามีอยู่ในตอนนี้ เป็นผลจากการที่เราได้เป็นหนึ่งเดียวกับพระคริสต์ ได้สัมผัสฤทธานุภาพแห่งการทรงสร้างใหม่ของพระองค์ และการดำรงชีวิตของพระองค์ภายในเรา (2 โครินธ์ 5:17-21; กาลาเทีย 2:20)

สิ่งเหล่านี้ไม่จำเป็นต้องเกิดขึ้นเป็นลำดับขั้นหรือเหตุการณ์ที่แยกจากกัน แต่สามารถเกิดขึ้นพร้อมกันได้ทันทีที่เราพร้อมเปิดใจรับพระเยซูเข้ามาในชีวิต และสามารถเกิดขึ้นใหม่ได้ทุกวัน เมื่อเราอุทิศตนถวายแด่พระองค์ในทุกเช้า ไม่ว่าเราแต่ละคนจะมีประสบการณ์แห่งการทรงช่วยให้รอดของพระคริสต์แตกต่างกันเพียงใด รากฐานของความรอดก็ยังคงตั้งอยู่บนการสิ้นพระชนม์ของพระเยซูเสมอ และนั่นคือสิ่งที่เราต้องหวนกลับไประลึกอยู่เสมอ

`เมื่อคุณมองดูตัวเอง ทั้งลักษณะนิสัยและส่วนลึกที่สุดภายในใจ ภาพที่เห็นนั้นบอกอะไรแก่คุณเกี่ยวกับความจำเป็นที่คุณต้องมีกางเขนของพระคริสต์`