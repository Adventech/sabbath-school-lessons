---
title:  แผนการนิรันดร์ของพระเจ้า
date:   24/02/2026
---

`อ่าน โคโลสี 1:24, 25 เปาโลกล่าวถึงการทนความทุกข์ยากเพื่อเห็นแก่พระคริสต์ไว้อย่างไร`

แม้ว่าเปาโลจะเขียนจดหมายถึงชาวโคโลสีขณะที่ถูกกักบริเวณในกรุงโรม แต่อาจกล่าวได้ว่า ความทุกข์ยากที่สุดของเขา คือการไม่สามารถออกไปทำพันธกิจอย่างแข็งขันจากเมืองหนึ่งไปยังอีกเมืองหนึ่ง หรือจากบ้านหนึ่งไปยังอีกบ้านหนึ่งได้ดังเช่นที่เคยทำมาก่อน (กิจการ 20:20) ความทุกข์เหล่านี้ ซึ่งพระคริสต์ได้ทรงเตือนไว้ล่วงหน้าแล้ว (มัทธิว 24:9; ยอห์น 16:33) “ไม่ควรจะเอาไปเปรียบกับศักดิ์ศรีซึ่งจะเผยให้แก่เราในอนาคต” (โรม 8:18) นี่คือภาพรวมที่ยิ่งใหญ่กว่า และเช่นเดียวกับที่เปาโลได้เขียนถึงคริสเตียนในเมืองฟีลิปปี เขากล่าวกับชาวโคโลสีเช่นกันว่า เขาชื่นชมยินดีท่ามกลางความทุกข์เหล่านี้ เพราะเป็นไปเพื่อประโยชน์ของพวกเขา (โคโลสี 1:24)

เปาโลอาจถูกจองจำอยู่ในคุก แต่ “พระวจนะของพระเจ้านั้นไม่อาจถูกล่ามโซ่ไว้ได้” (2 ทิโมธี 2:9) ระหว่างที่เขาถูกกักบริเวณอยู่นั้น ได้มีการเขียนจดหมายฝากถึงชาวฟีลิปปี เอเฟซัส และฟีเลโมนขึ้น ต่อมาเมื่อเขาได้รับการปล่อยตัว พระเจ้าทรงดลใจให้เขาเขียนคำตักเตือนสำคัญต่าง ๆ ซึ่งบันทึกไว้ใน 1 ทิโมธีและทิตัส และในช่วงที่เขาถูกจองจำครั้งสุดท้ายในเรือนจำ ณ กรุงโรม เขาได้เขียน 2 ทิโมธีขึ้นอีกฉบับ กล่าวโดยสรุป ปีสุดท้ายในชีวิตของเปาโลกลายเป็นช่วงเวลาแห่งโอกาสให้เขาได้เขียนจดหมายจำนวนมาก ซึ่งกลายเป็นส่วนสำคัญของพันธสัญญาใหม่ และอาจรวมถึงพระธรรมฮีบรูด้วย

แผนการนิรันดร์ของพระเจ้าได้ทรงวางไว้ล่วงหน้าสำหรับสิ่งเหล่านี้และยิ่งกว่านั้นอีก คำภาษากรีกที่เปาโลใช้ในโคโลสี 1:25 ซึ่งโดยทั่วไปแปลว่า “การเป็นผู้ดูแล (stewardship)” คือคำว่า oikonomia เมื่อใช้ในความหมายจำกัด (เช่นใน 1 ทิโมธี 1:4) หมายถึง “วิธีการที่พระเจ้าทรงจัดระเบียบสิ่งต่าง ๆ” (Luke Timothy Johnson, The First and Second Letters to Timothy [New York: Doubleday, 2001], p. 164) ซึ่งรวมถึงหน้าที่ของเปาโลในฐานะอัครทูตด้วย แต่ในความหมายที่กว้างกว่า คำนี้ครอบคลุมถึงการจัดเตรียมทุกประการที่พระเจ้าทรงกระทำไว้ในแผนการแห่งความรอด พันธกิจของเปาโล อัครทูตคนอื่น ๆ และแม้แต่พวกผู้เผยพระวจนะในพันธสัญญาเดิม (เอเฟซัส 2:20; 3:5) รวมถึงโมเสส ต่างก็ถูกกำหนดไว้ให้ปฏิบัติ “ตามภารกิจที่พระเจ้าทรงมอบให้” (โคโลสี 1:25) ทั้งหมดนี้เชื่อมโยงกับแผนการอันศักดิ์สิทธิ์ของพระองค์

แม้ว่าเราจะได้ศึกษาประเด็นนี้อย่างละเอียดมากขึ้นในบทเรียนวันพรุ่งนี้ แต่ในขณะนี้ก็น่าสังเกตว่า เปาโลตระหนักดีว่าพันธกิจของตนเป็นเพียงส่วนเล็ก ๆ ในแผนการอันยิ่งใหญ่และยาวนานของพระเจ้า ซึ่งได้เริ่มดำเนินการมาตั้งแต่ “ตั้งแต่เริ่มสร้างโลก” (มัทธิว 13:35; เอเฟซัส 1:4)

`ลองพิจารณาชีวิตของคุณเอง การตัดสินใจที่คุณทำ ไม่ว่าจะเรื่องใหญ่หรือเรื่องเล็ก อาจมีส่วนสอดคล้องกับแผนการอันยิ่งใหญ่ของพระเจ้าได้อย่างไร เราจะรู้ได้อย่างไรว่าการตัดสินใจใดเป็นเพียง “เรื่องเล็ก ๆ” บางครั้งสิ่งที่ดูเหมือนเล็กน้อยในวันนี้ อาจก่อให้เกิดผลกระทบอันยิ่งใหญ่ซึ่งจะปรากฏให้เห็นชัดเจนในวันข้างหน้าได้อย่างไร`