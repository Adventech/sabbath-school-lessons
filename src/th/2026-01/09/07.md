---
title:  ศึกษาเพิ่มเติม
date:   27/02/2026
---

เราไม่มีความชอบธรรมใด ๆ ในตนเองที่จะสามารถปฏิบัติตามพระบัญญัติของพระเจ้าได้ แต่พระคริสต์ได้ทรงจัดเตรียมหนทางแห่งความรอดไว้ให้แล้ว... หากคุณมอบชีวิตของคุณแด่พระองค์ และยอมรับพระองค์เป็นพระผู้ช่วยให้รอด แม้ชีวิตของคุณจะเคยเต็มไปด้วยบาปเพียงใดก็ตาม เพื่อเห็นแก่พระองค์ คุณจะได้รับการนับว่าชอบธรรม พระลักษณะของพระคริสต์จะยืนแทนลักษณะของคุณ และคุณจะได้รับการยอมรับต่อพระพักตร์พระเจ้า เสมือนว่าคุณไม่เคยทำบาปเลย

“ยิ่งไปกว่านั้น พระคริสต์ทรงเปลี่ยนแปลงจิตใจ พระองค์ทรงประทับอยู่ในใจของคุณโดยความเชื่อ คุณต้องรักษาความสัมพันธ์นี้กับพระคริสต์ไว้ด้วยความเชื่อ และด้วยการมอบถวายเจตจำนงของคุณแด่พระองค์อย่างต่อเนื่อง และตราบใดที่คุณยังทำเช่นนี้อยู่ พระองค์จะทรงกระทำกิจภายในคุณ ทั้งให้ปรารถนาและกระทำตามพระประสงค์อันดีของพระองค์

“ดังนั้น เราจึงไม่มีสิ่งใดในตนเองที่จะอวดอ้างได้เลย และไม่มีเหตุผลใดที่จะยกย่องตนเอง ความหวังเพียงสิ่งเดียวของเราคือความชอบธรรมของพระคริสต์ที่ทรงประทานแก่เรา และความชอบธรรมที่พระวิญญาณของพระองค์ทรงกระทำภายในเราและผ่านทางเรา” (เอลเลน จี. ไว้ท์, เคล็ดลับแห่งความสุข, หน้า 62, 63)

“ความสว่างที่ข้าพเจ้าได้รับนั้นชัดเจนยิ่งนักว่า จะมีหลายคนแยกตัวออกไปจากเรา เพราะหันไปใส่ใจต่อวิญญาณล่อลวงและคำสอนของมาร องค์พระผู้เป็นเจ้าทรงปรารถนาให้ทุกจิตวิญญาณที่อ้างว่าตนเชื่อในความจริงนั้น มีความรู้ความเข้าใจอย่างชาญฉลาดว่าความจริงคืออะไร” (เอลเลน จี. ไว้ท์, Evangelism, หน้า 363)

**คำถามเพื่อการอภิปราย:**

`อ่านข้อควรจำของบทนี้อีกครั้งว่า “พระเจ้าทรงทำพระองค์ผู้ทรงไม่มีบาปให้บาป เพราะเห็นแก่เรา เพื่อเราจะได้เป็นคนชอบธรรมของพระเจ้าทางพระองค์” (2 โครินธ์ 5:21) ข้อพระคัมภีร์นี้หมายความว่าอย่างไร การที่พระคริสต์ทรง “เป็นบาปเพื่อเรา” หมายความว่าอย่างไร และสิ่งนี้ช่วยให้เราเข้าใจถึงธรรมชาติของการทรงไถ่บาปแทนบนกางเขนอย่างไร นอกจากนี้ การที่เรา “ได้เป็นคนชอบธรรมของพระเจ้าทางพระองค์” หมายความว่าอย่างไร`

`พิจารณาประเด็นเรื่อง “รอดแล้ว รอดเลย” ซึ่งมีคริสเตียนจำนวนไม่น้อยยึดถือความเชื่อนี้ เหตุใดเราจึงเชื่อว่านี่เป็นคำสอนที่ไม่ถูกต้อง ความเชื่อเช่นนี้มีอันตรายชัดเจนอย่างไรต่อผู้ที่เชื่อ และในขณะเดียวกัน เราจะยังคงมั่นใจในความรอดได้อย่างไร แม้จะปฏิเสธหลักคำสอนนี้แล้วก็ตาม`

`คุณมีความ “เชื่ออย่างแน่วแน่ มั่นคง” (โคโลสี 1:23) มากน้อยเพียงใด คุณสามารถทำสิ่งใดเพื่อให้รู้จักสิ่งที่คุณเชื่อได้ดียิ่งขึ้น และเหตุใดจึงสำคัญยิ่งที่คุณจะต้อง “แน่วแน่ มั่นคง” อยู่ในความเชื่อ`