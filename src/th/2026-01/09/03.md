---
title:  ถ้าคุณดำรงอยู่ในความเชื่อ
date:   23/02/2026
---

`อ่าน โคโลสี 1:23 เปาโลหมายถึงสิ่งใด เมื่อกล่าวถึงการ “ดำรงอยู่ในความเชื่ออย่างแน่วแน่ มั่นคง” (ดูเพิ่มเติมใน โคโลสี 2:5 และ เอเฟซัส 3:17)`

ในภาษากรีกมีรูปแบบของประโยคเงื่อนไข (‘if’) อยู่สี่ประเภท ซึ่งแต่ละประเภทมีความหมายแตกต่างกันไป ประโยคที่ขึ้นต้นในโคโลสี 1:23 เป็นรูปแบบที่สื่อว่าข้อสมมติในเงื่อนไขนั้นเป็นความจริง กล่าวคือ เปาโลหนุนใจชาวโคโลสีโดยมีความมั่นใจว่า พวกเขาจะดำเนินชีวิตต่อไปในความเชื่ออย่างแน่นอน ดังที่เปาโลได้กล่าวต่อมาไม่นานว่า เขาได้เห็นแล้วถึงหลักฐานแห่งความเชื่อและความมั่นคงของพวกเขา (โคโลสี 2:5) ถึงกระนั้น ความหวังของพวกเขาก็ยังคงขึ้นอยู่กับการดำเนินต่อไปบนหนทางแห่งความเชื่อที่ได้เริ่มต้นไว้แล้ว

แนวคิดเรื่อง “การดำรงอยู่” นี้เอง คือความหมายของคำภาษากรีกที่แปลว่า “ดำเนินต่อไป” (โคโลสี 1:23) คำนี้ถูกใช้ในเหตุการณ์ต่าง ๆ เช่น เมื่อพวกธรรมาจารย์และฟาริสียังคงซักถามพระเยซูไม่หยุด เกี่ยวกับหญิงที่ถูกจับได้ขณะล่วงประเวณี (ยอห์น 8:7) หรือเมื่อเปโตรยังคงเคาะประตูอย่างต่อเนื่อง หลังจากโรดาได้ยินเสียงของเขาแต่กลับรีบวิ่งเข้าไปบอกคนอื่นโดยยังไม่ได้เปิดประตู (กิจการ 12:16) เปาโลก็ใช้คำนี้เช่นกัน เมื่อหนุนใจทิโมธีให้ยึดมั่นอยู่เสมอในคำสอนที่ได้รับ ทั้งในด้านหลักความเชื่อและการปฏิบัติ (1 ทิโมธี 4:16) ดังนั้น ความหมายที่เปาโลใช้ในโคโลสีจึงมีลักษณะเดียวกัน เพียงแต่ในที่นี้เขานำมาใช้กับผู้เชื่อทั้งหมดโดยทั่วไป

ดังที่เราจะเห็นในบทเรียนสัปดาห์หน้า เปาโลมีความกังวลว่าผู้เชื่อชาวโคโลสีอาจหันไปพึ่งแนวทางแห่งความรอดที่ตั้งอยู่บนพื้นฐานของมนุษย์ แทนที่จะยึดมั่นในความหวังที่มาจากข่าวประเสริฐ (ดู โคโลสี 2:8, 20-22) คำว่า “มั่นคง” (grounded) หมายถึงการวางรากฐานที่แข็งแกร่งในความเชื่อและความรัก ซึ่งตั้งอยู่บนพระวจนะของพระเจ้า (ดู มัทธิว 7:25; เอเฟซัส 2:20; เอเฟซัส 3:17)

แนวคิดนี้สัมพันธ์กับคำภาษากรีกที่แปลว่า “มั่นคง” (steadfast) ซึ่งหมายถึงสิ่งปลูกสร้างที่ไม่หวั่นไหว และโดยนัยหมายถึงคริสเตียนผู้ “ไม่โยกย้ายไปจากความหวังในข่าวประเสริฐ” (โคโลสี 1:23) คำเดียวกันนี้ยังปรากฏใน 1 โครินธ์ 15:58 ที่กล่าวว่า “จงมั่นคงอยู่ อย่าหวั่นไหว จงทำงานขององค์พระผู้เป็นเจ้าให้บริบูรณ์ทุกเวลา ท่านทั้งหลายพึงรู้ว่า ในองค์พระผู้เป็นเจ้า การตรากตรำของท่านจะไม่ไร้ประโยชน์”

ดังนั้น ตรงกันข้ามกับความเชื่อทั่วไปที่ว่า “เมื่อรอดแล้ว ย่อมรอดตลอดไป” เปาโลกำลังกล่าวถึงสิ่งที่แตกต่างออกไปโดยสิ้นเชิง

`คุณมีประสบการณ์อย่างไรเกี่ยวกับความสำคัญของการดำเนินชีวิตด้วยความเชื่ออย่างต่อเนื่อง เหตุใดคุณจึงต้องตัดสินใจอย่างมีสติที่จะดำเนินชีวิตเช่นนั้นอยู่เสมอ และจะเกิดอะไรขึ้นหากคุณไม่ทำเช่นนั้น`