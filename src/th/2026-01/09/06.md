---
title:  พลังของข่าวประเสริฐ
date:   26/02/2026
---

`อ่าน โคโลสี 1:28, 29 เปาโลมุ่งเน้นที่สิ่งใด และเพราะเหตุใดคุณคิดว่าคำว่า “ทุกคน” (ฉบับภาษาอังกฤษ) จึงถูกกล่าวซ้ำถึงสามครั้ง`

จุดศูนย์กลางของการประกาศของเปาโลคือ พระคริสต์และการตรึงกางเขนของพระองค์ (1 โครินธ์ 1:23) ตามที่เอเฟซัส 5:27 กล่าวว่า จุดประสงค์ของการสิ้นพระชนม์ของพระคริสต์คือ “เพื่อพระองค์จะได้คริสตจักรที่มีศักดิ์ศรี ไม่มีด่างพร้อย ริ้วรอย หรือมลทินใด ๆ เลย แต่บริสุทธิ์ปราศจากตำหนิ” ดังนั้น เป้าหมายของการประกาศข่าวประเสริฐของเปาโลคือ “ถวายทุกคนที่เป็นผู้ใหญ่แล้วในพระคริสต์” (โคโลสี 1:28) เปาโลทำสิ่งนี้โดยการสั่งสอนและตักเตือน กล่าวคือ สั่งสอนในเรื่องหลักความเชื่อและการดำเนินชีวิตของคริสเตียน (2 เธสะโลนิกา 2:15; 1 ทิโมธี 4:11; 1 ทิโมธี 5:7; ทิตัส 1:9) และตักเตือนถึงผลลัพธ์ของการปฏิเสธข่าวประเสริฐ รวมถึงอันตรายจากบรรดาผู้สอนเทียมเท็จ (กิจการ 20:29-31; โรม 16:17)

นี่คือหนทางที่เราจะเติบโตเป็นคริสเตียนที่เป็นผู้ใหญ่ คือโดยการยอมรับคำสอนและใส่ใจต่อคำตักเตือนของพระคัมภีร์ ความเป็นผู้ใหญ่ฝ่ายจิตวิญญาณ เป็นแนวคิดที่สำคัญยิ่ง พ่อแม่ของทารกย่อมชื่นชมยินดีในทุกช่วงก้าวแห่งการเติบโต ไม่ว่าจะเป็นคำพูดแรก การเริ่มเดิน หรือการเริ่มอ่านหนังสือ มีพ่อแม่คนใดบ้างที่จะไม่รู้สึกกังวล หากบุตรของตนยังไม่สามารถเดินหรือพูดได้ เมื่อเวลาผ่านไปหลายปี การเติบโตและพัฒนาการเป็นสิ่งปกติและคาดหวังได้ ชีวิตคริสเตียนก็เช่นเดียวกัน

คำภาษากรีกที่แปลว่า “เป็นผู้ใหญ่” (teleios) มีความหมายว่า “สมบูรณ์แบบ” และ “ปราศจากข้อบกพร่อง” ผ่านกระบวนการแห่งการเติบโตฝ่ายจิตวิญญาณของคริสเตียน เราจะค่อย ๆ ตระหนักถึงความลึกซึ้งของพระบัญญัติของพระเจ้า และเห็นว่าข้อกำหนดของพระบัญญัตินั้น “กว้างขวางเหลือเกิน” (สดุดี 119:96, KJV) เราเข้าใจว่าพระบัญญัติของพระองค์นั้นแผ่ขยายไปถึง “ความคิดและความมุ่งหมายในใจ” (ฮีบรู 4:12)

แต่เราจำเป็นต้องระมัดระวัง นี่จึงเป็นเหตุผลที่เปาโลใช้คำว่า “เตือนสติ” ในโคโลสี 1:28 เพราะ “มีทางหนึ่งซึ่งคนเราคิดว่าถูก แต่ปลายทางคือความมรณา” (สุภาษิต 14:12) การหยั่งรู้ฝ่ายจิตวิญญาณเกิดขึ้นจากความรู้ในพระวจนะของพระเจ้าที่ได้รับการทรงนำโดยพระวิญญาณ คำสอนเทียมเท็จมักแฝงมาด้วยความจริงบางส่วน แต่จะเพิ่มเติมหรือตัดทอนสิ่งที่พระคัมภีร์กล่าวไว้ (ดู อิสยาห์ 8:20) กลอุบายเช่นนี้มักได้ผล ไม่ว่าจะโดยการทำให้เกิดความสงสัยโดยตรงในสิ่งที่พระเจ้าตรัส หรืออย่างน้อยก็ทำให้ตั้งคำถามว่าสิ่งนั้นเป็นจริงหรือใช้ได้กับยุคของเราหรือไม่ ดังนั้น เราจึงต้องฉลาดเหมือนงู แต่ไม่มีพิษภัยเหมือนนกพิราบ เมื่อกล่าวถึงการแยกแยะความจริงของหลักคำสอนจากความเท็จ

`คุณเข้าใจความหมายของการ “เป็นผู้ใหญ่แล้วในพระคริสต์” (โคโลสี 1:28) ว่าอย่างไร ความเข้าใจถึงสิ่งที่พระเยซูทรงกระทำเพื่อเราบนไม้กางเขน ช่วยให้คุณเข้าใจความหมายของการ “เป็นผู้ใหญ่แล้วในพระคริสต์” อย่างไร`