---
title:  ลักษณะของชีวิตใหม่
date:   11/03/2026
---

หลังจากที่เปาโลได้อธิบายถึงนิสัยที่ไม่ดีและคุณลักษณะด้านลบซึ่งถูกขจัดออกไปเมื่อเรามาหาพระคริสต์แล้ว เขาจึงกล่าวต่อไปถึงสิ่งที่เป็นด้านบวกของชีวิตใหม่ เปรียบเสมือนการก้าวออกจากความมืดเข้าสู่ความสว่าง

`อ่านโคโลสี 3:12–14 ผู้เชื่อได้รับการอธิบายไว้ว่าอย่างไร และคุณคิดว่าคำอธิบายนี้มีความสัมพันธ์อย่างไรกับคุณลักษณะที่พวกเขาควรจะ “สวม” ไว้`

เช่นเดียวกับชนชาติอิสราเอลซึ่งพระเจ้าทรงเรียกให้เป็นประชากรพิเศษของพระองค์ เพื่อสะท้อนพระลักษณะของพระองค์ ผู้เชื่อในพระเยซูก็ได้รับการขนานนามว่าเป็นผู้ที่ “พระเจ้าทรงเลือกไว้” (โคโลสี 3:12) หรือ “พวกที่พระเจ้าทรงเลือก” อย่างไรก็ตาม ไม่ใช่ทุกคนที่ดำเนินชีวิตให้สมกับการทรงเรียกนั้น ดังที่พระเยซูตรัสว่า “คนที่ได้รับเชิญก็มีมาก แต่คนที่ได้รับการทรงเลือกก็มีน้อย” (มัทธิว 22:14; เทียบกับ มัทธิว 24:22, 24, 31) การกล่าวถึง “ผู้ที่พระเจ้าทรงเลือกไว้” ของเปาโลก็มีความหมายในทำนองเดียวกัน (โรม 8:33; 2 ทิโมธี 2:10) นอกจากนี้ เช่นเดียวกับอิสราเอล ผู้เชื่อก็เป็น “ผู้ที่พระเจ้าทรงรัก” และเป็น “ผู้บริสุทธิ์” (เฉลยธรรมบัญญัติ 7:6-8) สิทธิพิเศษนี้มาพร้อมกับความรับผิดชอบอันยิ่งใหญ่ คือ “ประกาศพระเกียรติคุณของพระองค์ ผู้ได้ทรงเรียกพวกท่านให้ออกมาจากความมืด เข้าไปสู่ความสว่างอันมหัศจรรย์ของพระองค์” (1 เปโตร 2:9) และเราควรจะกระทำเช่นนั้นผ่านวิถีชีวิตในแต่ละวันของเรา

คุณลักษณะทั้งแปดประการที่เปาโลกล่าวถึงนั้นช่างน่าประทับใจยิ่งนัก! ได้แก่ “จงสวมใจเมตตา ใจกรุณา ใจถ่อม ใจสุภาพอ่อนโยน ใจอดทน จงอดทนต่อกันและกัน... จงให้อภัยกัน” และ “จงสวมความรักทับสิ่งเหล่านี้ทั้งหมด” (โคโลสี 3:12-14) คุณลักษณะเหล่านี้จะเกิดขึ้นได้ก็แต่จากหัวใจที่เป็นหนึ่งเดียวกับพระคริสต์เท่านั้น เพราะสิ่งเหล่านี้สะท้อนถึงพระลักษณะของพระองค์ และถึงวิธีที่พระองค์ทรงปฏิบัติต่อเรา เราจึงควรให้อภัยผู้อื่น ดังที่ “องค์พระผู้เป็นเจ้าทรงให้อภัยพวกท่าน” (โคโลสี 3:13) ความรัก “ผูกพันทุกสิ่งไว้อย่างสมบูรณ์” (โคโลสี 3:14) เพราะเป็นความรักของพระองค์ที่มีต่อเรานั่นเอง ที่ผูกเราไว้กับพระองค์ และทำให้เราสามารถรักผู้อื่นได้อย่างแท้จริง (1 ยอห์น 4:11-12)

คุณลักษณะเหล่านี้ส่งผลต่อความสัมพันธ์ของเราในสองด้าน ประการแรก การแสดงความรัก ความเมตตา ความกรุณา และการให้อภัยต่อผู้อื่น ย่อมนำมาซึ่งพระพรทั้งแก่ตนเองและแก่ผู้อื่น เพราะการได้รักและอวยพรผู้อื่นนั้นทำให้จิตใจอิ่มเอม ผู้คนมักจะตอบสนองต่อเราด้วยใจแบบเดียวกัน และเรายังได้รับพระเมตตาและการให้อภัยจากพระเจ้าด้วย (มัทธิว 5:7; 6:14) ประการที่สอง ซึ่งสำคัญยิ่งกว่า คือ คุณลักษณะเหล่านี้นำเกียรติมาสู่พระเจ้า และอาจหนุนใจให้ผู้อื่นเชื่อและติดตามพระเยซู เพราะเป็นการสำแดงฤทธิ์เดชแห่งพระคุณของพระเจ้า “ไม่มีอิทธิพลใดที่โอบล้อมจิตใจมนุษย์ได้ทรงพลังเท่ากับอิทธิพลของชีวิตที่ไม่เห็นแก่ตัว เหตุผลที่หนักแน่นที่สุดในการสนับสนุนพระกิตติคุณ ก็คือชีวิตของคริสเตียนที่เปี่ยมด้วยความรักและได้รับความรัก” (เอลเลน จี. ไว้ท์, มหัศจรรย์แห่งการรักษา, หน้า 470)

`คุณเป็นตัวแทนของพระเยซูได้ดีเพียงใด โดยเฉพาะในวิธีที่คุณปฏิบัติต่อผู้อื่น แม้ต่อผู้ที่อาจไม่เป็นมิตรหรือไม่ดีกับคุณ`