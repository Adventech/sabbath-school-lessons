---
title:  ตายต่อโลกียวิสัย
date:   09/03/2026
---

ทุกวันนี้เรามักได้ยินคำขวัญมากมาย เช่น “ยุติสงคราม!” “ยุติการทำลายป่าไม้!” “ยุติอาวุธนิวเคลียร์!” แต่คำหนึ่งที่เราแทบไม่เคยได้ยินเลยคือ “ยุติความเป็นโลกีย์” เพราะคำนี้ดูจะไม่สอดคล้องกับแนวคิดหรือค่านิยมของโลกใบนี้เลย มิได้หมายความว่าคำขวัญอื่น ๆ นั้นผิด หรือสิ่งที่พวกเขาเรียกร้องนั้นไม่ดี หากแต่แนวคิดเหล่านั้นยังคงจำกัดอยู่ในมุมมองระยะสั้นเกินไป เมื่อเทียบกับความจริงแห่งนิรันดร์กาลที่กำลังใกล้เข้ามา ดังนั้น เป้าหมายของเราจึงควรมุ่งสูงขึ้น สูงขึ้นในระดับนิรันดร์กาล

`อ่าน โคโลสี 3:5, 6 (ดูเพิ่มเติมใน โรม 6:1-7) เรามีประสบการณ์อย่างไรกับความหมายของการ “ตายต่อตนเอง” และ “ตายต่อโลกียวิสัย” เพื่อจะมีชีวิตอยู่สำหรับ “สิ่งที่อยู่เบื้องบน” (โคโลสี 3:1)`

แม้ว่าในทางฝ่ายจิตวิญญาณเราจะได้ตายไปพร้อมกับพระคริสต์แล้ว แต่ “อวัยวะ” ของเรานั่นเอง ซึ่งคือ บรรดาความยั่วยวนใจและความปรารถนาที่เกิดจากร่างกายและจิตใจ ก็ยังจำเป็นต้องได้รับการทำให้ตายไปด้วยเช่นกัน

อย่างไรก็ตาม เราควรตระหนักถึงสองสิ่งที่เกี่ยวข้องกับคำสั่งนี้

ประการแรก ในโคโลสี 3:1 รูปกริยาภาษากรีกที่เปาโลใช้ แสดงให้เห็นว่าผู้เชื่อได้เป็นขึ้นมาพร้อมกับพระคริสต์แล้วจริง ๆ ประการที่สอง คำสั่งในโคโลสี 3:5 เป็นผลสืบเนื่องมาจากความจริงข้อนั้น (“เพราะฉะนั้น”) เราสามารถทำให้สิ่งฝ่ายโลกตายไปได้ (เช่น การล่วงประเวณี ความไม่บริสุทธิ์ ตัณหา ความปรารถนาชั่ว ความโลภ ฯลฯ) ก็เพราะว่าเราได้เป็นขึ้นมากับพระคริสต์แล้ว และได้รับชีวิตฝ่ายจิตวิญญาณพร้อมกับฤทธิ์อำนาจของพระองค์ เพื่อจะขจัดสิ่งเหล่านี้ออกไปจากความคิดและชีวิตของเรา

น่าสนใจที่วลีภาษากรีก “พระพิโรธของพระเจ้า” ซึ่งปรากฏในโคโลสี 3:6 นั้น พบในพระคัมภีร์อีกเพียงครั้งเดียว คือในโรม 1:18 พระเจ้าทรง “มอบ” มนุษย์ให้ดำเนินไปตามทางชั่วของตนเอง และด้วยเหตุนี้ พระพิโรธของพระองค์จึงกำลัง “มาถึง” (ดู วิวรณ์ 6:16, 17) “คนเหล่านั้นที่ไม่เชื่อฟัง” (โคโลสี 3:6) ในโรม 1:18 เปาโลกล่าวถึง “ความอธรรมและความอยุติธรรม” โดยเปรียบ “ความไม่บริสุทธิ์” (ซึ่งใช้คำภาษากรีกเดียวกับที่ปรากฏในโคโลสี 3:5) อย่างเฉพาะเจาะจงกับผู้ที่ปล่อยตัว “ตามราคะตัณหาในใจของเขา ให้เขาทำสิ่งที่น่าอับอายต่อกายของกันและกัน ” (โรม 1:24)

พวกเขาทำให้ร่างกายของตนเสื่อมเสียหรือน่าอับอายอย่างไร ประการแรก เพราะพวกเขาปฏิเสธที่จะยอมรับพระผู้สร้าง อีกทั้งยังถูกครอบงำด้วย “กิเลสตัณหาอันน่าอัปยศ พวกผู้หญิงของเขาก็เปลี่ยนจากเพศสัมพันธ์ตามธรรมชาติ ให้ผิดธรรมชาติไป ส่วนผู้ชายก็เลิกมีเพศสัมพันธ์กับผู้หญิงให้ถูกตามธรรมชาติเช่นกัน และเร่าร้อนด้วยไฟราคะตัณหาที่มีต่อกัน ผู้ชายกับผู้ชายด้วยกันประกอบกิจอันน่าละอายอย่างยิ่ง”(โรม 1:26, 27)

`เราจะปฏิบัติตามถ้อยคำที่ว่า “จงประหารโลกียวิสัยในตัวท่าน” (โคโลสี 3:5) ได้อย่างไร`