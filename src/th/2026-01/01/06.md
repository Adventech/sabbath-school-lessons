---
title:  คริสตจักรเมืองฟิลิปปีและโคโลสี
date:   01/01/2026
---

`อ่าน ฟีลิปปี 1:1-3 และโคโลสี 1:1, 2 คริสตจักรในเมืองฟีลิปปีและโคโลสีได้รับการบรรยายไว้ว่าอย่างไร และการบรรยายเช่นนั้นมีความหมายสำคัญอย่างไร`

คำทักทายตามแบบฉบับของเปาโลในจดหมายฝาก มักเรียกคริสเตียนในแต่ละเมืองว่าเป็น “ธรรมิกชน (saints)” ซึ่งหมายความว่า โดยทางบัพติศมา พวกเขาได้รับการแยกออกไว้ให้เป็นประชากรพิเศษของพระเจ้า เช่นเดียวกับที่ชนอิสราเอลที่ได้รับการแยกไว้เป็น “ชนชาติบริสุทธิ์” โดยพิธีเข้าสุหนัต (อพยพ 19:5, 6; เปรียบเทียบกับ 1 เปโตร 2:9, 10) (ทั้งนี้ มิได้เกี่ยวข้องกับธรรมเนียมของคริสตจักรโรมันที่ยกย่องบุคคลบางคนให้เป็น “นักบุญ” แต่อย่างใด)

สิ่งที่น่าสนใจอีกประการหนึ่งคือ คำทักทายในจดหมายทั้งสองฉบับมีความคล้ายคลึงกัน กล่าวคือ ในฟีลิปปี เปาโลเอ่ยถึง “บรรดาผู้ปกครองดูแลและมัคนายก” (ฟีลิปปี 1:1) ส่วนในโคโลสี เขากล่าวถึง “พี่น้องที่เชื่อในพระคริสต์” (โคโลสี 1:2) ซึ่งเมื่อพระคัมภีร์พันธสัญญาใหม่ใช้คำว่า “พี่น้องที่เชื่อ” ก็มักหมายถึงผู้ที่มีพันธกิจเฉพาะในคริสตจักร (อ่าน เอเฟซัส 6:21; โคโลสี 4:7;

1 เปโตร 5:12) ดังนั้นจึงเป็นไปได้ว่า เปาโลกำลังกล่าวถึงทั้งสมาชิกคริสตจักรและผู้นำคริสตจักรในเมืองเหล่านี้ด้วย การเอ่ยถึงตำแหน่งหน้าที่ต่าง ๆ ซึ่งอธิบายไว้อย่างละเอียดมากขึ้นในที่อื่น (ตัวอย่างเช่นใน 1 ทิโมธี 3:1-12; ทิตัส 1:5-9) ยังเป็นหลักฐานยืนยันถึงการมีอยู่จริงและความสำคัญของ “การจัดระเบียบ” ภายในคริสตจักรตั้งแต่ยุคแรกเริ่ม

การฝึกฝนเพื่อนร่วมงานอย่างทิโมธีและเอปาฟรัส ตลอดจนการจัดเตรียมผู้นำสำหรับคริสตจักรท้องถิ่น เป็นสิ่งที่เปาโลให้ความสำคัญเป็นลำดับแรก และยังเป็นพลังเสริมแก่การประกาศข่าวประเสริฐของเขา กล่าวอีกนัยหนึ่งก็คือ เปาโลได้ดำเนินกลยุทธ์ทั้งในด้านการขยายคริสตจักรออกไป และการธำรงรักษาผู้เชื่อไว้ ผู้บุกเบิกแอ๊ดเวนตีสของเราก็ได้ยึดถือแบบอย่างการจัดระเบียบคริสตจักรตามที่บันทึกไว้ในพันธสัญญาใหม่เช่นเดียวกัน ดังที่เห็นได้จากบทความมากมายของ Review and Herald ตั้งแต่ทศวรรษ 1850 แท้จริงแล้ว เจมส์ ไว้ท์. ได้กล่าวว่า “ระเบียบของพระเจ้าที่ปรากฏในพันธสัญญาใหม่เพียงพอแล้วที่จะจัดตั้งคริสตจักรของพระคริสต์ หากมีสิ่งใดที่จำเป็นมากกว่านี้ พระเจ้าก็จะทรงดลใจประทานมา” (“Gospel Order,” The Advent Review, and Sabbath Herald, Dec. 6, 1853, p. 173) ก่อนที่เปาโลจะเขียนจดหมายถึงคริสตจักรเหล่านี้นั้น อัครทูตก็ได้เริ่มแต่งตั้งผู้รับใช้ในคริสตจักรที่กรุงเยรูซาเล็มแล้ว (ดู กิจการ 6:1-6; กิจการ 11:30) ซึ่ง “เป็นแบบอย่างสำหรับการจัดระเบียบของคริสตจักรในทุกแห่งหน ที่ผู้ประกาศความจริงจะนำคนให้กลับใจและเชื่อในข่าวประเสริฐ” (เอลเลน จี. ไว้ท์, กิจการของอัครทูต, หน้า 91)

เป็นที่ทราบกันดีว่า เปาโลบางครั้งก็อาศัยผู้ช่วยในการเขียนบันทึกจดหมาย และในบางตอน ทิโมธีเองก็ถูกกล่าวถึงในฐานะผู้ร่วมเขียนด้วย (ดูตัวอย่าง 2 โครินธ์ 1:1; ฟิเลโมน 1) ทว่า ความจริงที่ว่าเปาโลยังคงใช้คำว่า “ข้าพเจ้า” แทนที่จะใช้ “พวกเรา” นั้น ชี้ให้เห็นว่า อำนาจและความรับผิดชอบของเปาโลเองยังคงยืนอยู่เบื้องหลังจดหมายเหล่านี้