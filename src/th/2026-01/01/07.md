---
title:  ศึกษาเพิ่มเติม
date:   02/01/2026
---

“พระเจ้าทรงเลือกคุณเพื่อให้รอด โดยทางการชำระให้บริสุทธิ์ด้วยพระวิญญาณ และโดยความเชื่อในความจริง ดังนั้น จงยืนหยัดมั่นคง... หากคุณปรนนิบัติพระเจ้าด้วยความซื่อสัตย์ คุณย่อมต้องเผชิญกับอคติและการต่อต้าน แต่อย่าได้โกรธกริ้วเมื่อถูกกระทำอย่างไม่เป็นธรรม และอย่าตอบโต้คืน จงยึดมั่นในความซื่อตรงของคุณในพระเยซูคริสต์ ตั้งหน้ามุ่งสู่สวรรค์ดังศิลาอันมั่นคง ปล่อยให้ผู้อื่นกล่าวถ้อยคำของตน และเลือกเส้นทางของเขา ส่วนสำหรับคุณ จงดำเนินไปด้วยความสุภาพอ่อนโยนและความถ่อมตนของพระคริสต์ จงทำงานของคุณด้วยจุดมุ่งหมายที่แน่วแน่ ด้วยใจที่บริสุทธิ์ ทุ่มเทสุดกำลังและความเข้มแข็ง โดยพึ่งพาพระหัตถ์ของพระเจ้า คุณอาจไม่มีวันหยั่งรู้ถึงคุณค่าแท้จริงและสูงส่งของงานที่คุณได้กระทำ แต่คุณค่าของการดำรงอยู่ของคุณนั้น สามารถวัดได้ด้วยชีวิตที่ทรงสละเพื่อช่วยคุณให้รอด...

“ทุกจิตวิญญาณที่กำลังเติบโตในพระคริสต์ ย่อมต้องเผชิญช่วงเวลาแห่งการต่อสู้อันหนักหน่วงและยืดเยื้อ เพราะบรรดาอำนาจแห่งความมืดต่างมุ่งหมายที่จะขัดขวางเส้นทางแห่งความก้าวหน้า แต่เมื่อเรามองหาพระคุณที่ปรากฎบนไม้กางเขนของพระคริสต์ เราจะไม่พ่ายแพ้เลย พระผู้ไถ่ได้ประทานพระสัญญาไว้ว่า ‘เราจะไม่ละท่านหรือทอดทิ้งท่านเลย’ ‘เราจะอยู่กับท่านทั้งหลายเสมอไป จนกว่าจะสิ้นยุค’ ” (Ellen G. White, in The Youth’s Instructor, Nov. 9, 1899)

**คำถามเพื่อการอภิปราย:**

`เปาโลเคยถูกจองจำหลายครั้ง และล้วนเป็นการจองจำที่ไม่เป็นธรรม แล้วคุณล่ะ จะตอบสนองอย่างไรเมื่อถูกปฏิบัติอย่างไม่ยุติธรรม พระสัญญาใดจากพระคัมภีร์ที่คุณสามารถยกขึ้นมาเป็นกำลังใจในยามเช่นนั้น`

`เทอร์ทัลเลียน ผู้นำคริสตจักรยุคแรก กล่าวถึงการข่มเหงคริสเตียนว่า “ยิ่งพวกท่านข่มเหงเราบ่อยครั้งเพียงใด จำนวนของเราก็ยิ่งทวีมากขึ้นเท่านั้น โลหิตของคริสเตียนคือเมล็ดพันธุ์” (Alexander Roberts and James Donaldson, eds., Ante-Nicene Fathers (Peabody, MA: Hendrickson Publishers, Inc., 1999), vol. 3, p. 55) แต่ในขณะเดียวกัน การข่มเหงในบางสถานที่และบางห้วงเวลาก็ได้กลายเป็นอุปสรรคอย่างยิ่งต่อการงานของคริสตจักร แล้วเราจะมีวิธีใดบ้างในการสนับสนุนและหนุนใจผู้ที่กำลังทนทุกข์เพราะความเชื่อของพวกเขา`

`ลองใคร่ครวญถึงข้อพระคัมภีร์ประจำสัปดาห์นี้ โดยพิจารณาในแง่ของความทุกข์ยากที่เปาโลต้องเผชิญ “จงชื่นชมยินดีในองค์พระผู้เป็นเจ้าทุกเวลา” หมายความว่าอย่างไร แล้วเราจะชื่นชมยินดีเช่นนั้นได้อย่างไร เมื่อคนที่คุณรักล้มป่วยหรือจากไป เมื่อคุณตกงาน หรือเมื่อคุณกำลังเผชิญกับความเจ็บปวดทางร่างกายอย่างรุนแรง บางทีเคล็ดลับในการเข้าใจถ้อยคำนี้ก็คือการถามว่า “จงชื่นชมยินดีในสิ่งใดทุกเวลา” นั่นคือ ไม่ว่าเราจะอยู่ในสถานการณ์ใด สิ่งใดคือสิ่งที่เราสามารถชื่นชมยินดีได้ตลอดเวลา`