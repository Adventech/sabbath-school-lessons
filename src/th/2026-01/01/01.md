---
title:  ถูกข่มเหงแต่ก็ไม่ถูกทอดทิ้ง
date:   27/12/2025
---

### อ่านข้อพระคัมภีร์สำหรับบทเรียนสัปดาห์นี้

เอเฟซัส 3:1; 2 โครินธ์ 4:7-12; กิจการ 9:16; ฟีเลโมน 15, 16; โคโลสี 4:9; ฟีลิปปี 1:1-3; โคโลสี 1:1, 2

> <p>ข้อควรจำ</p>
> “จงชื่นชมยินดีในองค์พระผู้เป็นเจ้าทุกเวลา ข้าพเจ้าขอย้ำอีกครั้งว่าจงชื่นชมยินดีเถิด” (ฟีลิปปี 4:4)

ศิษยาภิบาลแอ๊ดเวนตีสคนหนึ่งถูกจองจำด้วยข้อกล่าวหาที่ไม่เป็นความจริง และต้องใช้เวลาหลังกำแพงคุกอยู่นานเกือบสองปี แม้ในช่วงแรกเขาจะเต็มไปด้วยความสับสน แต่ไม่นานเขาก็ตระหนักว่า เรือนจำนั้นเองคือทุ่งนาแห่งพันธกิจที่พระเจ้าทรงมอบหมายให้แก่เขา เมื่อเพื่อนผู้ต้องขังทราบว่าเขาเป็นศิษยาภิบาล พวกเขาก็ขอให้เทศนา และเขาก็ได้เทศนา พร้อมทั้งแจกหนังสือฝ่ายจิตวิญญาณ อีกทั้งยังได้ทำพิธีบัพติศมาแก่ผู้ต้องขัง และประกอบพิธีศีลมหาสนิทภายในเรือนจำด้วย เขายอมรับว่า “บางครั้ง การปรนนิบัติรับใช้ในเรือนจำนั้นเป็นเรื่องยาก แต่ก็เปี่ยมด้วยความชื่นชมยินดี โดยเฉพาะเมื่อได้เห็นคำอธิษฐานที่พระเจ้าทรงตอบ และชีวิตของผู้คนที่ได้รับการเปลี่ยนแปลง”

เปาโลได้เขียนพระธรรมฟีลิปปีและโคโลสีจากภายในเรือนจำ (อ่านฟีลิปปี 1:7; โคโลสี 4:3) แท้จริงแล้ว ในเมืองฟีลิปปีเอง เมื่อเปาโลและสิลาสถูกกล่าวหาอย่างไม่เป็นธรรม นายผู้คุมได้จับพวกเขา “เอาเท้าใส่ขื่อแน่นหนา” (กิจการ 16:24) กระนั้น เมื่อถึงเที่ยงคืน พวกเขาก็ “อธิษฐานและร้องเพลงสรรเสริญพระเจ้าและนักโทษทั้งหลายในคุกกำลังฟังอยู่” (กิจการ 16:25) แสดงให้เห็นชัดเจนว่าพวกเขารู้จักวิธีที่จะ “ชื่นชมยินดีในองค์พระผู้เป็นเจ้าทุกเวลา” อย่างแท้จริง

สัปดาห์นี้ เราจะพิจารณาสถานการณ์ที่เปาโลต้องเผชิญ เขามองเห็นเป้าหมายที่ยิ่งใหญ่กว่าสิ่งที่เกิดขึ้นกับตนเอง และบางทีเราก็อาจเรียนรู้จากเขาได้เช่นกัน เมื่อเราต้องเผชิญกับการทดลองในชีวิต ซึ่งย่อมหลีกเลี่ยงไม่ได้