---
title:  Ukugiraneza Kwayo Kwoba Kwaraheze Burundu?
date:   31/01/2024
---

`Soma Zaburi 77. Ni igiki uyu mwanditsi yabayemwo?`

Zaburi 77 itangurira ku gutakambira Imana ngo imufashe yuzuye ugucura intimba no kwibuka kahise kababaje (Zaburi 77:1-6). Umunyezaburi wese uko yakabaye yahindukiriye Imana ari mu kigandaro. Yaranse ukwirurwa ukwo uri kwose kiretse kuvuya ku Mana. Naho biri uku, kubona yibuka Imana bisa n’ibigwiza agahinda kiwe. « Nibuka Imana ngahagarika umutima » (Zaburi 77:3). Igiheburayo hamah, « ugutura ubuku » gutaka akenshi igihe imipfunda y’amazi yasaze ikabomborana (Zaburi 46:3). Ni ko bimeze no ku munyezaburi wese wese, yarengewe no guhagarika umutima. Ni gute ukwo kwibuka Uhoraho gushobora gutera ibigumbagumba vy’agahinda kandi bimwe bikomeye? Urukurikirane rw’ibibazo bimena umutwe (bihagarika umutima) ntibimworohereza mu kabonge kiwe (Zaburi 77:7-9): Mbega Imana yoba yarahindutse? Imana yarashoboye kwibagira isezerano ryayo?

Igihushane kigaragara hagati y’ibikorwa vyo gucungura kw’Imana muri kahise n’ukuba umengo si ho iri muri kubu, giha umunyezaburi kwumva yarabaye akahebwe na Yo. Niba Imana yarahindutse, birumvikana ko umunyezaburi atagifise ivyizigiro, ariko ico ciyumviro abandanya kugerageza kuciyamiriza muri uwo mwanya, uwo munyezaburi ntashobora kugoheka, kuko Uhoraho yafashe ibigohe vyiwe kugira ngo ntahumirize (Zaburi 77:4). Ivyo vyibutsa abandi bantu bo muri Bibiliya batasinzira kubera Imana yabibateye kugira ngo bashitse imigambi yayo (Itangiriro 41:1-8, Esiteri 6:1, Daniyeli 2:1-3). Ijoro ryabaye rirerire kubera ukudasinzira ryatumye umunyezaburi afata ibikorwa vy’ukurokora vya kahise Imana yakoze, ariko kandi mu gukovya gushasha (Zaburi 77:5,10).

Ubwishingizi umunyezaburi aronka buvuye ku Mana ntibugizwe n’insiguro y’ukuntu amerewe we, ahubwo nyabuna mu kwemeza ubwizigirwa n’ubugororotsi bw’Imana (nk’uko vyari no kuri Yobu).

Umunyezaburi agira ishaka ryo kurindira Uhoraho afise ukwizera, kw’Imana ari ya yindi nyene yakora ibitangaza muri kahise ka Isirayeli (Zaburi 77:11-18). Umunyezaburi arumva kandi ko « Ibirenge vyawe ntivyari n’akehe » (Zaburi 77:19), arategera kandi inyifato, mbere no mu bihe Imana itigaragaza mu maso y’abantu. Umunyezaburi aratahura ko Imana ishobora kwihishura canke ikihisha mu gishingo kimwe, arashimagiza rero inzira zayo z’ibanga zitangaje n’ukugira ijambo ryanyuma.

`Ni wibaze ku bihe Imana ikorera mu buzima bwawe. Ni gute ukwo kuri kwoshobora kugufasha guhangana n’ibihe urimwo ubu?`