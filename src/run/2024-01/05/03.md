---
title:  Kugarukira Aho Rokera Izuba
date:   29/01/2024
---

`Soma Zaburi 41:1-4, Zaburi 88:3-12 ; Zaburi 102:3-5, 11, 23, 24. Mbega n’ibiki ivyo bisomwa biriko biravuga? Mbega n’ibihe bihe woshobora gusanisha n’ivyo bivugwa muri ivyo bisomwa?`

Ayo masengesho kugira ngo urokorwe ku ndwara canke ku rupfu yerekana ko abana b’Imana na bo bashikirwa n’imibabaro yo muri iyi isi. Amazaburi ahishura amarushwa ateye ubwoba vy’umunyezaburi. Ni ntamagara, yakabiranye nk’ivyatsi, ntakigira ico atamira, yaryamitswe hamwe n’ibiziga, arambaraye mu mva nk’ikiziga, abagenzi baramuhezeko, arababaye cane kandi arihebuye. Amagufa yiwe amatanye n’inyama ziwe.

Amazaburi menshi yerekana iciyumviro c’uko Uhoraho yemeye ko ingorane zishika kubera ukutubaha kwa Isirayeli. Umunyezaburi arategera ko icaha gishobora gutera indwara ; ni co gituma yisunga ko yobanza kubabarirwa imbere yo gukira indwara (Zaburi 41:3,4). Naho biri uko, Amazaburi amwe nka Zaburi 88 na Zaburi 102, arategera ko umubabaro w’abana b’Imana ari ibishika mu buzima, naho nyene bigoye gutahura.

Muri Zaburi 88, umunyezaburi yagiriza Imana ko yamujanye aho rwotera izuba (Zaburi 88:6-8). Raba kandi ko naho yasutse imyidogo n’amaganya injojo n’injojo, ugucura intima kwiwe kuragaragara ko ari igikorwa co kwizera, kuko nimba Uhoraho, mu buhangange bwiwe, yemera ko ingorane zishika, arashobora kuzikuraho hakaboneka ubuzima bwiza koko bw’umwana wayo.

Ari ku mpfiro, umunyezaburi aribuka ivyiza, ubuntu n’ukugiraneza, ubwizigirwa n’ukugororoka vy’Imana (Zaburi 88:10-12).

Naho yumva yatabagajwe n’Uhoraho, umunyezaburi aguma amumaseko. Naho ababazwa, ntiyihakana urukundo rw’Imana kandi arazi ko Imana ari yo gusa gakiza kiwe. Iyo mihamagaro yerekana ko umunyezaburi atazi ingorane gusa ariko kandi ko azi mu buryo nyabwo ubuntu bw’Imana kandi ko ivyo bibiri (ubuntu n’umubabaro) ata na kimwe cirukana ikindi.

Muri make, umubabaro Imana yemeye ko uba n’ukubuhora kw’Imana vyose vyerekana ubuhangange bw’agakura bw’Imana. Ico co kumenya ko Imana ikontorora ivyo bihe, gutera ivyizigiro. Igihe dusoma Zaburi 88 twisunze umubabaro wa Kristo, duca dutangazwa rwose n’ubwimbike bw’urukundo rwiwe rwatumye yemera gupfa kugira ngo ikiremwa muntu kihamerererwe neza.

Ni wiyumvire Yesu ku musalaba n’uko yababajwe kubera icaha. Ni gute ukwo kuri, mu kumenya ko Imana muri Kristo yababajwe cane rwose gusumba umwe muri twebwe, vyotegerezwa kudufasha kugumya ukwizera mu bihe vy’umubabaro n’ibigeragezo?