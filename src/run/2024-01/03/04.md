---
title:  Imana ni Iyica Imanza
date:   16/01/2024
---

`Soma Zaburi 75. Ni kubera iki abanyakibi bihayagiriza ubusa ?`

Nk'Umwami w'igihangange koko, Uhoraho ni we kandi atanga amategeko  (Zaburi  99:7), kandi  aca  imanza  (Zaburi  98:9 ;  Zaburi  97:2). Inkozi z'ikibi zama zihungabanya urutonde rw'ubutungane  Imana  yashizeho  mw'isi,  ariko  Uhoraho  We  azocira  isi  urubanza  kandi azoherengeteza ukuganza kw'ikibi (Zaburi 75:8-10 ; Zaburi 96:13).

Muri Zaburi ya 75, imvugo ngereranyo nyinshi zirerekana ukuntu abayakibi bazoranduka ata kigongwe.  Imvugo  ngereranyo  y'agakarabo  kuzuye  vino (Zaburi 75:8) isigura ukuntu uburake  bw'Imana  ari  bwinshi  cane  (Yeremiya 25:15 ; Ivyahishuriwe Yohana 14:10). Kubona izokondora amahembe  y'abanyakibi,  vyerekana  ukuntu  izoherengeteza  ububasha  bwabo  n'ukuganza kwabo,  mu  gihe  amahembe  y'abagororotsi  azoshirwa  hejuru  (Zaburi 75:10). Imana yarashinze igihe ntarengwa (Zaburi 75:2) c'urubanza  rwayo.  Kandi  urwo  rubanza ntabanduka ruzoba ku mugaragaro kw'iherezo ry'ibihe (Zaburi 96:13 ; 1 Ab'i Korinto 15:23-26).

Uhoraho  asuzuma  imitima  y'abantu  mu  guca  urubanza  rwiwe.  Soma  Zaburi  14:2.  Ivyo bitwibutsa igisomwa co mw' Itanguriro  6:5,8.  Ivyo  bisomwa  bibiri  birerekana  ugushira  mu ngiro  urubanza  rw'Imana  kw'isi  gutangurirwa  n'ugusuzumwa  kw'ubuzima  bw'abantu  no kurondera  abo  yorokora.  Urwo  rubanza  rimwe  na  rimwe  rwitwa  " urubanza  rw'imbere y'ukugaruka  kwa  kabiri  kwa  Yesu ",  igihe  Imana  izoburanira  abagororotsi  kandi  igafata ingingo ku gihano c'abanyakibi.

None ivyo bizogenda gute ?

Ubwa mbere ho, Imana izorokora abakunzi bayo mu minwe y'abanyakibi (Zaburi  97:10 ; Zaburi  146:9)  kandi  azoshariza  abaciye  bugufi  abambike  agakiza  kiwe  (Zaburi  149:4). Ubwa  kabiri,  abanyakibi  batigaruye  bazoherengetezwa  burundu  (Zaburi  97:3).  Amazaburi amwe amwe aravuga neza mu mvugo y'icese ingene ibirwanisho vyabo ata co bizobamarira kuri uwo musi w'urubanza rw'Imana (Zaburi  76:3-6).  Uhoraho n'Imana kandi ikababarira, n'aho ihana ibibi vy'abantu (Zaburi  99:8).  Ubwoko bw'Imana, atari abanyakibi bonyene, bazorengutswa imbere y'imanza (Zaburi 50:4 ; Zaburi 135:14). Amazaburi avuga ibintu co kimwe  n'ivyavuzwe  mu  bindi  bisomwa  vya  Bibiliya  ko  urubanza  rutangurira  mu  b'inzu y'Imana maze rugaheza rugakwira kw'isi yose (Gusubira mu Vyagezwe 32:36 ; 1 Petero 4:17).

Umunyezaburi aratakambira Imana ngo imucire urubanza ariko kandi yishigikije ukugororoka kw'Imana nyene ubwayo ngw'imuburanire (Zaburi 7: 8-11 ; Zaburi 139:23,24).

`Amazaburi aduhamagarira kunezerererwa kuba turabona urubanza rw'Imana (Zaburi 67:4 ; Zaburi 96:10-13 ; Zaburi 98:4-9). Ni gute urubanza rw'Imana ari inkuru nziza ku batwikirijwe n'amaraso ya Kristo ?`