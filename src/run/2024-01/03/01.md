---
title:  Uhoraho Arahangamye
date:   13/01/2024
---

### Ibisomwa vya rino yinga bishingiye muri 
Zaburi 8 ; Zaburi 100 ; Zaburi 97 ; Zaburi 105: 7-10 ; Ab'i Galatiya 3:26-29 ; Zaburi 25:10

> <p>Igisomwa co gufata ku mutwe</p>
> "Uhoraho arahangamye, avogereye mu cubahiro ; Uhoraho 
aravogereye,  akenyeje  inkomzi,  noneh'isi  na  yo  irashimangiye,  ntinyiganyizwe" (Zaburi 93:1).

Amazaburi ashigikira mu buryo ntasubirwamwo icizerwa shimikiro c'ukuganza guhangamye kw'Imana.  Uhoraho  yararemye kandi ashigikiye ivyaremwe vyayo. Ni we Mwami ahangamye, ingoma yiwe ikwiye kw'isi yose kandi aganje isi mu butungane n'ukugororoka. Ivyagezwe vyiwe n'ivyo yihanikiririje biratunganye bihembura ubugingo  ku  bavyitondera. Uhoraho  ni  Umucamanza  agororotse  aguma  acungereye  ko  isi  iguma  ku  murongo  (ata kajagari),  kandi  abikora  aha  impera  abagenda  batunganye  kandi  agahana  abanyakibi,  kandi abikora ku mwanya wiwe, atari ku mwanya wacu.

Isezerano ry'Imana na Isirayeli rifise uruhara rudasanzwe kuri bose kuko ritangaza agakiza k'Uhoraho. Imana yemeye (yafashe)  Israyeli nk'ikintu cayo c'agaciro,  atoranya  Isirayeli  mu bindi bihugu ayigira icibare cayo (abantu bayo). Uhoraho ntahemuka kw'Isezerano  ryiwe, kandi  abandanya  yitwararika  ubusho  bwiwe  naho  bo  bahemuka,  mbere  rimwe  na  rimwe, bakamugarariza mu buryo bweruye.

Ni  muri  ubwo  buryo,  ukuganza  guhangamye  kw'Uhoraho  gutuma  isi  ishimangiye ntinyiganyige.  Abanditsi  b'Amazaburi bashaka ko abasomyi bayo batahura ukwo kuri shimikiro.  Umaze  kubona  muri iyo mbono isi, abanditsi b'Amazaburi  barondera  kwiyagura mu vyiyumviro no gukorera Imana n'umwete uvanganye n'urukundo bitagira amakemwa.

*Iga icigwa c'iyi yinga kugira witegurire isabato yo kuwa 20 Nzero 2024.*