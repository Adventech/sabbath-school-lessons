---
title:  Uhoraho Yaraturemye
date:   14/01/2024
---

`Soma  Zaburi  8  na  Zaburi  100.  Ni  gute  Uhoraho  n'abantu  batatswe  muri ayo Mazaburi ? N'igiki ayo mazaburi aduhishurira ku mico y'Imana ?`

Irema rifise uruhara ruhambaye mu Mazaburi, mu kwemeza ubuhangange-bwami bw'Imana. Ijuru risanzwe  ari " igikorwa c'intoke ziwe ", ritangaza ubuninahazwa n'icubahiro vy'Imana (Zaburi  19:1-4 ;  Zaburi  97:6).  Izina  ry'Uhoraho  ni  ryiza  bihebuje  mw'isi  yose  (Zaburi 8:1,9). Imana yaremye vyose. Ntigira intango (Zaburi 93:2), ntigira iherezo (Zaburi 102:25- 27).  Ni  Uhoraho  irengaye  cane  rwose  ibigirwamana  (imana,  ibimana) vy'amahanga kuko zo " ni igikorwa vy'amaboko y'abantu " (Zaburi 115:4), nta kirenga aho. Ibigirwamana " bifise intoke,  nta  co  bikorakora "  (Zaburi  115:7) ;  ariko  Uhoraho  we  " i  kuzimu  hari  mu  kuboko kwiwe... intoke ziwe ni zo zabumvye i musozi " (Zaburi 95:4,5).

Amazaburi  menshi  ataka  ubushobozi  bw'Imana  ku  nkomezi  z'ivyaremwe  (nature)  ivyo ayandi mahanga afata nk'imana (akarorero Zaburi 29, Zaburi 93, Zaburi 104). Ayo Mazaburi aremeza koko ko Uhoraho aganje ivyaremwe vyose ko ahambaye cane, akaba hejuru cane mu bushobozi n'icubahiro. Zaburi 100:3 hiyamiriza ugusenga ibigirwamana gukoresha ubwenge bw'ubugoryi, kwiha  ko  bikugenga,  mu  guca  akarongo  ko  Imana  ari  yo  nyabuna  yaturemye " atari twebwe ubwacu ".

Ivyaremwe  bishingira  intahe  kandi  urukundo  rw'Imana.  Ikiriho  cose  ukubaho  kwaco kugikesha Imana, ishigikiye ubuzima (Zaburi 95:7 ; Zaburi 147:4-9). Ni mutegere kandi ko   " abantu bayo " n' " intama zo mu canya ciwe " (Zaburi 100:3). 

Iki  kintu  ngo  " Abantu  bayo "  n'  " intama "  gihishura  icipfuzo  c'Imana  co  kugiriranira imigenderanire ya hafi cane n'abantu bayo. 

Ni Umuremyi wenyene afise ububasha bwo guhezagira no gukuza abantu biwe, kandi ni We wenyene akwiye gusengwa n'ukwizigirwa. Amazaburi menshi ahamagarira igihumeka  cose, isi  yose,  ikiyaga  n'ibibirimwo  vyose  ko  biturikisha  indirimbo  z'umunezero biririmbira Uhoraho. Ubwiza bw'Imana buribonekeza mu vyaremwe, mbere no mu vyaremwe vyo kw'isi yaganuye, kandi Amazaburi atwereka ko n'Imana yonyene ibereye gusengwa.

`" Umuntu n'iki aho umwibuka, cank'umwana w'umuntu aho umugendera ? "  (Zaburi 8:4).  Ni  iyihe  nyishu  wotanga  ku  Mana  nk'Umuremyi ?  Kubona  Imana  ihamagara inyenyeri  mu  mazina  yazo  (Zaburi  147:4),  ni  ku  ruhe  rugero  wiyumvirako  Imana ikwitwararitse ?`