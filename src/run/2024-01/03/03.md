---
title:  Uhoraho Arahangamye
date:   15/01/2024
---

Icigwa c'Uhoraho nk'Umuremyi kirafatanye mu buryo ntatandukanywa n'icigwa c'Uhoraho nk'Umwami aganza isi n'ijuru. Iyi mvugo ngo " Uhoraho  arahangamye "  yaratangajwe  ku mugaragaro muri Zaburi 93:1 ; Zaburi 96:10 ; Zaburi 97:1 na Zaburi 99, ariko ugusamirana kwayo kurumvikana mu gitabo cose c'Amazaburi.

Uhoraho  avogereye  mu  cubahiro,  yisakaye  igitinyiro,  akenyeje  inkomezi  (Zaburi  93:1, Zaburi  104:1).  Ibicu n'umwiza biramukikije (Zaburi  97:2),  ariko  kandi  yifubitse  umuco nk'umwambaro  (Zaburi  104:2).  Izo  mvugo  ngereranyo  zishemagiza  ububasha  n'ubwiza bw'akaroruhore  vy'Umwami,  kandi  zaratoranijwe  ku  buhinga  kugira  ngo  zerekane  neza uguhambara kumwe rudende kw'Imana kurengeye ukwiyumvira kw'umuntu.

`Soma  Zaburi  97,  ni  ikihe  kiranga  uguhangama  kw'Uhoraho ?  (Zaburi  97:2,10)  Ni ubuhe bwoko bw'uguhangama kwayo ?`

Ukuganza  kw'Uhoraho  kwerekanirwa  mu  bikorwa  vyiwe  vy'ukurema  (Zaburi 96:5), vy'agakiza (Zaburi 98:2) n'ivy'urubanza (Zaburi 96:10). Uhoraho ubwami bwiwe bukwiye kw'isi  yose  nzima  (Zaburi 46:6-9). Ubwami  bw'Imana  ni  ubwami butazoshira bw'ubushobozi  n'ubuninahazwa  ntagereranywa  (Zaburi 45:6 ; Zaburi 93:1,2 ; Zaburi 103:19).  Uguhangama kw'Imana gushingiye ku mbabazi zayo, ubutungane n'ubugororotsi kandi bufatanya abasenga bo mw'ijuru no mw'isi mu kumuhimbaza  (Zaburi  103:20-22 ; Zaburi  148).  Amazaburi  menshi  asaba  (yipfuza)  ko  ikiremwa  muntu  cose  iyo  kiva  kikagera gishimira  Imana  ku  buhangange  bwayo-cami  (Zaburi  96:10 ;  Zaburi  97:1 ;  Zaburi  99:1 ; Zaburi 145:11-13).

Ariko ku yandi moko yose si ko bimeze, no ku batware nyene b'isi, bibaye n'ivyo  akanya gato.  Uguhangama  kw'Imana  kwama  abanyakibi  bagutyoza,  bakaguhakana, bakagushinyagurira,  kandi  ngo  ihahaza  abantu  bayo  (Zaburi  14:1 ;  Zaburi  74:3-22).  Naho yatunga urutoke ko hari igihe abanyakibi bamwe baroranirwa kandi bakabangamirwa n'ukuntu  umengo  Imana  iravyirengagiza,  umunyezaburi  aguma  yizigira  ubuhangange-cami bw'Imana  kandi  akabandanya  yiyagura  cane  mu  bwishingizi  bw'imanza  zayo  zigororotse (Zaburi 68:21 ; Zaburi 73:17-20). Ku bwo kwizera, ubwoko bw'Imana kubera igikorwa co gucungura  ca  Kristo  kandi  bakarindira  ugushinga  ubwami  guheruka  igihe  azoba  agarutse (Matayo 12:26-28 ; 1 Korinto 15:20-28).

`" Yemwe abakunda Uhoraho nimwanke ibibi " (Zaburi 97:10). Ni kubera iki urukundo  dukunda  Imana  rwategerezwa  kudutuma  twanka ibibi ?  Ni irihe  sano  ry'ivyo  bintu bibiri ?`