---
title:  Umukingizi n'Umubohozi
date:   24/01/2024
---

`Soma 1 Ab’i Korinto 10:1-4. Ni gute Pawulo avuga kahise ko Kuvayo ? Ni ikihe cigwa mu vya Mpwemu arondera kutwigisha biciye aho ?`

`Soma Zaburi 114. Ni gute ukubohora kw’Imana kw’ubwoko bwa Isirayeli bukava muri Egiputa buvugwa ngaha mu buryo bw’icese ?`

Zaburi 114 havuga mu buryo bw’icese ukubohorwa gutangaje kw’Imana ku bana bayo ibagobotora mu buja bwo muri Egiputa.

Mw’Isezerano rya kera ryose mbere no mw’Isezerano risha, ukubohorwa bava muri Egiputa kwafashwe nk’ikigereranyo c’ubushobozi bw’Imana bw’ugukiza ubwoko bwayo. Ni na vyo Pawulo atomora muri iyo mirongo yo mu b’Ikorinto mu gufata kahise kose k’ukuri nk’impinyanyuro-ngereranyo, ikigereranyo c’agakiza turonkera muri Yesu Kristo.

Zaburi 114 na yo nyene irataka ukubohora gutangaje kubera ukugira ijambo rya nyuma kwayo nk’Umuremyi, ku bushobozi bw’ivyaremwe kandi ni ko yarokoye abantu bayo mu gihe co Kuvayo. Ikiyaga, uruzi Yorodani, imisozi miremire n’uturambi vyerekana mu mvugo y’icese ububasha kama na kimuntu bwahanganye na Isirayeli mu nzira yerekeza mu Gihugu c’isezerano (Gusubira mu Vyagezwe 1:44 ; Yosuwa 3:14-17). Ariko Imana ni Igihangange gusumba ubwo bubasha. Rero, kubera abana benshi b’Imana, bo mu bihe vyose n’ahantu hose, inzira yerekeza Yerusalemu yo mw’ijuru irimwo imitego. Umunyezaburi akabatera umwete wo kuraba hirya cane y’imisozi maze amaso yabo bakayahindukiza bayahanga ku Muremyi w’ijuru n’isi (Zaburi 121:1).

Iciyumviro ca Zaburi 114 carasubiwemwo na Yesu Kristo igihe yahorosha (yahwamika) umuyaga kandi agatangaza ko ishengero ata co rikwiye gutinya kuko yanesheje isi (Matayo 8:23-27, Yohana 16:33). Ibikorwa bihambaye vy’Uhoraho akorera abantu biwe vyategerezwa gutuma isi yose ihindira agashitsi imbere yayo (Zaburi 114:7). Nyamugigima yategerezwa gutegerwa nk’ugutahura canke ugusenga aho kuyifata nk’agaterabwoba (Zaburi 96:9, Zaburi 99:1). Imana iri iruhande yabo, abizera nta na kimwe bakwiye gutinya.

Ni izihe ngorane mbi mu vya Mpwemu duhura na zo nk’abizera kandi ni gute twoshobora kwiga kwishimikiza ku bushobozi bw’Imana kugira ngo budukingire izo ngorane mbi ziriho koko uno musi nk’uko zariho mu gihe c’umunyezaburi ?