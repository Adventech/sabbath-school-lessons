---
title:  Ibindi Vyo Kwiga No Kurizikana
date:   26/01/2024
---

Soma Ellen G. White « Indwano yo mw’ijoro » urup 164-170 mu gitabo c’_Abakurambere n’Abahanuzi_. Ni igiki dushobora kwigira ku vyabaye kuri Yakobo ku bushobozi bw’ugusenga n’ukwizigira kumaramaje mu Mana ?

Amazaburi atsimbataza ukwizera kwacu mu Mana, we buhungiro nyabwo kuri abo begurira ubuzima bwabo mu maboko yayo ahambaye (y’ubushobozi). « Imana iriteguye gukorera ibihambaye cane abana bayo. Izoza gutabara koko kuri abo bayiyegurira burundu bakanayubaha. Imvo ituma ubwoko bwayo buba abanyantegenke n’uko bizigira mu buryo bw’indenzarugero (il se confie trop) muri Yo, ntibaha Uhoraho akaryo ko kwerekana ubushobozi bwayo » Ellen G White, _Abakurambere n’Abahanuzi_, urup 451. »

N’ubwo biri uko, Amazaburi amwe amwe arashobora kuzana intambamyi zikomeye mu gihe uko tumerewe uno musi kudahura n’ico asezerana. Muri ivyo bihe, dutegerezwa kwiga kwizigira ukugira neza kw’Imana, kwahishuwe mu buryo buhambaye cane ku musalaba. N’ikindi kandi, Amazaburi amwe amwe arashobora gukoreshwa rimwe na rimwe mu kugaburira ivyizigiro bipfuye (atari vyo). Inyishu ya Yesu mw’ikoreshwa ry’ubugunge (uburyarya) rya Zaburi 91:11,12 na Satani yerekana ko ukwizigira Uhoraho kudategerezwa kwitiranywa n’ukugerageza ko Imana (Matayo 4:5-7) canke igisabo cihutirwa cane ngo Imana ikore ibinyuranye n’ubugombe bwayo.

« Intsinzi zihambaye cane zatsinzwe n’Ishengero rya Yesu Kristo canke n’umukristo ku giti ciwe, ntizavuye kubera bafise ingabire, amashure, ubutunzi, canke iteka batewe n’abantu. Bazironse biciye mu masengesho yo mu rwiherero, bavugana n’Imana imbona nkubone, biciye mu kwizera gushikamye kandi kutajegajega, gufata ubutarekura, kandi kwayongeye mu bushobozi bw’Isumba vyose. Ellen. G White, _Abakurambere n’Abahanuzi_, urup 170.

**Ibibazo Vyo Guhanahanako Ivyiyumviro**

`Mw’ishure, ni muhanahane ivyiyumviro ku nyishu yo ku kibazo ca nyuma ku cigwa co kuwa gatatu c’ukwizigira Uhoraho mu burwanizi n’igihe ibintu birushirije kuba bibi cane. Ni gute twoshobora gutahura ivyo bintu, kandi ni gute vyoshobora kudushikira, kandi hari amasezerano atangaje arabana n’uko Imana izoturinda ? Ni mwiyumvire kandi ku munyezaburi yanditse kuri ayo masezerano atangaje, ubwo ntiyahuye n’ingorane z’uburwanizi canke ntiyamenye abandi bantu b’abizigirwa bahuye na bwo ?`

`Ni gute twoshobora guteza imbere ukwizigira Imana kumaramaje mu bihe vyose (nk’akarorero Zaburi 91:14 ; Zaburi 143:8, 10 ; Zaburi 145:18-20) ? Ni igiki codutuma dutakaza ivyo vyizigiro. Ni kubera iki ivyizigiro mu Mana mu bihe vyiza ari ivy’ingirakamaro kugira ngo uyigireko ko uguma uyizigira no mu bihe bigoye ?`