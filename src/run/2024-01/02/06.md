---
title:  Yoooh ! Tugire Basha
date:   11/01/2024
---

`Soma Zaburi 60:1-5. Ku bwanyu, ni mu bihe bihe iyo zaburi yoba isengesho ribereye ? Ni gute tworonka akunguko muri Zaburi y'ugucura intimba, naho twoba turi mu bihe vy'umunezero mu buzima bwacu ?`

Amazaburi y'ugucura intimba (y'amaganya) afatwa muri rusangi nk'amasengesho akoreshwa n'abantu bari mu bihe bigoye, haba ku mubiri, mu vyiyumviro canke mu vya Mpwemu: canke bari muri ivyo bitatu icarimwe.

Nubwo biri uko, ntitwoshobora kwirinda ayo Mazaburi n'igihe twoba turi mu bihe vyiza. Rimwe na rimwe harashobora kuba itandukaniro rihambaye hagati y'Izaburi n'ivyo umuntu ariko arasenga abayemwo ico gihe. Mu yandi majambo, Amazaburi y'ugucura intimba arashobora kuzanira inyungu ku bantu batari mu mubabaro n'agahinda.

Ubwa mbere, ayo Mazaburi ashobora kutuma dutegera neza ko umubabaro uri mu bigize ivyo umuntu abamwo muri rusangi kandi ko ushikira abagororotsi n'abanyakibi. Amazaburi aduha ubwishingizi ko Imana ikontorora ivyo bihe kandi ko izana inguvu n'inyishu mu bihe bigoye. Muri iyo Zaburi, mbere no mu bihe vy'amagorwa " Watumye igihugu gihinda agashitsi uragisatagura " (Zaburi 60:2), umunyezaburi ashira ivyizigiro bihambaye mu kurokora kw'Imana.

Ubwa kabiri Amazaburi yo gucura intimba atwigisha kugirira ikibabarwe kuri abo bari mu mubabaro. Igihe turiko tuvuga amahirwe yacu n'ugukenguruka tubibwira Imana, na cane cane mu bantu benshi, turategerezwa kuba maso tukibuka abamerewe nabi. Ni koko, turashobora kuba dufise ibihe vyiza muri uwo mwanya, ariko tutazi ko ahatuzengurutse, hari abantu bamerewe nabi mbere cane rwose. Isengesho ry'ayo Mazaburi, rirashobora kudufasha kutibagira abari mu bihe bigoye. Amazaburi yategerezwa kuzana muri twebwe ikibabarwe n'icipfuzo co gufasha abari mu bihe bibi nk'uko Kristo yabikora.

" Iyi si ni inzu yagutse ya Lazaro, ariko Kristo yaje kugira ngo akize abarwaye kandi atangaze ukubohorwa kw'ababohewe mu vyara vya Satani. We ubwiwe yari afise amagara meza kandi nta co yari akenye kuko yari umutunzi wa vyose. Yarahaye ubuzima bwiwe abarwaye, ku babangamiwe, ku batewe n'abadayimoni. Ntiyigeze ahinda abamushakako ububasha bwo gukiza. Yari azi ko abo bamusaba ubufasha ari bo bashobora kuba barikwegeye bonyene indwara, ariko ntiyanka kubakiza. Ariko igihe ukuri kwa Kristo kwinjiye mu mitima y'abo bamerewe nabi, baratahura ko bacumuye, kandi abenshi barakize n'indwara zabo mu vya Mpwemu hamwe n'indwara zabo z'umubiri. Ubutumwa bwiza bwama bufise ubwo bushobozi nyene, ariko kandi ni kubera iki tutari ivyabona vy'ubwoko bw'ivyo bikorwa ? " (Ellen G.White, _Igikorwa co Gukingira Abantu_ urup. 24, 25)