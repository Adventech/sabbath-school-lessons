---
title:  Ukwizera Mu Bihe Bigoye
date:   08/01/2024
---

Abizera bose baraba canke barabaye mu bihe bigoye vy'umwiheburo n'ivy'umubabaro, ibihe barondera gutegera ico Imana yoba iriko irakora, canke bakibaza imvo zatumye Imana yemera ko ivyo bintu bibashikira. Abanditsi b'Amazaburi na bo nyene barabaye mu bihe nk'ivyo. Kandi kubera uguhumekerwa n'Imana, baratubwiye ivyo baciyemwo.

`Soma Zaburi 44. Ico gisomwa kitubwira iki kandi ni kubera iki ari ic'inkoramutima ku bizera bose b'imyaka yose ?`

Ugutoranaya Amazaburi mu masengesho (mu makoraniro yo gusenga) kwisunga akenshi uko abantu baba bamerewe mu mitima n'amajambo tuvuga mu masengesho rusangi. Ukwo gukurako (kugabanya) gushobora kuba ikimenyetso c'ukudashobora kwacu canke c'ukumererwa nabi kwacu ku guhangana n'ibihe vy'umwijima ducamwo mu buzima. Naho tugira rimwe na rimwe ako gatima k'uko Imana iturenganije igihe twugarijwe n'umubabaro, nta bwo dusanga bibereye ko twovuga ivyiyumviro vyacu mw'ikoraniro ry'ugusenga turi benshi canke nyene turi twenyene. Ukwo kwikumira gushobora kuduhushisha intumbero y'ugusenga. Ico gituma tudashobora kuvuga akatubakiye n'uko tubona ibintu neza kandi mu bwizigirwa, imbere y'Imana yacu mu masengesho kitugumiza mu buja bw'ibigumbagumba vyacu bwite. Ivyo kandi bitubuza ubwishingizi n'umwizero kandi ivyo ni vyo dukeneye kugira ngo twegere Imana. Naho biri uko, iyo dusenze duciye ku Mazaburi biduha ubwishingizi ko dushobora, tutabanje guhakana canke kwanka ibitubabaza turimwo, gusenga Imana kandi tukayihimbaza.

Zaburi 44, nk'akarorero, irashobora gufasha abizera kuvuga mu mwidegemvyo kandi mu buryo nyabwo ikibazo cabo c'umubabaro. Gusenga uciye ku Mazaburi gufasha kugira ubunararibonye bwo kuvugana umwidegemvyo w'ijambo mu masengesho. Amazaburi aduha amajambo tutaronka kandi tutoshobora kwubahuka kuvuga. " Imitima yacu ntiyasubiye inyuma, intambuko zacu ntizatirimutse ngo zive mu nzira yawe, nawe ng'utuvunagurire ahantu h'imbwebwe, ukadutwikiriza igitutu c'urupfu " (Zaburi 44:18,19).

Ariko kandi, tegera neza cane, intango ya Zaburi 44. Umwanditsi wayo avuga uburyo muri kahise, Imana yakoreye ibintu bihambaye cane ubwoko bwayo. Umwanditsi wayo yizigiye Imana cane gusumba uko yokwizigira " umuheto wiwe " (Zaburi 44:6). Naho biri uko, ubwoko bw'Imana bwarahuye n'ingorane. Urutonde rw'imibabaro n'ugucura intimba ni vyinshi cane kandi vy'urutavanako. Ariko kandi, no hagati muri ivyo bibugarije, Umunyezaburi arataka ngo Imana imutabare: " Kura hasi, udutabare, uducungure kubw'imbabazi zawe " (Zaburi 44:26). Bisigura ko, naho yoba ari mu ngorane zikomeye, arazi neza Imana mu buryo nyabwo n'urukundo rwayo.

`Ni gute mu kwisunga ibihe vya kahise, aho Imana biboneka ko yigaragaje koko, gushobora kugufasha guhangana n'ibihe aho ingorane zatumye wiyumvira ko Imana iri kure ?`