---
title:  Ibindi Vyo Kwiga No Kurizikana.
date:   12/01/2024
---

Soma Zaburi 42:8, na Ellen G. White, Ivyese n'indirimbo, urup. 130-139 mu gitabo c'Uburezi (Indero). Ni irihe sano hagati y'isengesho n'indirimbo ufatiye kuri ivyo bisomwa vyahumekewe na Mpwemu ?

Ellen G.White asigura Amazaburi y'ukwatura ya Dawidi (nk'akarorero Zaburi 51) nk'imvugo y'umutima wiwe n'amasengesho yerekana akameremere k'agahinda k'ukuri kubera icaha. (Raba Inzira Nziza urup 24, 25). Atera intege abizera gufata ku mutwe ibisomwa bivuye mu Mazaburi kugira ngo batsimbataze agatima k'uko Imana yama iri aho mu buzima bwabo, agaca ashira akatuzo ku kuntu Yesu yasemereye n'ijwi ryiwe akoresheje Amazaburi igihe yari ahanganye n'ibigeragezo n'igihe yaba yugarijwe n'ubwoba. Hari ikindi kandi yabonye: " Ni musubiremwo kenshi ico kintu mu vya Mpwemu ! Ni nako hazodudubiza kenshi bivuye i bwina mu mutima, indirimbo zo kwihana, n'umwizero, z'ukwizigira, z'umunezero, z'urukundo ! Kandi nkako, indirimbo nyinshi ni amasengesho " Uburezi urup 134-139.

Igihe dusenze kandi tukaririmba dukoresheje Amazaburi, twironkera koko ukwihangana, ishaka, ubutwari n'ivyizigiro vy'Umunyezaburi. Aradutera ingoga zo kubandanya urugendo rwacu mu vya Mpwemu kandi akaduhumuriza mu ciyumviro ko tutari twenyene. Abandi baranesheje kubera ubuntu bw'Imana. Muri uwo mwanya nyene, Amazaburi aduhishurira kubona neza atakidukingira ukuntu Kristo adusabira akobeje kandi na ntaryo ni Muzima kugira ngo adusengere (Abaheburayo 7:25).

Ugukoresha Amazaburi mw'isengesho no mw'ikoraniro ryo gusenga gutuma umugwi w'abizera bagira agatima mpembero ku bishikira umuntu muri rusangi kandi bikigisha abasenga gufata ingingo ku mpande zitandukanye y'ivyo bishika muri ukwo gusenga. Amazaburi ni amasengesho n'indirimbo, bifatanije Ubumana n'ubumuntu. Ni co gituma ugushira mu buryo bwiza Amazaburi mu makoraniro yo gusenga bituma uwo mugwi w'abizera winjira mu ntimatima y'ubugombe bw'Imana n'ugukiza kwiwe guhambaye.

**Ibibazo Vyo Guhanahanako Ivyiyumviro**

`Ni kubera iki gusenga ibikujemwo ako kanya nyene atari bwo buryo bwonyene bwo gusenga ? Ni gute ubuzima bwacu bwo gusenga bworonka akunguko mu Mazaburi, asanzwe ari amasengesho ya Bibiliya ?`

`Ni gute Amazaburi yokuza cane ubuzima bwacu bwo gusenga turi mu mugwi w'abantu ? Ni muhanahane ivyiyumviro vy'ukuntu ishengero ryanyu ry'intango ryoshobora gutera intege ugukoresha Amazaburi mu makoraniro yo gusenga.`

`Ni igiki Amazaburi aduhishurira ku kuntu urugendo rw'umuntu rwo mu vya Mpwemu rugoye no ku bushobozi bw'ubuntu bw'Imana ?`