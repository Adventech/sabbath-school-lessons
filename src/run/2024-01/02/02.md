---
title:  Kwiha Ubuhinga Bwo Gusenga Wisunze Amazaburi
date:   07/01/2024
---

`Soma Zaburi 105:5, Abakolosayi 3:16, na Yakobo 5:13.Ni ikihe kibanza c'amazaburi mu gikorwa co gusenga c'umwizera ?`

Kuva mu bihe vya kera na rindi, Amazaburi yararyohoye amasengesho y'ubwoko bw'Imana, harimwo n'aya Yesu. (1 Ngoma 16:7,9 ; Nehemiya 12:8 ; Matayo 27:46 ; Abanyefeso 5:19). Muri rino yinga tuzokwiga neza uruhara rw'Amazaburi mu gushigikira ubwoko bw'Imana mu kubandanya urugendo rw'ubuzima no gukura mu migenderanire n'Imana. Turashobora kwiyibutsa ko Amazaburi ari amasengesho, kandi kubw'ico, afise agaciro ntangere, atari mu kumurikirwa gusa mu vy'iyobokamana, ariko kandi no mu buryo ashobora kudutungisha no kuryohora amasengesho yacu haba ku giti c'umuntu canke mu mugwi.

None ni gute twotegerezwa gusoma ayo Mazaburi ? Soma ubwa mbere, Izaburi imwe uyigeko (uyizirikaneko) hanyuma usenge. Kwiyumvira cane kw'Izaburi gutera ukwiyumvira ku bintu bitandukanye biyigize: Uburyo umunyezaburi ariko arabwiramwo Imana, n'imvo zitumye iryo sengesho. Wiyumvire ku buryo ivyo urimwo wewe wobishira ku vyabaye kuri uwo munyezaburi n'uburyo iyo Zaburi yogufasha kwikorera (kwiremeka, kwihanganira, gushiyiririzako) ivyo urimwo. Uzotangara cane n'ukuntu uzosanga incuro nyishi ivyo ukeneye bisa n'ivyo uzoyisomamwo.

Rondera kumenya ko Izaburi yoba hari ico iriko iraguhamagarira ku nyifato mbi canke ko iriko irakosora ivyo wizigira ubu bitari vyo ufatiye ku vyo mwahuye na vyo. Himbarirwa ubutumwa buri muri iyo Zaburi ufatiye ku muco no ku gikorwa c'Umucunguzi wacu Yesu Kristo n'ivyizigiro vyo mu gihe kirekire ico gikorwa kiduha. Nk'uko tubizi, canke dutegerezwa kubimenya, ni ivy'ingirakamaro imisi yose kwihweza ikintu cose kiri muri Bibiliya ukirabira muri Kristo no ku musalaba.

Subira kandi urondere ibituma bishasha vy'isengesho iyo Zaburi ikwereka, hanyuma wiyumvire ku kamaro kuri wewe, kw'ishengero ryawe no kw'isi yose. Saba Imana ngo ishire Ijambo ryyo mu mutima wawe no mu bwenge (umuzirikanyi) bwawe. Igihe Zaburi ihuye n'ivyo umunu uzi arimwo, senga umusengera. Ukuntu Amazaburi yugurura imiryango myinshi y'ibintu vyo mu buzima kandi ashobora kudutingisha cane mu kuyasoma no mu gushira muri ntibate ivyo atubwira.

`Mbega bisigura iki " Ijambo rya Kristo ribe muri mwebwe rigwiriye (Kolosayi 3:16) ? Ni kubera iki gusoma Bibiliya ari yo ntambuko ya mbere kandi ihambaye cane rwose kugira ngo ubishikeko ?`