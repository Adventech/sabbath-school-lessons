---
title:  Ukuva Mu Mwiheburo Ukaja Mu Vyizigiro
date:   10/01/2024
---

Birashobora kudushikira aho umuntu ahura n'ibihe bigoye ukamengo Imana isa n'iyiri kure cane yacu. Ninde muri twebwe atibaza rimwe na rimwe kino kibazo: Mbega ibi vyashitse gute ?

Abanditsi b'Amazaburi, abantu nka twebwe twese, barahanganye n'ibintu nk'ivyo. Ego ni ko, rimwe na rimwe, ivyaha vyacu bituzanira ibigeragezo, ariko kandi, hari n'ibindi bihe, ivyo bigeragezo bisa n'aho biturenganije cane ku biboneka, ko ibidushikiye tutari tubikwiye. Ikindi kandi, ni nde ataraca ahantu nk'aho ?

`Soma Zaburi ya 13. Mbega ni ibihe bihe (ambiances) bibiri nyamukuru twoshobora gutandukanya muri iyo Zaburi. Ku bwawe, ni ingingo ki yatumye haba iryo hinduka rikomeye gutyo muri iyo nyifato rusangi y'umunyezaburi ?`

" Uhoraho, uzogeza hehe kwama unyibagira imisi yose ? Uzogeza hehe kumpisha mu nyonga hawe " ? Zaburi 13:1.

N'ubundi kandi, ni nde atokwisanisha n'ivyo bigumbagumba, n'aho atari vyo na gato ? Mbega (Imana yokwibagira burundu n'umwe muri twebwe ?) Zaburi ya 13 yerekana uburyo bwo kwirinda ikosa rikunda kuba rigizwe n'ukwihanga amaso wewe nyene no ku ngorane zawe igihe usenga. Iyo Zaburi irashobora guhindura isengesho ryacu mu kutuzana kwemeza koko kameremere k'ubwizigirwa kandi kadahindagurika k'imigenderanire y'Imana n'ubwoko bwayo. Ni koko, Izaburi itangurira ku gucura intimba n'ukwiganyira, ariko ntigarukiriza aho kandi ni ho hari ingingo ihambaye cane.

Izaburi ituzana ku guhitamwo ata gahato kwizigira ubushobozi burokora bw'Imana (Zaburi 13:6), ku buryo ubwoba n'akabonge vyacu (Zaburi 13:1-5) bishobora kugenda biyongayonga gushika aho dusanga twahaye ikibanza agakiza k'Imana, ku buryo dutangura kwumva ko dutegerezwa kuva muri ivyo vyo gucura intimba tugashika ku kuririmba amashimwe, tukava mu mwiheburo tugashika mu vyizigiro (Zaburi 13:5,6).

Naho biri uko, ugusubiramwo gusanzwe amajambo y'Amazaburi hamwe n'ugutegera guto kw'aho agarukira, ntibizana ihinduka nyaryo rishakwa n'uko akoreshwa. Igihe dusenze dukoresheje Amazaburi, dutegerezwa gushakashaka Mpwemu Yera kugira ngo adufashe gukora nk'uko Izaburi yaduhanuye. Amazaburi ntabwira gusa abizera, ariko kandi n'Ijambo ry'Imana rihindura ingeso zabo n'ibikorwa vyabo. Ku bw'ubuntu bw'Imana, amasezerano y'Amazaburi aribonekeza mu buzima bw'abizera. Ivyo bisigura ko dutegerezwa guha uruhusha Ijambo ry'Imana kugira ritureme (ridutunganye) nk'uko rishaka kandi ridufatanye na Kristo We yagaragaje mu buryo bw'agahore ubugombe bw'Imana kandi, nk'Umwana w'Imana yigize umuntu, nawe yarasenze akoresheje Amazaburi.

Ni gute ibigeragezo bishobora kukwegereza Imana ? kandi ni gute, igihe utabaye maso, bishobora kugukura ku Mana ?