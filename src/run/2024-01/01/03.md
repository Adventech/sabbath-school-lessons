---
title:  Abanditsi b'Amazaburi
date:   01/01/2024
---

Umwami Dawidi, uwo izina ryiwe riguma ryibonekeza ku mitwe y'Amazaburi menshi, ni we yibonekeza cane mu gutunganya ibihimbazo mu gusenga kwa Isirayeli. Yiswe « Umuririmvyi w'Umuhinga w'Abisirayeli » (2 Samweli 23:1). Isezerano risha riremeza ko Dawidi ari umwanditsi w'Amazaburi menshi (Matayo 22:43-45, Ivyakozwe n'Intumwa 2:25-29, 24, 35 ; Ivyakozwe n'Intumwa 4:25 ; Abaroma 4:6-8).

Amazaburi menshi yatoranijwe n'abaririmvyi b'urusengero, bari ari n'Abalewi: nk'akarorero, Zaburi 50 na Zaburi 73-83 zatoranijwe na Asafu ; Zaburi 42, Zaburi 44-47, Zaburi 49, Zaburi 84, Zaburi 85 na Zaburi 88 zitoranijwe na bene Kora, Zaburi 88 itoranywa na Hemani Umwezerani, uretse abo, Salomo na we yaranditse Zaburi 72 na 127, na Mose yanditse Zaburi 90.

`Soma Zaburi 25:1-5 ; Zaburi 42:1 ; Zaburi 75:1 ; Zaburi 77:1 ; Zaburi 84:1,2 ; Zaburi 88:1-3 na Zaburi 89:1. Ni ikihe ayo Mazaburi aduhishurira ku vyo abayanditse babayemwo (baciyemwo) ?`

Mpwemu Yera yarahumekeye abanditsi b'Amazaburi kandi yakoresheje ingabirano zabo mu gikorwa c'Imana n'imigwi yabo bahuje ukwizera. Abanditsi b'Amazaburi bari abantu bafise ugukunda idini nyakwo bakagira n'ukwizera kwimbitse ; ariko barahura n'ibicantege hamwe n'ibigeragezo nk'uko na twebwe bitubako uno musi. Naho haciye igihe kirekire yanditswe, Amazaburi arahura neza neza n'igice kimwe c'ivyo tubayemwo uno musi.

"Ugusenga kwanje ni kuje gushika mu nyonga zawe: n'utegere ugutwi ugutakamba kwanje. Kuk'umutima wanje wuzuye imibabaro, kandi ubugingo bwanje bwegereye i Kizumu." (Zaburi 88:2,3). Ni akaruru (ukuboroga) k'umutima (umuntu) wo mu kinjana ca mirongo ibiri na rimwe nk'uko kari ku muntu hashize imyaka 3000 abayeho.

Amazaburi amwe yerekana umubabaro, ayandi akanyamuneza. Abanditsi b'Amazaburi baratakambira Imana ngw'ibakize, kandi bariboneye neza ubuntu bwayo igirira uwutabukwiye. Barashimagije Imana ku bw'ukutahemuka kwayo n'Urukundo vyayo, kandi bakayisezeranira kuyikorera n'umwete w'ubutaruha. Amazaburi ni igishingantahe rero c'ugucungurwa n'Imana n'ibimenyetso vy'ubuntu n'ivyizigiro mu Mana. Amazaburi atanga isezerano ry'Imana kuri abo bose bagumbira, biciye mu kwizera, ingabire z'Imana y'ikigongwe n'ubuzima bushasha. Muri uwo mwanya nyene, ntagerageza guhisha canke gufurira canke gufatira mu rwara ingorane, n'imibabaro vyiganziye iyi si yaguye.

`Ni gute twoshobora kuronka ivyizigiro n'uguhumurizwa mu kumenya ko abantu b'intahemuka, n'Abanditsi b'Amazaburi ko bahuye n'ibigeragezo bisa n'ivyacu ?`