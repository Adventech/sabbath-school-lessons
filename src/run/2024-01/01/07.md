---
title:  Ibindi Vyo Kwiga No Kurizikana.
date:   05/01/2024
---

Soma Ellen G.White, " Urusengero n'ukurwinjira " pp 32-54 mu gitabo c'_Abami n'Abahanuzi_ ; " Indirimbo ubushobozi bw'ukugira neza " pp 294 mu gitabo _Ubutumwa ku Basore_.

Igitabo c'Amazaburi kigizwe n'Amazaburi 150, kigabuwemwo ibitabo bitanu: Igitabo ca I (Zaburi 1-41), igitabo ca II (Zaburi 42-72), Igitabo ca III (Zaburi 73-89), Igitabo ca IV (Zaburi ya 90-106) n'igitabo ca V (Zaburi 107-150). Uko kugaburwamwo ibitabo bitanu ni umugenzo wa kera wa kiyuda, ubangabanganye n'ukugabura ibitabo vya Mose mw'ibitabo bitanu (Le pentateque).

Igitabo c'Amazaburi kirashinga intahe ko hari ivyegeranyo vy'Amazaburi yari ariho imbere: (Icegeranyo c'Amazaburi ya bene Kora (Zaburi 42-49, 84, 85, 87, 88), Icegeranyo c'Amazaburi ya Asafu (Zaburi 73-83), ic'indirimbo zo mw'iduga (Zaburi 120-134), n'indirimbo z'amashimwe (Zaburi 111-118, 146-50). Zaburi ya 72: 20 irashinga intahe ko hari icegeranyo gitoya c'Amazaburi ya Dawidi).

Niba Amazaburi menshi yahujwe n'igihe c'umwami Dawidi n'ingoma ya mbere y'ubwami (mu kinjana ca V imbere yo kuvuka kwa Yesu), ugutororokanya Amazaburi ntikwahagaze, kwagumye kugwizwa no mu myaka yakurikiye: Ubwami bwigaburamwo kubiri, ukujanwa ari inyagano n'ikiringo cakurikiye ukwo kujanwa ari inyagano. Ni vyiza ko twomenya ko Abanyabwenge b'Ivyanditswe b'Abaheburayo, barongowe na Ezira, bashoboye kwegeranya ivyegeranyo bito bito vy'Amazaburi yari ahasanzwe, bayapoperaniriza mu gitabo kimwe igihe bariko barakora ngo basubizeho ibikorwa mu rusengero rushasha.

Naho abo banyabwenge b'Ivyanditswe bakomeje igitabo c'Amazaburi nticigeze gitakaza na gato uguhumekerwa kwayo n'Imana. Nk'uko n'abanditsi b'Amazaburi vyabagendeye, n'abanyabwenge b'Ivyanditswe bari abakozi babushitse b'Imana, n'igikorwa cabo cayobowe n'Imana (Ezira 7:6,10). Kameremere k'Imana n'aka kimuntu kari mu Mazaburi kagereranya n'ubufatanye bw'ubumana n'ubumuntu mu Mwami Yesu yigize umuntu. " Ariko Ivyanditswe vyera, aho ukuri kwerekanwa (kuvugwa) mu mvugo ya kimuntu, biduha ubufatanye bwa hafi na hafi cane bw'ubumana n'ubumuntu. Ubwo bufatane nyene bwarabonetse muri kameremere ya Kristo, yabereye icarimwe Umwana w'Imana n'Umwana w'umuntu. Twoshobora kuvuga ivyanditswe nk'uko tuvuga kuri Yesu-Kristo ko " Jambo yihaye umubiri " kandi " abana natwe " Ellen G. White " _Intambara ihambaye (Ivyizigiro bihambaye )_ " urup.8

**Ivyo Guhanahana Ivyiyumviro**

`Bishaka kuvuga iki ivyo vy'uko Amazaburi aba amasengesho n'indirimbo ubumana n'ubumuntu vyiyunze ? Ni gute ico ciyumviro naho kigoye gutegera mu bunengesere bwaco, kidufasha kubona ko Imana ishaka kubana n'ubwoko bwayo ? Ni gute gihishura, mu buryo bwaco ukubana kw'Imana n'abantu kandi ikabana n'umwe wese muri twebwe ?`

`Mw'ishure ni muhanahane ivyiyumviro aho mwasanze mu mazaburi ibihe bisa neza neza n'ibihe vyawe bwite. Ni ibihe vyizigiro canke uguhumurizwa (ukuremeshwa) wabisanzemwo ?`