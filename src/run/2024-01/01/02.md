---
title:  Amazaburi Mu Kuninahaza Imana Kwa Isirayeli Ya Kera.
date:   31/12/2023
---

`Soma 1 Ngoma 16:7 ; Nehemiya 128:8 ; Zaburi 18:1 ; Zaburi 30:1 ; Zaburi 92:1 ; Zaburi 95:2 ;Zaburi 105:2 ; Abakolosayi 3:16 na Yakobo 5:13. Ni ibihe bihe vyatuma haba ukwandika kw'amazaburi amwe amwe. Ni mu bihe ki ubwoko bw'Imana bwakoresha Amazaburi ?`

Amazaburi yatoranijwe kugira ngo akoreshwe mu gihe co guhimbaza (kuninahaza) Imana haba ku giti c'umuntu bwite haba muri rusangi. Yararirimbwa nk'indirimbo bariko baratazira Imana mu rusengero nk'uko vyerekanwa ko hari n'amanota yakoreshwa mu gucuraranga hakoreshejwe ibicurarangisho (Zaburi 61:1), indirimbo mu majwi kimuntu gusa (Zaburi 9:1), n'iz'Abakuru b'Abaririmvyi (Zaburi 8:1)

Muri Bibiliya y'Igiheburayo, umutwe w'igitabo ca Zaburi tehilim, " Uguhimbaza" (ukuninahaza, ugushimagiza, ugutazira) ni yo ntumbero yayo nyamukuru, na cane cane uguhimbaza Imana. Umutwe w'igitabo ca Zaburi mu gifaransa (Les Psaumes) ryakomotse mu rurimi rw'ikigiriki psalmoi, dusanga muri Bibiliya yitwa Septante, yahinduwe mu kigiriki kera ikuwe mu giheburayo mu kinjana ca kabiri n'ica gatatu imbere yo kuvuka kwa Kristo.

Amazaburi yari igice gihambaye rwose mu gusenga kwa Israyeli. Nk'akarorero, yarakoreshwa mu kwinjira isengero, mu minsi mikuru y'idini, mu ngendo nyeranda canke habaye ugushiraho gushasha ihema ryera i Yerusalemu.

Indirimbo zo mw'iduga (Zaburi 120-134) zari zizwi kandi kw'izina ry'Indirimbo z'urugendo, zahora ziririmbwa mu gihe c'urugendo i Yerusalemu mu gihe c'imisi itatu ihambaye ngarukamwaka (Kuvayo 23:14-17). Indirimbo zo gutazira bibuka ko Imana yabagobotoye mu maboko ya Farawo muri Egiputa (Hallel Egyptien) (Zaburi 113-118), Indirimbo kaminuza yo gutazira Imana (Grand Hallel) (Zaburi 136) zaririmbwa mu misi mikuru itatu ihambaye ngarukamwaka harimwo n'imisi mikuru y'imboneko z'ukwezi canke ukwinjira urusengero. Indirimbo zo gutazira Imana bibuka ko yabagobotoye mu maboko ya Farawo muri Egiputa zari zifise ikibanza gihambaye mu birori vya Pasika. Zaburi ya 113 n'iya 114 zaririmbwa mu ntango z'ingaburo ya Pasika, na yo Zaburi 115-118 zikaririmbwa bahejeje ingaburo ya Pasika (Matayo 26:30). Indirimbo zo gutazira Imana buri musi (Zaburi 145-150) zashirwa mu gusenga kwa buri musi, mu gusenga kwo mu gitondo mw'isinagogi.

Amazaburi ntiyaherekeza gusa ugusenga kw'abantu, ariko yaranabigisha uburyo bategerezwa gusenga Imana bari Ahera. Yesu yarasenze akoresheje Zaburi ya 22 (Matayo 27:46). Amazaburi yari afise ikibanza gihambaye mu buzima bw'Ishengero rya mbere (Ab'i Kolosayi 3:16, Abanyefeso 5:19).

`Naho tudasengera Imana mw'ihema ryera ryo kw'isi nka Isirayeli, ni gute twoshobora gukoresha amazaburi mu gusenga kwacu bwite, haba ku giti c'umuntu canke turi mu bandi ?`