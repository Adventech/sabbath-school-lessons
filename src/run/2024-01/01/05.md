---
title:  Amasengesho Ahumekewe
date:   03/01/2024
---

`Soma 2 Samweli 23:1,2 n'Abaroma 8:26,27. Ni igiki ivyo bisomwa bitwigisha kw'isengesho ?`

Amazaburi n'amasengesho n'amashimwe yahumekewe muri Isirayeli, kandi rero mu Mazaburi, twumva ijwi ry'Imana ryivanze mw'ijwi ry'ubwoko bwiwe. Amazaburi yerekana ugukorana n'Imana kuzima kandi kw'inguvu nyinshi.

Abanditsi b'Amazaburi bivuganira ubwabo n'Imana mu kuyihamagara no mu kuyita " Mana yanje ", " Ewe Uhoraho ", na " Mwami wanje " (Zaburi 5:2, Zaburi 84:3). Batakambira Imana kenshi bakoresheje aya majambo ; " Tegera ugutwi " (Zaburi 5:1), " Umva gusenga kwanje " (Zaburi 39:12), " Witegereze umubabaro wanje n'umuruho " (Zaburi 25:18), " Unyishure vuba " (Zaburi 102:2), " Utabare umutima wanje " (Zaburi 6:4). Biribonekeza koko ko ari amajambo y'umuntu asenga Imana.

Ubwiza n'ugukwegakwega gukomeye kw'Amazaburi nk'amasengesho n'amashimwe kuri uku kuntu Amazaburi ari.

Ijambo ry'Imana rimeze nk'amasengesho n'amashimwe ashimitse y'abizera. Amazaburi aha kandi akaryo abana b'Imana ko gushikirana vyimbitse n'Imana, nk'uko vyanditswe mu Baroma 8:26,27: " Ni ko na Mpwemu adufasha mu ntege nke zacu: kuko tutazi uko dukwiye gusenga, ariko mpwemu ubwiwe aradusengera, aniha iminiho itovugwa ; ariko isesa imitima irazi ivyo mpwemu yiyumvira, kuk'ukw'Imana igomba ariko Mpwemu asengera abera. "

Yesu na we nyene yarasubiyemwo Amazaburi, nko muri Luka 20:42,43, igihe yisunga Zaburi 110:1: " Ko Dawidi ubwiwe avuga mu gitabo ca Zaburi, at'Uhoraho yabariye Umwami wanje, at'Icara i buryo bwanje, ushitse aho nzohindurira abansi bawe indava yo musi y'ibirenge vyawe. "

Naho Amazaburi amwe yavutse canke yisunga ivyabaye muri kahise bidasanzwe no ku vyo Abanditsi b'Amazaburi babayemwo ubwabo, hamwe n'ivyo Isirayeli yaciyemwo nk'igihugu, ubwimbike mu vya Mpwemu kw'Amazaburi, burashika no ku bihe bitandukanye vy'ubuzima, kandi bukarengana imbibe zose z'imico kama, z'amadini, z'ubwoko n'iz'igitsina. Mu yandi majambo, Amazaburi yerekana ivyizigiro, ugushima, ubwoba, ishavu, umubabaro n'agahinda, ku bintu abantu bahuye na vyo, mu bihe vyose, uko bari babayeho kwose mu buzima. Amazaburi twese aratubwira, mu mvugo y'ivyo tubamwo canke ducamwo ubwacu.

`Ni igiki ugukoresha Amazaburi kwa Kristo kwotwigisha ku kamaro kayo mu vyo ducamwo twebwe ubwacu mu buzima bw'ukwizera ?`