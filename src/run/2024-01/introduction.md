### AMAZABURI UMUHUZAMITIMA HAGATI Y'IMANA N'ABANTU

Amazaburi ni amasengesho n'indirimbo vyo ku rwego rwo hejuru vya Bibiliya. Zarasubiwemwo mu guhimbaza, mu munezero, mu mubabaro, zarasomwe canke ziraririmbwa haba ku giti c'umuntu canke mu bantu benshi, n'abantu basanzwe, abami, abisiga(abavuga ivyese), abatanga ibimazi, abo baba bavuye mu bagororotsi no mu banyavyaha bihanye, Amazaburi yarakoreshejwe nk'igitabo c'amasengesho n'indirimbo mu runganwe n'urunganwe rw'abizera.

Amazaburi ategerezwa kugira uruhara rwayo rudasanzwe, kubera ko mu gihe igice kinini ca Bibiliya kitubwira, Amazaburi yo aratuvugira kandi ari kumwe natwe. Amazaburi ni isoko ry'umugisha, ry'ivyizigiro n'ubushasha, indongozi mu kwisuzuma twebwe ubwacu no kwiyumvira ku bushobozi bw'Imana, ni isoko ry'ukubohorwa igihe utaka uri ibwina, akaba n'isoko ry'uguhumekerwa ry'ukwezwa gushasha ku Mana. Ntibitangaje kandi ko abantu benshi basanga mu Mazaburi ugusamirana guhuye n'ibigumbagumba n'ubunararibonye vyabo, kandi bakayafata nk'amasengesho yabo bwite. Luteri aravuga mu buryo busongoye Amazaburi ati : " Mbega ni he woshobora kuronka amajambo y'icubahiro gihebuje kugira ngo ugaragaze umunezero uretse mu Mazaburi yo guhimbaza canke yo gushima ? Urashobora kuyarabamwo umutima w'aberanda bose nk'aho woraba umurima mwiza cane w'amashurwe canke nk'igihe uriko uratamarirwa n'ijuru (ikirere)…. Ni he woronka amajambo yimbitse cane, y'ukwatura nyakwo, y'akababaro ntangere mu kugaragaza agahinda gusumba mu Mazaburi ? Urayabonamwo umutima w'aberanda bose nk'aho uriko urirabira urupfu canke Gihenomu n'ibitutu bihindagurika vy'uburake bw'Imana bituma ibintu vyijima mbere bikaba umwiza w'umuzitanya… Biroroshe rero gutahura igituma igitabo c'Amazaburi ari igitabo abera bose bakunda. Kuko umuntu wese, mu gihe cose, ashobora kuronkamwo amazaburi amubereye mbere akayagira rwiwe bwite, nk'aho yashiriweho we ubwiwe. Nta kindi gitabo na kimwe woshobora kuronkamwo amajambo aringaniye na yo canke ngo abe amajambo meza cane rwose " (Maritin Luther, Selections from his writings ed. John Dillenberger, New York : Anchor Books, 1962, pp 39, 40).

Amazaburi ashinga intahe ko urugendo rwo mu vya Mpwemu ari rumwe ku bana benshi b'Imana.

Kugira nawe ugire ubunararibonye bw'ubushobozi buhingura (buhindura) bw'amazaburi, duhamagarirwa kuyaririmba no kuzikoresha mu masengesho nk'uko vyagendeye urunganwe n'urunganwe rw'abizera, bakoresha Amazaburi mu kugaragaza uguhimbaza kwabo, ibisabo vyabo, ukwatura kwabo, ugucura intimba kwabo, n'ugushima Imana Nyen'inganji y'ubuntu n'ubutungane.

Mbega turategerezwa kwiga Amazaburi ? Nk'uko bimeze ku bindi vyanditswe vyose, amazaburi yanditswe mu ntahuro ya kahise, y'iyobokamana, n'ubuhinga bwo kwandika butandukanye. Intumbero yo kwiga igitabo c'Amazaburi ni iyo kubegereza isi idasanzwe y'Amazaburi y'abantu b'iki gihe c'iterambere.

Dutegerezwa gutahura ko niba Amazaburi ari amasengesho y'ubwoko bw'Imana ni n'amasengesho Yesu yivugiye nk'Imana yigize umuntu, akaba kandi n'amasengesho Yesu yasenze. Amazaburi ni ukwihishura kw'Imana ku bantu. Iyindi ntumbero y'ukwiga Amazaburi, ni ukwiga biciye ku Mazaburi ivyo Imana yakoze vyose, ivyo ikora kandi izokorera isi biciye muri no kuri Yesu Kristo.

Naho Amazaburi agizwe n'ivyese (indirimbo) 150, nta bwo ukwegeranywa kwayo gushobora kuba ari ivyapfuye kwizana gutyo. Amazaburi ashinga intahe ko urugendo rwo mu vya Mpwemu ku bana benshi b'Imana. Urugendo rutangurira ku kwizera gushikamye, kandi gufise ubwishingizi mu Mana Nyen'inganji, aho iciza gihabwa impera icaha na co kigahanwa. Uko tuzogenda turiga, tuzobona ikiba igihe isi iri ku murongo mu kwizera, ihushije kandi ikiganzirwa n'ikibi. Mbega Imana iracaganje ? Ni gute abizera boshobora kuririmbira indirimbo Uhoraho bakiri kw'isi nk'akavantara ?

Icipfuzo cacu n'isengesho ryacu, n'uko Amazaburi yodukomeza mu nzira y'ubuzima, kandi kubera yo, dushobore guhura n'Imana ku musi ku musi, duhuje imitima, gushika igihe tuzibonera Yesu amaso mu yandi.

_Dragoslava Santrac, yaraminuje cane ku vyigwa vy'Isezerano rya Kera, ni n'Umwanditsi mukuru wa Encyclopédie y'Abadventiste b'Umusi w'Indwi, ku cicaro gikuru c'Ishengero ry'Abadventiste b'Umusi w'Indwi._

_Yaranditse kuva kuri Zaburi 76-150, kandi ivyo yanditse biri mu bigize igitabo c'Insiguro ya Bibiliya y'Abadventiste b'Umusi w'Indwi ku rwego mpuzamakungu (Seventh Day Adventist International Bible Commentary)._