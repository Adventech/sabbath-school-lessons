---
title:  Muri Sentare Yo Mu Kindi Gihugu
date:   18/12/2023
---

Nk‘uko biri, inyuma y‘isenyuka rya Babuloni n‘iyaduka ry‘Abamedi n‘Abaperesi, Abayuda benshi bahavuye basubira mu gihugu ca basekuruza babo. Ariko si bose basubiyeyo. Hariho bamwe bigumiye aho bahoze baba mu kiringo c‘urunganwe rumwe canke rwinshi.

Dukurikije ako kahise mu bwenge bwacu, duca tumenya ibintu na bike vyariko biba igihe irya nkuru ya Esiteri yandikwa. ‟Ico gihe umwami Ahasiwerusi yar‘ahangamye ku ngoma yiwe ku murwa i Shushaniˮ (Esiteri 1: 2). Aha ni ho inkuru ya Bibiliya yerekanira ko ingoma y‘Ubuperesi yari munsi y‘ubutware bw‘uyu mwami.

Mu gice ca 1, umwamikazi Vashiti yatakaje ibakwe ry‘umwami, ivyo bikaba vyaciye bituma uwo mwami arondera uwundi mwamikazi, uwo gusubirira Vashiti atari agitonye ku mwami. Ni mur‘ivyo bihe Esiteri na muvyarawe Moridekayi, baseruka ubwa mbere na mbere.

`Soma Esiteri 2: 1-9. Mbega ni ibiki iyi mirongo itwigisha mu bijanye n'uko ibintu vyari vyifashe kuri Moridekayi na Esiteri?`

Bisa n‘aho Moridekayi nk‘intwazangabo y‘umwami, yari yicaye kw‘irembo ry‘ikirimba kandi ko mur‘ico gihe yaba mu gisagara gikuru c‘i Shushani aho yari yararereye umukobwa wiwe, canke muvyara wiwe Esiteri. Kubera icicaro cabo n‘ukwo kuntu baba aho hantu, bari basanzwe bakurikiza imico kama y‘Abaperesi. Ibi bitegerezwa kuba nimiburiburi biri mu mvo zatumye Esiteri atoranywa ngo arengutswe imbere y‘umwami: ‟Esiteri na we ajanwa i bwami, ahabwa Hegayi nyene, yarinda abigemeˮ (Esiteri 2: 8).

`Soma Esiteri 2: 10, 20. Mbega ni ibiki vyariko biba ng'aha, kandi ni kubera iki vyabaye ngombwa ko Moridekayi amuha itegeko nk'iryo?`

N‘ubwo ico gisomwa kitavuga neza na neza igituma, ntibigoye kwiyumvira. Nk‘abanyamahanga mu kindi gihugu n‘ukwizera kwabo gutandukanye nk‘uko tuja kubibona, ivyo bishobora kuba vyari biteje ibibazo, babaye abanyabwenge mu kunyegeza umuryango wabo n‘ubwoko bwabo.

`Mbega ni ibihe bihe wokwiyumvirako, aho bishobora kuba vyiza, kutagaragaza ibijanye n'ukwizera kwawe? Canke ntidukwiye kwigera tukunyegeza? Nimba tutokunyegeza, ni kubera iki atari vyo?`