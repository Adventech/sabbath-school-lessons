---
title:  Mu Gihe Gisa n'Iki
date:   20/12/2023
---

`Soma Esiteri 4: 1-14. Mbega ni kubera iki vyafashwe ko ico gihe cari kibereye ko Esiteri yimenyekanisha ubwiwe ko ari Umuyudakazi?`

Igihe Moridekayi yavugana na Esiteri ngo agire ico afasha, Esiteri yari amaze imyaka myinshi yubakanye na Ahasiwerusi, ariko hari hasanzweho itegeko mu Buperesi ryavuga ko ata muntu n‘umwe yari gushobora kuza ku ntebe y‘ubwami y‘umwami adafise ubutumire buzwi bwavuye ku mwami. Umuntu wese atubahiriza iryo tegeko yaba ashize mu kaga ubuzima bwiwe. Esiteri, n‘ubwo yari azi izo mbogamizi, yarashirutse umwete agenda mu cumba c‘intebe y‘umwami uko biri kwose, atatumiwe.

Ukwizera kwa Moridekayi ni kwo kwakabuye ukwizera kwa Esiteri. Intimatima y‘igitabo ca Esiteri iboneka mu majambo Moridekayi yabwiye Esiteri, ngo: ‟Maze Moridekayi na we arabatuma yishura Esiteri, ati Ntugire ngo ni wewe wenyene uzokira mu Bayuda bose, kuk‘uri mu ngoro y‘umwami. N‘uko ni wapfa kwiyumya mur‘iki gihe, ntakizobuza Abayuda gutabarwa bakarokoka, ariko bivuye ahandi; ariko weho n‘ab‘inzu ya so muzohona ? Nta wubizi, kumbure icakwimitse ng‘ube umwamikazi n‘ukugira ng‘uz‘useruke mu gihe gisa n‘ikiˮ (Esiteri 4: 13, 14).
Ukwizera kwa Esiteri kwashizwe ku munzane igihe Moridekayi yatera akamo ku rukundo afitiye ubwoko bwiwe. Nta muntu n‘umwe yari bwamenye ko ari Umuyudakazi uretse gusa Moridekayi, kandi amaze gufata ingingo yo kugira uruhara, ntiyasusumiye gushira ubuzima bwiwe ku musitari.

Ukwizera Esiteri yari afitiye Imana kwari gukomeye cane, kandi yari asanzwe azi ko hatabaye gufashwa n‘Imana ko atari gushobora kuroranirwa. Inyishu yahaye Moridekayi yahishura ukwizera kwiwe, aho yagira ngo: ‟Genda ukoranirize hamwe Abayuda bose bar‘i Shushani, mwisonzeshe kubwanje, mumare imisi itatu ku murango no mw‘ijoro mutagira ico murya canke munywa; nanje twe n‘incoreke zanje tuzokwisonzesha durtyo nyene, mpeze mbone gushika ah‘umwami ari, nah‘ar‘uguca mu cagezwe: kandi namba ndamukiwe no gupfa , mpefe!ˮ (Esiteri 4: 16).

Moridekayi yaciye arungika ayo makuru mu Bayuda bose baba muri Shushani (Suza), kandi mu gihe bari bisonzesheje kandi basenga, Esiteri yaciye yitegurira ubwiwe ikiringo c‘imbogamizi. Dusoma ngo: ‟Bukeye ku musi ugira gatatu, Esiteri yambara imyambaro yiwe y‘ubwamikazi, aragenda ahagarara mu karusha ko ku ngoro y‘umwami, aharabana n‘iyo ngoro nyene; kand‘umwami yar‘avyagiye ku ntebe yiwe y‘ubwami mu ngoro, atumberanye no mw‘irebe. Nuk‘umwami abonye umwamikazi Esiteri ahagaze mu karusha, Esiteri agira ubutoni imbere yiwe; umwami atunga Esiteri inkoni y‘izahabu yar‘afise mu minwe. Maze Esiteri aca yigira hafi, akora ku mutwe w‘iyo nkoni.ˮ (Esiteri 5: 1, 2).

`Ku Bayuda mu gihe nk'iki nk'uko cavuzwe aha haruguru, gusenga neza na neza vyategerezwa kujanirana no kwisonzesha. Ni kuvuga, n‟ubwo bakoze ivyo bashoboye gukora ku ruhande rwabo, gusenga ni vyo vyari biri ku ntimatima y‟umwifato wabo. Mbega ni ikihe cigwa cibonekeza ng‟aha dushobora gukura mur‟ibi bintu?`