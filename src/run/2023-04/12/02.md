---
title:  Kujanwa Mu Bantu b’Iyindi Mico Kama
date:   17/12/2023
---

Ntivyigera vyoroha kuba umunyamahanga mu kindi gihugu. Birashobora kugorana kuri twebwe uyu musi gutahura ivyo Abayuda baciyemwo, ubwa mbere munsi y‘ububasha bw‘Abanyababuloni hama mu bw‘Abaperesi.

Nta muntu n‘umwe muri twebwe, nk‘akarorero, aba mu gihugu kigizwe n‘Abadivantiste gusa aho imyifato ngenderwako y‘ukwizera kwacu, ku rugero runaka, ari yo igenga ico gihugu yonyene. Ariko imbere yo kujanwa ari inyagano, Abayuda bobo bahora bibera mu gihugu ca bonyene, aho imyifato ngenderwako y‘ukwizera kwabo na yo nyene yari mu bigize amategeko agenga ico gihugu.

Ku rugero rumwe, niwiyumvire ukuntu ivyo vyategerezwa kuborohereza cane kuba abizigirwa ku Mana. Uko biri kwose, mbega ni gute vyari vyoroshe cane kwubahiriza Isabato y‘umusi w‘indwi nimba, nk‘uko biri, kwubahiriza Isabato y‘umusi w‘indwi vyari mu bigize amategeko y‘iryo hanga?

Ku rundi ruhande naho, amateka meranda yatweretse ko uko amategeko y‘ico gihugu yari atunganijwe kwose, mbere n‘ubwo yashigikira ivyo kwizera, ubwizigirwa butegerezwa kududubiza buturutse mu mutima imbere, canke nk‘uko biri icaha, ubuhakanyi, no kugwa nivyo bizozanana mu mutima imbere.

‟ 'Umwami Imana aravuga, at‘Aba bantu ko bahora baza hafi yanje, bazanye akanwa kabo gusa, bakanyubahisha iminwa yabo, arikw‘imitima yabo bakayishira kure yanje, n‘ukunyubaha kwabo kukaba ar‘icagezwe bigishijwe n‘abantu‘ ˮ (Yesaya 29: 13).

Aho bitandukaniye, ku bantu bahisemwo kuba abizigirwa uko vyogenda kwose, mbere n‘ubwo boba mu bihe bigoye ntibishobora kubabuza kwumvira Imana.

`Soma Daniyeli 1: 1-12; Daniyeli 3: 1-12; na Daniyeli 6: 1-9. Uko buri gihe cose cari kimeze kwose, mbega ni ibiki izi nkuru zihishura mu bijanye n‟ingorane abantu b‟Imana bashobora gucamwo iyo baba mu gihugu atari icabo?`

Uko turi kwose, aho tubaye hose, dusanzwe turi mu bihe bigoye ku rugero runaka, haba mu vy‘amategeko ubwayo canke kubw‘imico kama, canke vyompi uko ari bibiri, bishobora guteza ingorane ku kwizera kwacu no ku gikorwa cacu co gushingira Yesu intahe. Izi nkuru zo muri Daniyeli, n‘ubwo zirangira mu buryo ‟bunejerejeˮ, zerekana ko n‘ubwo hoba mu bihe bigoye gute abantu bashobora kuguma ari abizigirwa ku Mana. Mbere n‘ubwo atankuru n‘imwe mur‘izi yarangiye neza, nta nkeka aba bantu uko biri kwose bakoze ikintu ciza.

`Mbega ni izihe zimwe mu ngorane ukwizera kwawe gucamwo mu gihugu cawe bwite? None uzifatamwo gute ?`