---
title:  Igishingantahe Co Kwizigirwa Ca Moridekayi
date:   19/12/2023
---

Kubaho nk‘uko bari babayeho mu gihugu c‘amahanga, bitebe-bitebuke Moridekayi na Esiteri, nimba bategerezwa kuguma ari abizigirwa ku Mana, bishobora kuba vyabateje ingorane. Ibi, nk‘uko biri, ni ko vyagenze kuri Moridekayi.

`Soma Esiteri 3: 1-15. Mbega ni ibiki vyashitse ng'aha, kandi ni kubera iki?`

Muri Esiteri 3, tubwirwa ko umwami Ahasiwerusi yari yaratonesheje Hamani mu kumuha igiti co hejuru cane kirangwa n‘ububasha bwinshi. Abantu bose bari barabwiwe ko bategerezwa kumwunamira. Ariko dusoma ngo: ‟Ariko Moridekayi ntiyamwunamira, ntiyamwikubita imbereˮ (Esiteri 3: 2). Bibiliya ntitanga imvo zatumye Moridekayi adapfukamira uwo muntu. Ariko turazi igituma. Yari Umuyuda w‘umwizigirwa ku Mana. Moridekayi ntiyagomba gutonesha umuntu yakomoka kuri Agagi, Abamaleki, abansi b‘ubwoko bwiwe kuva muri Kuvayo (Gusubira mu Vyagezwe 25: 19). Mbega ni gute Umuyuda yari gushobora gupfukamira Umwamaleki? Canke, ku bw‘ivyo, agasenga umuntu uwo ari we wese usivye Uhoraho?

‟Maz‘abagendanyi b‘umwami bari ku kirimba ibwami, babaza Moridekayi, bati 'N‘iki gituma uca mu cagezwe c‘umwami?‘ ˮ (Esiteri 3: 3). N‘ubwo tutazi mw‘ido n‘ido uko yishuye, umurongo ukurikira uvuga ko ‟Moridekayi yari yababariye ngo ni Umuyudaˮ (Esiteri 3: 4). Vy‘ukuri mur‘iyo nyishu, Moridekayi yararonse akaryo keza ko gusobanura ko wewe asanzwe asenga Imana yaremye amajuru n‘isi, ko atokwubahuka gusenga ikiremwa muntu ico ari co cose gicumura. Ntankeka ku rugero runaka, Moridekayi yarashoboye gushingira intahe ukwizera kwiwe, ukwizera yari yumiyeko cane kugeza n‘aho kumuteza imbogamizi ubwiwe, mbere, ikibabaje, n‘abandi.

‟Uhereye kuri Daniyeli na bagenzi biwe co kimwe na Moridekayi, umuco ukayangana cane warakayanganiye mu mwiza w‘ivyo kwizera warangwa mu birimba vy‘ubwami bwa Babuloni.ˮ - Ellen G. White, Adventist Review and Sabbath Herald, May 13, 1884.

Igihe Namani yagomba guhonya Abayuda, yabagirije imbere y‘umwami ngo ni ‟ 'ubwoko busabagiye, bukwiye mu mahanga yo mu bihugu vyawe vyose; kand‘ivyagezwe vyabo nta ho bihuriye n‘ivy‘ayandi mahanga yose, mwami: ni co gituma, mwami, bitabereye gupfa kubarekera ng‘aho‘ ˮ (Esiteri 3: 8). Ubwoko bufise imigenzo itandukanye n‘iy‘abandi bantu kandi butubaha ivyagezwe vy‘umwami? Iki ni icagirizi gikwiye kwicisha umuntu.

`Mbega ni ubuhe buryo, mbere n'ubu, dushobora gusuzumwamwo nk'uko vyagezwe kuri Moridekayi? None dukwiye kwifata gute?`