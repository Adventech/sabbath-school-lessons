---
title:  Ibindi Vyo Kwiga No Kuzirikana
date:   22/12/2023
---

‟Kuri buri rugo rwose, kuri buri shuri ryose, kuri buri muvyeyi wese, umwigisha wese, n‘umwana wese yamaze gukayanganirwako n‘umuco w‘ubutumwa bwiza, mu bihe nk‘ivyo bigoye hama haza nka kirya kibazo cabajijwe Esiteri umwamikazi mu bihe vyari bigoye mu mateka y‘Abisirayeli ngo, 'Ntawubizi kumbure icakwimitse ng‘ube umwamikazi n‘ukugira ng‘uz‘useruke mu gihe gisa n‘iki?‘ Esiteri 4: 14.ˮ - Ellen G. White, _Education_, p. 263.

‟Esiteri yari umwigeme w‘akaranga keza w‘Umuyudakazi, muvyara wa Moridekayi, yamurereye mu rugo rwiwe inyuma y‘aho abavyeyi biwe bapfiriye, kandi yaramukunda nk‘umukobwa wiwe yivyarira. Imana yakoresheje Esiteri mu gutabara Abayuda mu maboko y‘Abaperesi.ˮ (Icitonderwa: Aka gace gakurikira aha haruguru ni amajambo y‘urwinjizo kashizwemwo ku bijanye na Esiteri mu gitabo Daughters of God ku rupapuro rwa 45 ariko ntiyanditswe na Ellen White. Ariko kandi, utu duce tubiri tw‘aya majambo yakoreshejwe aha hepfo twotwo niwe yatwanditse).

‟Mu bihe vya kera Uhoraho yama akora mu buryo bw‘igitangaza aciye mu bagore bemeye kwitanga bakifatanya, mu gikorwa ciwe, n‘abagabo yari yaratoranije ngo bahagarare nk‘abaserukizi biwe. Yarakoresha abagore kugira ngo ashike ku ntsinzi zihambaye kandi ntabanduka. Ku ncuro zirenga imwe, mu bihe vy‘ingorane zihutirwa, yarabashira imbere ku rugamba maze agakorera muri bo kugira ngo akize ubuzima bw‘abantu benshi. Biciye muri Esiteri umwamikazi, Uhoraho yashoboye kurangura igikorwa c‘ubutabazi gikomeye cane ku bana biwe. Mu gihe vyasa n‘aho nta nkomezi zindi zoshobora kubakiza, Esiteri n‘abandi bagore bari bafatanije nawe, biciye mu kwisonzesha no mu gusenga n‘igikorwa kinyarutse, yarahanganye n‘ikibazo, maze azana agakiza ku bwoko bwiwe. . . .

‟Icigwa c‘ibikorwa vy‘abakenyezi bafatanije n‘ubugombe bw‘Imana mu bihe vyo mw‘Isezerano rya Kera bizotwigisha ivyigwa bizotubashisha guhangana n‘ibibazo vyihutirwa mu gikorwa c‘Imana uyu musi. Turashobora kutarinda gushika mu kibanza kigoye kandi gihambaye nk‘ico abana b‘Imana babayemwo mu gihe ca Esiteri, ariko kenshi na kenshi abagore bihanye nya kwihana barashobora kugira uruhara rukomeye mu bibanza bibayabaye. Ivyo ni vyo benshi bagiye bakora kandi ni na vyo n‘ubu bagikora.ˮ - Ellen G. White, _Daughters of God_, pp. 45, 46.

**Ibibazo Vyo Guhanahanako Ivyiyumviro:**

`Igitabu ca Esiteri ntikidusigira ibibazo na bimwe bitishuwe, cane-cane birya bijanye n‟uruhara rwa Esiteri mu kirimba c'umwami, mbere n'ubwo yari yarashizwe hejuru mu kibanza c'umwamikazi. None ni gute tujanisha ivyo bintu n‟ukwizera kwiwe, canke ubwo turabishobora?`

`Arya majambo ahambaye ya Esiteri ngo: ‟ 'namba ndamukiwe no gupfa, mpfe' ˮ (Esiteri 4: 16), yagumye asamirana mu myaka ibihumbi n'ibihumbi yarenganye nk'akarorero k'ubwizigirwa n'imbere y‟urupfu. Mbega ni gute aya majambo yiwe afatira ku bintu abana b'Imana bazocamwo mu misi ya nyuma, igihe ibibazo vyo mu Vyahishuwe 13 bizoshirwa mu ngiro?`

`Mu mugwi wanyu, nimuce irya n'ino kirya kibazo kiri ku mpera y'icigwa co ku wa kabiri, kijanye no kudaserura ukwizera kwawe mu bihe bimwe-bimwe. Mbega ivyo ni ko bikwiye kwama biri buri gihe cose kuri twe?`