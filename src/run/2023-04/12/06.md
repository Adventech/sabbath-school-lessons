---
title:  Igitangaza ca Purimu
date:   21/12/2023
---

Abasesanguzi bo mu myaka ibihumbi n‘ibihumbi yarenganye babonye ko izina ry‘Imana ridaseruka mu gitabo ca Esiteri. Iki ni co gitabo conyene co muri Bibiliya ibintu nk‘ivyo vyashitse. Ariko kandi, Abayuda bari bashoboye kubona ibikorwa vy‘Imana mw‘itabarwa rihambaye bagiriwe, kandi iki gitabo catoranijwe n‘abantu b‘Imana ngo gishirwe muri uyu muzingo wa Bibiliya.

Mbega turashobora kuvumbura ko Imana iri munsi y‘ivyo turabisha amaso yacu hejuru mu buzima bwacu bwa buri musi? Ibikorwa vy‘Imana bishobora gufatwa nk‘aho ari ibisanzwe, kama, kandi tubaye tutaravye neza ngo tubibone, ntituzomenya ko Imana iri kumwe na twe.

`Soma Esiteri 9: 1-12. Mbega ingaruka y‟urya mwifato wa Esiteri yabaye iyihe ?`

Igitangaza ca Purimu cafashe ishusho idasanzwe. Ico gitangaza cari cinyegeje, ciyorobekeye mu bintu kama biboneka. Itegeko ryo kugeseza Abayuda ntiryavugurujwe, ariko haciye handikwa irindi tegeko, ryaha Abayuda bose uburenganzira bwo kwigwanirira.
Vyongeye, raba ikindi kintu cashitse, n‘ukuntu Imana yashoboye gukora iciye mur‘ivyo bintu. Abaperesi bahavuye babona ibikorwa vy‘Imana vyo gutabara Abayuda.

None ni iyihe ngaruka?

‟Maz‘abantu benshi bo mu mahanga yo mur‘ico gihugu batora idini y‘Abayudaˮ (Esiteri 8: 1). Aka ni akarorero gahambaye kerekana ingene Imana yashoboye gukora kugira ngo igarure abari barazimiye ku kuyimenya.

Abarongozi bo mu Bayuda baramenye imikorere y‘Imana. Igihe Abayuda baronka intsinzi mu kwigwanirira, baciye batangaza ikiringo ca buri mwaka (citwa Purimu) co kuzokwama bibuka kandi bigina ivy‘intsinzi yabo. Iyi misi n‘ubu bari cayimara bakengurukira Imana mu kwibuka ingene yabatabaye.

`Akamo 1: Senga usaba Imana kuguha ubushizi bw'amanga bwo kuzosabikanya n'umwe wo muri ba bandi bari kuri rwa rutonde rw'abo uzosengera mur'ino ndwi ivyo yagukoreye.`

`Akamo 2: Tanguza agatabo canke ikaye yo kwandikamwo ibintu bito bidasanzwe (canke bihambaye) Imana igukorera. Bisubiremwo kandi usenge ngo Imana izoshire ivyo bintu mu vyiyumviro vyawe igihe gikwiye gishitse kugira ngo ushobore kubisabikanya n‟uwundi muntu.`