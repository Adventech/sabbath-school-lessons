---
title:  Pawulo Muri Areyopago
date:   04/12/2023
---

`Soma Ivyakozwe n’Intumwa 17: 18-21. Mbega ni ubuhe buryo bumwe butandukanye abapagani bo mu kibanza c'akaguriro bifashe imbere y'ijambo n'ibibazo vya Pawulo?`

Mu buryo butomoye neza, akoresheje ico bita ‟imana z‘inyamahangaˮ, Pawulo yarakoze ku mitima y‘abo bantu bo mur‘ico kibanza c‘akaguriro (Ivyakozwe n’Intumwa 17: 18), kandi kubw‘ivyo baciye bamujana muri Areyopago, igice c‘igisagara aho ibibazo bijanye n‘ivy‘amategeko hamwe n‘ivy‘idini vyigirwa, n‘ubwo vyasa n‘aho umengo Pawulo yariko aca mu bwoko ubwo ari bwo bwose bw‘urubanza rw‘ivy‘amategeko. Neza na neza, bisa n‘aho umengo kwari kugira ngo bamuhe kandi bahe iyo ‟nyigisho nshimikiro yiwe nshashaˮ (Ivyakozwe 17: 19) akaryo keza ko kumwumviriza. Vyari kugorana kwirengagiza kwumviriza umuntu nka Pawulo afise ubuhinga bwo kuvuga, kwihangana, n‘ubukerebutsi, mbere n‘ubwo yariko yigisha ivyiyumviro vyasa n‘aho vyari bishasha kuri abo bantu.

Ivyakozwe n’Intumwa 17: 21 havuga ko Abanyatenayi ata kintu na kimwe bagize ico babivugako mbere ko bagumye bamwumviriza kugeza ku vyiyumviro vyiwe vya nyuma. Mbega Luka yariko abagiriza ko bari imburakimazi? Kumbure si vyo. Ariko bishoboka ko yariko ashira ku mugaragaro ko bari abahinga baminuje mu kwumviriza, ko babifisemwo uburambe bwinshi kandi ko bazi guhinyanyura amajambo. Nyuma ya vyose, Abagiriki bari barigishije abantu nk‘abo, aha twovuga nka Socrate, Plato, na Aristote, aba ‟philosophesˮ ubwaku bwabo bwagumye bwigishwa gushika no mur‘ino misi yacu, na yo nyene. Atenayi yamye na ntaryo kuva mu binjana vyarenganye, ari ihuriro ry‘incabwenge n‘iry‘ivyiyumviro vy‘aba ‟philosophesˮ. N‘ubwo bamwe muri abo bahinga baminuje mu kwiyumvira atari imvukira zo muri Atenayi, neza na neza si mu buryo twiyumviramwo ‟_atheisme_ˮ uyu musi, vyinshi mu vyiyumviro vyabo vyo mu buryo bwa philosophie vyari bihabanye cane n‘inyigisho z‘Abakristo. Biragoye, nk‘akarorero, kubona ikibanza muri philosophie ya "Epicureans" n‘iya "Stoics" aho bavuga ikintu nk‘iki kijanye na Mesiya yazutse.

Muri Atenayi, Pawulo yari yiteze ko Mpwemu Yera yari gushobora gukoresha ubumenyi bwiwe n‘ubuhinga bwiwe bwo gusohora amajambo, ubwo yari yarigiye mu mashuri yiwe ku birenge vya Gamaliyeli. Ariko mu vy‘ukuri yari amashuri ya Pawulo mu mabarabara yo muri Atenayi, Mpwemu Yera yari yarashoboye gukoresha, mbere n‘abandi benshi. ‟Abaruta abandi bose kuba abanyabwenge mu bariko bamwumviriza nabo ubwabo baratangaye, bumvise uburyo ashikirizamwo ivyiyumviro vyiwe. Yiyerekana ubwiwe ko ari inzobere mu bikorwa vyabo vy‘ubugenegene, mu bitabo vyabo, no mw‘idini ryabo.ˮ - Ellen G. White, _The Acts of the Apostles_, p. 237.

`Inyuma y'igikorwa ca Pawulo muri Atenayi muri abo bapagani n'aba philosophes, yaciye yandikira Abanyekorinto ngo ‟Kuko nagabiye kutagira ico mmenya muri mwebwe, atari Yesu Kristo, we yabambweˮ (1 Ab‟i Korinto 2: 2). Mbega ni kihe cigwa kiri ng'aha kituraba kijanye n'ukuntu Kristo ategerezwa kuba ku ntimatima y'ubutumwa bwacu tutarinze kuraba uwo turiko tububwira?`