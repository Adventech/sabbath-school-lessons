---
title:  "Igikorwa c‘Imana ku batarashikirwa : Igice ca 1"
date:   02/12/2023
---

### Ibisomwa vy'Icigwa Ca Rino Yinga Aho Biboneka
Ivyakozwe n’Intumwa 17; 1 Ab’i Korinto 2:2; Abaroma 1:18–25.

><p>Umurongo wo Gufata ku Mutwe:</p>
> “ 'Imana Rurema, yaremye isi n'ibirimwo vyose, iyo, kukw'ari yo Mwami w'ijuru n'isi, ntiba mu nsengero zubatswe n'amaboko' ˮ (Ivyakozwe 17: 24).

Mu kwerekana ivyo Pawulo yakoreye muri Atenayi, Luka yanditse ngo: ‟Nukw‘aharirira n‘Abayuda n‘abubaha Imana mw‘isinagogi, no mu kaguriro imisi yose aharira n‘abamusangahoˮ (Ivyakozwe 17: 17).

Mu buryo kama, Pawulo yoba yiyumvamwo ko atekaniwe mu gihe yaba ariko akorera mu Bayuda, umubiri n‘amaraso vyiwe. Ariko Pawulo yaranse guhazwa no gukorera gusa mu bantu b‘iwabo bwite. Yari yahamagariwe kuja kubwira ubutumwa abandi na bo nyene.

Canke Pawulo yari kuba yakoranye n‘Abanyamahanga ‟bubaha Imanaˮ, bamwe ivyiyumviro vyabo vyari vyaramaze guhura n‘amahinduka atari bwigaragaze neza. Bari basanganywe umushinge w‘ivya Bibiliya Pawulo yashoboye kwubakirako, mbere n‘ubwo bari bagikeneye kumenya Imana ya yindi bari basanzwe ‟bubahaˮ - Yesu ari we Mesiya.

Ariko, oya. Igihe yari muri Atenayi, igisagara rurangiranwa kubera _philosophie_ yaco, Pawulo yarondera kubonana n‘abantu b‘aho, na bo nyene. Benshi muri bo bari basanzwe bafise amamuko n‘ivyiyumviro bitandukanye n‘ivy‘Abaheburayo hamwe n‘amateka yabo meranda, bimwe ari vyo bigize umushinge wo kwizera Pawulo yashaka kwigisha Abanyatenayi.

Mbega Pawulo yifata gute muri ukwo kurondera abo bantu, kandi ni ibiki dushobora kwigira kuri ubwo buryo bwiwe?

_Nimwige icigwa ca rino yinga kugira ngo mwitegurire Isabato, yo kw’igenekerezo rya 09 Kigarama 2023._