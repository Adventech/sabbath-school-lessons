---
title:  Ibindi Vyo Kwiga No Kuzirikana
date:   08/12/2023
---

Kimwe mu bintu dukwiye kugenda dufise mur‘iyi nkuru y‘ubuzima bwa Pawulo mu gisagara ca Atenayi ni kwiga ibibera mur‘ico kibanza ugezemwo kugira ngo umenye inzira wokoresha kugira ngo ushikane ubutumwa bwiza ku mugwi w‘abantu basanzwe batizera, ibi na vyo bikaba vyatumye haboneka umugwi muto w‘abizera watangujwe aho muri Atenayi.

‟Amajambo y‘iyo ntumwa, ubusobanuro bw‘umwifato wiwe n‘uw‘abari bamukikije, nk‘uko vyashikirijwe n‘inyandiko zahumetswe, vyategerezwa guhererekanwa gushika ku runganwe rwinshi rwari rugiye kuza, bihetse igishingantahe ciwe c‘icizere ntavuguruzwa, umwete wiwe n‘ubwo yari wenyene kandi mu bihe bigoye, hamwe n‘intsinzi yaronse ku neza y‘Ubukristo mu gisagara cari ku ntimatima y‘ubupagani butagira izina.

‟Amajambo ya Pawulo yuzuyemwo ubutunzi bw‘ubumenyi kw‘ishengero. Yari mu kibanza aho yari gushobora kuvuga ibintu vyari vyoroshe gukabura ubwibone bw‘abariko baramwumviriza kandi akishira mu ngorane ubwiwe. Iyo amajambo yiwe aja kugwanya neza na neza imana zabo n‘abanyenkomezi bo mur‘ico gisagara, yarikugira ingorane nk‘izashikiye Socrate. Ariko akoresheje ubuhinga butewe n‘urukundo rw‘Imana, mu bwitonzi bwinshi yashoboye kubakuramwo ivyiyumviro bari basanzwe bafise ku mana za gipagani, biciye mu kubahishurira Imana y‘ukuri, imwe bobo batari basanzwe bazi.ˮ - Ellen G. White, _The Acts of the Apostles_, pp. 240, 241.

Kubwo kwibonanira amaso ku maso n‘abantu, mu kwiga imicokama yabo n‘idini vyabo, no mukwubahiriza umwitwarariko wabo ku bintu bijanye n‘ivy‘impwemu, Pawulo yashoboye gutanguza ikintu gikomeye cane muri Atenayi – ikintu ari ubutunzi bw‘ubumenyi kw‘ishengero. Yaririnze gushavuza abariko baramwumviriza. Iki cari ikintu ubwaco gihambaye cane, cahumetswe n‘Imana. Iki, nk‘uko Ellen G. White abivuga, ni ubutunzi bw‘ubumenyi twebwe nk‘ishengero dukeneye kuzirikana mur‘iyi nkuru.

**Ibibazo Vyo Guhanahanako Ivyiyumviro:**

`Dufashe iyi nkuru ya Pawulo mu gisagara c'i Atenayi nk'icitegererezo, mbega ni iyihe ntambwe ya mbere kuri buri muntu wese ariho agitanguza igikorwa c'ivugabutumwa mu gisagara gishasha?`

`Mbega ni ubuhe bwoko bw'umwifato Abakristo basabwa mu kwubaka imigenderanire n'abantu bo mu gisagara (kandi nk'uko biri, n'ahandi hantu hose) basanzwe batazi Imana?`

`Iyo dusomborokejwe n'ubwoko bw'ibigirwamana vyo muri kino gihe c'iterambere, mbega ni ibiki dukwiye kwirinda gukora, cane-cane ubwo nyene ubwa mbere na mbere, mu gihe dutanguza igikorwa gishasha mu bantu basanzwe bisengera ivyo bigirwamana?`

`Pawulo yari gushobora kugarukiriza ku kumenyesha abantu iyo Mana isanzwe ibakunda, kandi bari gushobora kubinezerererwa cane. Ariko muri uwo mwanya yaciye arengana umusitari watumye abantu biyumvira ko yataye inzira aho amariye kubashikana mu vy'umuzuko. Mbega yari akwiye gukora ivyo? Kubera iki yari akwiye kubikora, canke kubera iki atari akwiye kubikora?`