---
title:  Impunzi n’Abimukira
date:   21/11/2023
---

Ingingo y‘abimukira n‘impunzi yahidutse ikiganiro gishushe cane, cane cane kubera ko abo bantu basigaye ari benshi cane uyu musi. Haba abimurwa n‘indwano, amasanganya aturuka ku bidukikije, canke icizere co kuronka ubutunzi bwiza muri kazoza, abantu amamikiyoni n‘amamiliyoni hirya no hino kw‘isi barakuwe mu mazu yabo none basigaye bakeneye ubufasha ku rugero ruteye agahinda.

Muri Matayo 2: 13, 14, Yesu yarabaye impunzi. Abavyeyi biwe bo kw‘isi, Yosefu na Mariya, vyabaye ngombwa ko bahunga Betelehemu mw‘ijoro maze barondera ubuhungiro muri Egiputa kugira ngo bahunge ubwicanyi bwa Herode. Bibiliya ntakintu na kimwe ivuga mu bijanye n‘ubuzima bagize muri Egiputa, ariko ntibigoye kwiyumvira ko bwari bugoye, kumbure bimwe ni birya bibazo nyene impunzi zicamwo uyu musi, na zo nyene. Uko biri, bimwe bibangabanganye n‘ukuntu umuryango wa Yesu warondera kwimukira mu gihugu c‘amahanga, aba Mizilima benshi, aba Budisita benshi, aba Hindu benshi, Abakristo benshi, n‘abantu batagira idini ubu bose basigaye barondera kwimukira mu bihugu bishasha uyu musi, na bo nyene.

Nk‘uko bivugwa muri rusangi, biroroshe cane kurondera abagenzi mu bantu bava mu micokama yacu kandi tuvuga ururimi rumwe kubera ko duhurira ku bintu vyinshi muri rusangi. Biragoye cane, ariko kandi, ko tugira ikintu duhurirako na ba kavantara canke impunzi zisa n‘aho zitandukanye natwe, batavuga ururimi rwacu, tudasangiye imyizerere imwe, canke batarya ibifungurwa bimwe n‘ivyacu. Ubutumwa bwiza buduhamagarira gusohoka mu miryango yacu, mu gihugu cacu, no mu micokama yo mu karere kacu gatekanye hamwe no kuja kubwira ubutumwa bwiza abo bose bari mu ngorane, tutarinze kuraba ukuntu batandukanye natwe kwose.

`Soma Gusubira mu Vyagezwe 10: 19; Zaburi 146: 9; Abaroma 12: 13; n’Abalewi 23: 22. Mbega ni iyihe ngingo ngirakamaro kuri twebwe twoguma twibutswa ng'aha?`

Mbega ni gute dushobora gutabara abimukira n‘impunzi? Biragoye kubera ko, mu bihugu bimwe-bimwe, bishobora kutaba vyiza uravye politike yavyo kuba mwonywana canke mwofasha abo bantu. Vyongeye kandi, dutegerezwa gukora ibishoboka vyose, iyo dushobora, kugira ngo dutabare abo bantu, usanga mu vy‘ukuri baba baraciye mu bihe bigoye kandi bakeneye ubufasha bwacu. Rero, ku rugero urwo ari rwo rwose rushoboka, dutegerezwa gufasha.

Tangura gusenga, hama urondere amakuru ajanye n‘abo bimukira canke izo mpuznzi. Ibibanza vyinshi birafise amashirahamwe ashobora kubitwararika. Ushobora gutangura gukorana na rimwe muri ayo mashirahamwe, canke kumbure ishuri ry‘Isabato ryo mw‘ishengero ryanyu ry‘intango rishobora na ryo nyene gutangura gufasha abimukira canke impunzi.

`Mbere n'ubwo vyosaba amafaranga atari make, ni ibiki ushobora gukora kugira ngo ufashe abimukira canke impunzi izo ari zo zose uzi ivyazo?`