---
title:  Uburyo Bwonyene Yesu Yakoramwo
date:   20/11/2023
---

`Mbega ni ibiki izi nkuru zikurikira zitwigisha mu bijanye no gutabara abari mu ngorane?`

`Yohana 5: 1-9`

`Mariko 1: 23-28`

Ellen G. White atanga umugirwa ukozwe n‘intambuko zitanu z‘uburyo Yesu yakoramwo mu gikorwa ciwe co gutabara, cane cane barya bari mu ngorane: **‟Uburyo Yesu yakoramwo ibintu bwonyene ni bwo buzotanga intsinzi nyakuri mu gikorwa co kubwira abantu ubutumwa bwiza. Uwo Mukiza yaranywana n‟abantu nk‟umuntu koko abipfuriza ivyiza. Yarabereka ko yifatanije nabo, akabatabara mu ngorane zabo, maze bakamugirira icizere kinini. Hama agaca abategeka ngo,  'Nkurikira.' ˮ - _The Ministry of Healing_, p. 143.**

Ubwa mbere rero, dutegerezwa kunywana n‘abatagira gifasha, tukamarana na bo umwanya kugira ngo tubamenye neza, kandi dutahure n‘ingorane zabo dufise intumbero yo kubakorera ivyiza. Raba ivyo Yesu yakoreye ca kimuga ku kidengeri c‘amazi. Yesu yari ahagaze aho nyene, hagati mu bantu isinzi bari bagwaye, impumyi, ibimuga, abazingamyeˮ (Yohana 5: 3).

Ubwa kabiri, turakeneye kwerekana ko twifatanije n‘abandi. Ibi birashobora guteza ingorane mu bihe bimwe-bimwe kubera kutizigirana, no kubera ko abantu bamwe-bamwe bakoresha ubugwaneza nk‘igikoresho co kurondera ko umuntu yari kuzohava abagirira nabi, asigara abagirira icizere. Ariko kandi, Imana iduhamagarira kwerekana ko twifatanije n‘abandi tutarinze kugira ikindi kintu na kimwe tubaronderako.

Intambwe ya gatatu ni gutabara abari mu ngorane. Ibi bisaba ibintu birengeye amajambo gusa. Bisaba gufata ingingo kugira ngo utabare mu ngorane z‘umugenzi canke za kavantara. Yesu yaravuganye na kirya kimuga, akibaza ico gishaka, hama mu nyuma aca amukorera igitangaza co kumufasha. Muri irya nkuru ya wa muntu yari yarinjiwemwo n‘impwemu zihumanye, Yesu niwe yasigaye aganza ibintu vyose, akorera uwo mugabo atagira gifasha ikintu atari gushobora kwikorera we ubwiwe.

Intambwe ya kane ni icizere. Iyo turiko dutabara abantu, iyo turiko tubafasha, baca biga kutwizigira no kwizigira ivyo tubabwira. Rero, iyo tuvuganye na bo ibijanye na Yesu, bashobora kwiyugururira kutwumviriza. Yesu ntiyashaka kubakiza gusa mu buryo bw‘umubiri; yashaka ko baronka ubugingo buhoraho bubonerwa muri we (raba Yohana 10: 10).

Intambwe ya nyuma ni iyo kubafasha mu kuberekeza kuri Yesu, iyi gingo na yo ikaba isaba ukwizerana hagati yawe n‘uwo muntu uriko ufasha.

`Muri rusangi ntidushobora gukora burya bwoko bw‟ibitangaza Yesu yakora. Ariko ni mu buhe buryo dushobora kubandanya dutabaramwo abantu bakeneye gufashwa?`