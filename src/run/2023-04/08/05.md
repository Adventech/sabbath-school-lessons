---
title:  Gufasha Abakomerekejwe
date:   22/11/2023
---

Mbega ni bande muri twebwe batigeze babona ukuntu iy‘isi yacu isigaye ikomeretsanya cane? Haba mu kuba mu karere karimwo ubutunzi n‘uburyo bwinshi, canke kuba mu karere k‘ubukene n‘ingorane z‘uburyo bwose – ivyo ntaco bimaze. Abantu bariko bakomereka, bababazwa, kandi banyinyurana n‘ubuzima. Ibintu vyose umuntu afise gukora, nk‘akarorero, ni gusoma inkuru zijanye n‘igitigiri c‘amahera menshi yakoreshejwe n‘abajejwe gukinga ihahamuka i Buraya buri mwaka kugira ngo atahure ko ubutunzi bw‘ibintu vyo mw‘isi bwonyene butigera butanga umunezero canke amahoro.

`‟Mpwemu w'Uhoraho ari kuri jewe, Ni co catumye andobanuza amavuta kugira ngo mbwire aboro ubutumwa bwiza: Yantumye kumenyesha abarindwa ko barekuwe, n'impumyi ko zihumuka, No kubohora abanywagutse imitimaˮ (Luka 4: 18).`

`Mbega ibi bitwigisha iki mu bijanye n‟ivyo Yesu yakoze n‟ivyo na twebwe nyene, aho tugarukiriza, dukwiye kuba turakorera abantu badukikije?`

Imana iriko iduhamagarira gutorera umuti ingorane z‘abantu bose, mbere n‘ubwo tutazi ighe canke ko boba barigize kumenya ivya Yesu. N‘ubwo kubabwira ivya Yesu ari we mushinge w‘igikorwa cacu co kurondera abazimiye, turakeneye gufasha abo bantu bari mu ngorane neza na neza kubera ko bakeneye ubufasha. Tubafasha kubera ko twebwe twamaze kwemera Yesu nk‘Umwami wacu, kandi ivyo ni vyo yaduhamagariye gukora.

Akarorero ka Yesu ko kugerageza gutorera inyishu ingorane z‘abantu bose ni umwifato ngenderwako wa Bibiliya wo gukurikiza. Ntituzi nimba burimuntu wese yafashije yaca amwemera canke ataca amwemera.

Gufasha abandi mu vy‘ukuri, dukenera kubanza gutahura neza ivy‘izo ngorane zabo. Buri mucokama wose ufise uburyo bwawo bwite bwo kwerekaniramwo uburyo bwo gufata umugenzi. Mu gihugu c‘Ubuhindi, ni akamenyero ko guha abashitsi imfungurwa canke ibinyobwa iyo muriko muganira. Biroroshe guha umuntu wa kavantara akaganuke k‘amahera kuruta kwirura umugenzi yapfishije umukunzi wiwe. Ivyo umugenzi wawe ashobora gukenera bishobora kuba birengeye amahera canke ibindi bintu vy‘ubutunzi bufadika. Kenshi na kenshi akaganuke kawe ko gushigikira umuntu mu gihe yatakaje umukunzi mpfampfe gashobora kumufasha muri vyinshi cane.

Uyu mwifato ngenderwako ngirakamaro wo kuba umufasha wa Yesu ku bagenzi bacu utangurana ubwa mbere n‘ihangiro ryo kwerekana urukundo rutarimwo inarije kuri bo, kubanza gutahura ingorane zabo imbere yo kugerageza kubaha ubufasha. Gutanga ubufasha bakeneye, mbere n‘ubwo ushobora kutaba uzi nimba vy‘ukuri boba biteguye guca bakurikira Yesu.

`Soma Matayo 25: 34-40. Mbega ni ubuhe butumwa kuri twebwe buri ngaha?`