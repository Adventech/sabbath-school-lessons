---
title:  Ukwizera kw’Abagenzi
date:   19/11/2023
---

Inkuru ikomeye cane mu butumwa bwiza ihishura ivyo abantu bamwe bagiye bacamwo kugira ngo bazane umuntu ari mu ngorane, kumbure umugenzi, kuri Yesu. Dushobora kwigira kur‘ivyo bintu vyashitse ng‘aha, ibijanye n‘igikorwa gikomeye rimwe na rimwe gisabwa kugira ngo tubwire ubutumwa bwiza abo bantu bari mu ngorane.

`Soma Luka 5: 17-26 (raba kandi Matayo 9: 1-8; Mariko 2: 3-12). Mbega ni ibihe vyigwa bimwe dushobora gukura mur‟iyi nkuru mu bijanye n‟igikorwa co kurondera abazimiye no kubafasha mu ngorane zabo?`

Muri ukwo kuzana uwo mugenzi wabo kuri Yesu, abo bagabo bafashe ingingo yo kumwitwararika. Imana iriko iduhamagara ngo tube nk‘abo bagenzi b‘uwo mugabo – kuyoborera abari mu ngorane kuri Yesu Kristo. Iki gikorwa gisaba kwizera, gufata ingingo, kwihangana, n‘ubugombe, nimba bikenewe, kutarinda kugiriranira imyumvikano. Abo bagabo baje kwa Yesu ariko bahura n‘inzitizi. Ntibashoboye kuzana uwo mugenzi wabo atagira gifasha kwa Yesu baciye mu nzira zisanzwe zikoreshwa. Ariko ntibadohotse; ahubwo baciye batora inzira nshasha yo gushikana uwo muntu kuri Yesu Kristo. Kwururutsa uwo mugenzi wabo baciye mu gisenge c‘inzu! Ariko kandi, nk‘uko Luka avuga, Yesu yarashigikiye ivyo bintu bakoze (raba Luka 5: 20).

Yesu yipfuza ko tuzana abagenzi bacu batagira gifasha kuri we. Bibiliya ifatira kuri Yesu nk‘Umuganga mukuru arondera kubabarira no gukiza abo bose bari mu bibazo, uko bari kwose.

Ellen G. White aduhamagarira nawe nyene gufasha abatagira gifasha muri aya majambo ngo: ‟Nturindire ko barinda ku kubwira ivyo ujejwe gukora. Kanura amaso yawe maze ubone abantu bari iruhande yawe; wewe ubwawe rondera kumenya abatagira gifasha, batotejwe, kandi bari mu ngorane. Ntiwinyegeze ubwawe abo bantu, kandi nturondere kwirengagiza ingorane zabo. Ni inde atanga ibimenyamenya vyavuzwe muri Yakobo, bijanye no kuba mw‘idini ritunganye, ritagira akanenge k‘inarije canke k‘uburyarya? Mbega ni bande bafise igishika co gukora ivyo bashoboye vyose kugira ngo bafashe cane mu nteguro y‘agakiza?ˮ - _Testimonies for the Chruch_, vol. 2, p. 29.

Yesu ubwiwe ni we yerekanye uburyo bwogufasha abatagira gifasha none ariko aduhamagarira natwe gukora nk‘ukwo nyene. Ubwa mbere, tubanza guhinduka abagenzi babo; hama tukiga ingorane zabo; hama ubwa nyuma, tugaca tuberekeza kuri Yesu, wewe ari we wa Wundi wenyene ashobora kubafasha. Ibi ni vyo barya bagabo bavugwa mur‘iyi nkuru bakoze; turakeneye gukora nk‘ukwo nyene mu bihe ivyo ari vyo vyose dushobora kwisangamwo. Gufasha bishikana abantu kuri wa Wundi wenyene ashobora gufasha: Yesu.

`Mbega ni bande bari hafi yawe, ubu nyene, bakeneye umuntu wo kubafasha? None ni igiki wimirije kubakorera?`