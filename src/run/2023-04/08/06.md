---
title:  Urukundo Ruruta Urwo Abandi
date:   23/11/2023
---

Nk‘uko twese tubizi, kandi tubizi neza cane, ingorane ntizigera zirangira. Nimba ugomba gufasha abandi, uzokwama uronka uturyo twiza twinshi. Haba abagenzi ba hafi na hafi canke impunzi ziri kure, abantu bama mu ngorane, kandi dutegerezwa gukora ibishoboka vyose, buri gihe dushoboye, kwama dufasha. Mu gihe cose c‘igikorwa ciwe ngaha kw‘isi, Yesu yama afasha abo bose batari bashoboye kwifasha. Mu bihe bimwe-bimwe, niwe yafata iyambere mukuja kurondera abari mu ngorane; mu bindi bihe na vyo, nk‘uko vyagenze no kuri ba bagabo bazana ca kimuga bakacururutsa baciye mu gisenge c‘inzu kugira ngo bagishikane imbere ya Yesu, abagenzi bama bafata iyambere.

‟Ntawogira urukundo ruruta urw'uk'umuntu yigura abakunzi biweˮ (Yohana 15: 13).

`Mbega ni gute dukurikiza uyu mwifato ngenderwako mu gikorwa cacu co gutabara abandi?`

Umuryango umwe w‘aba misiyonari wamaze imyaka itandatu ukorera mu gihugu ca Trinidad na Tobago. Imyaka itatu ya mbere baba mu karere kiziziwe cane n‘Abahindu hamwe n‘Abamizilima. Abahindu benshi bama bidoga ngo Abakristo bama banka ubutumire bwabo bwo kwifatanya nabo mu mugirwa w‘Amashimwe yabo bama batanga buri mwaka. Rero umusi umwe abo Bakristo bahavuye baja kwifatanya n‘umugenzi mushasha w‘Umuhindu muri uwo musi mukuru w‘amashimwe. Ivyo babikoze bisunze akarorero ka Yesu: Yama agendera abagenzi biwe iyo baba bamutumiye mu birori vyabo bidasanzwe. Nk‘uko biri, Abahindu bigisha ko abashitsi canke abagenzi bazana imihezagiro mu rugo rw‘ubakiriye.

Nimureke tugerageze gutangura kurondera umugenzi iyi ndwi no kumubera umuhezagiro. Ubwa mbere, gendereza ibihe ugezemwo, igisagara ubayemwo, ishengero, canke umugwa mukuru. Mbega woba uzi impunzi canke umwimukira ari aho hantu? Mbega woba ubazi bose? Utitaye ku bihe urimwo, kugiriranira ubugenzi na kavantara si ikintu coroshe. Nimuze dusenge kandi dusaba Imana idufashe. Isanzwe izi buri muntu wese kandi irazi umuntu mudashobora kugirirana ubugenzi. Niwibuke, ihangiro ryacu ni iryo kuba umugenzi w‘abo bantu kugira ngo ushobore kubafasha kubashikana ku Mana ibe ari yo ibafasha.

`Akamo 1: Rondera kumenya ibijanye n'abanyamahanga canke abantu atari Abakristo baba mu gihugu iwanyu. Joshuaproject.net ni ikibanza ciza co kurondereramwo imigwi y'abantu batarashikirwa n'ubutumwa bwiza mu mico kama yawe.`

`Akamo 2: Nurondere umuntu ari aho ugarukiriza ubwaku bwawe. Tangura kwama usengera uwo muntu buri gihe inyuma yo kwishura ibi bibazo bikurikira: Mbega uwo muntu ni umugenzi wanje – nk'uko biboneka mu citegererezo ca Yesu co kugiriranira n'abandi ubugenzi? Mbega ndazi ingorane z'ubuzima bwiwe? Mbega ni gute nomuyoborera kuri Yesu kugira ngo amuvure?`