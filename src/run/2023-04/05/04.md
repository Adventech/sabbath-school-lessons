---
title:  "Inzitwazo Zacu: Kwishiramwo Ko Tutabereye"
date:   31/10/2023
---

Ivyashikiye Yona ari mu nda y‘urufi (raba Yona 2) cari ikintu giteye ubwoba Imana yakoresheje mu kwerekana urukundo rwayo n‘imbabazi zayo, kandi isengesho rya Yona ryerekana ko atibagiye ubutumwa bw‘Imana bw‘urukundo. Ariko bivanye n‘uko yari yarigeze kugendana n‘Imana mu buryo burenze ubwenge bwa kimuntu ntivyasigura ko ivyiyumviro vyiwe vya kera canke imigenzo yiwe vyoba vyari vyarahindutse, rero yahavuye aja i Ninewe uko biri kwose.

`Soma Yona 3. Mbega abantu bifashe gute imbere y'ubutumwa bwiza Yona yavuze? None ni ibihe vyigwa twebwe twokwigira ng‟aha mu bijanye no gushinga intahe?`

Uko ivyiyumviro Yona yahora afise kuri Ninewe vyo vyari biri kwose, yavuze ivyo Imana yari yaramubwiye kuvuga, kandi inkurikizi zabaye nziza cane. Abanyeninewe basunikiwe kwihana! Ego, Yona yategerezwa guca mu bintu vyinshi, kugira ngo abone gukora ivyo atashaka gukora, ariko aho abikoreye, Imana yarahawe icubahiro.

Rero, igikorwa c‘Imana co kurondera abazimiye kiri ku bitugu vy‘abantu bafise ubugombe bwo kwitanga, mbere n‘ubwo boba batabinezererewe. Ivyo duha agaciro bitegerezwa gusubirizwa n‘ubugombe Imana ifise ku bazimiye. Nk‘uko vyagenze kuri Yona, na twebwe rimwe na rimwe turakunze kugira inzitwazo zitubuza kuja kubwira ubutumwa bwiza umuntu canke umugwi w‘abantu banaka.

Kugira ngo duhangane n‘inzitwazo zacu bisaba guca bugufi. Igikorwa co kuja kurondera abazimiye kandi gisaba umwanya n‘inkomezi z‘ibigumbagumba. Kwinjira mu buzima bw‘abandi bantu no kubitwararika vy‘ukuri bishobora gusaba ikiguzi. Mu gihe abantu dusigaye turajwe ishinga rinini no gutorera inyishu ibibazo vyo mu buzima bwacu bwite gusa, gufasha abandi mu bigumbagumba vyabo bishobora gusa n‘ibiruhije cane.

Kandi mu kurangiza, kuja mu gikorwa co kurondera abazimiye kenshi bisaba ko duhindura ukuntu twiyumvamwo ubwacu n‘ukuntu dufata ibijanye n‘amahera. Haba mu bijanye no kwitwararika abandi, kugura ibitabu n‘ibindi bikoresho vy‘ivugabutumwa, canke kurihira amahera abafise ico bodufasha canke n‘ibindi vyose vyotuma dukoresha igihe neza mur‘ico gikorwa co kurondera abazimiye, hategerezwa kubaho uburyo bukoreshwa mur‘ico gikorwa co kurondera abazimiye. Uko coba kimeze kwose, igikorwa co kuja kurondera abazimiye cama gisaba kwitanga.

Inkuru nziza ni uko n‘ubwo Yona yishizemwo ko adashoboye, Imana yakoresheje inkomezi nyinshi kugira ngo itume Abanyeninewe bihana. Ikibabaje gusa, Yona ntiyasabikanije na bo umunezero w‘imihezagiro y‘ijuru.

`Mbega ni ikihe kimazi Imana iriko igusaba gutanga – canke kwitegurira gutanga – ku neza yo gusabikanya n'abandi urukundo rwayo? Mbega ubwo urizeye ijana kw'ijana ko izoshitsa isezerano ryayo ryo gukomeza ubuzima bwawe mur'ivyo bihe vyo kwitanga?`