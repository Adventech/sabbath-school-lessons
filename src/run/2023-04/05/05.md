---
title:  "Inzitwazo Zacu: Guhura n’Ibintu Bidahumuriza"
date:   01/11/2023
---

‟Asenga Uhoraho, ati : ―Mbega, Uhoraho, si co navuze nkiri mu gihugu cacu? Ni co catuma nshoka mpungira i Tarushishi; kuko namenye k‘ur‘Imana y‘inyabuntu, yuzuye imbabazi, iteba kuraka, igira ikigongwe cinshi, kandi yigarura ngo ntizane ikibiˮ (Yona 4: 2). Mbega isengesho ryiza Yona yasenze! Canke koko ubwo ryari ryiza?

`Soma Yona 4. Mbega ingorane yari iyihe n'uyu mugabo?`

Yona yari afitiye inzigo nyinshi abantu Imana yamutumyeko kugeza n‘aho yiyumvamwo ko vyoba vyiza yipfiriye kuruta kumaramara igihe ubutumwa bwiwe bwo gucira urubanza Abanyeninewe bizobonekera ko bwananiwe. Yona yashaka ko Ninewe gihinduka iyindi Sodoma na Gomora ya kabiri. Yipfuza ko Imana ihana abo bantu yahora yanka urunuka. Aho ivyo yipfuza bidashikiye, iciyumviro ciwe carahungabanye cane uhereye ku ntimatima yaco, maze Yona yumva ko vyoba vyiza apfuye kuruta kwemera ko ubuzima bwiwe busuzugurwa.

Ku ncuro ya kabiri mur‘iyi nkuru ya Yona, Imana yaramusanze aho ari, itazanye igisigurwa canke ubundi butumwa ariko izanye ivyamushikiye mu buzima. Ivyiyumviro ntibiza umuntu arinze kubisaba. Canke ngo bihinduke ngo nuko hari ikintu gishasha twumvise canke gitandukanye. Ivyiyumviro biza kandi bihinduka bivanye n‘ibintu bidushikira mu buzima n‘ukuntu bisobanurwa canke bishirwa mu ngiro.

Kirya kintu gishasha Imana yakoze cari ico gufasha Yona gutahura ko iciyumviro ciwe cari gipfuye ingohe. Imana yamejeje igiti mu buryo bw‘igitangaza maze kirakura cane mu musi umwe gusa ku buryo catanze igitutu kinini cane kugira ngo gikingire Yona imishwarara y‘izuba ikaze cane. Muri uwo mwanya Yona yararyohewe cane, atishimiye Imana, kuba imukoreye ico gitangaza, ahubwo yagifata nk‘aho ari umuhezagiro ukwiye yategerezwa guhabwa kubera ibikorwa vyiwe vyiza. Aho ico giti cumiye, kabaye akaryo kababaje kuri Yona ko kurushiriza gushavura no kubura amahoro mu buzima bwiwe, mbere n‘ivyiyumviro birushiriza kwongerekana ko yopfuma yiyahura.

Ico kintu cashitse muri uwo mwanya cakurikiwe n‘ijwi ry‘Imana ryo kumukosora mu bugwaneza, no gufasha Yona kugira ngo abone ukuntu yihenze cane mu guha ico giti agaciro kanini karengeye ako yategerezwa guha abagabo, abagore n‘abana ibihumbi n‘ibihumbi baba muri Ninewe, co kimwe n‘ibitungano vyabo.

`Iyi nkuru ntirangirira ku kwihana kwa Yona. Ahubwo, kuba iyi nkuru itaherahejwe vyerekana ko ari twebwe itumberezwako. Mbega tuzokora iki mu bijanye n'umwitwarariko Imana ifitiye abanyavyaha, inkozi z'ikibi, na barya bantu ibihumbi n'ibihumbi bitarashikirwa n'ubutumwa bwiza hirya no hino kw'isi?`