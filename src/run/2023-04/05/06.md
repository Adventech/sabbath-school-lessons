---
title:  Ndi Hano, Ba Ari Jewe Utuma
date:   02/11/2023
---

Inkuru ya Yona iratangaje cane. Kuba Imana yari gushobora gukiza Abanyeninewe n‘ubwo kitari kuba ico gishingantahe gito ca Yona, ni icibutso gikomeye cane cerekana ko uruhara rwacu ari umuyoboro muto gusa Imana, ishobora gucamwo kugira ngo yemeze kandi ihindure imitima y‘abantu. Ni icibutso gusa co kutwibutsa ko Imana irondera intumwa zifise ubugombe kandi ziciye bugufi zizokurikiza amerekezo yayo.

`Soma Yesaya 6: 1-8. Mbega ni ikihe ciyumviro nyamukuru cashikirijwe mur‟iki gisomwa?`

Umuhamagaro uri aha. Imana iriko irondera abantu ituma bavyigombeye. Dutegerezwa kwitaba uwo muhamagaro mu kwishira munsi y‘uburongozi bwayo, mu kwiga kwumva ijwi ryayo, hama tugahitamwo kwubahiriza ivyo ari vyo vyose itubwira.

Irya nkuru ya Yona yongera kandi ikaduhishurira urukundo Imana ifitiye abantu baba ahantu, abantu batariyumvamwo urukundo rwayo mbere n‘ijwi ryayo ritarasamiranira mu matwi yabo. Neza na neza kurya kuntu Imana yagiriye imbabazi abantu b‘i Ninewe, ni nakwo ifitiye imbabazi abantu ama miliyaridi n‘ama miliyaridi baba mu bisagara bitandukanye uyu musi, aho inyubakwa zasuburiye ibiti n‘amashurwe, mbere n‘amajwi y‘aho akaba atuma bigorana gutekana no gutega amatwi. Kuri Ninewe Imana yavuze ko ari abantu ‟batazi gutandukanya ukuryo n‘ukumosoˮ (raba Yona 4: 11). Imana ikeneye abantu ituma bafise ubugombe bwo kujana ubutumwa bwayo bw‘ivyizigiro ku bantu batwawe n‘ivy‘ubutunzi gusa n‘imyitwarariko y‘ivy‘ubuzima.

Yesaya yumvise ijwi rigira riti, ‟Ndatuma nde?ˮ Mbega inyishu yawe izoba iyihe?

`Akamo 1: Ku rupapuro rwawe canke mu gatabo kawe ko kwandikamwo ivyo ukora buri musi, gira urutonde rw'abantu cumi uzi ko atari abizera.Tuzobita ‟abigishwaˮ bawe. Batondekeshe mu mazina yabo nimba bishoboka. Gumiza urwo rutonde iruhande yawe, maze ukurikirane ivyigwa bisigaye muri ano mezi atatu, wame usengera umwe wese buri musi muri abo bigishwa bawe. Senga usaba Imana ngo izogufashe kugiriranira ubugenzi n'abo mumaze kumenyana muri bo. Senga kugira ngo muzoshobore kugiriranira ubugenzi bwimbitse, bwa hafi na hafi cane, kandi burangwamwo ubwizigirwa n'abo bagenzi bawe mutari musanganywe. Mu gihe mutsimbataza ubugenzi bwanyu, raba neza kandi wumvirize neza kugira ngo ube woshobora kumenya ibintu nyezina bakeneye cane, ibibababaza, n'ibibagora. Hama uce usenga kugira ngo Imana izobafashe muri urwo ruhande nyene bafisemwo ingorane.`

`Akamo 2: Toranya igisagara kikwegereye co kimwe n'igisagara co mu kindi gice c'isi. Tangura gusengera abantu baba kandi bakorera muri buri kimwe cose. Saba Imana kugira ngo izohagurutse umugwi munini cane w'Abadivantiste b'umusi w'indwi mur'ivyo bisagara bazoshobora gusabikanya n'abo bantu ukuri nk'uko dusanzwe tukuzi – ukuri kujanye n'uko Yesu yegereje kugaruka.`