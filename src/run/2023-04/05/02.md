---
title:  "Urwitwazo Rwacu: Ubwoba"
date:   29/10/2023
---

`Soma Nahumu 1: 1; Nahumu 3: 1-4; na 2 Abami 17: 5, 6; 2 Abami 19: 32-37. Mbega ni ibiki iyi mirongo ishira ahabona mu bijanye na Ninewe hamwe n‟imigenderanire hagati ya Ashuri na Isirayeli? None ni gute iyo migenderanire, ahubwo, yashoboye kugira ubwaku ku ngingo Yona yafashe yo kuja i Tarushishi?`

Imwe mu mvo zoba zatumye Yona atagomba kuja i Ninewe bwari ubwoba. Abanyashuri bari abansi babo bateye ubwoba, kandi Ninewe ni wo wari umugwa mukuru w‘ubwo bwami.

‟Kimwe mu bisagara vyo mw‘isi yo hambere yo mu misi Isirayeli yari yariciyemwo ibice bibiri vyari bikomeye cane ico gihe cari Ninewe, umugwa mukuru w‘ingoma y‘Abanyashuri. . . .. Mu gihe c‘ubukomezi bwo mw‘isi Ninewe cari ihuriro ry‘ubugizi bwa nabi n‘ibigabitanyo. Mpwemu y‘ubuhanuzi ifata ko ico gisagara cari 'igisagara c‘amaraso, . . . . cuzuyemwo ibinyoma, n‘isahu.‘ Mu mvugo ngereranyo uwuvugishwa n‘Imana Nahumu yagereranije Abanyeninewe n‘intare yicana kandi y‘uburakari bwinshi. Yaragendereje asanga ico gisagara, 'Ntaho gisiba kunyaga, . . . . 'mbega ni nde utahora ugirira nabi?‘ Nahumu 3: 1, 19.ˮ - Ellen G. White, _Prophets and Kings_ p. 265.

Ninewe cari igisagara gikayangana. Abahinga b‘ivya kahise batubwira ko Senakeribu ari we yaguye cane ico gisagara, harimwo no kwubaka ikirimba kinini cane mu maj‘epfo ashira uburengero, ubwaco conyene cari ku buringanire bwa metero 503 kuri 242 kandi cari gifise ivyumba 80. Yongeye kandi yubaka imiyoboro 18 yo kuzana amazi mur‘ico gisagara ayakuye ku bilometero 65. Ibipimo vy‘ico kirimba vyonyene vyari biteye ubwoba.

Ariko kandi Abanyashuri zari imburakigongwe. Mu nkuru yiwe y‘ukuntu yanesheje Babuloni, Senakeribu yaguma yiteragura hejuru ngo yujuje amabarabara n‘imivyimba y‘abanyagihugu baho, abakiri bato n‘abatama, kandi ibicapo vy‘utugenegene vyatowe n‘abasesanguye mu butaka bw‘aho hantu vyerekana abasoda bariko banogora amaso abafatiwe ku rugamba. Abo bari abantu utokwipfuje guhura nabo; ntibatinya gukoresha ubwicanyi bw‘akaburarugero, kandi ntaco biyubara mu kwica abo baba badakunda. Uko biri, amaze kwiyumvira ko agomba aje kugendagenda muri abo bantu b‘i Ninewe bameze bartyo, Yona yaciye atekerwa n‘ubwoba.

N‘ubwo vyari bimeze ukwo kwose, dusoma ivy‘inkuru ya Yona mu buryo tudashigikira ukwo kuntu yaretse ubwoba bukamubuza gukurikiza amabwirizwa yari yahawe n‘Imana. Ico tutabona ni uko na twe nyene dushobora gukora nk‘ivyo (akarorero, kwemera kuganzwa n‘ubwoba aho kuganzwa n‘Imana).

`Subiza amaso inyuma wiyumvire ku gihe wiyumvamwo inkomezi nyinshi ko Imana iriko ikuyoborera gukora ikintu wewe ubwawe, kubera ubwoba, vy‟ukuri utashaka gukora. None ni ibihe vyigwa wakuye muri ivyo bintu vyagushikiye?`