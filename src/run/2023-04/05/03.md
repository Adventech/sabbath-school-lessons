---
title:  "Inzitwazo Zacu: Ibinyoma"
date:   30/10/2023
---

Igihe inkube y‘umuyaga yatera ku kiyaga, Yona yatanguye kwitako imiragwe (Yona 1: 1). Umwifato wiwe werekana ikintu kijanye n‘ubwoko bw‘ivyiyumviro vy‘abantu mu bijanye n‘uko batahura Imana canke ‟imanaˮ. Mu gihe bahora bemera ko, hari imana zitandukaye zaganza ibihugu bitandukanye vyabo, ikiyaga cafatwa nk‘aho ari ikibanza gikomeye c‘amadayimoni. Mu vyiyumviro vy‘abakorera ku mazi, babona ko hakenewe ibimazi vyo guhwamika uburakari bwazo. N‘ubwo Yona yari Umuheburayo, bishoboka neza na neza ko yari afise iciyumviro nk‘ico nyene cari gisanzwe cemerwa mur‘ico gihe ciwe.

`Soma Yona 2: 1-3, 7-10. Mbega ni ibiki iyi mirongo ishira ahabona mu bijanye n‟ukuntu Yona yatanguye gutahura uburinzi bw‟Imana?`

Mbere n‘ubwo Yona yariko yiruka avuye mu karere aho abantu bafata ko Yehova ari yo Mana yabo, yahavuye yiga (mu buryo bugoye) ko mbere n‘ubwo yariko agenda yerekeje mu bantu b‘iyindi mico kama, Yehova yaguma ari hejuru ya vyose. Umuyaga n‘imikuba y‘amazi vyose ni ivy‘Imana. N‘ifi na zo nyene. ‟Isi n‘iy‘Uhoraho, n‘ibiyuzuye, isi n‘abayibamwoˮ (Zaburi 24: 1). Umutima wa Yona wahavuye ugaruka kw‘Isumbavyose yaremye isi n‘ikiyaga, maze aratura ivyaha vyiwe hama arakizwa.

Na twebwe nyene, turashobora kudatahura neza ibijanye n‘Imana n‘ico itwitezeko. Kimwe mu bintu rusangi tudatahura ni uko Imana yipfuza ko duhurikiza ubwenge bwacu ku gakiza kacu bwite ni uko twozibukira ivyaha vy‘ab‘isi badukikije. N‘ubwo twigishwa kwirinda ngo ‟ntitwanduzwe n‘ivy‘isiˮ (Yakobo 1: 27), intumbero yacu ikwiye kuba iyo kuraba ukuntu twoshikana imihezagiro y‘Imana n‘ivyizigiro vyayo ku bantu bari mu ngorane.

Irindi kosa ritubuza kwitabira akamo k‘Imana ko kuja kurondera abazimiye ni kwizera ko intsinzi yenena kuri twebwe ubwacu. Turashobora gukiza umuntu arenze umwe nk‘uko na Yona yashoboye gukiza Ninewe yose. Turashobora kuba ‟umukizaˮ mu vyiyumviro mu bijanye n‘iki gikorwa co kuja kurondera abazimiye. Umuhamagaro wacu si uwo gukiza ariko ni uwo gukorana n‘Imana mu gikorwa cayo co gukiza. Dutanga ibishingantahe bihimbara Imana mu buryo bunaka iriko iduhinduramwo, ariko Imana yonyene ubwayo ni yo ishobora guhindura umutima w‘umuntu. Kenshi na kenshi turakunze kwitiranya uruhara rwacu n‘urw‘Imana, urwo na rwo rurahagije gutuma umuntu uwo ari we wese aronka urwitwazo rwo kudashingira Yesu intahe. Ego, Imana yarakoresheje Yona, ariko Imana yonyene, si Yona, ni yo yahindukije Ninewe.

`Kuzana abantu kuri Yesu biragoye, na cane cane ku bana b‟abantu iyo bashaka kwicishiriza aho bigombeye. None ni gute twomenya, ahubwo, kureka Imana ikaba ariyo yigarurira imitima y'abantu, ariko ibicishije muri twe no mu buzima bwacu hamwe kandi no mu gishingantahe cacu?`

