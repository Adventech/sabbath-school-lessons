---
title:  Ibindi vyo Kwiga no Kuzirikanwa
date:   03/11/2023
---

Ellen G. White ari n‘inkebuzo ikomeye cane kuri abo bose bariko banyinyurana n‘ikibazo co gukurikiza akamo ka Yesu ko kugenda kumushingira intahe kuri abo bose babakikije.

‟Inzitwazo z‘abo bose bananirwa no gukora iki gikorwa ntizibakurako ivyo bahawe gukora, kandi nimba bahisemwo kudakora iki gikorwa, bamenye ko baba birengagije imitima y‘abantu Kristo yapfiriye, baba birengagije igikorwa Imana yabahaye ngo bakore, kandi bamenya ko bandikwa mu bitabo vyo mw‘ijuru nk‘abakozi atari abizigirwa. Mbega umukozi w‘ubutumwa bwiza aba akora nk‘uko Umwigisha mukuru yakora, mu kubera abandi inkomezi n‘umuhezagiro, mu gihe yugaranira hanze abakeneye ko yobafasha? Abo bose birengagiza kuvugana n‘abantu, basigara bakoreshwa n‘inarije, rero bakeneye ubu buzima bwo kwishira ubwabo aho bashobora kuvugana na bagenzi babo, kugira ngo abo na bo bashobore gutahura uko bifashe mu vy‘impwemu, kandi bamenye n‘ukuntu Imana igaburira umukuku wayo, mu guha buri wese agace k‘umukate mu gihe gikwiye gishitse. Abo bose birengagiza iki gikorwa baba bagaragaje ko bakeneye kuvugurura ingeso runtu zabo, kandi mu nyuma bazobona ko batikoreye umutwaro w‘ico gikorwa.ˮ - Ellen G. White, _Adventist Review and Sabbath Herald_, August 30, 1892.

Mu gihe aya ari amajambo aremereye cane ashira akatuzo ku kamaro Imana yashize mu gikorwa co kurondera abazimiye, ntitwatererekanijwe ngo tubure ivyizigiro. ‟Mu nshingano Yona yari yarahawe, yari yabikijwe igikorwa kiremereye cane; ariko uwo yari yamuhamagaye ngo agende yari ashoboye gushigikira uwo mukozi wiwe no kumuha intsinzi. Iyo uwo muvugishwa n‘Imana aja kwumvira atagize ico arinda gusaba, aba yarakingiwe ibintu vyinshi bibi yaciyemwo, kandi yari kuronka imihezagiro myinshi. Mbere no muri urya mwanya Yona yari yadendebukiwe, Uhoraho ntiyamutererekanije. Mu rukurikirane rw‘ibigeragezo n‘uburinzi butandukanye, icizere uwo muvugishwa n‘Imana yari afise mu Mana no mu nkomezi zayo zitagira imbibe zo gukiza caciye congera kuvugururwa.ˮ - Ellen G. White, Prophets and Kings, p. 266.

Neza na neza nk‘uko vyagendeye Yona, natwe nyene turashobora kwiyumvira ko vyoroshe gutanga inzitwazo zo kutifatanya n‘abandi mu gikorwa co kuja kurondera abazimiye. Ikidutera gutanga izo nzitwazo gishobora kuba kimwe mu bindi vyinshi. Ariko kandi, akamo kacu ko kuja kurondera abazimiye ntikari munsi cane ya karya katewe Yona. Ikibazo ni iki ngo, Mbega uzohitamwo kwishura gute?

**Ibibazo vyo Kwigira Hamwe**

`Mbega ni izihe nzitwazo wahatswe gutanga zo kwanka kuja mu gikorwa co kurondera abazimiye? None Ninewe yawe ni iyihe?`

`Niwiyumvire ukuntu ukuri twebwe Abadivantiste b‟umusi w‟indwi dufise ari ukw‟igiciro kinini. Niwiyumvire ku kuntu wahezagiwe kuba ufise ukwo kuri. None ni igiki kikubuza gusabikanya n‟abandi ivyo dusanzwe dukunda cane?`

`Mbega ni gute womenya ukuntu ushobora, kubw‟ubuntu bw‟Imana, kunesha ubwoba ubwo ari bwo bwose ushobora kuba ufise mu bijanye no gushingira Yesu intahe no kuja kurondera abazimiye?`