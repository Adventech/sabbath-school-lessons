---
title:  Gutangurira Aho Uri
date:   19/10/2023
---

`Soma Ivyakozwe n’Intumwa 1:8. Ni iyihe ngingo nshimikiro Yesu yerekanye ku gikorwa kisizwe n’ugusabikanya ijambo canke kuba ivyabona vyiwe mw’isi?`

Ingingo nshimikiro yavuzwe na Yesu itwereka ukuntu dutegerezwa gukora nk’intumwa ziwe, bafise ubutumwa bwiza bwo gusabikanya n’abandi. Gusabikanya ukuri ntibigizwe gusa no kwemeza abandi ko bihenze, ariko ni gusabikanya Yesu uko ari n’uko yavuzwe mu butumwa bw’abamalayika batatu bwo mu Ivyahishuriwe 14:6-12. Turafise kandi ariko, ingingo nshimikiro mu majambo ya Yesu mu Vyakozwe n’Intumwa 1:8.

Ubwa mbere, "Muzoba ivyabona vyo kunshingira intahe i Yerusalemu". Nk’uko twabibonye (ariko birakwiye ko tubisubiramwo): dutegerezwa kuba ivyabona mu karere tubamwo. Harashobora kuba harimwo inzu yacu, ishengero ryacu, ikaritiye canke umutumba n’ikibano vyacu dukomokamwo canke turimwo. Dutegerezwa kuba ivyabona vyiwe aho turi, mu karere ubwa mbere na mbere Imana yadushizemwo , muhira canke ku kazi - kandi tukaba ivyabona vyiwe ku bantu batwegereye cane gusumba. Barashobora kuba abo mu muryango wa hafi canke mu muryango wagutse, abizera b’ishengero, abo dusangiye akazi, ababanyi n’abo mu kibano.

Rimwe na rimwe abantu banezererwa gusa ko bagiye mu gihugu ca kure no mu micokama itandukanye n’iy’iwabo, ngo ni ho boba ivyabona vyiwe. Ariko ntibashinga intahe mu bantu baba mu karere kari hafi yabo cane. Dutegerezwa gutangurira aho tuba, hanyuma tukaja imbere dukurikiza amategeko Yesu yaduhaye.

Ubukurikira "N’i Yudaya hose, n’i Samariya, no gushitsa ku mpera y’isi" (Ivyakozwe n’Intumwa 1 :8). N’ubundi kandi Yesu aremeza ko gushinga intahe gutuma wambuka imipaka y’imicokama. Dutanguriye aho tuba, turashobora guhamagarwa kugira ngo twimuke tuje mu bundi burere dushikire iyindi migwi tutari dusangiye ikibano, haba ku bwoko canke kw’idini.

Ni naba jewe nsangiye, ubwoko canke ururimi n’umugwi munaka, vyoshoboka cane kunyorohera kuvugana na bo kugira ndabashingire intahe kuko urugabano rw’imico kama ntegerezwa kurengana ari ruto. Mu turere tumwe tw’isi, ishengero ryose rirashobora kwiganzirwa n’umuryango(clan) umwe gusa, canke abo mu kiryangoryango (tribu) kimwe gusa. Naho biri uko, itegeko twahawe na Yesu rihambaye, ritubwira ko, nk’ivyabona vyiwe, kubona dusohoka tukava mu turere tumererewemwo neza, tukaja gushira umutahe mu migwi nk’iyo y’abantu na vyo bihambaye kandi ari ivy’agaciro. Na bo barakeneye ubutumwa bwa Yesu.

`Intambamyi ya mbere: Raba kandi ugire urutonde rw’imigwi y’abantu bakeneye ubufasha budasanzwe mu kibano cawe, abo ishengero ritarigera rishikira.`

`Intambamyi ya kabiri: Tangura gusenga kugira ngo uronke akaryo, muri kazoza ka hafi, ngo utangure igikorwa kuri abo bantu bakeneye ubufasha budasanzwe.`