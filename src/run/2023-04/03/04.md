---
title:  Umuhamagaro Wa Aburahamu
date:   17/10/2023
---

Akurikije umuhamagaro w’Imana, Aburahamu yarinjiye mu gihugu nk’ukw’Imana yari yabimutegetse. Naho biri uko, kuva mu ntango, ibintu biboneka ko bitagiye bimugendekera neza. Yarashitse mu gihugu Imana yari yamubwiye, ariko nk’uko Bibiliya ibivuga "Abanyakanani ni bo baba muri ico gihugu" (Itanguriro 12:6), abapagani bari bazwi ku bubisha n’ugucisha ku biti no ku mabuye vyabo. Ntibitangaje, kubona Aburahamu agishika, Imana ica imwiyereka, maze ikamubwira iti : "Uruvyaro rwawe nzoruha iki gihugu" (Itanguriro 12:7). Nta gukekeranya na mba, Aburahamu yari akeneye uko guterwa intege. Naho biri uko, ibintu ntivyamugendekeye neza cane mbere mu ntango.

`Soma Itanguriro 12 :10-13 :1. Ni ibiki vyamushikiye mu nyuma kandi n’ikosha ki uwo muntu w’Imana yakoze?`

Mbega ukuntu ivyo vyategerezwa kuba ibimuca intege? Kuva ahantu amererewe neza, mbere bishoboka ko yari umutunzi mu gihugu c’amavukiro, ugaca ugenda, naho nyene "utazi iyo uja", (Abaheburayo 11 :8). Ikintu ca mbere mu bintu vyamushikiye, yahuye n’ikigoyi c’inzara. Ico kigoyi cari ruhasha kuko catumye ahunga ava aho Imana yari yamubwiye kugerera, maze aja ahandi. Ibintu vyahavuye biba nabi gusumba.

"Mu misi yamaze muri Egiputa, Aburahamu yarerekanye ko atabuze intege nke n’ibitagenda neza nk’umuntu. Mu gutinya kwemanga ko Sarayi ari umugore wiwe, yagaragaje ko abuze ukwizigira Imana. Yarashitse mu bihe vy’ubwirakabiri mu kwizera kwiwe, ariko kandi akagira ‘ubutwari koko bwakunda kuranga akenshi ubuzima bwiwe. Ukwo kubura kwizera, kwaratumye Sarayi ahakwa, kuko umwami wa Egiputa, amaze kubwirwa ubwiza bwiwe ko ari agahetaa, vyatumye akurwa hampande ya Aburahamu, ajanwa ku kirimba kugira ngo amugire umugore wiwe. Ariko ivyago bihambaye bivuye k’Uhoraho vyatege umwami n’urugo rwiwe, maze bikingira umutambukanyi w’umukurambere". Ellen G. White, _Abakurambere n’Abahanuzi_ urup.102.

Nta muntu n’umwe yigeze yemeza ko igikorwa c’ubumisiyonari camworoheye, kandi nk’umubenshi, Aburahamu yari ahuhuye.n’ivyahuha. Amahirwe meza, Imana ni Imana yihangana, ntiyigeze itererana umusavyi wayo kubera ikosha ryiwe, kandi ikibabaje si n’iryo ryonyene Aburahamu yakoze. Mbega ukuntu bituremesha, kumenya ko naho dufise amakosha, igihe twifadikije Imana, mu kwizera kandi twicishije bugufi, nk’uko Aburahamu yagize, si amakosha yacu gusa ivyaha n’ibicumuro biharirwa, ariko kandi Imana ishobora kubandanya kudukoresha mu gikorwa!

`Ni ikihe cigwa dushobora gukura mu nkuru ya Aburahamu muri Egiputa?`