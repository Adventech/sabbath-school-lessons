---
title:  Gukunda Abandi nk’Uko Twikunda
date:   15/11/2023
---

`Soma Matayo 22:37-40. Mbega ni ivyo Yesu ubwiwe yivugiye ng'aha vyifashe gute ubigereranije n'inyishu yahaye urya munyamategeko, muri Luka 10:27,28?`

Nk‘uko bivugwa muri Matayo 22:37-40, Yesu yaratomoye k‘uburyo bwiza bwo kugaragarizamwo ukwizera nyakuri buri musi kwenena kur‘ibi vyagezwe bibiri. Hama Luka 10:27,28 naho hatomora neza ko nimba umuntu akoze ivyo bintu uko ari bibiri, mur‘ico gihe azoronka ubugingo buhoraho.

‟Urukundo ni wo mwifato ngenderwako wo muri reta y‘Imana mw‘ijuru no kw‘isi, kandi rutegerezwa kuba umushinge wa kamere y‘Umukristo. Urwo rwonyene ni rwo rushobora gutuma aguma ashikamye. Kandi urwo rwonyene ni rwo rushobora gutuma ashobora guhagarara ashikamye mu gihe c‘ingorane n‘ibigeragezo.ˮ - Ellen G. White, _Christ’s Object Lessons_, p. 49.

`Soma Ab’i Galatiya 5:14; Mika 6:6-8; na 1 Yohana 4:20, 21. Mbega ni gute iyi mirongo ishimangira ivyo Yesu yatubwiye?`

Nk‘uko biri Pawulo avuga, ngo: ‟Kukw‘ivyagezwe vyose bihurira mur‘iri jambo, ngo Mukunde bagenzi banyu nk‘uko mwikundaˮ (Ab’i Galatiya 5: 14). Kubwa Pawulo, gukunda Imana bishobora kugaragara gusa iyo urwo rukundo rwerekaniwe mu kuntu dufata abandi. Mbere n‘ubwo yavuze ko ‟umugororotsi azobeshwaho no kwizera‘ ˮ (Abaroma 1: 17), ariko kandi kubeshwaho no kwizera si ikintu kinyegejwe, kitazwi, canke kitabonwa n‘abandi. Pawulo, Mika, na Yohana baragaragaje ko ibikorwa ari vyo vyose dukora vyerekana ukuri k‘ukwizera tugenda turirimba.

Mu cete ca 1 Ab’i Korinto 13, Paulo yavuze ashimitse ko nimba umuntu avuga ko azi ibintu vyinshi canke akora ibikorwa bihambaye canke ko afise ukwizera kwinshi canke mbere ko ashobora no gutanga ubugingo bwiwe bwite ariko niyaba atagira urukundo, mur‘ico gihe uwo muntu aba yahindutse ‟nk‘umuringa uvuga canke nk‘icuma kivuzwa kigasamaˮ (1 Ab’i Korinto 13: 1).

Raba arya majambo ya Ellen G. White yakoreshejwe harya haruguru. Raba ivyo yavuze mu bijanye n‘ukuntu mu rukundo honyene ariho abantu bashobora kuguma bashikamye kandi bakihanganira ibigeragezo. None ni gute iki ciyumviro cerekana ko itegeko ry‘urukundo atari agakiza kazanwa n‘ibikorwa, ariko ko ari imvugo yerekana ukwizera dufise muri Yesu?