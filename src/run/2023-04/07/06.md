---
title:  Irya Nkuru y’Umusamariya w’Imbabazi Uyu Musi
date:   16/11/2023
---

Igihe Yesu yategeka urya munyamategeko gutanga inyishu ibereye, yaciye amubwira, ati: ‟kora ukwo uzoronka ubugingoˮ (Luka 10: 28), hama gurtyo, aba akoze ibwina mu mutima w‘umwana w‘umuntu. Gutanga inyishu zibereye zose vyari vyoroshe kuri uwo munyamategeko, ariko gushira mu ngiro ivyo bintu cari ikibazo cari kimaze imyaka 2 000 – kandi n‘ubu kiguma ari ikibazo ku bantu benshi bo muri twe uyu musi. Uwo munyamategeko yashaka gutega Yesu imitego hama ngo yerekane ubumenyi bwiwe bwose. Yabajije ikibazo co kuraba neza ngo: ‟Mbega mugenzanje ni nde?ˮ (Luka 10: 29).

`Soma Luka 10: 30-37. Mbega ni gute woshira mu ncamake ivyo Yesu yagomba kuvuga mur'iyi nkuru ng'aha?`

Mbega hoba hariho abantu hirya no hino yacu boba barafashwe nabi n‘abandi? Mbega twarakoze ibishoboka vyose ngo tubafashe?

Ni ivy‘ukuri ko rimwe na rimwe abapasitori, abazezwashengero, n‘abizera ubwabo badafasha barya bantu baba bakeneye ubufasha. Rimwe na rimwe abantu bo mu yandi madini bobo barashobora kugirira neza abantu bo mw‘ishengero iwacu. Turashobora kuvuga ibijanye no gukora ineza; ariko kandi, abandi akaba ari bo batorera umuti ingorane z‘abantu twebwe tudatorera umuti. Nimba rero ukwizera kwacu hari ico kuvuze, dutegerezwa gusanga abantu iyo bari maze tukabafasha mu ngorane zabo.

Yesu yaheraheje irya nkuru y‘Umusamariya w‘imbabazi mu kubaza umuntu muri barya batatu vy‘ukuri yari umugenzi w‘urya muntu yari akeneye ubufasha.

‟Kuva ubwo iki kibazo, ngo 'Mugenzanje ni inde?‘ caramaze kwishurwa burundu. Kristo yerekanye ko umubanyi wacu bidasobanura gusa urya muntu wo mw‘ishengero iwacu canke dusangiye kwizera mw‘ishengero rimwe. Ntibishingiye ku bwoko, urukoba, canke icicaro c‘ivyubahiro umuntu arimwo mu gihugu. Umubanyi wacu ni urya muntu wese aba yakomerekejwe kandi yacunagujwe n‘umugwanizi. Umubanyi wacu ni urya muntu wese asanzwe ari inyegu y‘Imana.ˮ - Ellen G. White, The Desire of Ages, p. 503.

`Akamo 1: Tangura, umusi ku musi, gusengera umuntu asanzwe atandukanye nawe, canke mbere umuntu ushobora kuba usanzwe udakunda wewe ubwawe.`

`Akamo 2: Gira urutonde rw'abantu batatu nimiburiburi usanzwe uzi (atari Abadivantiste); rondera ingorane zabo (z'ibigumbagumba, z'umubiri, z'imibano), hama urabe ingene ushobora kugira ico ufashije ubwawe mur'izo ngorane. Mbega ni igiki ushobora kubakorera mu buryo buboneka mu ndwi iza?`