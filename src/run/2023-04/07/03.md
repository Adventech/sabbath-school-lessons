---
title:  Uburyo Yesu Yakozemwo n’Inyishu Yiwe
date:   13/11/2023
---

Bibiliya itubwira ko urya munyamategeko yari yazanywe no kugeza Yesu, ariko kandi ko Yesu na we yari asanzwe azi intumbero ziwe. Erega, Imana isanzwe izi ivyo turondera n‘ivyipfuzo vy‘imitima yacu kuruta uko twebwe dusanzwe tubizi. Kandi nk‘uko biri ntitumenya ibibogaboga mu mitima canke intumbero y‘abantu baza kutubazagiza ibibazo, turabizi none?

Rimwe na rimwe abantu tudasangiye ukwizera bakunda kutubaza ibibazo bijanye n‘ukwizera kwacu. Nk‘akarorero, abagenzi bacu b‘aba Isilamu bakunda kutubaza ibibazo bijanye n‘ubumana bwa Yesu, nk‘ibi ngo, ‟Mbega ni hehe muri Bibiliya Yesu yavuze ko ari Imana?ˮ Canke ngo ‟Mbega ni kubera iki muvuga ko hariho Imana imwe mu gihe mufise ubutatu bweranda?ˮ N‘ubwo ibi bisa n‘aho ari ibibazo vyo gusotorana, ariko kandi umuntu afise umutima wo kurondera Yesu urashobora kuba ari mwiza, kandi ushobora kugereranya icipfuzo cimbitse co kurondera canke co gutitura abo bantu babaza ivyo bibazo. Twebwe ntitumenya imitima yabo; kandi ntitunakeneye kuyimenya. Twishakira gusa gufasha abandi uko dushobora kwose, tutarinze kuraba imvo zabo zimbitse.

`Soma Matayo 26:56; Ivyakozwe n’Intumwa 17:11; 1 Ab’i Korinto 15:3; na 2 Timoteyo 3:16. Mbega ni gute iyi mirongo idufasha gutahura inyishu Yesu yahaye urya munyamategeko muri Luka 10:26?`

Kenshi turashaka inyishu ariko ntidushake kugira ico dukora ubwacu ngo tuzironke. Yesu yavuze, ati: ‟Vyanditswe bite mu vyagezwe, kandi usoma iki?ˮ (Luka 10: 26). Yesu yerekeza ku ngingo ihambaye ijanye n‘ivyo kwiga. Aho kwumviriza gusa ivyo abandi bafise vyo kutubwira, turakeneye gusoma Ivyanditswe Vyera (Ijambo ry‘Imana) twebwe ubwacu. Inyishu zisanzwe ziri ng‘aho, kandi Mpwemu Yera akora ku mitima yacu kugira ngo atsindagire muri twe ivyo dukeneye gukora.

Imana yaraduhaye Ijambo ryayo. Muri ryo, ni ho dushobora gusanga ukuri kwose dukeneye kugira ngo tumenye ibijanye n‘ukuntu dusabwa kubaho, ibijanye n‘ukuntu dusabwa gufata abandi, n‘ukuntu dushobora ‟kuragwa ubugingo buhoraho.ˮ Ego ni kwo, hariho uruhara rw‘abigisha n‘abakozi b‘ubutumwa bwiza, ariko uko biri kwose, dutegerezwa kuja muri Bibiliya kurondererayo ukuri guhambaye. ‟Ijambo ryawe ni itara rimurikira ibirenge vyanje, ni umuco umurikira mu nzira yanjeˮ (Zaburi 119: 105). Uyu murongo nturi mu buryo bw‘icese; ni ukuri kweranda, kutwerekeza kw‘Ijambo ry‘Imana no ku kamaro karyo ku mwizera.

`Yesu, we Jambo ry‟Imana ryiyambitse umubiri, na ntaryo yama agarukana abantu kw‟Ijambo Ryanditswe. None ibi bikwiye kutubwira iki mu bijanye n‟akamaro ka Bibiliya n‟imvo ikwiye gutuma dutegerezwa kwiyamiriza inyigishonyobokamana iyo ari yo yose ya kimuntu ititura ukuri kwacu dusanga muri Bibiliya?`