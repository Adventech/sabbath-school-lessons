---
title:  Kuragwa Ubugingo Buhoraho
date:   14/11/2023
---

`Soma Luka 10:27,28. Mbega ni iyihe yabaye inyishu y'urya munyamategeko ku kibazo ciwe ubwiwe?`

Urya munyamategeko ni we yari yabajije ikibazo, kandi ubwiwe nyene ni we yatanze inyishu, ngo: ‟ ' ‟Mukundishe Uhoraho, Imana yanyu , imitima yanyu yose, n‘ubugingo bwanyu bwose, n‘inkomezi zanyu zose, n‘ubwenge bwanyu bwose, kandi mukunde ababanyi banyu nk‘uko mwikundaˮ ' ˮ (Luka 10: 27).

None inyishu ya Yesu yabaye iyihe? Yaciye amubwira, ati: ‟ 'Wishuye neza mugenzi‘ ˮ (Luka 19: 28). Yesu yabandanije kumubwira gukora ikintu mur‘ivyo ngo, ‟ 'Gira urtyo, uzogira ubugingo‘ ˮ (Luka 19: 28).

Ku bizera benshi, gutanga inyishu zibereye ku mwizerere ngenderwako no ku kwizera kwabo ntibigoye. Ingorane, ahubwo, iri mu gukora ivyo bavuga ko bazi ko bibereye no gukurikiza ivyo bizera. Hari abantu benshi usanga, n‘ubwo baba bazi ibintu vyinshi kugira ngo bakire, bazozimira kubera ko batakurikije ivyo bari basanzwe bazi. Aho ni ho ikibazo gikomereye cane. Neza na neza kumenya ibijanye no gukunda Imana n‘umubanyi wawe ntibihagije. Utegerezwa kubishira mu ngiro!

`Soma Yakobo 2: 17-22. Mbega ni gute iyi mirongo ibangabanganye n‟ivyo Yesu yabwiye urya munyamategeko?`

Nitwaba dukunda Imana, tuzosoma n‘Ijambo ryayo, tuzosenga, tuzokwubahiriza ivyagezwe vyayo, kandi tuzokwumvira ijwi ryayo ‟n‘imitima yacu yose.ˮ Ninavuga ngo ndakunda abandi, ariko simbe nitwararika abandi mw‘ishengero, canke nimba nirengagiza ingorane z‘abandi iyo hari ico nobafashisha, none ukwo kwizera kwanje kumaze iki? Ubukristo si umubumbe w‘imyizerere iri ngaho gurtyo gusa; ahubwo ni uburyo bwo kubaho.

‟Nihaba hariho mwene Data musazawe canke mushikawe, yoba yambaye ubusa, agenda abura ivyokurya, maze umwe muri mwebwe akamubwira ati: Genda amahoro, ususuruke, uhage; ariko ntimumuhe ivyo umubiri ukena, vyomara iki?ˮ (Yakobo 2: 15, 16).

`Mbega ni kangahe witwararika imibereho myiza y'abandi? Mbega ni kangahe ukurikiza arya majambo ya Pawulo aho agira, ati: ‟kandi umuntu wese ntiyiyumvire ivyiwe gusa, ariko yiyumvire n'ivyo abandiˮ (Ab'i Filipi 2: 4)? Kubw'ubuntu bw'Imana, mbega ni gute ushobora kumenya kwitwararika cane abandi?`