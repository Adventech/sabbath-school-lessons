---
title:  Muri Tiro Na Sidoni
date:   12/12/2023
---

Abahinga mu vya Bibiliya bizera ko ubutumwa bwiza bwa Yesu bwanditswe na Matayo bwindikiwe neza na neza Abayuda, kandi ko ubwanditswe na Mariko bwandikiwe ahanini Abanyamahanga. Birafasha kugumiza ubu budasa imbere yacu mu gihe twiga burya Butumwa bwiza uko ari bune.

`Soma Matayo 15: 22-28 na Mariko 7: 24-30. Mbega ni ubuhe budasa ubona mu kuntu uwo mugore yerekanywe?`

Raba ukuntu Matayo yerekanye uwo muvyeyi akoresheje igihugu ciwe canke ubwoko bwiwe: Umunyekanani. Mariko yakoreshejwe na Mpemu Yera mu gukoresha ayandi majambo mu kwerekana uwo muvyeyi ngo ni ‟Umugirikikaziˮ canke ‟Umunyamahangaˮ hama kandi mu nyuma aca yongerako izindi nkuru ngo ni: ‟imvukira y‘Umusiriya w‘Umunyefoyinikiˮ canke ngo ‟Umusiriya w‘i Foyinikeˮ - aha na ho akaba ari ncuro ya mbere yonyene iryo jambo ryakoreshejwe muri Bibiliya.

Raba ukuntu iyi nkuru yo muri Matayo 15 ishobora kuba yaragize ubwaku bubi ku bantu ariho bari bakiyumva ubwa mbere na mbere ufatiye ku mateka no ku vyiyumviro kama vyabo. Abo bantu batanguye kwumva Matayo bashobora kuba bafashe ko uwo muvyeyi ari umupagani wo kwiyamiriza. Ibi biterwa n‘ubuzima bubi Abayuda ba kera bagiranye n‘Abanyekanani kubera ko aba bantu bobo basenga ibigirwamana kandi imyifato yabo mibi n‘imigenzo yabo mibi bikaba vyarigeze kubera igitsitaza ihanga ryabo mu kiringo kirekire. Mbere n‘abigishwa ba Kristo ntibabona ko bishoboka ko uwo mugore yizera kandi ko yoba mu bazoba mu bwami bw‘Imana!

Muri Mariko 7, kubera ko abatanguye kwumviriza Mariko bari Abanyamahanga, bobo boba batahura iyo nkuru mu buryo butandukanye n‘abo kwa Matayo. Abanyamahanga ntibaciye mu buzima bumwe n‘ubw‘Abayuda bivanye n‘Abanyekanani. Ahubwo, Abanyamahanga bobo bari gushobora kwishushanya n‘uwo mugore, ‟Umugirikikazi, Umusiriya w‘Umunyefoyinike kavukire.ˮ Yesu yarigeze kubakiriza umwe wo muri bo indwara! Kubw‘Abanyamahanga, uwo mugore yari gushobora gufatwa nk‘umuvyeyi akundwa yari yitwararitse amaherezo y‘umukobwa wiwe kandi akaba yashaka ko uwo Mwigisha mukuru amuvura, atarinze kuraba ubwoko n‘amavuko y‘uwo muvyeyi.

‟Kristo ntiyashotse yishura ku gisabo c‘uwo mugore ubwo nyene. Yabanje afata ko uwo mugore aserukira ubwoko busuzuguritse nk‘uko nyene Abayuda bahora babigenza. Muri ubwo buryo, yashaka kwereka abigishwa biwe umwifato ukanye no kubura umutima Abayuda bari gukoresha mu ngorane nk‘iyo, hama, mu kwakira ico gisabo, yari atanze akarorero ko kubabarana n‘abababaye abigishwa nabo bategerezwa kwerekana imbere y‘ibihe nk‘ivyo biteye agahinda.ˮ - Ellen G. White, The Desire of Ages, p. 400.

`Soma 1 Yohana 2: 2. Mbega ni ibiki uyu murongo ukwiye kutubwira mu bijanye n‘ukuntu twese turi bamwe imbere y‘Imana?`