---
title:  Ibindi Vyo Kwiga No Kuzirikana
date:   15/12/2023
---

‟Muri barya bantu Abayuda bahora bafata ko ari abapagani hari harimwo abari bafise ugutahura kwiza kw‘ubuhanuzi bwo mu Vyanditswe Vyera kuvuga ivya Mesiya kuruta ukw‘abigishwa b‘ivyanditswe bo muri Isirayeli. Hari harimwo kandi abari bafise ivyizigiro vy‘ukuza kwiwe ko azobatabara akabakura mu vyaha. Aba philosophes bagerageje gusesangura mu bisigabwenge vy‘ivyari bigize ubutunzi bw‘Abaheburayo. Ariko ugukumirana kw‘Abayuda kwaca kuzibira ikwiragizwa ry‘uwo muco.ˮ - Ellen G. White, The Desire of Ages, p. 33.

‟Umwami Yesu, Umukiza w‘umunyenkomezi, yari yapfiriye n‘abo bantu nyene. Rero arashobora kubakangura akabakura mur‘urwo rwangara, arashobora gukangura urukundo rwabo, arashobora kworosha imitima yabo, arashobora guhishurira imitima yabo ubwiza n‘ububasha vy‘ukuri. Umukoresha mukuru ni Imana, si umuntu apfa agahera; none ariko ahamagarira abantu kuba imiyoboro ashobora gucishamwo umuco ugashwara muri abo bose bakiri mu mwiza. Imana irafise abantu b‘agaciro kanini mu mashengero yose, rero si ahacu ho kwagiriza abo mu yandi madini yo mw‘isi, ariko kubwo kwicisha bugufi kandi mu rukundo rwinshi, nimuze tubereke ukuri nk‘uko kuri muri Yesu. Reka abantu batubonemwo urukundo no kwitanga, reka abantu batubonemwo kamere nk‘iya Kristo, aho ni ho tuzobazana ku gutahura ukuri. . . . Bategerezwa gushira Yesu hejuru, Umucunguzi w‘isi, bategerezwa kwishimikiza ijambo ry‘ubugingo.ˮ - Ellen G. White, _Adventist Review and Sabbath Herald_, January 17, 1893.

**Ibibazo Vyo Guhanahanako Ivyiyumviro:**

`Mbega ni izihe ngorane ubona ubu nyene ziri aho ubaye zishobora kuguha, wewe ubwawe n‘ishengero ryawe, akaryo keza ko kubwira ubutumwa bwiza abantu bataramenya ukuri nk‘uko tumaze kukumenya natwe?`

`Raba aya majambo ya Ellen G. White yakoreshejwe aha haruguru ajanye na barya bantu tudahuje ukwizera: ‟ Imana irafise abantu b‘agaciro kanini mu mashengero yose, rero si ahacu ho kwagiriza abo mu yandi madini yo mw‘isi.ˮ Mu yandi majambo, mbega ni gute twokwereka abantu ikosa bakora ariko kandi tutabakengera ubwabo?`

`‟ 'Arik‘Umwana w‘umuntu ni yaza, mbeg‘azosanga ukwizera mw‘isi?‘ ˮ (Luka 18: 8). Mbega Yesu yashaka kuvuga iki mur‘iki kibazo kirimwo imvugo y‘akajoreza? Mbega ni irihe tandukaniro riri hagati y‘ukwizera n‘inyigisho nshimikiro? Mbega ni gute abantu bafise inyigisho nshimikiro y‘ukuri bashobora kuzosangwa batagira ukwizera Kristo niyagaruka?`