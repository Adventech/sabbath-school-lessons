---
title:  Kujana Ubutumwa Mu Turere Twa Kure
date:   10/12/2023
---

Dusoma ko Yesu yajanye n‘abigishwa biwe bavuye i Genesareti (Matayo 14: 34) ‟aja ahegereye muri Tiro n‘i Sidoniˮ (Matayo 15: 21). None ni kubera iki yabakuye i Galilaya akabajana mur‘ivyo bibanza vy‘abapagani? Yarongoreye abigishwa biwe muri urwo rugendo bashika ku mbibe z‘izo ntara za kure kugira ngo bashobore kwiga, bari mur‘ico kibanza, ivyo batari gushobora kwiga borohewe cane bari muri Galilaya. Yashaka kwigisha abo bigishwa biwe ivyigwa bibategurira ku muhamagaro wabo wo gushikana ubutumwa bwiza ku yindi migwi y‘abantu, harimwo n‘iyo mu bisagara bikuru.

`Soma Abacamanza 3: 1-6; 1 Abami 5: 1-12; na 1 Abami 11: 1-6. Mbega ni gute iyi mirongo idufasha gutahura gato ibijanye na kahise k'ivyo bisagara?`

Dutanguriye mu Bacamanza 3: 1-6, tubona ko abo bantu bo hambere bakoreshejwe n‘Imana mu gupima ukwizera kw‘Abisirayeli. Ikibabaje, abantu b‘Imana barananiwe n‘ico gipimo, vyongeye, nimiburiburi mur‘iki kintu cashitse: ‟Barashingirana, batako basaba imana zaboˮ (Abacamanza 3: 6). Gurtyo rero, kuva mu ntango, abo bantu baba bahindutse igitsitaza ku Bisirayeli.

Mu gitabo ca 1 Abami 5: 1-11, dushobora kuhabona imigenderanire ya hafi na hafi hagati y‘Abasidoni n‘Abaheburayo. N‘ubwo ku rugero rumwe, urudandazwa bagiriranira rwari ngirakamaro kuri bompi, nta nkeka Abaheburayo bakomeje gukwegakwegerwa mu nzira mbi n‘ubupagani hamwe no mu gusenga ibigirwamana vy‘abo bantu bakorana urudandazwa.

Igitabu ca mbere c‘Abami 11: 1-6 kirerekana neza na neza ukuntu ubwo bwaku bwahavuye buba bubi: ‟Kuko Salomo yakurikiye Ashitoreti imanakazi y‘Abasidoni, na Milikomu, ca kizira c‘ubuyobe c‘Abamoniˮ (1 Abami 11: 5).

Ariko kandi, n‘ubwo hari ayo mateka mabi y‘ubupagani no gusenga ibigirwamana, n‘ubwaku bubi vyagize kw‘ihanga ry‘abatoranijwe, Yesu yabandanije ajana abigishwa biwe mur‘ivyo bibanza. Muri ubwo buryo yariko abamenyereza kuja kuvuga ubutumwa mu bantu bo mu yandi moko, guhangana n‘inyigisho n‘amafuti vyabo, no guha abagendanyi biwe icitegererezo gikwiye c‘ukuntu bakwiye kujana ubutumwa bwiza mu bantu bo mu yindi mico kama n‘ayandi mahanga yose aba mu bisagara bikuru.

Hari ingorane nyinshi zihanze Abadivantiste mu bijanye no kuja kuvuga ubutumwa mu bisagara, mur‘izo harimwo amagara n‘imyitwarariko y‘ibidukikije. Mu bindi na vyo hashobora kubamwo ubuzima buzimvye, ivanguramoko, imyizerere, ivanguraturere, n‘ibibazo bijanye n‘umwidegemvyo w‘idini n‘uburenganzira bwo gushikiriza ikiri ku mutima. Ariko kandi, n‘ubwo hari izo nzitizi, dutegerezwa kugira ico dukora mur‘ivyo bisagara.

`Mbega ni ibiki wokora kugira ngo ufashe abantu bitabiriye akamo ko kuja kuvuga ubutumwa mu bisagara bikuru?`