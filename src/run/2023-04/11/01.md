---
title:  "Igikorwa c‘Imana ku batarashikirwa : Igice ca 2"
date:   09/12/2023
---

### Ibisomwa vy'Icigwa Ca Rino Yinga Aho Biboneka
1 Abami 11:1–6; Matayo 4:23–25; Matayo 15:22–28; Mariko 7:24–30; Ivyakozwe n’Intumwa 10:34, 35; Matayo 8:10, 13.

><p>Umurongo wo Gufata ku Mutwe:</p>
> “Buno Yesu aramwishura, at'Ukwizera kwawe ni kwinshi nyina wanje: bikubere nk'uk'ugomba. Umukobwa wiwe aca akira uwo mwanya” (Matayo 15: 28).

Kuva mbere na mbere hose, Imana y‘urukundo yamwye irondera abana bayo bazimiye (Itanguriro 3: 9); kandi, mur‘ino misi yacu, iyo Mana y‘urukundo nyene iguma irondera gushikira abazimiye (raba Ivyahishuriwe Yohana 14: 6-12), harimwo n‘abazimiriye mu bisagara. Muri 2018, Ishirahamwe Mpuzamakungu ryashize ku mugaragaro ubushakashatsi bwaryo ryari riherutse gushikako, bwavuga ko ivy‘ijana 55 vy‘abantu baba ku mubumbe w‘isi baba mu bisagara, kandi ko ivyo bizobandanya vyongerekana (hamwe igihe coguma kibaho) gushika ku vy‘ijana 68 muri 2050. Ntakundi twogira: dutegerezwa kubwira abantu baba mu bisagara ubutumwa. Ariko kandi, benshi mu bana b‘Imana bakora nk‘uko Yona yabigenjeje igihe yahamagarirwa gushingira intahe ababa mu gisagara gikuru: kuko ku mvo izo ari zo zose bama bahunga ico gikorwa. ‟Kukw‘ivyanditswe kera vyose vyandikiwe kutwigisha, kugira ngo kwihangana no guhumurizwa guheshwa n‘ivyanditswe biduhe kwizigira ibizobaˮ (Abaroma 15: 4). Aha harimwo n‘ivyanditswe kuri Yona.

Igihe yari akiri ng'aha kw‘isi, Yesu ntiyatabaye gusa ababa mu bisagara vya Isirayeli ariko n‘abari mu turere tundi, na two nyene; ni kuvuga, abari hanze y‘ihanga ry‘Abayuda n‘abantu batoranijwe, na bo nyene yarabatabaye.

Ino ndwi tuzokwiga inkuru yo muri Bibiliya ijanye n‘igikorwa ca Kristo co kubwira Abanyetiro n‘Abasidoni ubutumwa bwiza hama dukuremwo ivyigwa twokurikiza mu buzima bwacu uyu musi.

_Nimwige icigwa ca rino yinga kugira ngo mwitegurire Isabato, yo kw’igenekerezo rya 16 Kigarama 2023._