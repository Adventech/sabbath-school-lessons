---
title:  Ukwizera mw'Isi?
date:   14/12/2023
---

Muri Luka 18: 8, Yesu yabajije ikibazo ciwe ku mpera y‘umwe wo mu migani yiwe ngo: ‟Arik‘Umwana w‘umuntu ni yaza, mbeg‘azosanga ukwizera mw‘isi?ˮ Nk‘abigishwa ba Kristo uyu musi, turakeneye kubona ico Yesu ariko arondera. Mur‘iyi nkuru, dushobora kubona ko Yesu ariko arondera ukwizera gukayanganira mbere mu mwiza.

`Soma Matayo 8: 10, 13; Matayo 9: 2; Matayo 20: 29-34; Mariko 2: 5; Mariko 10: 46-52; na Luka 18: 34-43. Mur'iyi mirongo yose, mbega ni bande Yesu yerekanye ko bafise ukwizera?`

Uru rutonde rurimwo abantu bari bafise ukwizera kwakayanganira mbere no mu bisagara bikuru bicuzemw‘umwiza. Muri Kaperenawumu, Yesu yashize akatuzo kanini ku bantu benshi bari bafise ukwizera. Muri Matayo 8: 10, 13, tuhabona umusoda yaganza abasoda ijana w‘umupagani yahavuye yihana kuko yari afise ukwizera kwinshi. Tubona kandi abagenzi bane bari buzuye ukwizera kwinshi bemeye gutobora igisenge c‘inzu kugira ngo bururukirize ikimuga ca bo imbere ya Yesu (Matayo 9: 2; Mariko 2: 5). Muri Mariko 10, tuhasanga umuntu yahoze ari impumyi, Baritimayo, aho ukwizera kwiwe kwakayanganiye muri Yeriko yose.

Muri uwo mwanya nyene, twoshobora kwitega ko mu bana b‘Imana hari hakwiye kubaho abantu bafise ukwizera kwinshi. Ariko, mbere no mu gisagara c‘amavuko ca Yesu, i Nazareti, kwizera guke – canke mbere ukutizera namba – ni yo ntambamyi yazibiye igikorwa c‘ubutumwa bwiza ca Kristo. Mu bigishwa biwe, ku ncuro nyinshi Yesu yavuze ivya Isirayeli, ngo: ‟mwebwe ab‘ukwizera guke mwe!ˮ (Matayo 6: 30; Matayo 8: 26; Matayo 14: 31; Matayo 16: 8). Hama muri Matayo 17: 17, Yesu yitangaje, ngo: ‟Yemwe ab‘iki gihe mutizeraˮ!

Icigwa kimwe dushobora gukurikiza uyu musi ni uko ukwizera kuboneka mu bibanza utokwitezemwo: mu bisagara mu ba kavantara, abapagani, no mu bantu bafise ukwizera gutandukanye. Mu kwicisha bugufi, dutegerezwa kuja mu bisagara nk‘uko na Yesu yabikora, tukarondera barya bantu iyo, tumaze kubabwira ukuri, bazobwakirana ukwizera kwinshi kuzobazanira agakiza muri Yesu. Kandi vy‘ukuri bariho.

`Akamo 1: Niwugurure umutima wawe usenge cane usaba igice kinini c'ukwizera kuzokubashisha kuja gusabikanya urukundo rwawe n'abantu bari hafi n'abari kure.`

`Akamo 2: Mbega vyagenze gute ngo umenye Yesu na burya butumwa bw'igiciro kinini bw'abamarayika batatu? Gira urutonde rw'imihezagiro itatu waronse ivuye kuri Yesu mu buzima bwawe bwite. Itegurire gusabikanya n'abo musangiye umugwi w'ishuri ry'Isabato ivyo vyiyumviro.`