---
title:  Kurondera Abantu Batandukanye
date:   11/12/2023
---

Nubwo hariho ingorane, imbere muri twe no hanze yacu, Yesu, kubw‘ubuntu bwiwe abandanya adutera ka kamo nyene ko kujana ubutumwa mu bisagara bikuru.

`Soma Matayo 9: 35-38. Mbega ni ibiki ibi bitwigisha mu bijanye no kujana ubutumwa bwiza mu bantu batandukanye, aho ari ho hose twobasanga?`

Yesu yumviye ikigongwe abantu batandukanye, nk‘aba dusanga mu bisagara bikuru. Luka 19: 41 herekana ukuntu Yesu yaririye Yerusalemu. Turashobora kudatahura uburebure bw‘amajepfo bw‘urukundo Yesu afitiye abana biwe, mbere na barya ‟bantu benshi batakigira mu masoˮ baba mu bisagara bikuru. Nico gituma muri Matayo 9: 38 Yesu atubwira ngo dusenge, kugira ngo ibishika n‘imitima yacu bishobore kumera nk‘ivyiwe.

`Soma Matayo 4: 23-25. Yesu agitangura igikorwa ciwe c'ubutumwa bwiza, mbega abantu baza baturutse mu tuhe turere tw'isi?`

Muri Matayo 4: 25, isinzi ry‘abantu ryakurikira Yesu baturuka muri Galilaya, muri arya mareta cumi agize Dekapoli mu buseruko, abandi baturuka i Yerusalemu, no mu Buyuda mu bumanuko. Ukuyemwo Samariya, mbega ni iyihe yindi ntara yari ibuzemwo? Intara yo kurubibe rwa Tiro na Sidoni, igice ca Foyinike, n‘intara ziri ku rubibe rw‘ikiyaga Mediteraniya n‘iziri mu buraruko bwa Galilaya. Ubu noneho turabona igituma Yesu yagiye mur‘ako karere! Uru rugendo rwo kuja muri Tiro na Sidoni rwari rumwe mu ngendo za Yesu zo kujana ubutumwa mu bantu bo mu bindi bice vy‘isi.

‟Inyuma yo guhura n‘Abafarisayo, Yesu yaciye ava i Kaperenawumu, maze ajabuka i Galilaya, atandukira igihugu co mu misozi yo ku mbibe na Foyinike. Yitegereje mu karere ku burengero, yashobora kubona, ikirere kinini c‘ikiyaya kiri hasi, ibihugu vya kera bigizwe na Tiro hamwe na Sidoni, hamwe n‘ingoro zavyo za gipagani, ingoro zishajije z‘abami n‘ibisagara bikorerwamwo urudandazwa vyaho, hamwe n‘ibivuko vyinshi vyuzuyemwo amato.ˮ - Ellen G. White, _The Desire of Ages_, p. 399.

`Mbega ni gute twofasha abantu kubona ukuntu, muribo ubwabo no kubwabo, ‟ubwiza bw'ingoro z'abami babo n‟ibisagara vyabo badandarizamwoˮ ari impfagusa, n‟igituma bakeneye Yesu?`