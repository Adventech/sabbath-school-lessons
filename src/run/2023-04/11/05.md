---
title:  "Mwirukane!"
date:   13/12/2023
---

Mu kibano c‘ibisagara bitarashikamwo ubutumwa bwiza, na ho nyene hariho abantu benshi barondera guhabwa ivyizigiro. Mu gihe ca Kristo, mbega ni ibiki vyabuza abantu b‘Imana gutera ivyizigiro vya Mesiya mu bisagara bikuru nk‘ibi vya Tiro na Sidoni? Igihugu c‘amavukiro, kwishira hejuru, n‘inzitwaro ni vyo vyari vyarahumye amaso y‘abantu b‘Imana ku karyo keza bari barahawe ko kubona abantu bari hafi yabo bari bakeneye ivyizigiro vyari vyarahanuwe n‘abavugishwa n‘Imana bijanye n‘umuzo wa mbere wa Kristo. Uyu musi mu bisagara bikuru, harimwo imigwi myinshi y‘abantu Kristo ashaka ko abantu biwe baja kubwira ivy‘inkuru y‘ivyizigiro ijanye n‘umuzo wiwe wa kabiri (Tito 2: 13). Kandi nk‘uko Yesu atarinda kwitaho ibijanye n‘igihugu ca bo c‘amavuko canke ubwoko bwa bo, ni ko natwe nyene dukwiye kubigenza.

`Soma Ivyakozwe n’Intumwa 10: 9-16, 28, 34, 35. Mbega ni gute woshira mu ncamake iki cigwa cigishijwe ng‟aha na Mpwemu Yera?`

Igihe Petero yari akirindiriye ibifungurwa, yahawe iyerekwa ari ku gisenge c‘inzu hejuru ry‘igihuzu cuzuyemwo ibikoko n‘inyoni bihumanye. Incuro zitatu zose yabwiriwe mur‘iryo yerekwa ngo nahaguruke abage arye. Imana yakoresheje iryo yerekwa kugira ngo irwanye ubwibone bwa Petero mu bijanye n‘idini hamwe no gushuhagiza kwiwe yari afise mu kwanka Abanyamahanga. Nk‘uko biri Petero yahavuye atahura ukwo kuri: ‟Petero yanzika kuvuga, ati N‘ukuri ni ho nkimenya yukw‘Imana itarobanura abantu ku butoni, ariko mu mahanga yose uyubaha, agakora ivy‘ukugororoka, iramwemeraˮ (Ivyakozwe n’Intumwa 10: 34, 35).

Dufatiye kur‘ibi bintu vyashitse aha, nimureke twiyumvire ku nkuru zacu duhereye kuri Tiro na Sidoni. Nimwongere mwihweze ikiyago ciwe yagiranye na wa mugore. Mbega ni ibihe vyigwa abigishwa biwe bakuye muri urwo rugendo rw‘ivugabutumwa ufatiye kur‘iri yerekwa rya Petero? None ni gute dushobora gukurikiza ivyo bintu mu buzima bwacu uyu musi no ku muhamagaro wa Kristo wo mu misi y‘iherezo ufatiye ku gikorwa ciwe co kujana ubutumwa mu bisagara bikuru? Mbega ni izihe nzitwazo zitubuza kubona ingorane zo mu bisagara bikuru? Mbega ni ayihe mahigwe Imana yaduhaye mu bisagara bikuru – yo gutuma ubutumwa bwacu mur‘ivyo bisagara butahurika, kandi tukarwanya n‘ubwitonzi bwinshi inzitwazo zacu, kuvangura intara kwacu, hamwe n‘amanyama ajanye n‘ukwizera kwacu?

Yesu yafashe umwanya ukwiye wo kwigisha abigishwa biwe, kuko batari bwatahure neza ijana kw‘ijana ko integuro nyamukuru y‘Imana y‘agakiza yari iy‘umuryango w‘abantu bose, ko itari iy‘ihanga rimwe rudende canke umugwi munaka w‘abantu basangiye ubwoko baba ahantu hanaka. Mpwemu Yera arashobora kudufasha natwe kunesha ivyiyumviro vyacu bibi hamwe n‘inzitwazo izo arizo zose kugira ngo turangize igikorwa cacu co kujana ubutumwa bwiza mu bisagara bikuru ivyo ari vyo vyose.

`Soma Ab'i Galatiya 2: 11-13. Mbega ni ibiki ibi bikwiye kutwigisha mu bijanye n'ukuntu bishobora kugorana kwikuramwo inzitwazo dufise twigishijwe uhereye mu bwana bwacu?`