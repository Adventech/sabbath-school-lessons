---
title:  Umushinge wo mu Buryo Bwa Gihanuzi
date:   06/11/2023
---

`Soma Luka 24: 36-49. Mbega ni ibiki vyashitse ng„aha, kandi ni kubera iki ivyo bintu vyari ibihe bigoye kur‟abo bigishwa?`

Ni vyiza kuba ubwa mbere abigishwa batizeye kubera ubwoba. Hama, inyuma yo kubona Yesu no kumenya neza cane, uko biri kwose, ko ari muzima, akanyamuneza kabanje kababuza kwizera (Luka 24: 41). Mbega warigeze kwiyumvamwo ko ikintu ari ciza cane imbere y'uko wemera ko ari ukuri? Ibi ni vyo vyashikiye abigishwa n‘abandi bantu bose bari bakoraniye mur‘ico cumba co hejuru.

Iyo Yesu aja kubasigarana gusa ivyo bari bahejeje kwumva, ariko kandi, mu nyuma, amaze kugenda, ukwo kwizera kwabo ntikwari kumara igihe kirekire. Uko ibihe vyari kugenda birengarenganako, inkomezi z‘ivyo bintu vyari bihejeje kubashikira zari kugenda zigabanuka; vyari gushika bakibagira, canke, kumbure, bagatangura kuvyibazako ibibazo vyinshi. Rero, Yesu ntiyagarukirije gusa ku kubereka inkovu ziwe no kurira ifi imbere yabo. Ahubwo, ico gihe yaciye abajana mw‘Ijambo ry‘Imana maze abereka umushinge w‘ivyahanuwe ku gikorwa ciwe no kubufasha bwiwe. Ni kuvuga, atarinze kuraba ukuntu bagendanye na we cane, Yesu yari agishaka ko ukwizera kwabo gushingira mw‘Ijambo ry‘Imana.

‟At‘Aya n‘amajambo yanje nababwira nkiri kumwe namwe, y‘ingene ivyanditswe kuri jewe vyose mu vyagezwe vya Mose no mu majambo y‘abavugishwa n‘Imana no muri Zaburi bikwiye gushikaˮ (Luka 24: 44).

Ng‘aha naho nyene, tuhasanga igishika gihambaye gisunikira umuntu gushinga intahe; kuja kurondera abazimiye: Ijambo ry‘Imana. Yesu yari asanzwe azi ko kugira ngo akomeze ubuzima bw‘abigishwa, bari bakeneye gutahura igituma yapfuye n‘ico ukuzuka kwiwe gusobanura. Bari bakeneye ko iciyumviro cabo gihinduka kikava ku bwami bwo mu buryo bwa politike n‘isi kikaja ku nyishu ihambaye yatorewe icaha n‘intsinzi ya Kristo ku rupfu. Ubutumwa bwiza bwari burengeye cane ivyo gushika ku budahangarwa bwo mu vya politike bwa Isirayeli. Bwahishura intsinzi ya Kristo kuri Satani kandi bugatanga ihumure ry‘uko umusi umwe ivyaha vyose vyo mw‘isi bizorandurwa, ko isi izongera kuremwa bundibushasha, kandi ko bizoshika Imana ikaba hagati y‘abantu bayo. ‟Maz‘abungura ubwengeˮ (Luka 24: 45) kugira ngo babone gutahura ukwo kuri, bategerezwa kuzosabikanya n‘ababa mw‘isi bose.

Uburyo tugendana na Kristo mu buzima bwacu ntibushobora gushikama hatabayeho umushinge w‘Ijambo ryiwe, harimwo n‘ivy‘abavugishwa n‘Imana bavuze vyerekeza ku mateka no ku bintu bishika mu buzima vyerekeza ku muzo wa mbere no ku wa kabiri wa Kristo, vyompi birimwo. Ukwo kuri kumaze gutahurwa neza, ni ho tuba twiteguye koko kandi dufise igishika co kuja kurondera abazimiye.

`Mbega ni gute ushinze imizi mu buhanuzi bwerekeza kuri Kristo, haba ku muzo wiwe wa mbere canke ku wa kabiri? Cane-cane mu misi ya nyuma, ni kubera iki dutegerezwa gushinga imizi mw‟Ijambo ry‟Imana, harimwo n‟ubuhanuzi, kandi ni ku rugero ki kubutahura cane ari ibintu bihambaye cane, cane-cane mu bijanye n‟igikorwa co kuja kurondera abazimiye?`