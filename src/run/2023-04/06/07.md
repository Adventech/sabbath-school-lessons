---
title:  Ibindi vyo Kwiga no Kuzirikanwa
date:   10/11/2023
---

Igikorwa cacu co kuja kurondera abazimiye gitegerezwa kududubiza kiva mu rukundo rwimbitse no mu mashimwe yacu yo gukenguruka ivyo Yesu yakoze kandi abandanya akora mu buzima bwacu. Ikindi kintu ico ari co cose coba kidusunika coba ari ico kudutesha inzira. Kuguma twunamye mw‘Ijambo ry‘Imana kandi dukurikiza ijana kw‘ijana ivyo iryo Jambo rivuga ni urupfunguruzo rudushikana ku ntsinzi mu bijanye no gushikira abandi tukababwira ubutumwa bwiza.

‟Ubuzima bwacu butegerezwa gutwikirwa n‘ubuzima bwa Kristo; dutegerezwa na ntaryo kuguma tuvoma kuri we, dusangira na we umutsima w‘ubugingo wamanutse uva mw‘ijuru, tuvoma kw‘isōko ry‘amazi yama afutse, yama na ntaryo atanga ubutunzi bwinshi. Nitwaguma dushize Umwamu Imana imbere yacu, tukareka imitima yacu ikama ikenguruka kandi imutazira, tuzokwama turi bashasha mu buzima bwacu bwo kwizera. Amasengesho yacu azofata ishusho y‘ikiyago tugirana n‘Imana nk‘aho twoba turiko tuyaga n‘umugenzi. Izoduhishurira amabanga yayo ubwacu. Kenshi na kenshi tuzokwama turonka akanyamuneza kenshi gatewe no kuba imbere ya Yesu. Kenshi na kenshi kandi imitima yacu izotururumbiramwo igihe cose azoba atwegereye hafi ngo asabane na twe nk‘uko yama abikora na Enoki. Mu gihe ibi bizoba bisigaye ari vyo birangwa mu buzima bw‘Umukristo, hazoboneka mu buzima bwiwe ukwiyorosha, kwicisha bugufi mu mutima, vyereka abantu bose uwo bakorana ko yamanye na we kandi ko yamwigiyeko.ˮ - Ellen G. White, _Christ’s Object Lessons_, pp. 129, 130.

‟Ntihashobora kubaho gukora no kuroranirwa mu buzima bwenena ku narije. Iyo wamaze kwakira Kristo nk‘Umukiza wawe bwite, utegerezwa kwiyibagira wewe ubwawe, maze ukagerageza gufasha abandi. Vuga ivy‘urukundo rwa Kristo, bwira abandi ivy‘urupfu rwiwe rw‘ikimazi yabapfiriye. . . . Niwamara kuronka Mpwemu wa Kristo – Mpwemu w‘urukundo rutigungirako kandi rurondera ineza y‘abandi – uzoca ukura kandi wame ivyamwa. . . . Ukwizera kwawe kuzongerekana, ubumenyi bwawe bushinge imizi, urukundo rwawe rutunganywe.ˮ - _Christ’s Object Lessons_, pp. 67, 68.

**Ibibazo vyo Kwigira Hamwe**

`Mbega ni gute utahura arya majambo ya Pawulo ari mu cete c‘Ab‘i Filipi avuga ibijanye no kuvuga ivya Kristo bisunitswe n‘ishari, amahane, canke ikeba? None twobwirwa n‘iki ko na twebwe ubwacu tudafishe agatima kabi mu gukora nk‘ukwo nyene?`

`Mbega ni igiki cagushikiye mu buzima bwawe bwite gitewe n‘ukuntu utahura Imana n‘urukundo rwayo? Ni kuvuga, ufatiye ku vyagushikiye wewe ubwawe, mbega wobwira abandi ushize amanga kandi mu bwizigirwa bwose ibijanye n‘ivyiza n‘urukundo Imana yakugiriye? None ico gishingantahe cawe coba ikihe?`

`Mbega ni ibiki vyagushikiye mu buzima bwawe mur‘iki gihe co kurindira Yesu, kandi vyakwigishije iki mu bijanye no kumwizigira, mu bijanye no kwizera muri rusangi?`