---
title:  Gusabikanya n‘Abandi Inkuru Nziza
date:   05/11/2023
---

`Soma Luka 24:1-12. Mbega barya bantu bumvise ibijanye n‟uko Kristo yazutse baciye bifata gute?`

Mu gitondo ca kare ku musi wa mbere w‘imisi indwi, inyuma y‘urupfu rwa Yesu, Luka avuga ko hari abagore bagiye ku mva. Bari bafise ibimota neza; rero, ni nk‘aho bari bajanywe no gusiga umubiri wa Yesu noneho ko Isabato yari yarangiye. Mu kwitega ko bari buje gusanga iyo mva ikiriko ibidomesho, ahubwo batangajwe no gusanga iyo mva igaragara. Bakizazaniwe n‘ivyo bokora, baratangaye aho baboneye abagabo babiri bambaye impuzu zera babaserutseko. Ariko kandi, abo bagabo bari babafitiye ubutumwa. Babibukije ibijanye n‘amajambo ya Yesu, baciye babwira abo bagore ko ahubwo Yesu yazutse, nk‘uko yari yaravuze ko bizogenda. Kubwo kurengerwa n‘umunezero w‘ayo majambo, baciye basubira inyuma biruka ha handi abigishwa n‘abandi benshi bari barakurikiye Yesu bari bakoraniye maze bababwira ivyo babonye n‘ivyo bumvise, kuko akamwemwe kabo katari gushobora kubivuga vyose. Ni kuvuga, bariko basabikanya n‘abandi ivyo bari bamenye kuri Kristo.

Mbega urashobora kwiyumvira uko abo bagore bategerezwa kuba baciye biyumvamwo? Bari bashikiwe n‘ibintu binejereje cane, ibintu mu vy‘ukuri vyabujuje ubwoba bwinshi, ariko abigishwa bobo bise ivyo bintu vyari vyashikiye abo bagore ngo ni ‟umuyagaˮ kandi ntibashobora kuvyemera. Kubw‘ivyo, kubera kutemera canke kwemera ivyo abo bagore bababwiye, Petero yaciye yiruka aja kuri ya mva kuvyirabira ubwiwe.

Kuri Petero – no ku bandi benshi muri twe – hama hariho agatima ko kwanka kwemera ikintu kivuzwe n‘uwundi muntu. N‘ubwo Petero yumvise ivyo abo bagore bavuze, ntiyashobora kwemeranya nabo hatabanje guca umwanya. Ubwa mbere, ico yiboneye ubwiwe cari uko iyo mva koko yarimwo ubusa, kandi ko, nk‘uko Luka abivuga, ‟yatangajwe n‘ibibayeˮ (Luka 24: 12). Ivyamushikiye ng‘aho kur‘iyo mva vyari bitandukanye n‘ivyari vyashikiye barya bagore.

Batarinze kuraba umwifato Petero yagize, ubwo nyene bobo, abo bagore, bakimara kwumva iyo nkuru nziza y‘ivya Yesu, baciye bashaka kuyisabikanya n‘abandi. Mbega ni ikihe gishika gihambaye gituma uja kurondera abazimiye uretse ico kureka n‘abandi na bo bakumva ivyo Yesu yabakoreye? Mbega ni ikihe gishika gihambaye kigusunika uretse ico gukwiragiza inkuru nziza y‘agakiza kabonerwa muri Yesu, ko konyene vyizigiro umwe wese muri twe afise?

Neza na neza, turakeneye kugendana n‘Imana ubwacu imbere y‘uko dushobora gusabikanya n‘abandi ivyo yadukoreye. Icipfuzo cacu co gusabikanya n‘abandi ivyo dukunda cane gitegerezwa kuba igice c‘igishika kidutera kuja kurondera abazimiye. Impera n‘imperuka, ntidushobora gusabikanya n‘abandi ivyo ubwacu tudafise, mbega birashoboka?

`Mbega ni ibihe bintu bimwe vyagushikiye mu buzima bwawe vyerekana ukuri kw‟Imana n‟urukundo rwayo? None ni kubera iki ivyo bihe ari ivy‟igiciro kinini kuri wewe, kandi ni gute bigusunikira kuja kubwira abandi iyo nkuru nziza?`