---
title:  "Uwo Mwabamvye"
date:   08/11/2023
---

Ivyakozwe n‘intumwa 2 havuga ivy‘isukwa rya Mpwemu Yera ku musi wa Pentekoti. Mu gihe abagendanyi ba Yesu bariko basenga, ibirimi vy‘urubeya vyaguye ku mitwe yabo. Ubwo nyene baciye bamenya ko bwa bushobozi bwa Mpwemu Yera bari barasezeraniwe butanzwe.

`Soma Ivyakozwe n’Intumwa 2: 1-41. Mbega ni igiki cashikiye abigishwa nk‟ingaruka yo kuba bahawe Mpwemu Yera kuri uwo musi wa Pentekoti?`

Intumwa zaciye zitangura kuvuga mu zindi ndimi ‟uko Mpwemu Yera abahaye kuzivugaˮ (Ivyakozwe n’Intumwa 2: 4). Ikintu gihambaye ng'aha ni ic‘uko Imana yahaye inkomezi umuntu wese ku nyungu y‘abatizera. Uwo muhezagiro ntiwari uwo kubazanira inyungu bo ubwabo. Ntiwari umuhezagiro wo kubahindura abantu babereye kuba mw‘ijuru canke umuhezagiro wo gutuma boroherwa mu buzima bwabo bwo kurondera itunga mu bihugu bivuga izindi ndimi. Ahubwo, iyo ngabire yari iyo gutuma barangura igikorwa co kuja kurondera abazimiye. Uyu musi Imana iriko ihamagarira umwe wese mu bayikurikiye gukoresha ingabire ziwe bwite ku nyungu y‘igikorwa cayo co kurondera abazimiye badafise ukwizera. Twarahawe ingabire: Mbega ni akihe kandi kamo gahambaye ko kuja kurondera abazimiye kiretse ako gukoresha ivyo twahawe kugira ngo dushikire abandi?

Isukwa rya Mpwemu Yera ryashikanye abantu benshi ku kwihana ivyabatera kwanka kwakira Mesiya, nk‘uko bizwi bamwe muri bo bari ng'aho i Yerusalemu igihe yapfa. Niwiyumvire ku bushobozi buvugwa ng'aha: Petero yagirije bamwe muri bo ko ari bo babamvye Kristo. Nk‘uko biri, barabonye ivyo bakoze, kandi kubwo kunyurwa, baca batangura gusemerera ngo: ‟Bagabo bene Data, dukore iki?ˮ (Ivyakozwe 2: 37).

Ariko kandi, na bo ubwabo bari gushobora kugirirwa ikigongwe. Niho rero Petero yaca ababwira, ati: ‟ 'Ni mwihane, umuntu wese muri mwebwe abatizwe mw‘izina rya Yesu Kristo, mubone guharirwa ivyaha vyanyu, kandi muzohabwa ingabire, ari yo Mpwemu Yera' ˮ (Ivyakozwe n’Intumwa 2:38).

Gukorera hamwe, guhuza na Mpwemu Yera hamwe n‘umwe n‘uwundi, vyatumye aba bagendanyi ba Yesu bavuga ubutumwa bwo kwihana no kubabarirwa ivyaha – mbere no kuri barya bantu bashobora kuba bari baragize uruhara mw‘ibambwa rya Yesu! Ubwo ni bwo bushobozi bw‘ubutumwa bwiza. Nimba ubu butumwa butaduhatira kuja ku gikorwa co kurondera abazimiye, hazoba hasigaye iki?

Twahamagariwe kwamamaza ubutumwa bwiza kw‘isi, isi y‘imburakimazi, isi yaguye mu vyaha, yamunzwe n‘ingeso mbi, yuzuyemwo abantu b‘ingeso mbi, baguye mu vyaha kandi b‘imburakimazi. Uruhara rwacu si urwo guca imanza; igikorwa cacu ni ico gushingira intahe ububasha bukiza bwa Yesu.

`Mbega ni kubera iki iciyumviro kivuga ko mbere n‟abari baragize uruhara mw'iyicwa rya Yesu na bo nyene bahawe agakiza (1) kidutera intege ku mitima yacu ubwacu kandi (2) kikadutera intege zo gushingira abandi intahe, tutarinze kuraba ukuntu ubwabo ari babi cane?`