---
title:  Kurindira no Kuja Kurondera Abazimiye
date:   07/11/2023
---

Luka 24 hahereza kw‘iduzwa rya Yesu mw‘ijuru (Luka 24: 50-53). Ariko iyo nkuru ntirangirira aho. Uyu mwanditsi, Luka, abandanya yandika ico gitabo c‘Ivyakozwe n‘Intumwa. Neza na neza imbere y‘uko Yesu aduzwa mw‘ijuru, yasigiye abigishwa biwe igikorwa co kuja kurondera abazimiye, isezerano, n‘impanuro yo muri uwo mwanya nyene yo kurindirira muri Yerusalemu ‟ubushobozi buvuye mw‘ijuruˮ (Luka 24: 49; raba kandi Ivyakozwe 1: 4-8).

Yesu yabwiye abigishwa kurindirira muri Yerusalemu kugeza aho azoshitsa isezerano ryiwe ryo kurungika Isezerano rya Se (Impwemu Yera), uwo na we akaba yari uwo kubaha ubushobozi bwo gushinga intahe muri Yerusalemu, i Yudaya hose, i Samariya, no gushika ku mpera y‘isi.

`Soma Ivyakozwe n’Intumwa 1: 12-26. Mbega ni igiki abigishwa, mur‟iki gihe, bari basigaye baharurwa mu bagabo n‟abagore 120, bategerezwa kuba barakora mur‟ico gihe bari barindiriye?`

Yesu yari yahaye abo bigishwa biwe igikorwa gitomoye co kuja kurondera abazimiye: bategerezwa kumushingira intahe mw‘isi. Rero, igihe bari bakirindiriye, bategerezwa kwitegurira ico gikorwa co kuja kurondera abazimiye mu buryo bubiri. Ubwa mbere, Luka avuga ko babandanije basengera mu runani kandi binginga. Ntakibazo cari kiri mu mitwe yabo mu bijanye n‘ico ari co ico gikorwa co kuja kurondera abazimiye Yesu yari yarabahaye, kandi umwe wese yari yaremeye ico gikorwa co kuja kurondera abazimiye. Ivyo vyabateye gusengera mu runani. Luka ntatubwira ivyo bariko basengera, ariko biribonekeza cane ko bariko basengera abapfakazi, inkomezi, n‘ubushizi bw‘amanga bwo kuzorangura neza igikorwa co kuja kurondera abazimiye bari hamwe. Mbega akarorero keza kuri twe!

Ikintu gikurikira bakoze mu gihe bari barindiriye cari ico gutegura ibikoresho vyose bishoboka vy‘ico gikorwa co kurondera abazimiye. Yuda yari yaratanze Yesu ngo yicwe maze ubwo nyene aca aja kwiyahura. Ibi vyari vyasize ikibanza kigaragara muri abo cumi na babiri. Kubw‘ivyo, muri ico gihe bari bakirindiriye, izo ntumwa zarondeye umuco w‘Imana maze batoranya uwo kumusubirira. Erega, abo bigishwa bariko bitunganya ubwabo kandi bakora integuro yo guca bategura igikorwa cabo co kuja kurondera abazimiye. Mu gufata izo ngingo, Petero yagize uruhara rw‘umurongozi. Nta muntu n‘umwe yahinduye ivyo yashize imbere yabo; bose baca babona ubwenge buturuka ku Mana muri vyo. Ibi vyabateye gutahura no kwizigira ko Imana yariko ikorera kandi igendagendera hagati muri bo. Igihe cabo co kurindira nticabaye impfagusa ariko cari cuzuyemwo intumbero n‘igikorwa co gutunganya iryo vugabutumwa.

Mu gihe tukirindiriye isukwa rya Mpwemu Yera wo kudufasha guheraheza ico gikorwa gihambaye co kuja kuburira abazimiye Imana yaduhaye, dutegerezwa kuja hamwe no guterana intege umwe ku wundi (Abaheburayo 10: 24, 25), tugasenga ngo Imana idusukeko natwe Mpwemu wayo Yera. Vyongeye kandi, dukwiye kuba turishira ubwacu n‘inshengero ryose ku murongo no mu bugombe bw‘Imana – bwo gukiza abazimiye.

`Mbega ni gute ushobora kurindira Umwami Imana no kudatakaza ukwizera mur‟ico gihe? Mur‟ico gihe co kurindira, mbega ni gute ushobora kuba urakoresha igihe cawe, nk‟uko intumwa zakoresheje icazo?`