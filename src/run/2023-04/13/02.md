---
title:  "Ivyahishuwe: Igikorwa Canyuma c'Imana Co Kurondera Abazimiye"
date:   24/12/2023
---

Imirongo itangurira iki gitabo c‘ Ivyahishuriwe Yohana yereka umusomyi ko iki gitabo gishimikiye ku gikorwa ca nyuma c‘Imana co kurondera abazimiye.

`Soma Ivyahishuriwe Yohana 1: 1-7. Mbega ni mu buhe buryo ubonamwo ibimenyamenya vyerekana ko igitabu c'Ivyahishuriwe Yohana gishimikiye koko ku gikorwa c'Imana co kurondera abazimiye mu misi y'iherezo?`

Inyuma yo guhishura mu mirongo ya mbere na mbere ko Yesu ari we sōko n‘umushinge w‘iki gitabo c‘ Ivyahishuriwe Yohana , Ivyahishuriwe Yohana 1: 4, 5 hafatira kuri burya Butatu Bweranda bugize Imana imwe, bariko bakorera hamwe kugira ngo bakize ibiremwa bantu. Data yamaho ibihe bidashira yamyeho kandi ariho kandi agiye kuza. Mpwemu Yera, nawe akaba ari we ariko akorana inkomezi nyinshi mu mashengero yo mu kinjana ca mbere, yaravuzwe. Hama Yohana yaciye yandika igihagararo ca Yesu Krito - ‟icabona co kwizigirwa,ˮ ‟imfura y‘abari barapfuye,ˮ (Ivyahishuriwe Yohana 1: 5), yegukiye ububasha kuri uno mubumbe w‘isi. Intumbero ya Satani yo gushaka gukoresha ab‘isi ngo ashireho ubwami bwiwe yaraneshejwe. Ikindi kandi ku ntsinzi y‘Imana kuri Satani, Umuremyi wacu yemeye asesa amaraso kugira ngo atwoze icaha n‘isoni vyacu.

`Soma Ivyahishuriwe Yohana 1: 6 na 1 Petero 2: 9. Mbega aya mabanga avugwa ku bacunguwe mur‟iyi mirongo asigura iki?`

Intumbero y‘igikorwa c‘Imana co kurondera abazimiye si iyo gukwega abantu bazimiye ngo ibahe uburuhukiro gusa. Agakiza k‘Imana gatanga igihagararo n‘agateka gashasha, kuko ishusho y‘Imana yasubijwe itoto muri twe. Abo bacunguwe baca bahinduka abami kubera ko bogejwe n‘amaraso y‘Umwami w‘ijuru n‘isi biciye mu maraso Yesu yasheshe. Ubu rero, nk‘abagize umuryango w‘abami, duca tuja na twe mu gikorwa c‘umuryango w‘abami co kuronderera agakiza ibindi biremwa bantu. Ibi bituma ducika abaherezi! Yesu yahinduye ishengero ryiwe ‟ubwamiˮ hama abarigize na bo abahindura ‟abaherezi.ˮ Kuba umuntu wo muri ubwo bwami ni kuba umuherezi.

Mu Ivyahishuriwe Yohana 1: 7, tuhabona igituma igikorwa co kurondera abazimiye cihutirwa cane: Yesu agiye kugaruka, kandi amahanga azoboroga kuko yazimiye. Imana irondera abo bose bari nk‘abanyamahanga kuri yo.

Igitabu c‘ Ivyahishuriwe Yohana gitangurwa, rero, n‘igikorwa c‘Imana co kurondera ibiremwa bantu vyazimiye.

`Ntitwaremwe gusa n'Imana, ariko kandi twacunguwe na yo, kandi harinze gutangwa ikiguzi kinini cane, nyene. None ni kuki ukuri nk‟ukwo kutoduha ivyizigiro vyinshi, uko twoba tumeze kwose muri kino gihe?`