---
title:  Ibindi Vyo Kwiga No Kuzirikana
date:   29/12/2023
---

‟Umugambi uhambaye w‘agakiza watumye isi yongera kugirirwa ibakwe n‘Imana. Ivyo twari twaratakaje kubera icaha vyarongeye gusubizwa itoto. Si umuntu gusa ariko n‘isi yose yaracunguwe, kugira ngo izobe ubwami buhoraho bw‘abumvira. Mu kiringo c‘imyaka ibihumbi bitandatu yose Satani yaguma anyinyurana ngo arabe ko yoguma yiganzira isi. Noneho ubu hoho intumbero kama y‘Imana mu kurema isi yarashikijwe. 'Abera b‘Isumbavyose bagiye kwegukira ubwami, kandi baganze ubwo bwami ibihe bidashira, bongere bisubirize ibihe bidashira nyene.‘ ˮ - Ellen G. White, _Patriarchs and Prophets_, p. 342.

Ariko imbere y'uko ivyo biba impamo, ni ahacu ho gukorana n‘Imana mu gikorwa cayo co kurondera abazimiye mu gushikiriza ab‘isi ubugumwa bw‘imburi kugira ngo abantu nibabwemera bazoshobore kuba mw‘isi nshasha Imana yasezeranye.

Nditeze kubona abakozi benshi ku gikorwa co kurondera abo bose batazi ibimenyamenya vyerekana ukwizera kwacu. Hari abantu benshi bakiwe n‘umuco mwinshi biciye mu kwumva ubutumwa bw‘abamarayika batatu, none ubu bategerezwa kuja kuvuga ubwo butumwa mu bice vyose vy‘isi. Ndipfuza kurangura uruhara rwanje kandi nugururire abandi inzira yo gucamwo batwaye uwo muco w‘ukuri. Ndasaba Imana ngo idufashe kwambara ibigwanishwa vyose. Abigishwa bategerezwa kwunga urunani mur‘ico gikorwa gihambaye co kuvuga ubutumwa bw‘imburi bwa nyuma kw‘isi.ˮ - Ellen G. White, _Letter_ 390, 1907 (iri ntiryashizwe mw‘icapiro).

Muri ano mezi atatu yose twize ubwoko butandukanye bw‘ibibazo bijanye n‘igikorwa c‘Imana co kurondera abazimiye. Iyi ndwi twaheraheje icigwa cacu mu guca irya n‘ino ibintu nyamukuru vyo mu gitabo c‘ Ivyahishuriwe Yohana bidufasha gutahura uko imigenderanire yanaguwe hagati yacu n‘Imana imeze, kandi, kw‘iherezo y‘iki cigwa twarabiye hamwe imbono y‘igikorwa co kurondera abazimiye ko kigeze ku musozo waco – isi yagizwe nshasha kandi yasubijwe itoto. Mu gihe bizwi ko isenyurwa ry‘icaha n‘imibabaro azoba ari ibihe biteranye ubwoba cane kuruta ibindi vyose vyabayeho mu mateka y‘isi, Imana yaciye itwereka igihe kirengeye iryo senyurwa maze iduha ihumure n‘umwete biri mw‘isezerano ry‘isi yasubijwe itoto.

**Ibibazo Vyo Guhanahanako Ivyiyumviro:**

`Mbega ‟ubutumwa bwiza butazoshiraˮ ni iki? None ni kubera iki ‟butazoshiraˮ? Kandi ni kubera iki ivyo bwigisha ari vyo bitegerezwa kuba umushinge w‟igikorwa cacu co kurondera abazimiye?`

`Mbega ni kubera iki dushira akatuzo kanini kuri burya butumwa bw'abamarayika batatu? Mbega wishura gute ku ciyumviro kivuga ko dukeneye gushimikira gusa kuri Yesu aho gushimikira ku kintu dufata ko ari ‟kibiˮ nk'ubu butumwa, bumwe bwuzuyemwo imburi zikomeye cane?`

`Mbega ni gute iki cigwa c'aya mezi atatu cagufashije gutahura neza ko akamaro k'igikorwa co kuja kurondera abazimiye atari vyo vyonyene bihambaye gusa ariko kandi ko n'ukuntu wewe ubwawe n'ishengero mushobora kubigiramwo uruhara na vyo nyene bihambaye, kuko ari vyo twahamagariwe gukora?`