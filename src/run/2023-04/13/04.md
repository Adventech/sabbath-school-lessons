---
title:  Intambara Ya Nyuma
date:   26/12/2023
---

Yesu yabwiye abigishwa biwe co kimwe na twe ngo: ‟Nuko ni mugende, muhindure amahanga yose abigishwa, mubabatiza mw‘izina rya Data wa twese n‘iry‘Umwana n‘irya Mpwemu Yera; mubigishe kwitondera ivyo nabageze vyose. Umve, ndi kumwe namwe imisi yose, gushitsa ku muhero w‘isiˮ (Matayo 28: 19, 20). Iyi ni yo Nshingano Nyamukuru, kandi mu buryo bwinshi burya butumwa bw‘abamarayika batatu, hamwe n‘akamo ku ‟mahanga yose, imiryango yose, indimi zose, n‘amoko yoseˮ (Ivyahishuriwe Yohana 14: 6), si ikindi uretse gusa kuba ari kwo ‟ukuri kuri muri mwebweˮ (2 Petero 1: 12) kwerekana iyo nshingano nkuru.

`Soma 1 Yohana 4: 8; 2 Petero 3: 9; 1 Timoteyo 2: 4; n’Itanguriro 12: 3. Mbega ni kubera iki buri mugwi wose w‟abantu ari ngirakamaro ku Mana?`

Urukundo rwa Kristo ni urw‘abantu bose, adakuyemwo umugwi n‘umwe w‘abantu. Ibi bitandukanye n‘inyigisho nyobokamana yigisha ko Kristo yapfiriye gusa abantu batoranirijwe gukizwa gusa, Bibiliya iratomora ko urupfu rwa Kristo rwari urw‘abantu bose, atarinze kurabira ku bwoko, kw‘ihanga, canke ku kindi kintu ico ari co cose. Nimba uri ikiremwa muntu, Kristo yapfuye kubwawe. Nta kindi. Ikibazo conyene gisigaye kuri buri wese ni iki ngo, _Mbega wishura gute kuri urwo rupfu_?

Yesu niyagaruka, hazobaho gusa inkambi zibiri zibonekeza: barya bantu bishize munsi y‘ububasha bwa Satani biciye mu bigo vy‘amadini no mu vya za politike nk‘uko vyerekanywe mu Ivyahishuriwe Yohana 13 na 17, na barya biyeguriye Yesu Kristo ijana kw‘ijana, bamwe ukwizera kwabo kwagaragajwe no kwitondera ‟ivyagezwe vy‘Imanaˮ (Ivyahishuriwe Yohana 14: 12).

Kuva mbere na mbere hose, ibiremwa bantu bamye bafise ibimenyamenya vy‘uwo Imana iri n‘inzira yayo y‘ubugororotsi n‘urukundo (Abaroma 1: 18-21). Kubw‘ivyo, abantu bose uhereye mu myaka yarenganye bazocirirwa urubanza hisunzwe ukuntu bagendanye n‘Imana n‘ukuntu babayeho – hatisunzwe ivyo batahuye canke batatahuye uko bingana (Abaroma 2: 11-16).

Ariko muri kino gihe c‘iherezo, hariho iyongerekana ry‘uruvangitirane rw‘ibintu, kandi ukwishira no kwizana kw‘umuntu mu bijanye n‘agatimanama kiwe ntibizongera kwubahirizwa. Abantu bazohatirwa kwifatanya n‘uruhande rwa Satani. Birihutirwa rero ko ubutumwa bwiza buvugwa kandi ko inkuru ibabaje y‘inzira n‘imikorere vya Satani bishirwa ahabona. Kandi ivyo ni vyo neza na neza burya butumwa bw‘abamarayika batatu, n‘igikorwa cacu co kuja kurondera abazimiye, bitumbereyeko.

`Tsimbatara kuri uku kuntu Kristo yagupfiriye ubwawe. Mbega ni igiki kumbure cotuma wiyumvira ko ikintu ico ari co cose wakoze, n‟ubwo coba ari kibi gute, kitobura kuba carahongewe mu buryo buhagije kubw‟urupfu rwa Kristo ku musaraba?`