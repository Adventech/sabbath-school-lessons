---
title:  Ubutumwa bw’Abamarayika Batatu n’Igikorwa Co Kuja Kurondera Abazimiye
date:   25/12/2023
---

Igitabo c‘ Ivyahishuriwe Yohana kiduha ishusho ikomeye kandi kigereranya ingingo y‘intambara ihambaye, kumbure aho yavuzwe mu buryo buhambaye akaba ari mu Ivyahishuriwe Yohana 12: 12, ngo: ‟Nuko noneho munezerwe mwa majuru, namwe abayamwo. Ibara rizobonwa n‘isi n‘ikiyaga, kuk‘Umurwanizi yabamanukiye, ari n‘inzigo nyinshi, azi kw‘afise igihe gito.ˮ Biragoye kwiyumvira ukuntu umuntu uwo ari we wese ashobora gutahura ikintu ico ari co cose mu Vyanditswe Vyera uretse imvo y‘intambara ihambaye, iyo na yo ikazoshika mu misi y‘iherezo.

`Soma Ivyahishuriwe Yohana 14: 6-12. Mbega ni igiki cavuzwe ng'aha, kandi ni ibiki iyi mirongo ihuriyeko n'ubutumwa bwacu bwo kuja kurondera abazimiye?`

Ikiri ku ntimatima y‘igikorwa co kuja kurondera abazimiye, igikorwa c‘Imana co kurondera abazimiye, ni ubutumwa, ubutumwa bw‘Imana: ubutumwa bwiza. Ubwo butumwa, mu vy‘ukuri, ni igikorwa co kuja kurondera abazimiye. Isi irakeneye kuburirwa ku bijanye n‘ibintu bigiye kuyishikira, kandi buri muntu wese azohatigwa guhitamwo, guhitamwo kumbure ubugingo canke urupfu.

‟ 'Utamperereyeko aba ar‘umwansi wanje, kand‘udafatanije nanje kwegeranya aba asanzaje‘ ˮ (Luka 11: 23).

`Mbega ni ibiki Yesu ariko avuga ngaha bihurirana neza na neza n‟igikorwa cacu co kuja kuburira abazimiye?`

Burya butumwa bw‘abamarayika batatu bwo mu Ivyahishuriwe Yohana 14 bugize ipfundo, intimatima, y‘igikorwa twebwe Abadivantiste b‘umusi w‘indwi twahamagariwe, ico na co akaba ari kwamamaza kw‘isi ubutumwa bwiza. Ku ntimatima yaco, hari ingingo zibiri: ‟ubutumwa bwiza butazoshiraˮ (Ivyahishuriwe Yohana 14: 6) no gusenga Umuremyi. Izi ngingo uko ari zibiri ziseruka mw‘isobanurwa ry‘abera ngo: ‟Aho ni ho ukwihangana kw‘abera guserukira, bitondera ivyagezwe n‘Imana n‘ukwizera Yesuˮ (Ivyahishuriwe Yohana 14: 12). Ivyo ari vyo vyose bindi dukora – ivyiza vyose dukora mu gufasha abantu - ntidutegerezwa namba kwigera dukura mu maso yacu uwo muhamagaro wacu udasanzwe n‘igikorwa twahawe co kuja kurondera abazimiye, ivyo na vyo bikaba bijanye no gutangariza abazimiye mw‘isi ivyizigiro bibonerwa mu ‟butumwa bwiza butazoshira,ˮ co kimwe no kuburira isi ibizohava biyishikira umusi umwe.

`‟ 'Utamperereyeko aba ar‟umwansi wanje' ˮ (Luka 11: 23). Mbega ni gute utahura ivyo Yesu ariko avuga ng'aha? Mbega ni kubera iki aya majambo akwiye kudukangurira gusuzuma aho imitima yacu iri mu vy'ukuri?`