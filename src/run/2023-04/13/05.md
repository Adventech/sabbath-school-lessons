---
title:  Intsinzi Mu Gikorwa Co Kurondera Abazimiye
date:   27/12/2023
---

Mbega intsinzi mu gikorwa co kurondera abazimiye ni iki? Duhakwa kugwa mu kigeragezo co kwiyumvira ko ari imibatizo myinshi, insengero nini twubaka, n‘iyongerekana ku bwinshi ry‘ibitigiri vy‘abizera. Duhakwa kandi kwishiramwo ko iyo ntsinzi igizwe no kwinjira mu migwi yose y‘abantu mw‘isi tujanyeyo ukuri kandi ko dushobora kubunyarutsa mu gukoresha amaradiyo, internets, na za televiziyo. N‘ubwo ivyo vyose bishobora kuba vyiza, dutegerezwa kwibuka ko Pawulo yandikiye ishengero ry‘abizera b‘i Korinto ngo: ‟Ni jewe nateye imbuto, Apolo arazivomera, arikw‘Imana ni yo yazikujijeˮ (1 Ab’i Korinto 3: 6). Mu yandi majambo, intumbero yacu ni iy‘uko twoja ku gikorwa; intumbero y‘Imana ni uko hobaho iyongerekana.

Twamaze kubona ko ihangiro ry‘igikorwa c‘Imana co kuja kurondera abazimiye ari iryo gukiza abazimiye bo muri buri mugwi wose w‘abantu baba kw‘isi biciye mu kubahindura abigishwa ba Yesu binjijwe mu gikorwa ciwe co kurondera abazimiye.

`Soma iyi mirongo ikurikira. Mbega ni ibiki itubwira bijanye na kamere ka barya bantu bahinduka abagendanyi ba Yesu?`

`2 Ab’i Korinto 11: 2`

`Yesaya 30: 21; Yohana 10: 27; Yohana 16: 12, 13`

`2 Ab’i Tesalonike 2: 9-11; Abaheburayo 3: 12, 13; 1 Yohana 1: 8`

`1 Yohana 1: 9; Ivyahishuwe 7: 14; Ivyahishuwe 19: 8`

Abigishwa ba Yesu baratunganye, baguma ari abizigirwa kuri we nk‘uko umugeni aguma atunganiye umugabo wiwe. Bakurikira Yesu kuko abayoboresha akajwi kongorera ka Mpwemu Yera. Ibi birimwo kutuyobora no mu gikorwa co kuja kubwira abandi ubutumwa bwiza. Ntakumaramara kuri mu bigishwa. Ntibajanwa akayombekere no gukekeranya, inyigisho z‘ibinyoma, canke ibikorwa vy‘isoni nke. Kandi ntibigera biyumvamwo ko bari hejuru y‘abandi mu bijanye n‘imyifato runtu. Bemanga ko ari abanyavyaha, maze bagasaba kwezwa n‘ubuntu bw‘Imana kandi bakagirirwa imbabazi. Kubwo gutahura ivyo, baguma kandi biteze kwakira inkebuzo n‘impanuro ziva ku bandi bizera. Kuroranirwa mu gikorwa co kurondera abazimiye birangirira mu gushiraho ubwoko nk‘ubwo bw‘abigishwa.

`Mbega kuba ‟inkumi itunganyeˮ (2 Ab'i Korinto 11: 2) bishaka kuvuga iki? Mbega ni gute, twebwe abanyavyaha, dushobora kumera gurtyo imbere y'Imana kandi tukerekeza n'abandi ku kuba inkumi kuri Kristo, na bo nyene?`