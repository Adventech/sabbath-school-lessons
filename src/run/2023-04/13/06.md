---
title:  Igikorwa Co Kurondera Abazimiye Carangiye
date:   28/12/2023
---

`Soma Ivyahishuriwe Yohana 21: 1-4 n’ Ivyahishuriwe Yohana 21: 22-22: 5. Mbega ni ibiki bizoba vyavuzwe ng'aha?`

Mbega ukuntu isi nshasha izoba ari paradizo! Urupfu n‘icaha bizoba vyararangiye, Satani n‘abanyavyaha barakuweho. Tuzohura n‘Umukiza wacu w‘umunyarukundo kandi twongere guhura n‘abakunzi bacu. Kandi iyo si nshasha izoba igizwe n‘abantu baturuka mu moko yose no mu ndimi zose.

Inama nshingwabikorwa ya Konferanse Jenerale yaratoye itegeko rishiraho ibikorwa vyo gushikana ubutumwa kw‘isi yose (Misiyo Globale) rishobora gukoreshwa mu kuraba ko umugwi w‘abantu munaka washikanywemwo canke utarashikanwamwo ubutumwa bwiza. ‟Umugwi w‘abantu wabwiwe ubutumwa bwizaˮ ni urya ufise igitigiri kiboneka c‘abizera n‘uburyo buhagije buwubashisha gushingira Kristo intahe neza ku wundi mugwi w‘abantu batarinze gusaba ubufasha bwo hanze; ukaba ukurikiza neza urutonde rw‘imigirwa yo gusenga, ufise za Bibiliya, n‘ibindi bitabu mu rurimi rwabo kavukire; kandi hakaba harimwo n‘abizera bashobora kuba abarongozi b‘ishengero na bo nyene bashobora gushingira intahe abandi basigaye bo muri uwo mugwi wabo batarinze gukenera umusemuzi.

‟Umugwi w‘abantu utarabwirwa ubutumwaˮ ni urya uba utararonka abagize ishengero ry‘Abadivantiste b‘imvukira ku gitigiri gifadika kandi batararonka uburyo bukwiye bwobabashisha gushingira intahe neza ababanyi babo batarinze kurondera ubufasha buvuye ahandi hantu hanze y‘umuco kama wabo.

Burishengero ryose ry‘intango na misiyoni bategerezwa kurondera imigwi y‘abantu iri mu karere kabo ikeneye kubwirwa ubutumwa. Ubu harageze gusuzuma mu gikorwa c‘Imana co kuja guhindura abigishwa mu migwi yose y‘abantu, tunyarutse ukugaruka kw‘Umukiza wacu, hama, tuzobane nabo mw‘ijuru risha no mw‘isi nsha twateguriwe ng‘aha.

`Akamo 1: Mbega ni gute uriko urihutisha ukugaruka kwa Kristo? Mbega uriko uteragira imbuto z‟ivyizigiro mu mitima ya barya bantu bakeneye kwumva inkuru nziza? Mbega uriko ‟uvomerera ˮ abizera bashasha mu kubafasha kumenya ico ari co kubaho ubuzima bwo kwumvira Kristo? Senga kugira ngo uzoronke akaryo keza ko kubwira ba bantu washira kuri rwa rutonde rw‟abo usengera buri musi isezerano ry‟isi yagizwe nshasha.`

`Akamo 2: Bamwe mu ‟bigishwaˮ bawe bashobora kuba biteguriye kwakira Kristo. Ibi bikaba birimwo no kwifatanya n‘ishengero canke umugwi w‘abizera. Niwishire ubwawe mu kibanza c‘uwo muntu hama wiyumvire ko uri mu rusengero ku ncuro ya mbere. Mbega ni ubuhe bwoko bw‘ubuzima wogira? Mbega ishengero ryanyu ryiteguye gute kwakira no guhindura umwigishwa umuntu mushasha?`

`Mbega uriteguriye gutanguza imigwi mishasha y‘abizera, aho kuguma mwongerereza gusa ibitigiri vy‘ishengero ryanyu ryari rihasanzwe? Rondera inzira zotuma mushikana ubutumwa mu turere dushasha. Sangiza abarongozi b‘ishengero ryawe ico ciyumviro cawe, hama ukorane na bo mugushiraho integuro yotuma muba ishengero rifise ishaka rinini ryo guhindura amahanga abigishwa.`