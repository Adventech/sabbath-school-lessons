---
title:  Urukundo Rwa Aburahamu Kuri Bose
date:   23/10/2023
---

`Soma Itanguriro 18:16-33. Ni gute Aburahamu yakoresha akaranga k’urukundo kuri bose, adacaguye umuryango, urukoba canke abantu?`

Akaranga ka kabiri ka Aburahamu dusanga mw’Itanguriro 18, n’urukundo yakunda abantu, mbere n’abo ataba azi ubwiwe. Ico n’icigwa gihambaye kuri umwe wese muri twebwe. Abantu b’i Sodomu n’i Gomora bari abanyavyaha, bari batandukaniye cane no ku mico n’imigenzo ariko umutima wiwe wuzuye urukundo rukunda abantu bose, rudacaguye urukoba, igitsina, ururimi canke idini.

Imana yahavuye ihishurira Aburahamu ko igomba gukomvomvora ibisagara vy’i Sodomu n’i Gomora. "Maze Uhoraho aravuga, ati Induru ziri i Sodomu n’i Gomora kw’ari nyinshi, kand’ivyaha vyaho bikaba vyabaye ikirenga; ndamanutse ndabe yuko bakora ibihwanye rwose n’ukwinduru zaho zanshikiriye; kandi namb’ariko biri ndabimenye." Itanguriro 18:20, 21.

Aburahamu yicishije bugufi cane kandi mu cubahiro cinshi, abaza ikibazo Imana: "Icompa bikaba kure yawe, gukora ikintu nk’ico, kwicana abagororotsi n’abanyavyaha, abagororotsi n’abanyavyaha bakaringanira: Icompa bikaba kure yawe! None Umucamanza w’isi yose ntiyokora ibigororotse?" (Itanguriro 18:25).

Kubera urukundo rwiwe, Aburahamu yari yizigiye ko ashobora gukiza abantu bose baba muri ivyo bisagara, atari abagororotsi gusa. Ni ivy’ukuri, Aburahamu yari azi neza ukuntu abantu bahaba barenganya kandi ari babi cane. Yoba yari yarumvise ngira ngo inkuru nyinshi zavugwa kuri abo bantu n’ibikorwa vyabo. Kandi ufatiye ku vyo tuzi kuri bo, nk’uko igice gikurikira kivyerekana, inkuru y’interakabonge ya Loti n’igugu ry’abantu bari hanze y’inzu yiwe (Raba Itanguriro 19:1-11), bari abantu buzuye ububisha bukabije.

Ariko kandi, Aburahamu yari yiyiziye ubwiwe urukundo rw’Imana, maze aca atangura kubasabira ikigongwe. Aburahamu yari azi ko abantu bashobora kugaruka ku Mana biciye mu kwihana. Kuri Aburahamu, gukiza abantu bo muri ivyo bisagara vyatumye baronka akaryo keza ko kwihana.

Amaherezo, Aburahamu yasavye ashingiye ku co yari yiyiziye we nyene ubwiwe ku rukundo rw’Imana igirira abantu. Na we nyene yari afise urukundo ruhambaye akunda abanyavyaha, kandi yari azi ko igihe umuntu akibayeho, impwemu y’agakiza aguma ayirekuriwe.

`Ni kubera iki isengesho ryo gusabira abandi rihambaye mu buzima bwacu bwo gusenga? Ni gute isengesho dusengera abarikeneye rishobora kudufasha gukura mu vya Mpwemu kandi rituma dutahura vy’ukuri urukundo rw’Imana ikunda abanyavyaha?`