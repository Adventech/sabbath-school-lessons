---
title:  Igikorwa Ca Aburahamu
date:   25/10/2023
---

`Soma Itanguriro 19:1-29. Ni iyihe nkurikizi y’impwemu yo gutanga indaro, y’urukundo n’ugusenga vya Aburahamu?`

Igisomwa gitanga ikimenyetso kidasanzwe c’igihagararo Loti yari afise mu gisagara c’i Sodomu: "Kandi Loti yari yicaye kw’irembo ry’igisagara c’i Sodomu" Itanguriro 19:1. Ico cerekana ko yari umuntu ahambaye mu gisagara, mbere atagukeka, ari umutegetsi mu gisagara kuko guhagarara kw’irembo ry’igisagara ryari ibakwe rihabwa gusa abategetsi, abacamanza, n’abami (2 Samweli 19:8; Yeremiya 38:7, Rusi 4:1).

Itanguriro 19, hahakwa gusa n’igice ca 18, no ku nkuru y’abamalayika na Aburahamu. Yaba Aburahamu canke Loti, bompi bari biyicariye kw’irembo canke ku muryango (Itanguriro 18:1 ; Itanguriro 19:1). Yaba Aburahamu, yaba Loti bompi bari batumiye (bahamagaye) abamalayika ngo baruhukire aho baba (Itanguriro 18:3,4, Itanguriro 19:2); bompi bari bateguye inzimano bazimana abo bashitsi babo (Itanguriro 18:4-8; Itanguriro 19:3). Naho Loti yari afise ibitagenda neza kuri we ariko na we nyene biraboneka ko yari afise inyifato n’utumenyero twiza.

"Uhoraho atiburira kuri Sodomu na Gomora umuriro n’amazuku, bivuye kuri we mw’ijuru ; akomvomvora ivyo bisagara, n’ico kiyaya cose, n’ababa muri ivyo bisagara bose, n’ivyari vyarahameze vyose" (Itanguriro 19:24,25)

Ntituzi igitigiri c’abantu baba mu bisagara vy’i Sodomu n’i Gomora mu gihe c’iyi nkuru, ariko muri ivyo bihumbi n’ibihumbi vyabantu babibamwo, ni abantu bane gusa barokotse. Ni co kimwe kimwe no mu gihe c’umwuzure. Naho nyene ntituzi igitigiri c’abantu bari bariho muri ico gihe, mugabo turazi ko benshi cane bahatikiriye.

Kubona ari abantu bake cane barokotse ku bantu baba i Sodomu, birafise ico bitwigisha muri iki gikorwa cacu bwite: bose ntibazorokoka (ntibazokizwa). Twari dukunze ko bose bemera kandi bakira Yesu n’Umugambi wiwe w’Agakiza, ariko umuntu wese arihitiramwo. Inshingano yacu n’uguhamagarira abantu benshi bashoboka guhitamwo Yesu. Mu gihe turangura igikorwa cacu, Imana ibana natwe biciye kuri Mpwemu Yera ariko ntazoca kubiri n’ubushake bw’uwo ari we wese.

Ukwo kwihitiramwo gusigura ko impera n’imperuka, ivyo twokora vyose, incuro twosenga zose, indunduro n’uko agakiza karonka umuntu avyihitiyemwo ku giti cose.

`Ni gute dushobora kwiga kudacika intege mu gihe tutabonye ubwoko bw’umwimbu twari twiteze kandi twaranguye igikorwa cacu?`