---
title:  Impwemu Y’ugusenga Ya Aburahamu
date:   24/10/2023
---

`Soma Itanguriro 18:23-32 na Yakobo 5:16. Ni igiki dushobora kuhigira kirabana n’ubushobozi bw’isengesho dusengera abandi?`

Ikiganiro hagati ya Aburahamu n’Imana n’ubwoko, n’uguserukira bigize isengesho ryo gusabira abandi. Aburahamu yerekanywe muri iki gice nk’umukandizi imbere y’Imana kubw’abantu bi Sodomu n’i Gomora. Yarabasabiye, kugira ngo Imana ibahangaze ; ni ukuvuga ko yakoze ku buryo amera nk’uwuteye nka canke uwushushanya Yesu, nk’Umukandizi wacu imbere ya Data.

Uno munsi, igikorwa cacu kizororanirwa cane nitwakora ubwoko bw’ayo masengesho.

Aburahamu yari yarize gukunda abantu b’i Sodomu, i Gomora n’ibindi bisagara bihakikuje. Ni co gituma, isengesho ryiwe ryari iry’ukuri kandi rivuye ku mutima utagira uburyarya. Yari yaramaze kurwana n’abami bamwe bari baratsinze abami b’i Sodomu n’i Gomora. Inyuma y’intsinzi ya Aburahamu, Kedolawoma, umwami w’i Sodomu yaje kumusanganira hamwe na Melekisedeki. Kedolawoma yisabiye ko abantu biwe yobasubizwa ati: "Ndekerana abantu, ibintu ubitware" (Itanguriro 14:21). Ni ikigaragaza urukundo rw’uwo mwami yakunda abantu biwe. Kubera ko kimwe mu vyaranga Aburahamu bihambaye rwari urukundo, yarakunda abami b’i Sodomu n’i Gomora kandi yarabasabiye atako asabira n’abo barongoye. "Icatera isengesho rya Aburahamu, ni urukundo yakunda imitima yari igiye kurimbuka." Ellen G.White, Abakurambere n’Abahanuzi urup. 112.

Aburahamu yari yiyoroheje kandi yihanganye mu masengesho yiwe (mu gusaba kwiwe). Igihe Imana yamara kumwemerera ku gisabo ciwe ca mbere co gukiza igisagara mu gihe coba kibamwo abagororotsi 50, yarabandanije abasabira (abakandira). Igikorwa cacu nticororanirwa tudasenga isengesho ryo gusabira abandi. Igihe twoba tumaze guhura n’abantu, kandi inyuma yo kubabwira ubutumwa no kubigisha Ijambo ry’Imana, dutegerezwa gusengera abo twahuye (twamanye). Imana irumva ayo masengesho kugira ngo ikore ku mitima yabo bantu. Ntabwo ari amajambo yacu canke ukumenya indyohoramvugo kwacu kuzohindura abagenzi bacu canke abo tuzinanyi, ni Mpwemu Yera. Ni co gituma mu gikorwa cacu twahawe gukora, dutegerezwa gusengera umwe umwe wese ku giti ciwe.

`Soma Abaroma 8:34 n’Abaheburayo 7:25. Ni igiki hatubwira ku co Yesu adukorera, kandi ni gute ukwo kuri kwoshobora kudufasha gutegera neza cane uruhara rwacu rwo gusengera (gusabira,gukandira) abandi?`