---
title:  Namani
date:   27/11/2023
---

Kristo yapfiriye bose, atitaye ku mavuko yabo, ubutunzi bwabo, ubwoko bwabo, canke icubahiro cabo. Imana yama na ntaryo ikwegakwegera abantu bose kuri yo ubwayo, harimwo na barya bantu bashirwa mu mugwi w‘abanyenkomezi atari abakristo b‘isi (raba Ellen G. White, _The Acts of the Apostles_, p. 416).

`Soma 2 Abami 5: 1-19. Mbega ni igiki dushobora gukura mur'iyi nkuru ivuga ibijanye no kuja kubwira abantu ubutumwa bwiza ngo tubazane k'Uhoraho?`

Mu gitabo ca 2 Abami 5: 1-19, Namani yashikirije ibisabo bibiri bidasanzwe inyuma y‘aho Imana imukirije imibembe. Ubwa mbere, yasavye ivu ryotwarwa n‘inyumbu zibiri arivanye muri Isirayeli arijanye muri Siriya ku ntumbero yo gusenga Imana nzima. Yashikirije, ati: ‟Kuk‘uhereye none ata kimazi nzokwosereza izindi mana canke ngo ndazihe ikindi kimazi ic‘ari co cose, atar‘Uhoraho wenyeneˮ (2 Abami 5: 17). N‘ubwo Namani noneho vyigaragaza ko asigaye yizera Imana imwe rudende nyakuri, igisabo ciwe ca mbere cerekana ubwaku bw‘imigirwa ya gipagani bwari bucigaragaza mu vyiyumviro vyiwe ku rugero runaka. Iyi ntwazangabo y‘Umunyesiriya yafata Imana ya Isirayeli nk‘ikigirwamana categerezwa gusengerwa gusa kw‘ivu kama ry‘ico gihugu gusa. N‘ubwo Namani yemanga ukuri kwavuga ko atayindi Mana yigeze kuba iruhande y‘Uhoraho w‘Abisirayeli, ntiyari bwitandukanye ijana kw‘ijana n‘iciyumviro cavuga ko Imana, mu buryo bunaka budasanzwe, yama yifatanya n‘igihugu c‘Abisirayeli. Kubw‘ivyo, igihe azoba ari mu gihugu ciwe bwite yipfuza kuzokwama asengera Imana kw‘ivu ryo mu gihugu c‘Abisirayeli.

Igisabo ca kabiri ca Namani cerekana ko ukwizera kwiwe kwari ukwo mu mutima. Mugihe yafata ingingo yo gukorera Imana yonyene yo mw‘ijuru, yabonye ko gushira mu ngiro ingingo nk‘iyo mu gihugu camunzwe no gusenga ibigirwamana atari kuba ikintu coroshe. Vyongeye kandi, umwami wa Siriya ubwiwe yari agisenga ikigirwamana ciwe citwa Rimoni, kandi mu mabanga ya Namani yategerezwa gukora nk‘uwajejwe gucungera umutekano w‘umwami. Mu gihe Namani atari afise agatima ko guheba amabanga yiwe ku mwami wiwe wa hano kw‘isi, ntiyipfuza gufatwa nk‘aho acunamira ico kigirwamana Rimoni. Kuba yaramaze kwegurira Yehova umutima wiwe, Namani yipfuza kutagira ikintu na kimwe congera kumujana mu bikorwa vyo gusenga ibigirwamana mu kwunamira imana y‘abapagani. Kandi ntiyashaka ko hosubira kubaho ijambo rigwa mu matwi ya Elisha ko yasubiye kubikora.

Elisha yishuye ku gisabo ca Namani ngo ‟Genda amahoroˮ (2 Ngoma 5: 19). ‟Aya majambo ntategerezwa kwiyumvirwako nk‘aho kumbure ariko yerekana kwemererwa canke kutemererwa kw‘igisabo ca Namani co kugenda. Yategerezwa kugenda mu amahoro, atagukekeranya canke kubura umutekano. Imana yari yamugiriye neza, kandi yategerezwa kuronka amahoro n‘umunezero bitewe no kumenya hamwe no gusenga Imana. Namani yari asigaye ari umuntu mushasha yihanye, umuntu adakoreshwa n‘iyomenya, umuntu yari gushobora gukora mu nkomezi no mu bumenyi iyo aja kuguma yumiye ku kwizera kwiwe gushasha yari aherutse kwakira.

Imana yama iyobora abizera bashasha intambwe ku ntambwe, kandi irazi igihe kibereye co kubahamagarira gukora amavugurura mu bintu bimwe-bimwe binaka. Uyu mwifato ngenderwako wari ukwiye na ntaryo kwama uvuka mu bwenge bw‘abantu biciye mu gikorwa c‘abo bose bajejwe gukora ngo imitima y‘abantu yakire agakiza.ˮ - _The SDA Bible Commentary_, vol. 2, p. 878.

`Mbega ni ibihe vyigwa dukwiye gukura mur’iyi nkuru bijanye no gusunika abantu vuba na vuba, cane cane barya bantu baba bavuye mu myizerere itari iya gikristo?`