---
title:  Kujana Ubutumwa Mu Banyenkomezi
date:   30/11/2023
---

Yesu yari asanzwe azi uburyo bwo kurondera abagenzi mu banyenkomezi. Yari asanzwe avugwa neza kandi yubashwe n‘abantu benshi bo muri uwo mugwi kandi, muri uwo mwanya nyene, yaranakengerwa n‘abandi benshi. Abanyenkomezi muri Bibiliya baje kuri Yesu gusaba ubufasha mu vy‘ukuri bariyumvamwo ko abitwararika. Vyongeye kandi, benshi bo mu batunzi n‘abanyenkomezi ntibaza kuri Yesu ku mugaragaro, babanza kurindira gushika bamenye neza ko Yesu vy‘ukuri ari we Mwana w‘Imana. Ibintu nk‘ivyo ni ko vyari biri kuri Nikodemu na Yosefu w‘i Arimataya bompi uko ari babiri.

`Soma Matayo 27: 57-60 (raba kandi Mariko 15: 43-47; Luka 23: 50-53; na Yohana 19: 38-42). Mbega ni ibiki iyi nkuru itubwira mu bijanye n'ukuntu Umwami Yesu yakoresheje urya musore w'umutunzi biboneka neza ko yari yarakozweko na Yesu?`

Gushika iki gihe nta kintu na kimwe twari bwumve kuri Yosefu w‘i Arimataya. Bukwi na bukwi uyu musore w‘umutunzi aciye aseruka, nk‘aho umengo nta hantu na hamwe avuye, none akoreshejwe mu gufasha kugira ngo ubuhanuzi bushike. Imana yarakoresheje kandi n‘ubu izobandanya ikoresha abatunzi mu ntumbero yayo. Ni co gituma, dutegerezwa kuja kubabwira ubutumwa, na bo nyene.

Aho gutangurira, gishobora kuba ari kimwe mu bibazo bigoye mu bijanye no kurondera abagenzi mu bantu b‘abanyenkomezi. Mu bisanzwe, ni vyiza kutabakurikirana; reka abe ari bo baza aho turi. Ivyo ni vyo Yesu yakoze; bahindutse ivyabona vy‘ubutumwa bwiwe, ibikorwa vyiwe vyo gukiza indwara, hamwe n‘ububasha buturuka ku Mana. Baranyuzwe bari inyuma y‘aho yakorera ko mu vy‘ukuri ari Umwana w‘Imana.

Abantu b‘abanyenkomezi bazorondera kugiriranira imigenderanire n‘umupasitori w‘umwizigirwa ku mvo zidaharurika. Bama bashaka kugira uruhara mu kintu ciza kiriko gihindura ubuzima bw‘abantu. Iyi ni inzira imwe bamenyeramwo ko bishobora no guhindura ubuzima bwabo. Bitanga uburyo bwiyorobetse ku batunzi n‘abanyenkomezi bwo kuronkeramwo ubufasha baba bakeneye batarinze gushira ku mugaragaro ingorane zabo.

Iciciro ca kabiri ni ico gutangura igikorwa kama c‘ubutabazi nk‘akaryo keza ku batunzi n‘abanyenkomezi ko kugira uruhara mu gikorwa c‘ubutabazi c‘Imana. Fata akanya ko kwiga neza ubuzima bw‘abatunzi n‘abanyenkomezi bari aho uherereye.

`Akamo 1: Niwongerereze uwundi muntu kuri rwa rutonde ruriko abo usengera buri musi ari mu bantu b‟abanyenkomezi, atari umwizera, kandi abe umuntu ushobora kuyagisha umwanya ku mwanya.`

`Akamo 2: Rungikira ikete umuntu ari mu vyicaro vy'ubutegetsi bwo hejuru canke umurungikire e-mail – mbere n‟ubwo yoba ari umuntu utarigera uvugisha – hama umubwire ko uriko uramusengera.`