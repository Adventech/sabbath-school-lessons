---
title:  Nebukadineza
date:   26/11/2023
---

Nk‘Abadivantisite b‘umusi w‘indwi turemera ikizwi ko ari ‟impongano itagira aho igarukira.ˮ Ibi bishaka kuvuga ko, mu gihushane n‘abandi Bakristo, twebwe twizera ko urupfu rwa Kristo rwari urw‘abantu bose, ko rutari urw‘umugwi munaka w‘abatoranijwe n‘Imana kuva kera ko bazokizwa. Kuko Imana ‟igomba kw‘abantu bose bakizwa bagashika ku kumenya ivy‘ukuriˮ (1 Timoteyo 2: 4), Yesu yitanze ubwiwe ‟nk‘impongano y‘ivyaha vyacu, mugabo s‘iy‘ivyacu twenyee, ariko n‘iy‘ivy‘abari mw‘isi boseˮ (1 Yohana 2: 2). Ivyo ni vyo bituma umuntu wese yatoranirijwe ‟muri we, itanguriro ry‘isi ritarashirwahoˮ (Abanyefeso 1: 4), mbere n‘ubwo atari umuntu wese yemera kumuhitamwo na we. Ni co gituma, kandi, tubona muri Bibiliya inkuru z‘ubwoko bwose bw‘abantu baguma bagendererwa kugira ngo babazane ku Mana.

`Soma Daniyeli 4. Mbega ni ibiki vyashikiye uwo mwami ng'aha, kandi ivyo bitubwira iki mu bijanye n'agakiza kashikiye umwe wo mu bantu bari bahambaye cane kuruta abandi mw'isi?`

Akarorero gakomeye cane ko muri Bibiliya kerekana ingene Imana yashikiriza ubutumwa abantu b‘abanyenkomezi baba basanzwe atari abizera ni iyi nkuru y‘umwami Nebukadineza. Igihano c‘Imana camuguyeko mu buryo bumwe nk‘ubwo abami bamwe b‘Abisirayeli (raba, nk’akarorero, 2 Ngoma 32: 25, 26; 1 Abami 14: 21-31; 1 Samweli 28). Inkuru y‘ivya Nebukandineza muri Bibiliya, yahavuye yiyinjiramwo maze yemanga Imana Muremyi, yerekana ko Imana yama yitwararika abatunzi n‘abanyenkomezi, co kimwe n‘abanyantegenke n‘abafise ingorane. Mu murongo wa 37, umuntu yari akomeye cane kuruta abandi bose yahavuye atangaza, ati: ‟Noneho jewe Nebukadineza nshima Umwami wo mw‘ijuru, ndamutazira, ndamwubaha; kukw‘ibikorwa vyiwe vyose ar‘ivy‘ukuri, kand‘inzira ziwe ar‘iziroranye; arikw‘abagendera mu bwibone ashobora kubacisha bugufiˮ (Daniyeli 4: 37). Icompa gusa abatunzi, abanyenkomezi, n‘abibone bo muri twebwe ibinyabugingo bipfa bagatahura uku kuri!

Mbega ni igiki dushobora kwigira kur‘iyi nkuru? Ubwa mbere, Imana yama ikoresha abizera bitanze, nka Daniyeli, nk‘ikiraro co gushikira abanyenkomezi batizera. Ubwa kabiri, Imana irashobora kwiyizira ubwayo mu gikorwa co gushinga intahe kugira ngo ishikire abanyenkomezi batizera. Nebukadineza yacishijwe bugufi n‘Imana kubera ubwibone no kwishira hejuru kwiwe. Kandi n‘ubwo iyi yari inkuru iteranye ubwoba, hariho izindi nzira nyinshi zo gucamwo abatunzi n‘abanyenkomezi n‘abibone bashobora gucishirizwamwo bugufi.

`Mbere n'ubwo tutari abatunzi n'abanyenkomezi ku rugero rw'ab'isi, mbega ni kubera iki dutegerezwa kuba maso tukirinda ubwoko bw'ubwibone uwo mwami yerekanye? Mbega ni kubera iki uwo mwifato ushobora kworoha cane kugwamwo kuruta uko twovyiyumvira?`