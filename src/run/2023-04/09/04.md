---
title:  "Kubwira Incabwenge Ubutumwa: Nikodemu"
date:   28/11/2023
---

Nikodemu yari incabwenge. Bibiliya ivuga ko yari umukuru wo mu Bayuda (Yohana 3: 1). Yesu yamufatiyeko nk‘umwigisha w‘Abisirayeli (Yohana 3: 10). Yari asanzwe atahura neza Bibiliya kandi yari afise inzara yo mu vy‘impwemu ijanye no kumenya Uhoraho. Kubwa kimuntu, ashobora kuba yabonekera ku maso inyuma nk‘aho yoba yari umugendanyi mwiza w‘Imana. Yama yubahiriza ivyagezwe vyose, kandi yari umurongozi yubashwe mu Bayuda. Yari umunyenkomezi kandi w‘umutunzi. Abantu benshi bahora bitegereza ivyo vyose nk‘aho ari ibimenyetso vyerekana ko Imana yari yaramuhezagiye. Ariko kandi, ku rundi ruhande narwo ibintu vyarahindukiye bisigara biboneka ko ivyabonekera ku maso inyuma vyari uko – vyari ibihendamaso gusa.

`Soma Yohana 3: 1-12. Mbega ni ibiki iyi nkuru yerekana bijanye n'ingorane za Nikodemu mu vyo kwizera kandi ni gute Yesu yazitoreye umuti neza?`

Igihe Nikodemu yaza kuri Yesu, yagerageje kubumbatira ivyabonekera ku maso inyuma, uko yari asanzwe ameze. Ariko Imana yari isanzwe izi umutima wiwe. Ni nk‘uko nyene Imana isanzwe izi imitima n‘ingorane z‘abatunzi n‘abanyenkomezi bose, uko kahise kabo koba kameze kwose. Nikodemu yaje kuri Yesu kubera ko inyigisho za Yesu zari zaramunyuze. Ubwibone bwiwe ni bwo bwari bwaramubujije gusa kwemanga Yesu Kristo nk‘Umwami wiwe, ariko iryo joro ryaramuhinduye burundu. Mbere n‘inyuma yo kunyurwa ko Yesu yarungitswe avuye ku Mana, yagumye adashaka kugaragaza ko yemanga ko yari umugendanyi wa Yesu Kristo.

`Soma Yohana 7: 43-52 na Yohana 19: 39. Mbega ni ibiki iyi mirongo itubwira mu bijanye na Nikodemu hamwe na Yesu?`

Dushobora kubonera mur‘iyi mirongo ko Nikodemu, nk‘uko biri, yari yaratwawe n‘inyigisho za Yesu koko. Yarigeze kurondera kumukingira igihe Yesu yari akiri muzima no kwongera guhesha Yesu icubahiro igihe yapfa. Ntakibazo, Yesu yari yarihanishije Nikodemu, umwe, muri bwa bumenyi n‘ubwenge bwiwe yahora yiratana, yama akeneye Umukiza, nk‘uko biri no kuri twebwe twese.

`Mbega ni kubera iki dutegerezwa kwigengesera cane ntitugwe mu mutego wo kwiyumvira ko kubera ‟dufise ukuriˮ (kandi turagufise nyene), ko ubwo bumenyi bw‟ukwo kuri bwonyene bihagije kudukiza? Mbega ni abantu bangahe bazozimira kandi bari barigeze kugira ubumenyi bukwiye, mbere no muri burya butumwa bw‟abamarayika batatu, ngo bakizwe?`