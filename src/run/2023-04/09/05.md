---
title:  Kujana Ubutumwa mu Batunzi
date:   29/11/2023
---

`Soma Matayo 19: 16-22. Mbega ni ibihe vyigwa dushobora kwigira mur'iyi nkuru, aho, mu gihushane ca Nikodemu, hari umuntu atakiriye Yesu?`

Mu kiyago Yesu yagiranye n‘umusore w‘umutunzi kandi w‘umukuru harerekana neza ukuntu umutego w‘ubutunzi ushobora kugeramira umuntu cane. Raba aya majambo ngo: ‟Kandi ndababwira yukw‘icoroshe ar‘ingamiye guca mu zuru ry‘urushinge biruta k‘umutunzi yinjira mu bwami bw‘Imanaˮ (Matayo 19: 24). Ibi, nk‘uko biri, ntibishaka kuvuga ko abatunzi badashobora gukizwa, ariko gusa ni uko, hamwe aba bantu batoraba neza, ubutunzi bwabo mu vy‘ukuri burashobora kubabera inzitizi ku gakiza.

Impera n‘imperuka, umutunzi n‘umukene bahanzwe n‘iherezo rimwe: imva. Ibi bishaka kuvuga ko abatunzi bihebuye cane kandi ko bakeneye agakiza nk‘uwundi muntu uwo ari we wese. Ivyo ari vyo vyose amahera ashobora kugura ibintu vyinshi, ariko ntashobora kugura ibakwe ridasanzwe ryo kudapfa. Iryo bakwe riza gusa ari nk‘ingabire, itangirwa ubuntu na Yesu ku muntu uwo ari we wese azorisaba kubwo kwizera. ‟ 'Ni jewe kuzuka n‘ubugingo. Unyizera n‘iyo yoba yarapfuye, azobaho‘ ˮ (Yohana 11: 25).

`Soma Luka 19: 1-10. Mbega ni ikihe kintu kidasanzwe mur'iyi nkuru, gitandukanye na kirya kivugwa muri irya nkuru y'umusore w'umutunzi kandi w'umutware?`

Zakayo yishuye Yesu mu buryo, ikibabaje, urya musore w‘umutunzi kandi w‘umutegetsi wewe atishuwemwo. Raba neza, Yesu si we yabwiye Zakayo ngo nagurishe ivyo yari atunze hama ngo abihe aboro, nk‘uko yabikoze kuri urya musore w‘umutunzi kandi w‘umutegetsi. Yesu ategerezwa kuba yari asanzwe azi ukuntu uwo musore w‘umutunzi kandi w‘umutegetsi yari yumiye ku butunzi bwiwe, bikaba ari vyo vyatumye Yesu amubwira gukora gurtyo. Ku rundi ruhande na rwo, n‘ubwo tutazi ivyavuzwe vyose igihe Yesu yari mu nzu yiwe, Zakayo bisa n‘aho yari yaranyuzwe n‘ivyo Yesu yamubwiye kandi akaba yari asanzwe azi ko ategerezwa kugira ivyo ahindura mu buzima bwiwe, cane-cane nk‘uko vyari bifitaniye isano n‘ubutunzi bwiwe.

‟Kand‘umuntu vyomumarira iki kwunguka ivyo mw‘isi vyose ni yakwa ubugingo bwiwe kw‘iciru? Cank‘umuntu yotunga iki ngw‘acungure ubugingo bwiwe?ˮ (Matayo 16: 26). Mbega ni ibiki aya majambo akwiye kutubwira twebwe twese?