---
title:  Igikorwa c‘Imana ku Bahambaye
date:   25/11/2023
---

### Ibisomwa vy'Icigwa Ca Rino Yinga Aho Biboneka
Daniyeli 4; 2 Ngoma 5:1–19; Yohana 3:1–12; Yohana 7:43–52; Matayo 19:16–22, Yohana 19:38–42.

><p>Umurongo wo Gufata ku Mutwe:</p>
> “Kand'umuntu vyomumarira iki kwunguka ivyo mw'isi vyose ni yakwa ubugingo bwiwe kw'iciru?ˮ (Matayo 16: 26).

N‘ubwo Bibiliya yanditswe mu myaka myinshi irenganye, iryo Jambo ry‘Imana, riguma ari ryo hishurwa nyakuri ry‘Imana kur‘ino si yacu. Kandi mu kuri isinzi rihishura harimwo n‘inkomoko y‘umuntu, kandi ivyo – haba mu Buyuda bwo mu kinjana ca ndwi canke muri Brezile yo mu kinjana ca mirongo ibiri na rimwe – abantu nk‘uko biri baguma ari bamwe: abanyavyaha bakeneye ubuntu bw‘Imana.

Aha harimwo abakire n‘abanyenkomezi. Abakire n‘abanyenkomezi bo mu bihe vya Bibiliya ntibigeze batandukana n‘abakire n‘abanyenkomezi bo muri bino bihe vy‘iterambere, cane-cane mu gikorwa cabo co kwiruka inyuma y‘ubutunzi no kuba ba rurangiranwa n‘abanyenkomezi, kenshi na kenshi (atari imisi yose) babicishije mu guhonyanga abanyantegenke. Ariko kandi, Imana yama irajwe ishinga n‘agakiza k‘abatunzi n‘abanyenkomezi co kimwe n‘uko biri ku banyantegenke n‘abari mu ngorane. Ivyanditswe Vyera biratanga uburorero bumwe-bumwe buhambaye bw‘abantu bavugwa muri Bibiliya bari abanyenkomezi, canke abatunzi, canke vyompi uko ari bibiri, n‘ukuntu Imana yabakoresheje mu kubera umuhezagiro amahanga: Aburahamu, Isaka, Yakobo, Salomo, na Yosefu, tube turavuze ubu burorero buke.

Mur‘ino ndwi tuzoca irya n‘ino ibijanye n‘igikorwa c‘Imana co kurondera abatunzi n‘abanyenkomezi. Ngwino dufatanye urwo rugendo mu gihe turaba ingene Imana yashikanye ubutumwa kuri bamwe bo muri abo bantu hamwe n‘ukuntu iriko irahamagara kandi itegurira Abadivantisite b‘umusi w‘indwi kuba ibishingantahe imbere y‘abo bantu uyu musi, na bo nyene.

_Nimwige icigwa ca rino yinga kugira ngo mwitegurire Isabato, yo kw’igenekerezo rya 2 Kigarama 2023._