---
title:  Ibindi Vyo Kwiga No Kuzirikana
date:   01/12/2023
---

Soma iki gice kivuga ngo ‟_Ministry to the Rich_,ˮ mu gitabu _The Ministry of Healing_, pp. 209-216; n‘iki kivuga ngo: ‟_Captive maid Shows Concern for Naaman_,ˮ mu gitabu: _Reflecting Christ_, p. 337 vya Ellen G. White.

Urukundo Yesu akunda abakene ni rumwe n‘urwo akunda abatunzi n‘abanyenkomezi mw‘isi. Yapfiriye abaganwa co kimwe n‘abakene. Yesu asanzwe azi uburyo ngirakamaro cane kuruta ubundi bwose bwo gushikira imitima yabo. Atugabisha avuga ko ‟ 'icoroshe ni ingamiya guca mu zuru ry‘urushinge biruta umutunzi ko yinjira mu bwami bw‘Imana‘ ˮ (Mariko 10: 25). Twatewe akamo mur‘ino ndwi ko kuja kubwira abanyenkomezi n‘abatunzi ubutumwa bwiza bwa Yesu Kristo. Barakeneye cane agakiza co kimwe n‘uwundi muntu uwo ari we wese, mbere n‘ubwo, ikibabaje, boba batabibona kubera ‟umutekanoˮ ubwo butunzi bwabo butanga.

‟Hari vyinshi vyavuzwe bijanye n‘inshingano yacu ko twirengagije abakene; mbega ntihari hakwiye kwitwararikwa n‘abatunzi birengagijwe? Abantu benshi bafata abo bantu nk‘aho batakigira ivyizigiro. . . . Abatunzi ibihumbi n‘ibihumbagiza barapfuye barahambwa bataraburirwa. Ariko n‘ubwo bisa n‘aho bigira ba sindabibazwa, benshi mu batunzi imitima iriko ibarurumbiramwo.ˮ - Ellen G. White, _The Minstry of Healing_, p. 210.

**Ibibazo Vyo Guhanahanako Ivyiyumviro:**

`Yesu yasamburiye hasi inzitizi z'amacakubiri ashingiye ku miryango n'ivyubahiro igihe yabwira abatunzi n'abakene ubutumwa bwiza akiri hano kw'isi. None ni gute twebwe Abadivantiste b'umusi w'indwi dutorera inyishu ico kibazo, kimwe kijanye n'ikimanga kiri hagati y'abatunzi n'aboro, camaze gutsimbatara mu bihugu vyacu vyose ?`

`Yesu yavuze ibi bintu bikurikira: ‟ 'Uwabibwe mu mahwa ni we yumva iryo jambo, arik'umwitwarariko w'ivy'isi n'uruhendo rw'ubutunzi bikanyoha iryo jambo, akaba ikirumbirane' ˮ (Matayo 13: 22). Mbega wiyumvira ko Yesu yashaka kuvuga iki aho yagira ngo ‟uruhendo rw'ubutunziˮ? Mbega ni kubera iki bitarinda gusaba ko tuba abatunzi kugira ngo duhendwe n'ubutunzi?`

`Mu mugwi wanyu, nimusubire kuri kirya kibazo cabajijwe ku mpera y'icigwa co ku wa gatatu kivuga ibijanye n'uko kuba uzi ukuri atari vyo bituma uca ukizwa na kwo. Mbega ni kubera iki iryo tandukaniro ari kirumara cane kuri twe kumenya? Nimba kumenya ukuri vyonyene atari vyo bidukiza, none ni igiki kidukiza?`

`Mbega ni izihe zindi mvo ushobora kwiyumvira zatumye urya musore w'umutunzi kandi w'umutegetsi yiyamiriza Yesu mu gihe Zakayo wewe yamwakiriye?`