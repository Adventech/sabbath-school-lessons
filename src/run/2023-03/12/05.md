---
title:  Guhagarara Ku Rugamba Rwa Kera
date:   13/09/2023
---

`Soma Abanyefeso 6: 10-20 hose, ugende uraba buri gihe uko Pawulo yagiye akoresha ubwoko bumwe bw'irivuga guhagarara. None ni kubera iki iki ciyumviro cari ngirakamaro kuri we?`

Dutegerezwa gutahura uko Pawulo yagiye akoresha ikigereranyo c‘igisirikare mu bijanye n‘urugamba rwo mu gihe ca kera. Mbega ‟guhagarara" bishaka kuvuga iki (Abanyefeso 6: 11, 13, 14)? Mbega iryo rivuga ryoba rishaka kuvuga umwifato wo kwigwanirira gusa? Imvugo z‘urugamba zashizwe mu nyandiko za Thucydides, umwe mu banditsi b‘ibitabo ba kera bivuga ivy‘urugamba, zishira akatuzo ku bikorwa bitatu bikurikirana bitegerezwa gushika nimba uruhande runaka rutegerezwa kunesha: 

(1) abasirikare bategerezwa ‟guhangana n‘umwansi," ibi bikaba bishaka kuvuga ko bategerezwa kugenda guhura n‘umwansi,

(2) bategerezwa kugaba igitero hama ‟bagahagarara bashikamye," canke ‟bagahagarara ku ruhande rwabo", bakarwana amaboko ku maboko n‘abansi babo ; 

(3) bategerezwa ‟gusubiza inyuma" umwansi wabo ((see _Thucydides, The Peloponnesian War_ [New York: E. P. Dutton, 1910], 4.10.1–5).

Igihe nyamukuru c‘urugamba rwa kera cashika muri kirya ciciro ca kabiri muri ivyo bitatu, igihe izo mpande zibiri zihanganye zihuye amaso ku maso haba hasigaye humvikana gusa urwamo rw‘inkota, inkoni, n‘imyampi, ibi na vyo akaba ari vyo umwanditsi wa kera yitwa Senophon afatirako ko ari ‟ikiringo giteranye ubwoba." Victor Davis Hanson, _The Western Way of War_ (New York: Oxford University Press, 1989), pp. 152, 153. Guhagarara ushikamye, gukenyera zikaguma mur‘uwo mwanya uhambaye ni vyo vyari bihambaye mu gihe c‘indwano za kera. Mu ntambara y‘umubiri ku mubiri yategerezwa kuhaba, uruhande rwose twategerezwa kurondera akaryo keza ko ‟kwegeza inyuma" umwansi.

Akamo ka Pawulo ku ngabo kibutsa indwano aho abasirikare baba ‟bafatanye bari hamwe bahanahana amakofe amajana n‘amajana mu buryo bwumvikana." – Victor Davis Hanson, _the Western Way of War_, p. 152. Ibi bihurirana neza na neza n‘akarorero ka Pawulo k‘indwano y‘ishengero aho rirwana n‘abansi baryo nk‘umukino wo kunyinyurana (Abanyefeso 6: 12); raba icigwa co ku wa gatanu) no mwikoreshwa ryiwe ry‘uburyo bwagutse bw‘irivuga guhagarara mu murongo wa 13: ‟kugira ngo mushobore kudatsindwa ku musi mubi."

Aka si akarorero koroheje! ‟Guhagarara", mur‘ico gihe ni kwitanga utiziganije mu rugamba, ugakoresha burikirwanishwa cose gishoboka gukoreshwa mu ndwano, iki akaba ari iciyumviro cibonekeza uhereye mu kigereranyo c‘igisirikare mu kamo ka mbere Pawulo yateye ko ‟guhagarara ushikamye mu mpwemu imwe, bahuje umutima mu kurwanira ukwemera ubuntumwa bwiza" (Ab’i Filipi 1: 27).

`Soma Abaheburayo 12: 4. Mbega ni gute uyu murongo ufasha gutahura neza ico bishaka kuvuga guhagarara mu Mwami? Mbega ni igiki kiranga ukwo guhagarara, na vyo nyene?`