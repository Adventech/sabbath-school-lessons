---
title:  Kuronkera Inkomezi Muri Kristo
date:   11/09/2023
---

Pawulo aheraheza ikete ryiwe n‘akamo gakomeye cane kabumbira hamwe ingingo n‘ivyiyumviro bihambaye cane kur‘iryo kete ryose muri rusangi. Atangura mu kumenyekanisha ingingo ibumbiyemwo indunduro yose, yatanzwe mu buryo bw‘akamo k‘indwano gatangwa n‘intwazangabo ku rugamba. ‟Ibisigaye, muremesherezwe mu Mwami wacu, no mu bushobozi bwiwe bwinshi" (Abanyefeso 6: 10). Igice gisigaye c‘ico gisomwa (Abanyefeso 6: 11-20) cerekana kandi kigahishura iyo ngingo ndende.

`Soma kandi Abanyefeso 6: 10-20. Mbega ubwirwa n‟iki ko koko intambara ihambaye iriho, ya yindi irimwo inkomezi z‟ahantu ho mw‟ijuru, ko ari yo yari ku ntimatima y‟iciyumviro ca Pawulo? Mbega ni kubera iki kugumiza ukwo kuri guhambaye cane imbere yacu ari ikintu ngirakamaro mu rugendo rwacu rwa buri musi n‟Imana?`

Pawulo yerekana ko Kristo ari we nkomoko y‘inkomezi z‘abakristo mur‘aya majambo ngo ‟mu Mwami no mu bushobozi bwiwe bwinshi" (Abanyefeso 6: 10) kuko iri zina ngo ‟Umwami" ryerekeza kuri Kristo, nk‘uko ariko biri mu Banyefeso hose (Abanyefeso 2: 21; Abanyefeso 4: 1, 17; Abanyefeso 5: 8; Abanyefeso 6: 1, 21). Ubushobozi bw‘ishengero bufatiye mu nkomezi z‘Umwami waryo umwe yazutse, Intwazangabo nkuru yo mu ntambara yaryo." – G. G. Findlya, _the Epistle to the Ephesians_ (New York: Ray Long & Richard R. Smith, 1931), p. 398.

Pawulo yagiye agira ivyo asubiramwo kenshi mu Banyefeso 6: 10, mu gukoresha ivyitiranwa nk‘ibi ngo: ubushobozi n‘inkomezi kugira ngo ashimangire iciyumviro ciwe. Ubushobozi butegerezwa kwerekanwa n‘ishengero si ndemanwa mu bizera ariko bufise aho bukomoka. Bukomoka ku Mwami, kuri Kristo. Ng'aha Pawulo yavuze muri make ingingo ihambaye y‘iri kete, ububasha bw‘Imana yasangije n‘abera (Abanyefeso 1: 19-22; Abanyefeso 2: 4-6; Abanyefeso 3: 16, 17). Inkomezi zo kurwanya buri ndwano ya kino gihe n‘iyo muri kazoza zitegerezwa kuguma mu runani rw‘abizera bashize hamwe na Kristo wa wundi yazutse kandi yashizwe hejuru.

Mu gihe itegeko rikuru rimenyekanisha ko Kristo ari we abangutse mu gutanga ubushobozi mu bumwe buranga abizera (Abanyefeso 6:10), burya butatu bweranda bwose bugize Imana buba bubifisemwo uruhara mu kubongerereza inkomezi kugira ngo barwane intambara yo kwizera barwana n‘umurwanizi. Imana (Data) yaratunganije ‟ibirwanishwa vyayo vyose vy‘Imana" (Abanyefeso 6: 11, 13; gereranya na Yesaya 59: 17).

Ubwa mbere, Pawulo yari yerekanye ko Mpwemu ari we afata iyambere mu kwongerereza abizera inkomezi. Pawulo yasenga kugira ngo Imana ibahe ‟kuremesherezwa n‘ubushobozi imbere mu mitima mubihawe na Mpwemu wiwe" (Abanyefeso 3: 16). Ng'aha, Mpwemu ni we atanga inkota, ‟inkota ya Mpwemu, ni yo jambo ry‘Imana" (Abanyefeso 6: 17). Vyongeye kandi, abizera bategerezwa ‟gusengera muri Mpwemu ibihe vyose" (Abanyefeso 6: 18). Pawulo yipfuza ko abamwumviriza batahura ko ubutatu bweranda bugize Imana bwiyemeje kubaha ibintu vyose bishoboka kugira ngo bagwanye izo nkomezi z‘ikibi.