---
title:  Intambara Y'Amajambo
date:   10/09/2023
---

`Nimwige iyi ndunduro yumvikana ya Pawulo kur'iri kete ryiwe, Abanyefeso 6: 10-20. Mbega iyo ndwano y'amajambo ya Pawulo ishaka kuvuga iki kuri twe, nk'abantu bari mu ntambara ihambaye?`

Pawulo aherahereza icete c‘Abanyefeso ku kamo k‘indwano, mu gusaba abizera guhagarara bashikamye mu ntambara y‘ishengero yo kugwana n‘ikibi (Abanyefeso 6: 10-20). Yatanguje impanuro iri hejuru y‘izindi zose ngo ‟muremesherezwe mu Mwami" (Abanyefeso 6: 10), iyo na yo yahavuye ayisubiramwo nk‘akamo ngo ‟Mwambare ibirwanishwa vyose vy‘Imana" (Abanyefeso 6: 11). Yashigikiye ako kamo mu gutomora neza intumbero (kugira ngo mushobore guhagarara mudatsinzwe n‘ubugunge bwa wa Murwanizi, Abanyefeso 6: 12). Mu buryo bw‘ido n‘ido, Pawulo yaciye yongera kubibutsa ivy‘ibirwanishwa. Abizera bategerezwa kwambara ibirwanishwa vyose vy‘Imana kugira ngo babone guhagarara bashikamye mur‘iyo ndwano (Abanyefeso 6: 13), kwambara umukanda, icuma gikingira igikiriza, ibirato, inkinzo, inkofero,n‘inkota (Abanyefeso 6: 14-17). Pawulo atumirira abizera, noneho basigaye bafise ibirwanishwa vyose kandi biteguye kwinjira mu ndwano, ngo bakore ivyo abasirikare bo ku rugamba rwa kera bategerezwa gukora – ivyo na vyo ni, gusenga (Abanyefeso 6: 18-20).

Mu kwumvikanisha impanuro zijanye n‘ivy‘intambara canke urwamo rw‘intambara rwo mw‘Isezerano rya Kera, Pawulo yavuze ivy‘inshingano y‘ishengero mu mvugo y‘indwano ya gisirikare n‘ibigwanishwa. Pawulo yamenyekanishije ivyo mw‘itegeko ryiwe rya mbere kandi riri hejuru y‘ayandi yose, ngo: ‟Muremesherezwe mu Mwami wacu, no mu bushobozi bwiwe bwinshi" (Abanyefeso 6: 10).

Mu bijanye n‘impanuro z‘ivy‘intambara mw‘Isezerano rya Kera (raba, nk‘akarorero, Gusubira mu Vyagezwe 20: 2-4; Abacamanza 7: 15-18; 2 Ngoma 20: 13-20; 2 Ngoma 32: 6-8; Nehemiya 4: 14, 19, 20) hama uce uca akarongo munsi y‘iciyumviro kivuga ko intsinzi y‘Abisirayeli mu ndwano itaterwa n‘ubushobozi bw‘ibirwanishwa vyabo canke ibirwanishwa vyinshi cane. Ahubwo, intsinzi yava mu bushobozi bw‘Imana yaba iri kumwe nabo.

Ikintu nyamukuru ku ntsinzi y‘Abisirayeli nticenena ku vyizigiro baba bifitiye ubwabo ariko yaterwa no kwizigira ububasha bw‘Imana n‘inkomezi zayo yabaha kugira ngo babone kunesha. Pawulo yashize akatuzo kw‘ikoreshwa ry‘izo ngingo mu gusaba abizera ngo: 

(1) bagire umwete mwinshi mu kurangura inshingano y‘ishengero; 

(2) kwigengesera imbere y‘ingabo zitaboneka zifise ubwaku ku buzima bwabo no kugikorwa cabo co gushinga intahe; 

(3) kwemanga ko intsinzi yabo iva ku bufasha bw‘Imana; 

(4) hamwe kandi no kwama bitwararika akamaro ku bumwe no gufashanya hagati mu bizera.

`Mbega imburi ya Pawulo yuko tutanigana n'abafise umubiri n'amaraso ariko ko tunigana n'abansi tutabona ikwiye kutwigisha iki mu bijanye n'aho ivyizigiro vyacu rudende vy'intsinzi biri?`