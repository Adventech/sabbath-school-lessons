---
title:  Intambara Ihambaye Mu Makete Ya Pawulo
date:   12/09/2023
---

`Soma Abaroma 13: 11-14; 1 Ab’i Tesalonike 5: 6-8; na 2 Ab’i Korinto 10: 3-6. Mbega iyo mirongo ivuga iki uyigereranije n'Abanyefeso 6: 10-20?`

`Mbega mwiyumvira ko ari kubera iki Pawulo yatanze ubwoko nk'ubwo bw'ikigereranyo?`

Pawulo, mu makete yiwe, kenshi na kenshi yakunze gukoresha imvugo ngereranyo ya gisirikare, mu kurarikira abizera kwigana akarorero k‘umwifato wa gisirikare. Mu gihe Abanyefeso 6: 10-20 hagereranya uburyo burebure kandi bwagutse yagiye akoresha, imvugo ya gisirikare itanga kamwe mu buryo bwiwe bukomeye bwo gutahuramwo inkuru y‘ivy‘ubutumwa bwiza.

Kuba Kristo, umwe yashizwe hejuru, yaramaze kunesha ‟abakuru n‘abafise ububasha" ku musaraba (Ab’i Kolosayi 2: 15), ubu asigaye agendera ingaruka z‘iyo ntsinzi bivanye n‘ikibanza ciwe co kuba Umwami yashizwe hejuru y‘izo nkomezi (Ab’i Filipi 2: 9-11). Kristo mu guhamagara abarwanyi mur‘iyo ntambara yo kw‘isi yose, ni we ayobora izo ngabo azerekeza ku musi uhambaye w‘intsinzi (1 Ab’i Korinto 15: 54-58; 2 Ab’i Tesalonike 2: 8; Abaroma 16: 20).

Tubaye dushize hamwe ahantu hose Pawulo yagiye akoresha ikigereranyo c‘igisirikare, duca tubona ko yatahura ko iyo ndwano iri hagati y‘iciza n‘ikibi yari indwano ‟yatanguye kuva kera hose mw‘isi: indwano ibica bigacika hagati y‘ingabo zibiri zihanganye imwe ku yindi kuva kera cane gushika aho umwe azoneshereza urugamba rwa nyuma." ."—Peter W. Macky, _St. Paul‘s Cosmic War Myth: A Military Version of the Gospel_ (New York: Peter Lang Publishing, Inc., 1998), p. 1.
Ingingo y‘ivy‘indwano yo kw‘isi yose yakunze kugenda akoresha ni ikindi gice kigize icete c‘Abanyefeso. Mu kamo kiwe ko kwabira ibirwanishwa (Abanyefeso 6: 10-20), Pawulo yegeranirije hamwe ibintu vyose bigize iyo ndwano yo kw‘isi yose, yari yaramaze gukoresha, ivyo na vyo ni: Imana ni yo yongerereza inkomezi abizera n‘ububasha butangaje (Abanyefeso 1: 18-20; Abanyefeso 3 16, 20); intsinzi n‘ishirwa hejuru vya Kristo ku nkomezi z‘ikibi (Abanyefeso 1: 20-23); abizera nk‘ingabo zazutse za wa wundi yigeze kuba yarapfuye ariko ubu bakaba bafise inkomezi bahawe n‘akaranga kabo ka Kristo yashizwe hejuru kandi bakaba bashoboye kurwanya umwe yahoze ari we ntwazangabo yabo na shebuja wabo w‘umwiza (Abanyefeso 2: 1-10); uruhara rw‘ishengero mu guhishurira izo nkomezi z‘umwiza ko zigiye gutsiratsizwa bidatevye (Abanyefeso 3: 10); ikoreshwa rya Zaburi 68: 18 mu kwerekana Kristo nk‘Umurwanyi w‘umuneshi kandi wo mu buryo bw‘Imana (Abanyefeso 4: 7-11); n‘akamo ku bizera ko kwambara umwambaro w‘ubutumwa bwiza (raba Abanyefeso 4: 20-24).

Iyo duhamagarirwa kwambara ibirwanishwa vyose vy‘Imana, ni ho tuba twiteguye neza gutahura uruhara nyamukuru rw‘intambara yateye kw‘isi yose, ariko kandi, dutegerezwa kuguma turi maso dufise ivyizigiro ko turi mu ntsinzi ya nyuma ya Kristo.

`Mbega ni ubuhe buryo bumwe wiboneyemwo ubwawe ko iyo ndwano yo kw'isi yose atari yo yonyene ibaho ariko kandi ko hariho n'intsinzi dushobora gusaba muri Yesu? Mbega ni kubera iki gutahura iyo ntsinzi yaturondereye ari ikintu nshimikiro ku vyizigiro vyacu no mu kubaho kwacu?`