---
title:  Kurwana N'Impwemu Mbi
date:   14/09/2023
---

`Mbega ubona ko intumbero ya Pawulo yari iyihe mu kugira urwo rutonde rw'inkomezi mbi zo mu vy'impwemu zitandukanye zavuzwe mu Abanyefeso 1: 21; Abanyefeso 3: 10; n’ Abanyefeso 6: 10-20?`

Pawulo yerekanye intambara turwana (Abanyefeso 6: 12), akoresheje ijambo ry‘Ikigiriki ryerekana ihiganwa hagati y‘abantu babiri bariko banigana (palé). Kubera ko kunyinyurana vyafatwa nk‘umwimenyerezo mwiza imbere yo kuja ku rugamba, iyi ni yo mvugo ibereye y‘intambara y‘ibirwanishwa ku birwanishwa n‘amaboko ku maboko ibaho iyo ingabo zihuye. Pawulo yariko ashimangira ukuri kw‘intambara abizera barwana n‘impwemu mbi.

Aha hariho amazina yazihaye:

| Abanyefeo 1: 21| Abanyefeso 3: 10 | Abanyefeso 6: 12 |
|---|---|---|
| Ubukuru bwose (itegeko ryose) | abakuru | Abakuru |
| Ububasha( bwose) | Abafise ububasha | Abafise ububasha |
| Ubushobozi (bwose) | | Abaganza iyi si y‘umwiza |
| Ubwami (bwose) | | Impwemu mbi z‘ahantu ho mw‘ijuru |
| Izina (ryose) rivugwa | | |

Mu busobanuro bwiwe bwagutse (‟buri zina ryose rivugwa," Abanyefeso 1: 21; ‟impwemu mbi z‘umurwanizi z‘ahantu ho mw‘ijuru," Abanyefeso 6: 12), Pawulo yemeza ko ikibi cose n‘impwemu mbi zose vyose vyashizwe munsi y‘ibirenge vya Kristo (Abanyefeso 1: 21). Ariko kandi, mu ndwano iyo ari yo yose, ntivyigeze biba vyiza gusuzugura inkomezi z‘abo ku rundi ruhande.

Pawulo agabisha ko tutanigana n‘abansi bo mu buryo bwa kimuntu, ariko ‟impwemu mbi z‘ahantu ho mw‘ijuru" (Abanyefeso 6: 12), ziyobowe n‘intwazangabo ikomeye, Umurwanizi (Abanyefeso 6: 11). Ariko kandi, mu gihe dutegerezwa kugabishwa mu bijanye n‘abo bansi bacu bakomeye cane, ntidukeneye kwirirwa tubatinya. Imana iri kumwe na twe muri urwo rugamba (Abanyefeso 6: 10) kandi yaraduhaye ibirwanishwa vya kabuhariwe mu bukomezi, inkinzo nyezina yayo, ‟inkinzo y‘Imana" (Abanyefeso 6: 11; gereranya na Yesaya 59: 15-17). Yashize hafi yacu ukuri kwayo, ubugororotsi, amahoro, ukwizera, agakiza, na Mpwemu Yera (Abanyefeso 6: 13-17). Kubera ko Imana ari yo ituja imbere kandi ikaba yaraduhaye ibintu vyose bishoboka vyo kudukingira guhera ku mutwe gushika ku mano, ntidushobora kuneshwa (Abaroma 16: 20; 1 Ab’i Korinto 15: 23, 24; 2 Ab’i Tesalonike 2: 8).

`Mbega kwumva ko hariho inkomezi mbi z‟ahantu ho mw‟ijuru – twebwe ubwacu, tudafise ubufasha namba – bitwigisha iki mu bijanye n‟igituma dutegerezwa gucakira Umwami Yesu, wewe atari umunyenkomezi nyinshi gusa gusumvya izo mpwemu mbi ariko kandi yamaze no kuzinesha?`