---
title:  Kubona Umuco Uvuye Kuri Mpwemu Yera
date:   10/07/2023
---

‟Ntahengeshanya kubashimira Imana, mbahoza mu kanwa uko nsenze, ngw'Imana y'Umwami wacu Yesu Kristo, Data wa twese w'ubwiza, ibahe umutima w'ubwenge no guhishurirwa mu kuyimenya” (Abanyefeso 1: 16, 17).

Mu gutanga icegeranyo ciwe c‘amasengesho yama akora, Pawulo yashizemwo umutwaro wiwe umwe w‘inkoramutima yama ashira imbere y‘intebe y‘ubwami bw‘Imana. Yari yaramaze kubona ko Mpwemu Yera yaje mu buzima bw‘abizera igihe bihana (Abanyefeso 1: 13, 14). Ubu noneho Pawulo yariko asenga ngo baronke umuhezagiro mushasha wa Mpwemu wo kubaha kubona ivyo bakeneye mu vy‘impwemu bishingiye ku gutahura mu buryo bwimbitse Yesu (‟no mukuyimenyaˮ, Abanyefeso 1: 17).

`Pawulo yasenze ngo Mpwemu Yera azotange umuco udasanzwe mu bizera ku zihe ngingo zitatu? Raba Abanyefeso 1: 17-19.`

Igihe Pawulo yabasengera ngo baronke umuco ujanye n‘ivyo ‟bizigizwa n‘uguhamagara kwayo ivy‘ari vyo (Abanyefeso 1: 18), yasenga kugira ngo bakeburwe mu bijanye n‘ibikorwa vyabo vya kahise Imana yamaze gukuraho kugira ngo baronke agakiza (Abanyefeso 1: 3-9, 11-13) no kugira kandi ngo bagire kazoza kanejereje yabategekanirije (Abanyefeso 1: 10, 14).

Igihe yasenga ngo babone umuco wo ‟mw‘itunga ry‘ubwiza bw‘ishamvu ifise mu bera (Abanyefeso 1: 18), yaba ariko abibutsa iciyumviro co mw‘Isezerano rya Kera kivuga ko abizera ari umwandu w‘Imana (Gusubira mu Vyagezwe 9: 29; Gusubira mu Vyagezwe 32: 9; Zekaliya 2: 12; gereranya n‘Abanyefeso 1: 11). Yashaka ko batamenya gusa ko bafise umwandu uturuka ku Mana, ariko ko ubwabo ari bo mwandu w‘Imana, kandi Pawulo yashaka ko bamenya agaciro kabo imbere y‘Imana.

Iyo Pawulo yasenga asaba umuco w‘ivy‘impwemu mu bijanye ‟n‘ubwinshi buhebuje bw‘ubushobozi bwayo ikoreshereza muri twebwe abizeraˮ (Abanyefeso 1: 19), yaba ariko yiyumvira ko Mpwemu Yera iteza ugutahura gushasha ku bwinshi buhebuje bw‘ubushobozi bw‘Imana no kubararikira kubwakira mu buzima bwabo.

Muri ayo masengesho yose, Pawulo yashaka ko abo bantu bironkera ubwabo ivyo baherewe muri Yesu.

`Mbega ni gute dushobora kwakira, mu buzima bwacu, ‟ubwinshi buhebuje bw'ubushobozi bwayo ikoreshereza muri twebwe abizeraˮ? None ibi bishaka kuvuga iki mu buzima bwa misi yose?`