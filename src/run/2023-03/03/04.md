---
title:  Kuba Mu Nkomezi Z'Umuzuko
date:   11/07/2023
---

Mu mirongo isigaye yo muri kirya cegeranyo c‘isengesho rya Pawulo, Abanyefeso 1: 20-13, Pawulo yabandanirije ku ngingo ya gatatu y‘umuco yizera ko Mpwemu Yera azoha abizera: ubwinshi bw‘inkomezi z‘Imana, bwa bundi yakoresheje ku nyungu zabo. Pawulo yaciye atangura gutumbereza ku nkuru zibiri z‘ivy‘agakiza zashitse muri kahise nk‘akarorero ka mbere kerekana inkomezi z‘Imana: (1) izuka rya Yesu ava mu bapfuye (2) hamwe n‘ishirwa hejuru rya Yesu ku ntebe y‘ubwami bw‘ijuru n‘isi (Abanyefeso 1: 20).

`Mbega ni gute inkomezi z'Imana zavuzwe mu bijanye n'umuzuko wa Yesu? Abanyefeso 1: 20; 1 Ab’i Korinto 15: 20-22; Ab’i Filipi 3: 8-11; Abaheburayo 13: 20, 21; 1 Petero 1: 3.`

Umuzuko wa Yesu ni umwizerere ntavuguruzwa wo mu myizerere Rukristo (1 Ab’i Korinto 15: 14, 17). Kubera ko Kristo yazuwe mu bapfuye ni vyo bituma abizerana bo ubwabo bazozuka muri kazoza mu buryo bukomeye bazukire ubugingo buhoraho igihe Kristo azoba agarutse ubugira kabiri (1 Ab’i Korinto 15: 20-23). Kubera ko Kristo yazuwe mu bapfuye ni vyo bituma dushobora kumuhanga amaso uyu musi kugira ngo aduhe imihezagiro yose ivugwa mu butumwa bwiza, harimwo mbere na Mpwemu Yera mu buzima bwacu.

Iyi shusho y'uko Imana yamwicaritse [Kristo] hamwe na yo iburyo bwayo (Abanyefeso 1: 20), yakuwe mu gitabu ca Zaburi 110: 1, uyu na wo akaba ari umwe mu mirongo ikunze gukoreshwa kenshi mw‘Isezerano Rishasha (imirongo yose yakoreshejwe ngaha isa n‘aho yenena kuri uwo). Ishirwa hejuru rya Yesu riravugwa cane mu cete c‘Abanyefeso. Abizera bicaranye nawe [Yesu Kristo] ahantu ho mw‘ijuru (Abanyefeso 2: 6). Vyongeye kandi, Pawulo yafatiye kw‘iyurizwa mw‘ijuru rya Kristo nk‘urwinjizo rwo kuba Kristo yanengesereje ibintu vyose maze aca aha ishengero ingabire zose ziwe (raba Abanyefeso 4: 8-11).

Mu cete c‘Abanyefeso 4: 8-11, Pawulo atugabisha ngo ntidufate ishusho iguma hamwe ya Kristo ku ntebe y‘ubwami ya Data, ahubwo yerekanye ‟ishusho igendagenda yo mw‘Isezerano Rishasha ya Kristo yashizwe hejuru kuko aguma agendagenda hirya no hino hose mw‘isi kugira ngo aneshe kandi ngo agume aneshaˮ —F. F. Bruce, The Epistles to the Colossians, to Philemon, and to the Ephesians (Grand Rapids, MI: Eerdmans, 1984), p. 133. Rero, Pawulo yerekanye Kristo yashizwe hejuru/yambitswe igitsibo, atari ikigereranyo gusa c‘inkomezi z‘Imana zahawe abizera ariko ari nk‘isōko ry‘izo nkomezi ubwazo.

`Mbega ni izihe nzira ushobora gukeneramwo inkomezi za Kristo mu buzima bwawe, kandi ni gute twokwitegurira neza kuronka izo nkomezi? Mbega ni ibiki dushobora gukora mu buzima bwacu bishobora kutuzibira ngo ntituronke izo nkomezi ziwe?`