---
title:  Gusenga No Gukenguruka
date:   09/07/2023
---

Kubwo gusunikwa n‘amakuru avuga ko abizera bo muri Efeso bariko bakomera mu kwizera Yesu no mu kugiriranira urukundo hagati y‘umwe n‘uwundi (kumbure amakuru yahawe na Tukiko, Abanyefeso 6: 21, 22), Pawulo yaciye abamenyesha ukuntu yama abasengera.

`Gereranya ibi vyegeranyo bibiri vy'amasengesho ya Pawulo tubona mu cete c'Abanyefeso – Abanyefeso 1: 15-23 n'Abanyefeso 3: 14-21. Mbega ni iyihe ngingo nyamukuru ivyo vyegeranyo vyompi uko ari bibiri bihurirako?`

Rimwe na rimwe ikosa dukora mw‘isengesho rishobora kuba iryo kwidoga, gusuhuza umutima ku kibazo iki canke kirya. Ariko ibi vyegeranyo vya Pawulo mu cete c‘Abanyefeso vyerekana ko gukenguruka ari yo mvugo kama y‘isengesho. Twegeraniriza hamwe imihezagiro y‘Imana hama tugakengurukira Imana kubwayo. Turondera kubona Imana mu bihe bigoye hama tukayihimbaza kubw‘amahinduka meza yateje mu buzima bwacu. Mu kwigina ubuntu n‘ubushobozi vya Yesu yashizwe hejuru (Abanyefeso 1: 20-23), tuba turiko turamushimira kubera ko yahezagiye abantu bari aho tugarukiriza amaso yacu. Raba ibanga rya Paulo ry‘isengesho rizana amahinduka: isengesho ni urupfunguruzo rudutera guhimbaza no gukenguruka.

Pawulo yongera kuvuga kandi ngo: ‟ntahengeshanya kubashimira Imana, mbahoza mu kanwa uko nsenzeˮ (Abanyefeso 1: 16; raba kandi Ab’i Filipi 1: 3, 4; Ab’i Tesalonike 1: 2; na 1 Ab’i Tesalonike 5: 16-18).

None mu vy‘ukuri, ‟gusenga udahengeshanyaˮ bishaka kuvuga iki (1 Ab’i Tesalonike 5: 17)? Ntibishobora kuba bishaka kuvuga ko dutegerezwa kuguma ku mavi imbere y‘Imana turiko dusenga. Ahubwo bishaka kuvuga ko, kubwo guhezagirwa na Mpwemu w‘Imana, tugendagenda mu buzima bwacu dufise imitima yugurukiye kwakira Imana n‘ubushobozi bwayo, yama ihuzagizwa no kuyikengurukira. Bishaka kuvuga guhangana n‘ibibazo vy‘ubuzima uri imbere y‘Imana, kurondera impanuro z‘Imana mu gihe dushikiwe n‘ibizazane hamwe n‘ingorane ziterwa n‘ubuzima. Bishaka kuvuga kandi kutabaho nk‘umunyamahanga imbere y‘Imana ariko ukagirana imigenderanire na yo, ukama witeguriye kuyoborwa na yo.

Kenshi na kenshi tuguma kandi tubona isengesho nk‘inyongera nziza ku muhamagaro wo kuba umwigishwa ritegerezwa gukoreshwa iyo bikwiye. Pawulo yerekana iciyumviro gitandukanye. Pawulo afatana igishika cinshi igikorwa co gusengera abizera bo muri Efeso, ivyo akabikora kandi yongera anabakengurukira (Abanyefeso 1: 16; gereranya n‘Abanyefeso 1: 3-14) no mukubaserukira kandi imbere y‘Imana (Abanyefeso 1: 17-23; gereranya n‘Abanyefeso 3: 14-21). Kubwiwe, gusenga biri ku ntimatima, canke mbere ni vyo bigize intimatima y‘igikorwa c‘ukwizera Rukristo. Iyi mirongo itera akamo gakomeye, ubutumire kuri umwe wese muri twe bwo kwihweza ‟ubuzima bwacu bw‘amasengesho dukurikije umuco w‘ukuntu Pawulo yitangiye igikorwa co gusenga.

`Mbega ni kubera iki ari ngirakamaro kwama ukengurukira Imana mu masengesho ku bera ibintu utegerezwa gukengurukako?`