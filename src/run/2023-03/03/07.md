---
title:  Ibindi Vyo Kwiga No Kuzirikana
date:   14/07/2023
---

Niwige ibi bisomwa bibiri bivuga ibijanye n‘ishirwa hejuru rya Kristo vyo mu bitabo vya Ellen G. White:

"Igihe Kristo yarengana mu birimba vyo mw‘ijuru, yaciye yimikwa ku ntebe y‘ubwami mu matazirano y‘abamarayika. Ubwo nyene ivyo birori bikimara kurangira, Mpwemu Yera yaciye amanukira ku bigishwa ku rugero rushimishije, maze Kristo ahabwa icubahiro, mbere ca cubahiro yari asangiye na Se guhera ibihe bidashira. Rirya sukwa rya Mpwemu Yera ku musi wa Pentekoti ryari nk‘itangazo ry‘ijuru ko iyimikwa ry‘Umucunguzi rigiye mu ngiro. Nk‘uko isezerano ryiwe ryavuga yaciye arungika Mpwemu Yera wiwe aturutse mw‘ijuru aza ku bagendanyi biwe nk‘ikimenyetso yari asanganywe, nk‘umuherezi n‘umwami, kandi ko yaronse ububasha bwose mw‘ijuru no mw‘isi, kandi ko ari we yari Uwasizwe amavuta kuruta ay‘abana biwe.ˮ - _Acts of the Apostles_, pp. 38, 39.

"Amaboko ya Data yaciye akikuza Umwana wiwe, kandi hari ijambo ryaciye ritangwa ngo, 'Abamarayika b‘Imana bose bamusenge. Abaheburayo 1: 6. "N‘umunezero w‘akaburarugero, abatware n‘abahambaye n‘abanyenkomezi bose baca bapfukamira Umuganwa atanga ubugingo. Abamarayika bo mw‘ijuru ubwabo baca baramupfukamira, mu gihe urwamo rw‘umunezero mwinshi rwaciye rwuzura mu birimba vyose vy‘ijuru ngo ―Umwagazi yishwe abereye guhabwa ububasha n‘ubutunzi n‘ubwenge n‘ubushobozi n‘icubahiro no guhimbazwa n‘umugisha. Ivyahishuwe 5: 12. "Indirimbo z‘intsinzi zaciye zivangatirana n‘ukwasana kw‘inanga z‘abamarayika, maze ijuru ryose rica rimera nk‘iryuzuyemwo gusa umunezero n‘amashimwe. Urukundo rwari rwanesheje. Icari cazimiye cari cabonetse. Ijuru ryaciye risamiranamwo amajwi akomeye ngo : ―Ivyagiye ku ntebe bo n‘Umwagazi w‘Intama, umugisha ube uwabo n‘icubahiro no guhimbazwa n‘ububasha, ibihe bitazoshira. Ivyahishuwe 5: 13.ˮ - _The Desire of Ages_, pp. 834, 835.

**IBIBAZO VYO KWIGIRA HAMWE**

`Iyumvire kur'izi mvugo ngo ‟ubu” na ‟ntiharagera” zakoreshejwe mw'ishirwa hejuru rya Yesu. Mbega ni iyihe ntumbero yatumye Yesu agirwa Umwami w'ibintu vyose, aho n'inkomezi z'ikibi zamaze gushirwa munsi y'ibirenge vyiwe – ni kuvuga, iyo mvugo ngo ‟ubuˮ? Kandi ni mu buhe buryo iyi na yo yo kuganza ibintu vyose itumbereza muri kazoza – ya yindi ngo ‟ntiharageraˮ? (raba 1 Ab'i Korinto 15: 24-28).`

`Mbega ni gushika ku ruhe rugero uriko ubaho uri munsi y'umuco w'inganji ya Kristo hejuru y'ibintu vyose? Canke ni ku ruhe rugero uriko ubaho munsi y'ububasha bw'ubwo bundi butegetsi, bwa butegetsi bwaguye, bumwe bufise ububasha bwabwo buriko bugabanuka? None ubwirwa n'iki ubwo ari bwo, kandi ni gute ushobora kuzibukira inkomezi z'ikibi za zindi, n'ubwo uzi neza ko zaneshejwe, ariko zikibica bigacika mur'ino si yacu?`