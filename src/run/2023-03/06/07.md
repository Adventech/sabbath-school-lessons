---
title:  Ibindi Vyo Kwiga No Kuzirikana
date:   04/08/2023
---

Soma amajambo ya Ellen G. White yo mu gice kivuga ngo ‟_Modern Revivals_," mu gitabu _The Great controversy_, pp. 461-478.

‟Mbega ni gute dushobora kujanisha ubunyantegenke bwacu bwo mu vy‘impwemu na kirya gisomwa cacu tubona [Abanyefeso 3: 14-19] kimwe cerekana ko ari amahigwe kuri twe kuba dufise ubumenyi bunengesereye? Mbega ijuru ritwitegereza gute, twebwe abagiriwe amahigwe yose yo mu buryo bw‘impemu no mu buryo bw‘umubiri adushoboza gukurira mu buntu, mu gihe tutashobora guteza imbere uturyo twiza twose twama twaronse? Iyo ntumwa ntiyanditse ayo majambo kugira ngo iduce intege, iduhende, canke ngo tugire ivyizigiro gusa vy‘ibintu tudashobora kuzoronka n‘ubwo twoguma tuvyiteze. Ahubwo yanditse aya majambo kugira ngo itwereke uko dushobora kandi dutegerezwa kumera, nimba dushaka kuba abaragwa b‘ubwami bw‘Imana. Mbega ni gute dushobora gukorana n‘Imana, hamwe twoba turi abanyantege nke? Turazi amahigwe atangwa na Kristo, kandi dutegerezwa kurondera kumenya mu buryo bwimbitse kandi bwuzuyemwo Mpwemu ibintu vy‘Imana Umwami yipfuza ko turonka.

‟Ariko koko ubwo turizera ivyo Bibiliya ivuga? Ariko koko ubwo turizera ko dushobora gushika ku kumenya neza Imana twashizwe imbere mur‘iki gisomwa? Ubwo koko turizera buri jambo ryose ryavuye mu kanwa k‘Imana? Ubwo koko turizera amajambo yavuzwe n‘abavugishwa n‘Imana hamwe n‘intumwa, na Yesu Kristo, uyu na we akaba ari we nkomoko y‘umuco wose n‘imihezagiro yose, kandi muri we akaba ariho hari ubutunzi bwose no kunengesera kwose? Mu vy‘ukuri ubwo turizera Imana, n‘Umwana wayo?" —Ellen G. White, _Advent Review and Sabbath Herald_, October 1, 1889.

**Ibibazo Vyo Kwigira Hamwe**

`Gereranya rirya sengesho rirerire rya Pawulo ryo mu Abanyefeso 3: 20, 21 n'arya yandi masengesho maremare yo mw'Isezerano Rishasha – Abaroma 11: 33-36; Abaroma 16: 25-27; Ab'i Filipi 4: 20, 2 Petero 3: 18; Yuda 24, 25. Mbega ni izihe ngingo canke ivyiyumviro biguma vyibonekeza mur'iyi mirongo? None ni gute dushobora kwigana umwifato wo gutazira no gusenga iyi mirongo yerekana?`

`Gereranya burya buryo bune Pawulo yakoreshejemwo rirya jambo ry'Ikigiriki plēroma (‟kinengesera”) mur'iki cete c'Abanyefeso (Abanyefeso 1: 10, 23; Abanyefeso 3: 19; Abanyefeso 4: 13). None wiyumvira ko ari kubera iki iki ciyumviro cari kirumara kuri Pawulo?`

`Muri birya bikorwa vyose vy'Imana vyatumye Pawulo ayitazira mu Banyefeso 3, mbega ni ikihe ari ngirakamaro cane kuruta ibindi vyose kubwawe? Ni kubera iki?`

`Pawulo asozera igice ca mbere c'icete c'Abanyefeso nk'uko yagitanguye nyene (Abanyefeso 1: 3-21), mu gukoresha imvugo nk'iyo gusenga no gutazira. Ashira hejuru ububasha bw'Imana, n'ukuntu yama iri mu buzima bw'abizera biciye muri Kristo na Mpwemu (Abanyefeso 3: 16-21). None ni gute dushobora, nk'uko na Ellen G. White yavyanditse aha hejuru, gukoresha neza ubwo bubasha mu buzima bwacu?`