---
title:  "Kristo, Abe Mu Mitima Yanyu"
date:   02/08/2023
---

`Gereranya igisabo ca mbere co mw'isengesho rya Pawulo, Abanyefeso 1: 16-19, n'igisabo ciwe ku bizera mu Abanyefeso 3: 14-19. None ni mubuhe buryo ivyo bisabo vyompi uko ari bibiri bifise ico bihurirako?`

Ubusobanuro bwo mu rurimi rw‘Icongeleza ku Banyefeso 3: 14, 15 buhetse umukino uhambaye w‘amajambo. Iyo Pawulo avuga ko yunamira ‟Data", aba ariko akoresha urufatane rw‘amajambo ruri hagati y‘ijambo ry‘Ikigiriki rivuga ngo Data, patēr, hamwe n‘imvugo y‘Ikigiriki ivuga umuryango, patria. Mur‘iryo kete ry‘Abanyefeso, Pawulo yariko yigina ukuntu abantu batahura ibijanye n‘integuro y‘Imana y‘agakiza, iyo na yo ikaba ibumbira hamwe ibintu vyose (Abanyefeso 1: 9, 10) mu bihe vyose (Abanyefeso 1: 21). Kandi ng‗aha ariko atanga itangazo ‟kuri buri muryango wose w‘ahantu ho mw‘ijuru no kw‘isi" nk‘aho ari inyegu ya ‟Data." Buri muryango wose (patira) witwa izina rivuye kuri Data (patēr). Iyi ni inkuru nziza cane!

Gire ico muvuze kur‘iki ciyumviro: Umuryango wawe, n‘ubwo ufise utunenge n‘amakosa, ariko ni inyegu y‘Imana. Umuryango wanyu nturi mu vyara vy‘urupfu ariko uri mu maboko y‘Imana itwitwararika. Imana irakunda imiryango idatunganye. Yitirirwa izina ry‘Imana. Iriko ikimenyetso cerekana ko ari inyegu yayo.

Mu Abanyefeso 3: 16-19, Pawulo yariko asaba Imana ngo ihe abizera ubushizi bw‘amanga bwinshi mu vy‘impwemu burangwamwo inkomezi z‘imbere mu mutima biciye muri Kristo ari muri bo (Abanyefeso 3: 16), kunywana na Kristo, n‘ubwo yavuzwe ko aba muri bo (Abanyefeso 3: 17), n‘akaranga ka Mpwemu gashinze imizi muri bo (gashinze imizi kandi gashimangiye mu rukundo, Abanyefeso 3: 17).

Ubwo Pawulo yariko arondera guhimbaza Imana kubera imihezagiro myinshi kandi y‘igiciro kinini yasesekaje ku bizera, ntiyashizemwo ivyiyumviro bitatu gusa ariko yashizemwo bine – ‟uburebure bw‘ubwaguke n‘ubw‘amakika n‘ubw‘igihagararo n‘ubw‘amajepfo" (Abanyefeso 3: 18). Ntiyerekanye neza na neza uwo ivyo bipimo vyerekezako, n‘ubwo nk‘uko biboneka vyerekana ibipimo vyagutse vy‘ikintu gihambaye. Ibi bituma nk‘abanyeshuri ba Bibiliya baguma bibaza ibibazo vyinshi. Mbega ibi bipimo vyoba vyerekana ubwenge bw‘Imana (gereranya na Yobu 11 5-9:, na ho hakoresha ivyo birere bine), ububasha bw‘Imana (gereranya n‘Abanyefeso 3: 16, 17), canke, kumbure, ya ngoro yo mu vy‘impwemu yo mu Banyefeso 2: 19-22 (gereranya na Ezekiyeli 43: 13-16, ya yindi ikoresha ibirere bine; Amosi 7: 7, 8; Ivyahishuriwe Yohana 11: 1, 2)? Vyoba vyiza hamwe twofata ayo merekezo ane nk‘aho yoba ariko avuga ubwaguke bw‘urukundo rwa Kristo (Abanyefeso 3: 19), turavye imvugo ngo ‟gutahura. . . . uburebure bw‘ubwaguke n‘ubw‘amakika n‘ubw‘igihagararo n‘ubw‘amajepfo" (Abanyefeso 3: 18) nk‘aho bibangabanganye na rirya ryungane rikurikira, ‟kumenya urukundo rwa Kristo" (Abanyefeso 3: 19; gereranya n‘ Abaroma 8: 35-39). Ariko kandi nk‘uko tubona aya majambo yiwe, ni inkuru nziza.