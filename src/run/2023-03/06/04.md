---
title:  "Ishengero: Umuhishuzi W’Ubwenge Bw’Imana"
date:   01/08/2023
---

`Mbega ni ibiki Pawulo avuga mu bijanye n'Imana hamwe n'ibikorwa vyayo mu Abanyefeso 3: 7-13?`

N‘aha kandi Pawulo yongera kumenyesha ko ari ‟umukozi" biciye mu ‟ ngabire y‘ubuntu bw‘Imana" (Abanyefeso 3: 7; gereranya n‘Abanyefeso 3: 1, 2). Iyi ngabire, nk‘uko biri no ku butumwa bwiza ubwabwo, ntiyayihawe ngo ni uko akwiye kuyihabwa koko, ariko vyaciye mu buntu yagiriwe n‘Imana. Pawulo ashimangira iyi ngingo akoresheje kwivuga ubwiwe ko ari ‟muto cane hanyuma y‘abandi bera bose" (Abanyefeso 3: 8).

Hariho ikintu kinejereje kiguma cisubiriza mu kuntu Pawulo yitahura ubwiwe dushobora kugenda tubona uko twiga amakete ya Pawulo mu rukurikirane rw‘ukuntu yagiye yandikwa. Aho hambere, yagize ico avuga ku cubahiro ciwe nk‘intumwa yatoranijwe n‘Imana (Ab’i Galatiya 1: 1). Mu nyuma, n‘ubwo biri ukwo, yimenyekanishije nk‘aho ari muto cane hanyuma y‘izindi ntumwa kandi ko atabereye kwitwa intumwa (1 Ab’i Korinto 15: 9). Ng‗aha mur‘iki cete c‘Abanyefeso yibona ubwiwe nk‘aho ari ‟muto cane hanyuma y‘abera bose" (Abanyefeso 3: 8). Mu kurangiza, yivuga ko ari ‟umutware" canke ‟agahebuza" mu banyavyaha (1 Timoteyo 1: 15).

Kumbure ubu buryo bwo kwiyumvira bwa Paulo bushobora gufasha mu gusobanura aya majambo azwi na benshi cane ya Ellen G. White aho agira ati: ‟Uko urushiriza kwegereza Yesu, ni nakwo urushiriza kwibona ko uri umunyamafuti menshi mu maso yawe bwite; kuko amaso yawe azorushiriza kwuguruka cane, kandi n‘imyanda yawe irushirize kugaragara mu buryo bwagutse kandi ubone ko itandukanye cane na kamere yiwe itunganye." – _Steps to Christ_, p. 64.

Nyuma y‘aho Pawulo yarabandanije. Mu Banyefeso 3: 10 yanditse, ati: ‟kugira ngo noneh‘abakuru n‘abafise ububasha b‘ahantu ho mw‘ijuru bamenyere kw‘ishengero ubwenge bw‘Imana bw‘uburyo bwinshi." Mbega abo bakuru b‘ahantu ho mw‘ijuru bavuzwe ng‗aha ni bande? Mbega ni gute ishengero rimenyekanisha ubumuntu bw‘Imana canke ubwenge bwayo kuri bo? N‘ubwo Abanyefeso 3: 10 haterekana inkomoko y‘ubwo bubasha, bisa n‘aho habufata nk‘aho bukomoka kuri sekibi nka burya bwavuzwe mw‘ido n‘ido mu Abanyefeso 6: 11, 12.

Nimba biri ukwo, abantu bagize ishengero, rya rindi rihuza Abayuda n‘Abanyamahanga bamwe bigeze kuba birema ibice mu bantu bose, bica vyumvikana ko rihinduka itangazo rikomeye kuri barya ‟baganza n‘abafise ububasha b‘ahantu ho mw‘ijuru bo mu buryo bw‘abadayimoni bo mu nteguro y‘Imana kuri kazoza yo ‟gukoraniriza vyose muri Kristo, ibiri mw‘ijuru n‘ibiri mw‘isi" (Abanyefeso 1: 10). Bamenyeshejwe ko integuro y‘Imana ikibandanya kandi ko iherezo ryabo ryamaze gufundikwa. Kamere nyakuri y‘ishengero ribumbiye hamwe yerekana ikomborwa ry‘izo dayimoni.

`Nimba ishengero ryanyu bwite rifata nkama ubusobanuro bw'igikorwa ca Pawulo c'ishengero mu Banyefeso 3: 10, none ni gute ivyo bishobora guhindura uburyo wewe ubwawe n'abizera bagenzi bawe mubanye hagati y'umwe n'uwundi?`