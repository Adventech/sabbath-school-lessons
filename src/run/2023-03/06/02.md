---
title:  "Pawulo : Imbohe Yatumwe Ku Banyamahanga"
date:   30/07/2023
---

`Soma Abanyefeso 3. Mu gihe usoma toranya ingingo imwe nyamukuru canke zibiri. None ni ibihe vyiyumviro nyamukuru Pawulo yashikirije?`

Abanyefeso 3 hatanga icubako kinejereje. Pawulo yatanguye ico gice akoresheje aya majambo ngo: ‟Ni co gituma jewe Pawulo, imbohe ya Kristo Yesu, mbohewe mwebwe abanyamahanga (Abanyefeso 3: 1). Mu nyuma, yaciye ava kur‘ico ciyumviro maze aca yerekeza ku nkuru ndende ishingiye ku gikorwa ciwe nk‘intumwa ku Banyamahanga (Abanyefeso 3: 2-13). Inyuma y‘aho, yaciye ahindukirira ku ciyumviro ciwe kama mu gusubiramwo aya majambo ngo ‟Ni co gituma (Abanyefeso 3: 14), mu mirongo ya 14-21 mu kwongera gutanga icegeranyo c‘isengesho ryiwe ryari ryarahagaritswe.

Mu Banyefeso 3: 1, Pawulo ubwiwe yishushanya ubwiwe ‟nk‘imbohe ya Kristo Yesu, uburyo bwiwe bwo kuvuga ko n‘ubwo yashobora kuba mu munyororo w‘i Roma kandi akaba ari mu maboko y‘abategetsi b‘Ubwami bw‘Abaroma, hariho intumbero yimbitse kandi ituruka ku Mana ikwiye kwiyumvirwako mu buzima bwiwe. Si imbohe ya Roma ariko ni ‟imbohe ya Kristo Yesu! (gereranya n‘Abanyefeso 4: 1).

Kuba Paulo yaravuze ‟ivy‘amarushwa yiwe (Abanyefeso 3: 13), n‘umunyororo wiwe wakurikiye (Abanyefeso 6: 20), vyerekana ko atamerewe neza mu nzu aho yari abohewe (gereranya n‘Ivyakozwe 28: 16) ariko yari mw‘ibohero. Kuba mw‘ibohero mu kinjana ca mbere no mu gasho k‘Abaromani vyari ibintu biteye ubwoba. Ingoma y‘Abaromani ntiyari yaratunganije neza amabohero yayo ngo abe afise utuzu tw'ubwiherero tumeze neza canke ngo bame bagaburira abafungwa buri gihe. Uko biri, iyo ngoma ntiyakenera cane ibiva mu mabohero kuko gufunga abantu ntivyakoreshwa nk‘uburyo bw‘igihano. Abantu bashirwa mu mabohero gusa mu gihe baba barindiriye gucirwa urubanza canke kwicwa. Abafungwa ni bo ahanini bigaburira canke bakabeshwaho n‘imiryango yabo n‘abagenzi hamwe n‘ibindi vyankenerwa.

Imyitwarariko ya Pawulo yenena ahanini ku nkurikizi z‘ibigumbagumba abizera bashobora kumugirira, kuko gufungwa cari ikintu c‘agasuzuguro mu bantu kandi giteranye isoni nk‘uko umuco kama wabivuga. Bishoboka ko yatinya ko bamwe bashobora kwibaza ngo, ‟Bishoboka gute ko Pawulo yoba ari intumwa n‘umuvugizi wa Kristo wa wundi yashizwe hejuru hama akaba ari imbohe isuzuguritse ukuraho? Rero, yagarutse kw‘ifungwa ryiwe, mu gufasha abizera ngo baribone nk‘aho riri mu nteguro y‘Imana. Yariko arababarizwa (‟kubabarizwa,), kandi ico bafata nk‘isōko ry‘isoni kizohava gihindukamwo ‟icubahiro cabo (Abanyefeso 3: 13).

`Mbega nigute twomenya kwizigira Imana n‟inzira zayo iyo turi mu bihe bigoye cane ?`