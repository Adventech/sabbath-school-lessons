---
title:  Icubahiro Mw’Ishengero No Muri Kristo Yesu
date:   03/08/2023
---

`Pawulo aheraheza icegeranyo c‘isengesho n‘akantu kameze nk‘indirimbo, icese mu ncamake, canke amajambo yo gutazira Imana. None ni kubera iki yaciye atazira Imana? Abanyefeso 3: 20, 21.`

Pawulo yagenda yandika amasengesho yiwe yasengera abizera (Abanyefeso 3: 14-19). Ubu noneho yasenze atumbereye kandi mu buryo bukomeye. Isengesho rya Pawulo riteza ibibazo bibiri: 

1. Mbega ico gisomwa gishira ishengero hejuru mu buryo butabereye, mu kurishira ku rugero rumwe na Kristo, mur‘iyi mvugo ngo ‟icubahiro kibe icayo mw‘ishengero no muri Kristo Yesu" (Abanyefeso 3: 21)? Mu gihe Pawulo yari anejerejwe cane n‘ishengero ryo muri Efeso, biribonekeza ko Kristo ari we mukiza w‘iryo shengero kuko Kristo ari we aba mu mitima y‘abizera (Abanyefeso 3: 17). Mur‘iryo sengesho rirerire, Pawulo atazira Imana kubera agakiza yahaye ishengero biciye muri Kristo Yesu.

2. Mbega iyi mvugo ngo ‟kugeza ku buzukuruza bose b‘ibihe bitazoshira" (Abanyefeso 3: 21) yerekana ikintu kitagira iherezo, ishengero ryo kw‘isi gusa no muri kazoza, rya rindi n‘ubwo Kristo azoba agarutse rizoguma aho gusa? Icete c‘Abanyefeso cerekana ko biteze kazoza gahimbaye. Nk‘akarorero, Abanyefeso 4: 30 havuga ko biteze ‟umusi wo gucungurwa." Vyongeye kandi, abizera bazoronka inkomezi za Kristo zimwe zitagira imbibe kandi zidahangarwa mu ‟gihe kizoza" (Abanyefeso 1: 21). Iryo sengesho rirerire rya Pawulo rikwiye gusomwa nk‘aho ari iryo kwigina ububasha bwa Kristo butagira iherezo bumwe yakoresha ku nyungu y‘abizera.

Tubaye dusubije amaso inyuma kuri kirya cegeranyo c‘isengesho rya kabiri rya Pawulo (Abanyefeso 3: 14-21; gereranya n‘Abanyefeso 1: 15-23), tubona ko Pawulo yaronkeye inkomezi mu burinzi bwa Data bushika kw‘isi yose (Abanyefeso 3: 14, 15), muri Mpwemu Yera yama yiteguye (Abanyefeso 3: 16), no mu kugendana na Kristo ubwiwe (Abanyefeso 3: 17) no mu rukundo rwa Kristo rutagira ico worugereranyako kandi rutagira aho rugarukira (Abanyefeso 3: 18, 19). Ibi ni ukuri ku buryo bw‘uko na we ubwiwe yafata abizera nk‘aho bujujwe ‟ukunengesera kw‘Imana kwose" (Abanyefeso 3: 19) kandi yigina ukwo kuri kwo mu buryo bw‘impwemu akoresheje amatazirano, n‘aha kandi yongera gushira imbere ubwinshi bw‘ububasha bw‘Imana yagabiye abera (Abanyefeso 3: 20, 21).

Igihe cose twiyumvisemwo uburemere bw‘ibibazo, bw‘ibigeragezo, canke amakenga, dukwiye guca tugaruka kur‘iki gisomwa gishushe c‘amasengesho ya Pawulo. Iyi mbohe y‘intumwa iratwugurura amaso gushika aho dusigara tubona neza aho ibicu bigarukira vy‘intumbero z‘Imana no ku buntu bwayo, mu kutwibutsa ko, uko ibihe turimwo vyoba biri kwose, ko dufise uruhara mu nteguro ya nyuma y‘Imana (Abanyefeso 1: 9, 10), kandi ko inkomezi zayo ziriko zikorera muri twe.

`Mbega ni iyihe mihezagiro ituruka ku Mana ifise akamaro kuri wewe? Gerageza kurondera isengesho ry‟amatazirano kugira ngo utazire Imana kubw‟iyo mihezagiro.`