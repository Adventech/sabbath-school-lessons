---
title:  Ibanga Ryanyegejwe Kuva Kera Ry’ubutumwa Bwiza
date:   31/07/2023
---

`Mbega ni irihe banga Pawulo yabikijwe? Abanyefeso 3: 1-6.`

Mu gihe mwiga Abanyefeso 3: 1-6, raba ibi bikurikira:

Ubwa mbere, Pawulo yandise iki gice c‘iki cete ciwe ahanini agitumbereje ku bizera b‘Abanyamahanga basengera mu mazu yo muri Efeso (Abanyefeso 3: 1).

Ubwa kabiri, Pawulo avuga ko yagiriwe amahigwe yo kwakira ikintu yataziriye ngo ‟ububwiriza bw‘ubuntu bw‘Imana" yahawe ‟kubagaburira", abizera b‘Abanyamahanga (Abanyefeso 3: 2). Ubwo bubwiriza (ubuzezwabintu), canke igikorwa c‘ubuntu, ni akaryo ka Pawulo ko kuvugamwo inshingano yahawe yo kuvuga ubutumwa bwiza (‟ubuntu bw‘Imana") ku Banyamahanga (gereranya n‘ Abanyefeso 3: 7, 8).

Ubwa gatatu, Pawulo amenyesha ko hari ibanga yagabiwe, iyo na yo ikaba ari ingingo yari yaramaze kwandikako mur‘iri kete (raba ahanini Abanyefeso 1: 9, 10; Abanyefeso 2: 11-22), ‟ibanga rya Kristo" (Abanyefeso 3: 3, 4). Pawulo ntiyipfuza ko atahurwa nk‘aho ari we yatanguje ubutumwa bwiza, ariko aguma avuga ko ari inshingano yahawe n‘Imana yo kubwamamaza.

Ubwa kane, Pawulo si we wenyene yaronse iryo hishurwa rikomeye ry‘iryo banga, kuko Mpwemu yongeye kandi akarihishurira ‟n‘intumwa nyeranda za Kristo n‘abavugishwa n‘Imana‖ mu buryo burengeye ihishurwa ry‘integuro y‘Imana ku runganwe rwo hambere (Abanyefeso 3: 5). Iyi mvugo ngo abavugishwa n‘Imana ng‗aha kumbure yerekeza kuri barya bantu bafise kandi bakoresha ingabire y‘ubuhanuzi yari mu bakristo bo hambere bari basanzwe basengera mu mazu yabo aho kuba abavugishwa n‘Imana bo mw‘Isezerano rya Kera. Iryo banga, rya rindi ryigeze kuba rinyegejwe, noneho ubu ryari risigaye ari ico twokwita ibanga ryo ku ‟mugaragaro."

Mu kurangiza, amenyesha ‟yukw‘abanyamahanga basangiye na twe ibanga, basangiye na twe umubiri umwe, basangiye na twe ivyasezeranywe muri Kristo Yesu kubw‘ubutumwa bwiza" (Abanyefeso 3: 6).

Pawulo yari arajwe ishinga n‘ubutumwa bwiza na cane cane mu bijanye n‘uburyo buvugwamwo mw‘ishengero, rya rindi rigizwe n‘Abayuda hamwe n‘Abanyamahanga. Iyi migwi uko ari ibiri ni yo yahindutse inyubakwa, umubumbe w‘ishengero rishasha ry‘Imana, ishami ryayo rishasha ry‘abantu, ishengero (raba Abanyefeso 2: 14-16). Dushobora kuvuga ko ubu noneho bari barahindutse bava ku kuba abansi basigara ari ‟abasangiye ivyasezeranywe," ‟basangiye umubiri umwe" (bari mu mubiri umwe rudende, umubiri wa Kristo), hamwe n‘‟abasangiye ivyasezeranywe" vy‘ubutumwa bwiza (raba Abanyefeso 3: 6).

`Mbega ni ibiki, nimba hari na kimwe, mbere n'ubwo hoba munsi y'uburinganire, mwoshobora gufata ko kivuguruza inyigisho y'ubutumwa bwiza yo kubumbira hamwe abantu bose? None ni gute namwe mwifatanya n'ivyo?`