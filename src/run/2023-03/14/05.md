---
title:  Ukwizera Kumwe
date:   27/09/2023
---

`Mu Abanyefeso 4, Pawulo yasavye abizera guhagarika gukora ibintu bimwe no kugira ngo bamenye gukora ibindi. None ivyo bintu ni ibihe?`

Abanyefeso 4 hatangura kandi hagahereza ku kamo ko kwitwararikana hagati y‘umwe n‘uwundi nk‘abizera b‘ishengero rimwe (Abanyefeso 4: 1-3, 32). Hagati mur‘ubwo butumire, Pawulo yatanze inyunganizi ikomeye ku ciyumviro kivuga ko dukwiye guharanira ubumwe mw‘ishengero. Yatanguye gushira ku rutonde ibintu indwi. Hari umubiri umwe, Impwemu imwe, icizigiro kimwe, Umwami umwe (Yesu Kristo), ukwizera kumwe, umubatizo umwe, Imana Data imwe (Abanyefeso 4: 4-6). Dukoranirijwe hamwe n‘ivyo bintu nyakuri. Muri rusangi, twakoranirijwe hamwe.

Mu gihe ubumwe ari ukuri kwibonekeza kwo mu vy‘iyobokamana, busaba igikorwa cacu gikomeye. Rero, dukwiye na ntaryo guhora ‟dushishikaye kuzigamisha ubumwe buva kuri Mpwemu" (Abanyefeso 4: 3). Uburyo bumwe umwe wese muri twe ashobora kubikoramwo ni kugira uruhara rukomeye mu mubiri wa Kristo (Abanyefeso 4: 7-16). Buri mwizera wese ni urugingo rwahawe ingabire mu mubiri kandi akwiye kugira ico akora kugira ngo uwo mubiri umererwe neza (Abanyefeso 4: 7, 16). Kandi bose bakwiye kwungukira ku gikorwa c‘intumwa, abavugishwa n‘Imana, abavugabutumwa, abapasitori, n‘abigisha (Abanyefeso 4: 11, 12). Ibi, nk‘uko biri ku mitsi no ku ngingo zindi z‘umubiri, bifise igikorwa co gushira hamwe, mu kudufasha gukurira hamwe muri Kristo wa wundi ari we Mutwe w‘umubiri (Abanyefeso 4: 13, 15).

Mur‘ico gihe, Pawulo yongeye kandi kubabwira ko ‟dukwiye gushira ubwana, ntituzungazungishwe n‘imipfunda, ngo tujanwe irya n‘ino n‘imiyaga yose y‘inyigisho n‘amangetengete y‘abantu, n‘ubugunge bwabo, n‘uburyo bwinshi bwo kutuzimiza" (Abanyefeso 4: 14), aya akaba ari amajambo yerekana neza na neza ko ishengero ryo hambere rishobora kuba ryari ririmwo ibibazo imbere muri ryo bijanye ‟n‘amangetengete y‘abantu."

Mu gihe Pawulo yabandanya yerekeza ku musozo w‘akamo kiwe, ko ‟kugiriranira neza, kugiriranira imbabazi, guharirana" (Abanyefeso 4: 32), yasavye abizera kureka ivyo bahora bagenderamwo vyo gukomantaza imitima yabo (Abanyefeso 4: 17-24) no kureka ishavu n‘amajambo y‘ubupfu, ahubwo ivyo vyose babisubirize amajambo yubaka kandi atanga ubuntu (Abanyefeso 4: 25-31).

Iki gice kivuga ivy‘ubumwe coroshe gusoma no gutahura iyo ibintu vyose biri mu mahoro. Kirateye ubwoba cane – ariko kirakenewe – ko tugisoma iyo dushushe imitwe kubera ibibazo bimwe. Mbega uyu musi uribuka kugendera ubumwe bw‘umubiri wa Kristo, bwa bumwe yapfira?

`Mbega ni mubuhe buryo dushobora kugira ico duterereye mu bijanye n‟ubumwe bw‟ishengero ryacu, haba kurwego rw‟ishengero ry‟intango canke ku rwego rw‟isi yose? Mbega ni kubera iki ari ngirakamaro ko dukora ivyo dushoboye?`