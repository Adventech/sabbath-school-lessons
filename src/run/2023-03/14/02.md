---
title:  Twahezagiriwe Muri Kristo
date:   24/09/2023
---

Umuntu umwe ni we yigeze kuvuga ko icete c‘Abanyefeso kimeze nk‘imisozi ya Alps yo mw‘Isezerano Rishasha. Pawulo nk‘umuntu atuyobora mur‘iyo misozi, yadutanguje umudugo usaba kunyaruka mu Banyefeso 1. Twihutira kubura impwemu no gutangazwa n‘ivyo tubona kw‘isonga ry‘uwo musozi.

`Nimwiyumvire kandi ku Abanyefeso 1. Mbega ni igiki cane-cane kigukwegakwega? Mbega ni ayihe masonga ubona?`

Abanyefeso 1: 3-14 hakora nk‘ikarata ndangagihugu iri kw‘isonga ry‘umusozi yerekana amasonga ari ku rugero rw‘amakika, nk‘uko Pawulo atwerekeza ku kibanza cacu gihezagiwe co mu gihugu kinini c‘integuro y‘agakiza. Ibibera aho bibumbiye hamwe inkuru yose y‘ivy‘agakiza, uhereye mu bihe bidashira vyo muri kahise, ugaca mu bikorwa vyuzuye ubuntu bw‘Imana twaronkeye muri Kristo, ugashika mu bihe bidashira vyo muri kazoza. Igikorwa c‘Imana co gucungura abizera gikayanganisha ingingo Imana yapfunditse ‟itanguriro ry‘isi ritarashirwaho" (Abanyefeso 1: 4), ivyo na vyo bikaba biriko birakorwa no muri buno buzima bwacu (raba Abanyefeso 1: 7, 8, 13, 14). Izo ngingo zafashwe n‘imbere y‘uko isi iremwa zizorangurwa zose ijana kw‘ijana kw‘iherezo ry‘ibihe (Abanyefeso 1: 9, 10). Hama, ‟ibintu vyose," haba ibiri mw‘ijuru n‘ibiri mw‘isi, vyompi, bizokoranirizwa hamwe canke bifatanirizwe muri Kristo, maze integuro y‘Imana y‘igihe gikwiye gishitse izoca iranguka (Abanyefeso 1: 10). Muri uwo mwanya, tuzoca twibonera integuro y‘ibanga ry‘Imana (Abanyefeso 1: 9). Muri kino gihe cacu, turashobora kwizigira ko agakiza kenena kuri Kristo duhagazemwo ari igice c‘integuro yagutse y‘Imana yo gucungura ‟ibintu vyose."

Kuba kw‘isonga ry‘umusozi bidutera kuduza amashimwe. Mu Abanyefeso 1: 15-19, Pawulo yatanze amashimwe ku Mana mu gihe yasenga ko abizera bakwiye gushikira agakiza Imana yabategekanirije. Twisanga turi ku wundi mudugo wo kuduga mu gihe adutumbereza kuri umwe Kristo yazutse, akaduga kandi agashirwa hejuru, wa wundi aganza ubutegetsi bwose bubaho bw‘ibihe vyose (Abanyefeso 1: 20-23).

Biciye mu buntu bw‘Imana bwerekaniwe muri Kristo Yesu, turashobora kuba kw‘isonga ry‘umusozi n‘uyu musi.

`Abanyefeso 1: 4 hatubwira ko Kristo ‟yadutoranirije muri we, itanguriro ry‟isi ritarashirwaho, kugira ngo tube abera tutagira agasembwa imbere yayo, turi mu rukundo.” Nimwiyumvire ku bintu ivyo bishaka kuvuga. Gutoranirizwa muri we itanguriro ry‟isi ritarabaho! Mbega ni ibihe vyizigiro ivyo bikwiye kuguha mu bijanye n‟icipfuzo Imana igufitiye co kugukiza?`