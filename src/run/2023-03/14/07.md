---
title:  Ibindi Vyo Kwiga No Kuzirikana
date:   29/09/2023
---

Duherahereje ku kwiyumvira ku Banyefeso 6, aho tuvumbura ko twebwe, ishengero, turi abantu bo guharanira amahoro y‘Imana.

Mu cete c‘Abanyefeso, Pawulo yerekanye ishengero ko ari umubiri wa Kristo (Abanyefeso 1: 22, 23; Abanyefeso 4: 11-16), nk‘ingoro y‘Imana (Abanyefeso 2: 19-22) kandi nk‘umugeni/umugore wa Kristo (Abanyefeso 5: 21-33). Mu Banyefeso 6: 10-20, Pawulo yerekana ishengero nk‘ingabo z‘Imana kandi agatera akamo gakomeye ko kwambara ibigwanishwa. Iki ni igisomwa gitanga uturusho twinshi no guhakwa gutahurwa nabi.

Dushobora gutahura amajambo ya Pawulo nk‘aho umengo ariko adutera akamo ko gufata ibirwanishwa vya gisirikare canke ko kwama turwana n‘abandi mu migenderanire yacu na bo. Ahubwo, Pawulo, yariko ashimangira ubumwe, atandukanya amajambo mabi n‘ubugwaneza (raba cane cane Abanyefeso 4: 25-5: 2). Yerekana inkuru nziza y‘Imana ko ari ‟ubutumwa bwiza bw‘amahoro" (Abanyefeso 6: 15). Muri kino kigereranyo gihambaye c‘ivya gisirikare, ishengero ntiryahanuwe ngo riteze intambara nk‘uko biri kuva kera. Ahubwo, dutegerezwa guharanira amahoro mu ndwano y‘ivy‘impwemu turwana n‘ikibi. Pawulo yahavuye ashika ku rubuga ruberako intambara ihambaye maze aduhamagarira kwiyandikisha mu ngabo z‘Imana.

Ivyo dukwiye kubikora tumaze kubona neza umwansi uwo ari we kuko ntidukwiye kwigera dukengera inkomezi ziriko ziturwanya. Ntiduhangana n‘abansi bo mu buryo bwa kimuntu ariko tunigana n‘abakuru n‘abafise ububasha n‘abaganza iyi si y‘umwiza, n‘impwemu mbi z‘ahantu ho mw‘ijuru" (Abanyefeso 6: 12), bayobowe n‘intwazangabo yashangashiwe, umurwanizi (Abanyefeso 6: 11). Ariko kandi, ntidutegerezwa guterwa ubwoba n‘abo bansi bacu. Imana iri kumwe na twe mur‘iyo ntambara (Abanyefeso 6: 10) kandi yaraduhaye ibirwanishwa vyose bikomeye vya nkenerwa, ibirwanishwa vyose vyiwe, ‟ibirwanishwa vyose vy‘Imana" (Abanyefeso 6: 11; gereranya na Yesaya 59: 15-17). Yaraduhaye ukuri, ubugororotsi, amahoro, ukwizera, agakiza na Mpwemu (Abanyefeso 6: 13-17). Imana ibaye igenda impande n‘impande yacu kandi n‘uku kuntu twambitswe ibirwanishwa vyose vy‘Imana uhereye ku mutwe ugashika ku mano, ntidushobora kuneshwa. Intsinzi ni ntagisivya.

**Ibibazo Vyo Kwigira Hamwe**

`Ko tudakizwa n'ibikorwa vyacu vyiza, none Pawulo ashaka kuvuga iki igihe yandika ko twaremewe muri Kristo Yesu ngo dukore ibikorwa vyiza, ivyo Imana yateguye kera ngo tubigenderemwo” (Abanyefeso 2: 10)? None mur'ico gihe, ni iyihe ntumbero y'ibikorwa vyiza?`

`Pawulo yanditse, ati: ‟Nukw'Ishobora gukora ibirengeye cane ivyo dusaba n'ivyo twiyumvira vyose, nk'uk'ubushobozi bwayo budukoreramwo buri” (Abanyefeso 3: 20). Mbega ni izihe nkomezi zikorera muri twe, kandi ni gute izo nkomezi zogaragarira mu buzima bwacu ?`