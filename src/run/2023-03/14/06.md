---
title:  Turi Ibikoresho Vyo Kwakira No Gutanga Ubuntu
date:   28/09/2023
---

Mu gihe musoma Abanyefeso 5, nimwiyumvire ku kuntu Pawulo adusaba kugendera ubutumwa bwiza mu migenderanire tugiriranira n‘abandi. None mur‘ivyo bisabo vyose ni ikihe kiri n‘agaciro kuruta ibindi vyose kubwawe?

Nk‘abizera, twahamagariwe kubera abandi icitegererezo ciza bivanye n‘imbabazi n‘ubuntu Imana yatugiriye na twe. Dutegerezwa kwigana Imana! (gereranya na Matayo 5: 43-48).

Pawulo atandukanya ubwo buryo bwo kubaho twigana urukundo rw‘Imana n‘uko abapagani bobo bavyifatamwo muri rusangi. Aho gufata abandi nka bene wabo canke nka bashiki babo bo mu muryango w‘Imana, ahubwo kenshi na kenshi abantu bakoresha abandi mu bibahimbara vy‘ubusambanyi kandi bakavyishimira (Abanyefeso 5: 3, 4). Yagabishije ko umwifato nk‘uwo utazogira ikibanza muri ya si nshasha Imana itegekanya kurema (Abanyefeso 5: 5-7).

Ahubwo, abizera bategerezwa kuva mu mwiza w‘ubuzima bwabo bwa kahise maze babone ‟kugenda nk‘abana b‘umuco" (Abanyefeso 5: 8-10), bigana urukundo rwa Data. Vyongeye kandi, Pawulo aratugabisha ngo tuzibukire ‟ibikorwa vy‘umwiza", bikorerwa ‟mw‘ibanga" (Abanyefeso 5: 11, 12). Igitandukanye n‘ivyo, dutegerezwa kubaho mu muco wa Kristo (Abanyefeso 5: 13, 14). Aho kwononera ubuzima bwacu mu kaborerwe, tuzocunguza umwanya mu gutanga amashimwe ku Mana kubw‘urukundo rwayo (raba Abanyefesi 5: 15-21).

Pawulo yaguye ingingo yiwe yo kwigana urukundo rw‘Imana mu guhanura abagabo n‘abagore. Urukundo rw‘ubwitange rwa Kristo kw‘ishengero ruhinduka icitegererezo ku bagabo b‘Abakristo (Abanyefeso 5: 25-33), mu gihe ubwizigirwa bw‘ishengero kuri Kristo buhinduka icitegererezo ku bagore b‘Abakristo (Abanyefeso 5: 22-24). Aho gukoresha ingabire umuntu yahawe yo guhuza ibitsina mu biteye isoni no kwikunda, umugabo n‘umugore b‘Abakristo barazwa ishinga no guha agaciro hamwe no gushimishanya hagati y‘umwe n‘uwundi, muguhinduka ‟umubiri umwe" (raba Abanyefeso 5: 28-33).

‟N‘uko mwigane Imana, nk‘abana ikunda" (Abanyefeso 5: 1). Kubw‘ubuntu bw‘Imana, uyu musi mwahamagariwe kwerekana ico gisabo mu migenderanire yanyu n‘abandi.

`Mbega ni gute Abanyefeso 5: 2, uyu murongo na wo ukaba utubwira ‟kugendera mu rukundo,” udufasha gutahura ico Pawulo yashaka kuvuga mu Abanyefeso 5: 1 mu bijanye no ‟kwigana Imana”?`