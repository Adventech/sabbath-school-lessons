---
title:  Turi Urusengero Rw'Imana Nzima
date:   26/09/2023
---

`Mbega ni kubera iki ari ngirakamaro kandi binejereje kuba uwo mw'ishengero ry'Imana? Abanyefeso 3.`

Biraterana intege iyo twumvise abizera b‘ishengero bariko bavuga ibintu vyiza kw‘ishengero. Ariko kandi, ikirushirije kuba ciza muri twebwe ni ico gishingantahe giterana ivyizigiro ca Pawulo mu Banyefeso 3 kijanye n‘ivy‘ishengero. Pawulo yatanguye gutanga icegeranyo c‘isengesho ryiwe asabira abizera bo muri Efeso (Abanyefeso 3: 1; gereranya n’Abanyefeso 1: 15-23) ariko agera aho abanza kurihagarika kugira ngo avuge ivy‘irema ry‘ishengero Imana yakoze (Abanyefeso 3: 2-13), hama mu nyuma aca abona guheraheza iryo sengesho ryiwe (Abanyefeso 3: 14-21). Tubandanije turisoma turashika aho dutahura ibintu bihambaye bijanye ‟n‘integuro y‘Imana" canke ‟ibanga."

- Kuva mu bihe bidashira, Imana yamye yarategekanije ‟ibanga" canke ‟integuro" ijanye n‘ishengero (Abanyefeso 3: 3-5, 9, 11).

- Biciye mu buzima no mu rupfu rwa Yesu, iyo nteguro yari yahoze inyegeje igihe kirekire, noneho yaciye ‟ija mu ngiro" (Abanyefeso 3: 11; gereranya n’Abanyefeso 2: 11-22).

- Kubwo guhishurirwa, Pawulo yahavuye amenya iryo banga ry‘ishengero n‘ukwo kuntu Abanyamahanga bazoryinjiramwo rikabakira ijana kw‘ijana (Abanyefeso 3: 3-6).

-Pawulo yaciye agira uruhara mu kwamamaze iyo nkuru nziza nk‘umuvugabutumwa ku Banyamahanga, ‟itunga rya Kristo ritagira aho riherera" (Abanyefeso 3: 8, 9).

- Kubera abantu benshi bazanywe kuri Kristo, ishengero, iryo na ryo rikaba rigizwe n‘Abayuda hamwe n‘Abanyamahanga, rica ryereka ‟abakuru n‘abafise ububasha b‘ahantu ho mw‘ijuru bamenyere kw‘ishengero ubwenge bw‘Imana bw‘uburyo bwinshi" (Abanyefeso 3: 10), rikabamenyesha iherezo ryabo ryegereje (gereranya n’Abanyefeso 6: 10-20). Integuro yo gukoraniriza vyose muri Kristo (Abanyefeso 1: 10) iriko ija mu ngiro, kandi ko igihe cabo ari kigufi.

Ubu buryo bwo gutahuramwo ishengero bwatumye Pawulo asengera abizera. Mbega ni kuki utokwiyumvira ko ariko asenga isengesho rivuye ku mutima mu Abanyefeso 3: 14-21 kubwawe? Mbega ni kubera iki utokwiyumvira ko ariko asenga kugira ngo muzohave ‟munengeserezwa mushitse ku kunengesera kw‘Imana kwose" (Abanyefeso 3: 19) hama mubone kugira uruhara rwuzuye ijana kw‘ijana kandi rutangaje mur‘iryo banga ryahishuwe ryo gushira hamwe ishengero?

`Mbega ni ubuhe bwoko bw'inzitizi ziri mu bizera mw'ishengero ryanyu, dufatiye ku vyo Pawulo yanditse, zitari zikwiye kubaho? None ni igiki wokora kugira ngo ufashe kuzikuraho?`