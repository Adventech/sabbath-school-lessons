---
title:  Gukurira Muri Kristo
date:   10/08/2023
---

`Mbega ni izihe ngorane zigeramiye ubukomezi bw'ishengero mu vy'Ubukristo? Abanyefeso 4: 14.`

Pawulo yariko abona ibihe bitandukanye n‘ibi vyacu aho ivyiyumviro bitandukanye, nk‘ibi bijanye ‟n‘imiyaga yose y‘inyigishoˮ n‘ ‟amangetengete y‘abantuˮ vyariko bisuriranira ku bizera. Yakoresheje imigwi itatu y‘ibigereranyo kugira ngo yerekane izo mbogamizi ‟imiyaga yo mu vy‘iyobokamana yaguma ihindagurika: (1) integenke zo mu bwana, ‟kugira ngo dushire ubwanaˮ; (2) imbogamizi zo ku biyaga binini, ‟ntituzungazungishwe n‘imipfunda, ngo tujanwe irya n‘ino n‘imiyaga yose y‘inyigishoˮ; (3) guhendwa n‘abantu bakerebutse, nk‘aba bakoresha ibintu vy‘amatombora, abakoresha ibintu vy‘ubufindo. Pawulo yakoresheje mu buryo ngereranyo ijambo ry‘Ikigiriki kubeia (gukinisha amakarata) ashaka kuvuga gukoresha uruyeri canke ubusuma.

Pawulo yizera ko kwirema ibice ari ikimenyetso gihambaye c‘ikosa: Ko uwugaburira kandi akabungabunga umubiri kandi akawufasha kuguma uri hamwe ari mwiza mu gihe uwuwuca intege kandi akawugabanganyamwo ibice ari umubisha. Mu kuzibukira inyigisho zo kwirema ibice maze ugakurikira abigisha babanje kugezwa kandi b‘abizigirwa (Abanyefeso 4: 11), ni ho bazotera intambwe nziza berekeza ku gukura no ku gukomera mu bijanye n‘Ubukristo hama bagire uruhara runini mu mubiri wa Kristo (Abanyefeso 4: 12, 13; gereranya n’Abanyefeso 4: 15, 16).

`Mbega ni mu buhe buryo ishengero rimerewe neza rikoramwo nk'umubiri umerewe neza muvy'amagara? Abanyefeso 4: 15, 16.`

Mu Banyefeso 4: 15, 16, Pawulo ariko aharanira ubumwe bw‘ishengero no kurondera abantu bo kubushigikira bimwe bikomeye. Mu gihe ubumwe ari imwe mu ngingo ihambaye yo mu vy‘iyobokamana (Abanyefeso 4: 4-6), dusabwa gukora dushikamye (Abanyefeso 4: 3). Uburyo bumwe bwo kubumbatiramwo ubumwe ni kugira ico dukora nk‘ingingo z‘umubiri wa Kristo (Abanyefeso 4: 7-16). Umwe wese muri twe ni urugingo rw‘umubiri kandi akwiye kugira ico aterereye kugira ngo ugire amagara meza kandi ukomere (Abanyefeso 4: 7, 16). Twese dukwiye kugira ico twungukira ku gikorwa c‘intumwa, abavugishwa n‘Imana, abavugabutumwa, n‘abungere hamwe n‘abigisha (Abanyefeso 4: 11). Ibi, nk‘uko biri no ku mitsi, umubiri, no kuri buri rugingo rwose (Abanyefeso 4: 16), birafise inshingano yo guhuriza hamwe n‘izindi ngingo z‘umubiri, mu kudufasha gukurira hamwe muri Kristo, we mutwe w‘umubiri (Abanyefeso 4: 13, 15).

`Mbega ni iyihe miyaga imwe y'ivy'inyigisho iriko ihuhutiza mw'ishengero ryacu uyu musi, kandi ni gute twohagarara dushikamye mu kuyigwanya? Jana inyishu yawe mu mugwi wanyu w'ishuri ry'Isabato.`