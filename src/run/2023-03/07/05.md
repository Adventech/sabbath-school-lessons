---
title:  Ingabire Za Yesu Yashizwe Hejuru
date:   09/08/2023
---

`Afatiye kuri Zaburi 68: 18, Pawulo yerekanye gusa umwe Yesu yazutse, yashizwe hejuru kandi yanesheje ko ari we atanga ingabire ku bantu biwe ari iyo mw'ijuru.`
 
`None ni izihe ngabire uwo Yesu yashizwe hejuru atanga, kandi ni kubw'iyihe ntumbero? Abanyefeso 4: 11-13.`

Pawulo atandukanya imigwi ine y‘abantu ‟bahawe ingabireˮ bari mu bagize ubutunzi bwari bwarazimiye bwa Yesu umwe yashirwa hejuru atanga kw‘ishengero ryiwe: (1) intumwa (2) abavugishwa n‘Imana; (3) abavugabutumwa; (4) abungere n‘abigisha (icubako c‘imvugo ya Kigiriki yerekana ko hariho umugwi umwe rudende). Kristo atanga izo ngabire mu ntumbero yo guheraheza igikorwa gihambaye: ‟kugira ngw‘abera babone gutungana, baheze bakore igikorwa co kugabura ivy‘Imana, bubake umubiri wa Kristo" (Abanyefeso 4: 12) no ‟kugeza aho twese tuzoshikira ku kugiriranira ubumwe buva ku kwizera n‘ukumenya Umwana w‘Imana, kandi kugeza aho tuzoshikira kuba abantu bakuze, no ku rugezo rw‘ubwinshi bw‘ukunengesera kwa Kristoˮ (Abanyefeso 4:13).

Iyi ngingo ya nyuma yari kirumara cane ku Badivantiste bo hambere, bamwe bariko biyumvira ku ngabire za Mpwemu za Ellen G. White. Mbega Bibiliya yemera gusa ingabire za Mpwemu mw‘ishengero ryo mu gihe c‘intumwa? Canke iyo ngabire irabandanije gushika aho Kristo azogarukira? Abo Badivantiste bo hambere basanze inyishu mu Banyefeso 4: 13 maze bayisabikanya n‘abandi babicishije mu nkuru y‘umutware w‘ubwato yahatirwa gukurikiza amategeko yatanzwe kugira ngo urugendo ruranguke neza.

Mu gihe ubwo bwato bwari bwegereje ikivuko, uwo mutware wabwo yasanze ko ayo mategeko yamumenyesha ko umudereva yashobora kuja imbere kugira ngo afashe kuyobora ubwo bwato. Kugira ngo agume akurikiza amategeko kama yari yarahawe, yategerezwa kurekurira uwo mudereva kuja mbere hama akubahiriza ayo yandi mategeko mashasha yatanzwe. ‟Mbega ubu ni inde asigaye yitwararika ico gitabo kama c‘amategeko? Abo bihakana umudereva, canke abo bamwemera, nk‘uko ico gitabo kibibasaba? Nimugire ico muvuze.ˮ .—Uriah Smith, ―Do We Discard the Bible by Endorsing the Visions?_Review and Herald_, January 13, 1863, p. 52.

Dutegerezwa kuraba neza mu gihe dutandukanya 'abungere‘ (canke 'abapasitori‘), ‟abigisha" n‘‟abavugabutumwa,ˮ kuko twiyumvira kur‘iyo myanya y‘akazi dukurikije ubuzima n‘igihe turimwo. Mu gihe cose tugishoboye gutandukanya ibintu n‘ibindi, mu misi ya Pawulo ibi bishoboka ko abo bose bari abayobozi b‘abizera bafasha mu gikorwa c‘Imana carangurirwa mu mashengero yo mu mazu yo muri Efeso (gereranya 1 Petero 2: 9; Ivyakozwe n’Intumwa 2: 46; Ivyakozwe n’Intumwa 12: 12).

`Soma Yesaya 5: 4 : ‟Ico nari gukorera uruzabibu rwanje ntarukoreye n'igiki?ˮ Nimwiyumvire kuri uyu murongo mufatiye ku bintu Imana natwe yaduhaye biciye mu gikorwa ca Ellen G. White. None gikoreshwa gute?`