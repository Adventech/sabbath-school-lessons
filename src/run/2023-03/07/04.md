---
title:  Umwe Kristo Yashizwe Hejuru, Ni We Atanga Ingabire
date:   08/08/2023
---

`‟Arik'umuntu wese muri twebwe yahawe ubuntu, nk'uko tugererwa ingabire ya Kristo. Ni co gituma ivuga, iti: “Yaraduze, aja iyo hejuru, ajanye iminyago, agabira abantu ingabire. Arikw'iryo jambo ngo Yaraduze, n'iki? Mbega ntiryerekana yuko yabanje kumanuka i kuzimu? Uwo yamanutse ni we yaduze, aja hejuru y'amajuru yose, kugira ngw'anengesere vyose” (Abanyefeso 4: 7-10). Mbega ni ibiki biriko biba ng'aha, kandi ni iyihe ngingo ya Pawulo mur'iyi mirongo?`

Aha Pawulo yakoresheje amajambo yo muri Zaburi 68: 18, ayo na yo akaba asomeka ngo: ‟Uraduze, uja iyo hejuru, ujanye iminyago, uherewe ingabire hagati y‘abantu: mbere uziherewe hagati y‘abagarariji na bo, kugira ng‘Uhoraho Imana abane na bo.ˮ Zabiri 68: 18 herekana Uhoraho, Yehova, nk‘umuneshi w‘intwazangabo, wa wundi amaze kunesha abansi biwe, yaciye aduga umusozi aho igisagara c‘umugwa wiwe cubatswe, ajanye n‘abo yafatiye ku rugamba (raba Zaburi 68: 1, 2). Nyuma y‘aho yaciye aronka umunyago (‟yahawe ingabireˮ) uvuye ku bansi biwe yafashe mpiri (menya ko Pawulo ajanisha iyo shusho kuri Kristo wa wundi yashirwa hejuru ‟ariko aratanga ingabire," ashingiye ku mwifato wagutse w‘umunyezaburi; raba Zaburi 68: 35).

Hamwe twokurikiza urukurikirane rwa Zaburi 68: 18, uwaduze – iduga rya Kristo mw‘ijuru (Abanyefeso 1: 21-23) – ryashitse ubwa mbere, ryakurikiwe n‘imanuka aho wa wundi yazutse, umwe Yesu yashirwa hejuru ari we atanga ingabire kandi akuzuza ibintu vyose. Ubwo ni bwo buryo Pawulo yerekaniramwo isukwa rya Mpwemu Yera ku musi wa Pentekoti (raba Ivyakozwe 2). Ubwo buryo bwo kubonamwo ibintu bwahavuye bwemezwa n‘Abanyefeso 4: 11, 12, aha na ho hakaba herekana za ngabire zatangwa na wa wundi Yesu yashirwa hejuru nk‘ingabire za Mpwemu.

‟Kristo yaduze hejuru, ajanye iminyago yigaruriye, maze ahereza abantu ingabire. Ca gihe, inyuma y‘iduga rya Kristo, Mpwemu yaca amanuka nk‘uko yari yarasezeranywe, nk‘igihuhuta c‘umuyaga w‘inkomezi, maze wuzura ico cumba cose aho abigishwa bari bakoraniye, mbega vyaciye bigenda gute? Abantu ibihumbi n‘ibihumbi baciye babatizwa mu musi umwe.ˮ Ellen G. White, _Ye Shall Receive Power_, p. 158.

`Uko iyi mirongo yo mu Banyefeso yoba yimbitse kwose, mbega ni gute dushobora kumenya gukura ihumure mu bintu yerekana Kristo yadukoreye kandi agiye no kuzokora, cane cane mu gihe ‟azonengesera vyose hose” (Abanyefeso 1: 23)?`