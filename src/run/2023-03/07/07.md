---
title:  Ibindi Vyo Kwiga No Kuzirikana
date:   11/08/2023
---

Hari ibintu bibiri bidufasha kwagura icigwa cacu co mu cete c‘Abanyefeso 4: 7-10:

1. _Gusobanura Abanyefeso_ 4: 9 _mu zindi ndimi_. Abasobanuzi bamwe berekana ko kumanuka bitangurira kuduga (akarorero, Bibiliya yitwa New King James Version, yasobanuye ngo, ‟Vyongeye kandi yabanje kumanuka,ˮ uko ni kwo na _King James Version, na Revised Standard Version_, ESV, NASB, zabisobanuye). Abandi basobanuzi bakurikije igisomwa co mu rurimi rw‘Ikigiriki urudome ku rudome, bareka ikibazo c‘umwanya wo kumanukako n‘uwo kuduga gurtyo gusa (akarorero, Bibiliya yitwa _New International Version_, isobanura ngo: ‟_Mbega kuduga_ bishaka kuvuga iki uretse ko yamanutse kandi ashika hasi, mu turere two mw‘isi?ˮ, ASV, HCSB, LEB, NLT), ibi bikaba bishaka kwerekana, ingingo yo mu cigwa co ku wa gatatu, ko urukurikirane rw‘ivyavuzwe muri Zaburi 68: 18 rukwiye gukurikizwa, aho ishirwa hejuru rya Kristo mw‘ijuru (_kwa kuduzwa_) ari vyo vyabanje gushika, maze bikurikirwa n‘_imanuka_ ryiwe ryo mu buryo bw‘impwemu.

2. _Kujana iminyago_. Mu gukoresha amajambo yo muri Zaburi 68: 18 ayakuye mw‘Isezerano rya Kera ryo mu Kigiriki, ari yo ryitwa Septente (Isezerano rya Kera ryashizwe mu Kigiriki), Pawulo yakoresheje iryungane mu Abanyefeso 4: 8 rivuga urudome ku rudome ngo: ‟aja iyo hejuru ajanye iminyago" (iyo yakoreshejwe kenshi muri za Bibiliya zimwe zimwe, akarorero, KJV, NKJV, NRSV), ariko iyo mvugo ikaba yemejwe kenshi ko ishaka kuvuga ngo: ‟yafashe mpiri umugwi w‘imbohe" (nk‘uko vyakoreshejwe muri za Bibiliya zimwe zimwe nka, ESV, NASB, NIV, n‘izindi). Abadivantiste b‘umusi w‘indwi bobo batahuye ko iyo mvugo yerekeza ku gikorwa ca Kristo co gusubirana na we mw‘ijuru, igihe yaduga, ba bantu bazuka mu buryo budasanzwe ca gihe na we ubwiwe yazuka (Matayo 27: 51-53). Abo nibo bari bagize ico twokwita ‟umunyago" umushuzo w‘abacunguwe, ba bandi yerekana imbere ya Data igihe yasubira mu birimba vy‘ijuru (raba _The SDA Bible Commentary_, vol. 6, p. 1022; The Desire of Ages, p. 834; gereranya na The Desire of Ages, pp. 785, 786). Mu bundi buryo, mu murongo w‘ibivugwa mu cete c‘Ab’i Kolosayi 2: 15, uwo murongo ushobora gufatwa nk‘ishusho yo kunesha Kristo yakoze ku bansi biwe – Satani n‘abamarayika babi biwe – bamwe bavugwa ko ari abansi baneshejwe.

**Ibibazo Vyo Kwigira Hamwe**

`Gereranya rurya rutonde rw'ingabire za Mpwemu rwo mu Abanyefeso 4: 11 na zirya ntonde zo mw'ikete ya 1 Ab'i Korinto 12: 4-11, 27-30; Abaroma 12: 4-8; na 1 Petero 4: 10, 11. Mbega ni ibihe bintu zihuriyeko zose canke zitandukaniyeko wabonye?`

`Mu mugwi wanyu, nimuvugane ku bijanye n'imiyaga imwe-imwe y'inyigisho iriko ihuhutiza mw'ishengero uyu musi. Raba ukuntu Pawulo avuga ko tudakwiye gukuberwa n'iyo miyaga ngo tuje ku ruhande. None ni ubuhe buryo nyezina bukwiye kudufasha kwikingira twebwe ubwacu, n'abandi bo mw'ishengero, kugira ngo ntidushikirwe n'ibibi iyo miyaga ishobora kudusukako?`

`Pawulo yatsimbataje mu cete c'Abanyefeso ingingo y'ivy'‟ubumwe.ˮ Ariko none tweho ubwo turarondera ubumwe uko vyogenda kwose? Mu yandi majambo, mbega ni gushika ku ruhe rugero icipfuzo co guharanira ubumwe gishobora kudashika ku mwimbu mwiza? Hanahana ivyiyumviro.`