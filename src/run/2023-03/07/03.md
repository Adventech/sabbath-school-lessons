---
title:  Twese Hamwe Nk'Umuntu Umwe Turi Muri Wa Wundi Umwe
date:   07/08/2023
---

`Mbega ni izihe ncuro indwi Pawulo yavuzemwo ijambo ‟umweˮ mu gushigikira ingingo yiwe y'ivy'ubumwe bw'ishengero? Mbega ni iyihe ngingo yashaka gushikiriza muri urwo rutonde rwiwe? Abanyefeso 4: 4-6.`

Urutonde rwa Pawulo aho yakoresheje ijambo ‟umweˮ incuro ndwi zose rwumvikana nk‘aho ari icese (poème) kandi rushobora no kwumvikana nk‘ururirimbo rwo kwemeza ikintu rwakoreshejwe mw‘ikete y‘Abanyefeso. Urwo rutonde rutangura rwerekana incuro zibiri iryo jambo ‟umweˮ ryakoreshejwe icarimwe: ‟Hari umubiri umweˮ (afatiye kw‘ishengero nk‘umubiri wa Kristo, Abanyefeso 4: 12, 26; Abanyefeso 1: 23; Abanyefeso 5: 23, 29, 30) na ‟Mpwemu umweˮ (Abanyefeso 4: 4). Incuro yindi imwe ya gatatu ni ‟icizigiro kimwe c‘ihamagarwa ryanyuˮ (Abanyefeso 4: 4; gereranya n‘ Abanyefeso 4: 1).

Mu nyuma urwo rutonde ruca rutanga ibindi bintu bitatu vyiyongeyeko, ‟Umwami umweˮ (ufatiye kuri Kristo), ‟ukwizera kumweˮ (bishaka kuvuga ivyo Abakristo bizera), (Abanyefeso 4: 13; Ab’i Kolosayi 1: 23; Ab’i Kolosayi 2: 7; Ab’i Galatiya 1: 23; 1 Timoteyo 4: 1, 6), n‘ ‟umubatizo umwe" (gereranya n‘Abanyefeso 5: 26) imbere yo guheraheza akoresha ubusobanuro bwagutse bw‘Imana ko ari Imana imwe, ni yo Data wa twese, isumba bose, akoresha bose, ari muri boseˮ (Abanyefeso 4: 6).

Mbega ni ibiki Pawulo ariko ashikiriza muri ubu busobanuro bwo mu buryo bw‘icese mu bijanye n‘Imana nka Data? Afatiye ku budahangarwa bwo kubaho kwayo ‟Se wa bose", Imana ni Umuremyi. Amajambo asigaye yo muri iryo ryungane yerekana ukuntu, isi ikimara kuremwa, Imana yaciye igiriranira imigenderanire ‟n‘ibintu vyose,ˮ hamwe na buri kintu cose yaremye. Pawulo ntariko agwa mu nyigisho z‘ibinyoma za pantheisme (iyi na yo ikaba ifatanya ivyaremwe n‘Imana), canke panentheisme (iyi nyigisho na yo ikaba ivuga ko isi iri mu bigize Imana, n‘ubwo idakwira yose muri ukwo kubaho kwayo). Ahubwo ariko avuga ko iba ahirengeye (ko iri hejuru ya vyose), ko iganza vyose (ko ica mu bintu vyose), kandi ko iri hose (ko iri mu bintu vyose).

Raba neza ivyiyumviro bibiri bivuga ku bijanye n‘ubumwe bw‘ishengero (Abanyefeso 4: 1-6). Ica mbere, ubumwe ni ikintu co mu buryo bw‘impwemu, gishinze imizi mur‘izo mvugo ndwi ngo ‟umweˮ za zindi zikwiye kwiginwa (Abanyefeso 4: 4-6). Ica kabiri, ubwo bumwe bukeneye umwete wacu wo kububumbatira no kubukomeza (Abanyefeso 4: 3). Kenshi na kenshi hazokwama hariho imvo zo kuririra ukunanirwa kwacu kubumbatira ubwo bumwe. Ariko kandi, uko twonanirwa kwose, dukwiye kunezerererwa igikorwa c‘Imana muri Kristo co guhuriza hamwe ishengero, kunezerererwa ukuri kwo mu buryo bw‘iyobokamana, ni kuvuga, ibijanye ‟n‘ubumwe buva kuri Mpwemu‖ (Abanyefeso 4: 3). Gukora nk‘ukwo bizotuma tugaruka ku gikorwa gikomeye co kubumbatira ubwo bumwe ariko dutahura neza ko mu gukora gurtyo tuzoba turiko turangura igikorwa bwite c‘Imana.

`Nimwongere musome Abanyefeso 4: 4-6. Mbega aha hantu hatuma wiyumvamwo gute? Mbega hakwiye gutuma wiyumvamwo gute, umaze kumenya ico havuga ku bijanye n'ubumwe bwacu muri twe n'ubumwe bwacu n'Imana biciye muri Kristo?`