---
title:  Integuro Ihambaye Y'Imana, Yenena Kuri Kristo
date:   04/07/2023
---

`Mbega ni iyihe ‟integuro y‟Imana ku gihe gikwiye gishitse,ˮ kandi ni gute ubutunzi bwayo bukwiragiye hose? Abanyefeso 1: 9, 10.`

Pawulo akoresha amatazirano atatu mu kuvuga ivy‘iyo nteguro y‘Imana. (1) ni ‟ibanga ry‘ivy‘igomba,ˮ (2) ‟nk‘uko vyayihimbaye,ˮ (3) ‟ibigabiye kera muri we.ˮ None iyo nteguro ya nyuma kandi ihambaye y‘Imana ni iyihe? Ni iyo gukoraniriza vyose, aho biri hose, muri Yesu.

Ijambo Pawulo yakoresheje mu kuvuga iyo nteguro riri mu buryo ngereranyo (Mu Kigiriki, anakephalaiōsasthai), ‟kubumbira hamweˮ canke ‟guteraniriza hamweˮ ibintu vyose muri Kristo. Mu bijanye no guharura mu gihe ca kera, mwashobora ‟guteranya urukurikirane rushinze rw‘ibiharuro maze mugashira uwo mubumbe wa vyose hejuru ku ntango y‘urupapuro. Yesu yaje ku ntango y‘integuro yanyuma iheruka y‘Imana. Iyi nteguro yenena kuri Kristo yatunganijwe kera ‟amatanguriro y‘isi atarashirwahoˮ (Abanyefeso 1: 4) kandi iragutse cane ku buryo ishika no mu bihe vyose (‟igihe gikwiye gishitseˮ) no mu bibanza vyose (‟ibintu vyose. . . ibintu vyo mw‘ijuru n‘ibintu vyo mw‘isiˮ). Pawulo yamenyekanishije ko ubumwe bwo muri Kristo ari yo ntumbero ihambaye y‘Imana kw‘isi yose.

Mu kuvuga ivy‘‟integuro y‘Imana yo mu gihe gikwiye gishitseˮ (Abanyefeso 1: 10), Pawulo yadusangije ingingo azogenda akoresha mur‘iryo kete ryose. Imana yatanguje integuro yayo yo gukoraniriza ibintu vyose, bishinze imizi mu rupfu, mu buzima, iduzwa mw‘ijuru, n‘ishirwa hejuru rya Yesu (Abanyefeso 1: 15-2: 10), biciye mu gutanguza ishengero no mu guhuriza hamwe, ibintu vyatatanye vya kiremwa muntu, Abayuda n‘Abanyamahanga, muri ryo (Abanyefeso 2: 11-13).

Muri ubwo buryo, ishengero ritangariza inkomezi z‘ikibi ko integuro y‘Imana iriko ija mu ngiro kandi ko uburiganya bwazo buzoshika aho buhera (Abanyefeso 3: 10). Nk‘uko Bibiliya ivuga mu bindi bibanza: ‟Kuk‘Umurwanizi yabamanukiye, ari n‘inzigo nyinshi, azi kw‘afise igihe gitoˮ (Ivyahishuriwe Yohana 12: 12).

Icagati ca nyuma c‘ico cete ca Pawulo gitanguzwa n‘akamo gakomeye ko kugira ubumwe (Abanyefeso 4: 1-16) kandi kikabandanya cinginga abantu ngo bahebe umwifato wonona ubumwe, ahubwo, bubake urunani n‘abizera bagenzi babo (Abanyefeso 4: 17-6: 9). Pawulo aheraheza yerekana ishusho iteye igomwe y‘ishengero ko ari ingabo zishize hamwe, zikorana inkomezi nyinshi mu guharanira amahoro mw‘izina rya Kristo (Abanyefeso 6: 10-20).

Mbega ni gute wokwemanga kandi woninahaza ukwo kuntu icungurwa waronkeye muri Kristo Yesu ari igice kigize ikintu kinyaruka kandi gihambaye, igice kigize iyo nteguro y‘Imana yizweko neza kandi ihambaye yo guhuriza ibintu vyose muri Kristo?