---
title:  Ivyo Kwiga No Kuzirikana
date:   07/07/2023
---

Mbega Abanyefeso 1: 3-14 hoba higisha ko Imana itegekaniriza abantu kazoza kabo hakiri kare, igashinga ko abantu bamwe batoranirijwe ubugingo buhoraho abandi na bo urupfu rw‘ibihe bidashira? Ikibabaje, abantu benshi, bizera ivyo. Yamara, raba ibi vyiyumviro bikurikira:

1. Muri ico gisomwa uruhara rwa Kristo rwategekanijwe mbere, kuba Imana igifata ingingo yo kutugira abarerwa bayo ‟biciye muri Kristo Yesuˮ (Abanyefeso 1: 5) canke ‟muri we (Abanyefeso 1: 4, 11). Ibi bishaka kuvuga ko itoranya ry‘Imana no gutegekanya hakiri kare kwakorewe abantu bose bahisemwo kwizera Kristo aho kuvuga ngo hari abantu batoranirijwe kuzokizwa canke kuzozimangana burundu hisunzwe ibintu vyapfunditswe imbere y‘uko umuntu avuka. Ingingo Imana ipfundika ni inyishu yabanje kwigwa neza, yapfunditswe mbere y‘igihe, kandi iva ku Mana ubwayo kuri abo bose bizera Kristo.

2. Abanyefeso 1: 3-14 harimwo kandi imvugo ikomeye y‘ivy‘imigenderanire ijaniranye n‘igikorwa c‘agakiza c‘Imana. Imana ni ‟Dataˮ hama na twe tukaba ‟abana b‘abarerano (Abanyefeso 1: 3-5), bamwe bakira imihezagiro ku rugero runengesereye (Abanyefeso 1: 8). Dutegerezwa gutahura iyi mvugo ijanye n‘ihitamwo ry‘Imana no gutegekanya ibintu kwayo itanguriro ritarabaho mu muco w‘iyi mvugo ihambaye kandi yerekana imigenderanire. Imana ntiri kure yacu, canke ngo ibe umucamanza tutiyumvamwo wa wundi apfundika ingingo ari kure cane ahubwo ni Umuvyeyi yitwararika abana biwe bose (raba Abanyefeso 3: 15).

3. Kuba Imana yubahiriza amahitamwo y‘umuntu bibonekera mu Abanyefeso 1: 3-14 (cane cane Abanyefeso 1: 1, aho ‟kwumvaˮ no ‟kwizera bifatwa ko ari ngirakamaro cane), mu kindi kibanza co mur‘iki cete (Abanyefeso 2: 8; Abanyefeso 3: 17; Abanyefeso 4: 1-6: 20, iyi mirongo yose ikaba ishira akatuzo canke ishaka kuvuga ivyo guhitamwo hamwe n‘inyishu izanwa no kwizera), hamwe no mu yindi mirongo yo mw‘Isezerano Rishasha (akarorero, 1 Timoteyo 2: 4; Ivyakozwe 17: 22-31). Canke, nk‘uko Ellen G. White abivuga ngo: ‟Mu ngabire y‘akaburarugero y‘Umwana wayo, Imana yazigurije isi yose n‘icuka c‘ubuntu nk‘uko biri no ku mpwemu zigendagenda hirya no hino y‘uyu mubumbe w‘isi. Abantu bose bahitamwo guhema izo mpwemu bazobaho kandi bakure gushika bashikiriye igihagararo c‘abagabo n‘abagore bo muri Kristo Yesu.ˮ - Steps to Christ, p. 68.

**IBIBAZO VYO KWIGIRA HAMWE**

`Mbega ni ibihe bindi vyiyumviro wokwongerereza kuri ibi vyashikirijwe aha haruguru vyoshigikira iki ciyumviro kivuga ko Imana idatoranya canke ngo idahitamwo imbere y'uko turemwa, abantu bazokizwa n'abandi bazopfa urupfu rw'ibihe bidashira?`

`Mbega ni inde afata ingingo ya nyuma yerekana nimba umuntu afise canke adafise ubugingo buhoraho muri Yesu?`

`‟Muri we ni ho duherwa gucungurwa n'amaraso yiwe, ni kwo guharirwa ibicumuro vyacu, nk'uk'itunga ry'ubuntu bwayo riri” (Abanyefeso 1: 7). Mbega ni gute uyu murongo uhishura ukuri kuvuga ko dukizwa no kwizera kwonyene ariko ko tudakizwa n'ibikorwa bibwirijwe n'ivyagezwe?`