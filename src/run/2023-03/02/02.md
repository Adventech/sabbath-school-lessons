---
title:  Gutoranirizwa No Kwemerererwa Muri Kristo
date:   02/07/2023
---

Mu bisanzwe mw‘ijambo ryo gukenguruka haba harimwo ido n‘ido ry‘agashimwe canke ry‘ubushimwe umuntu yaronse. Pawulo rero na we yashizemwo urutonde rurerure rw‘udushimwe mu Banyefeso 1: 3-14 mu gihe yakengurukira Imana kubera imihezagiro ibonerwa mu butumwa bwiza.

Pawulo yahimbaje Imana bivanye n'uko ‟yaduhezagiriye imihezagiro yose y‘impwemu ahantu ho mw‘ijuru muri Kristoˮ (Abanyefeso 1: 3). Kuba iyo mihezagiro iri mu buryo bw‘impwemu (mu Kigiriki, pneumatikos) bishaka kuvuga ko izanana muri Mpwemu (pneuma), mukwerekeza ku mihezagiro iheruka ya Paulo, iyo na yo ikigina igikorwa ca Mpwemu Yera mu buzima bw‘abizera (Abanyefeso 1: 13, 14).

Abanyefeso 1: 3-6 huzuyemwo imvugo isunitswe na Mpwemu ivuga ibijanye n‘ukuntu Imana itubonera muri Kristo. Imbere y‘iremwa ry‘isi, Imana yadutoranirije muri Kristo maze ishinga ko dukwiye kuba ‟abera tutagira agasembwa imbere yayoˮ (Abanyefeso 1: 4; hagereranye n’Abanyefeso 5: 27) kuko turi abahungu n‘abakobwa bayo tubiheshejwe n‘igikorwa c‘irema n‘ico gucungurwa muri Kristo (Abanyefeso 1: 5). Kuko n‘imbere y'uko izuba ritangura gukayangana, vyari bisanzwe biri mu ntumbero yayo ko dushobora ‟kugabirirwa mu wo ikundaˮ (Abanyefeso 1: 6). Muri make, bisanzwe biri mu ntumbero y‘Imana ko dukizwa. Dutakaza agakiza bivanye gusa n‘amahitamwo yacu bwite kubw‘icaha.

`Mbega iyi mvugo ngo ‟ahantu ho mw'ijuruˮ ishaka kuvuga iki mu cete c'Abanyefeso (aho na ho akaba ari ho honyene yakoreshejwe mw'Isezerano Rishasha)? Nimwige ikoreshwa ry'iyo mvugo. (Raba Abanyefeso 1: 3, 20; Abanyefeso 2:6; Abanyefeso. 3:10; Abanyefeso 6:12; gereranya ikoreshwa ry'iyi yindi mvugo ngo « mw'ijuru », Abanyefeso 3:15, Abanyefeso 4:10, Abanyefeso 6:9.)`

Mur‘ico cete c‘Abanyefeso izi mvugo ngo ‟mu bibanza vyo mw‘ijuruˮ na ‟mu majuruˮ canke ‟mw‘ijuruˮ zose zerekeza kw‘ijuru ahasanzwe hari icicaro c‘Imana (Abanyefeso 1: 3; Abanyefeso 6: 9), ku kibanza kirimwo ububasha bwo mu buryo bw‘impwemu (Abanyefeso 1: 10, 20, 21; Abanyefeso 3: 10, 15; Abanyefeso 6: 12), no ku kibanza c‘aho Kristo yashiriwe hejuru iburyo bwa Se (Abanyefeso 1: 20). Abizera barafise uburenganzira bwo gushika mur‘ivyo ‟bibanza vyo mw‘ijuruˮ muri kino gihe c‘ubu, mu gihe ububiko bw‘aho iyo mihezagiro yo mu buryo bw‘impwemu itangwa, biciye muri Kristo (Abanyefeso 1: 3; Abanyefesi 2: 6). N‘ubwo ivyo ‟bibanza vyo mw‘ijuru vyahindutse ikibanza c‘imihezagiro ku bizera, biracari ikibanza c‘indyane bivuye ku nkomezi z‘ikibi zirwanya ubwami bwa Kristo (Abanyefeso 3: 10; Abanyefeso 6: 12).

`Tsimbatara ku Banyefeso 1: 4, havuga ko twatoranirijwe muri We, Kristo, ‟itanguriro ry'isi ritarashirwaho.ˮ None ibi bishaka kuvuga iki? Mbega ni gute biduhishurira urukundo Imana idufitiye n'icipfuzo cayo cuko dukizwa?`