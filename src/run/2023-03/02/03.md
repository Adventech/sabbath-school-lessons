---
title:  "Icungurwa Ry’Agaciro Kanini: Imbabazi Zatanzwe Isabagire"
date:   03/07/2023
---

Icaha cari carahindutse inkomezi z‘umwiza ziganza vyose mu buzima bw‘abantu bariko bumviriza Pawulo. Pawulo yashoboye kubivuga afatiye ku buzima bwabo bwo hambere ko bwari ubuzima bupfuye – ‟mwishwe n‘ibicumuro n‘ivyaha vyanyuˮ (Abanyefeso 2: 1) ariko kandi ‟baguma bagendagendaˮ canke babaho nk‘uko Satani abategetse (Abanyefeso 2: 1-3). Ku bwo kugirwa imbohe n‘icaha hamwe na Satani, ntibari bashoboye kwitabara ubwabo. Bari bakeneye gutabarwa. Imana yabigenjeje ukwo ibicishije mu bikorwa vyayo vy‘ubuntu bubonerwa muri Kristo, noneho Pawulo ariko yigina imihezagiro ibiri mishasha y‘ubuntu bw‘Imana mu buzima bw‘abizera: icungurwa n‘imbabazi.

`Soma Abanyefeso 1: 7, 8. ‟Icungurwaˮ ni iciyumviro gikoreshwa kenshi mw‘Isezerano Rishasha. Gereranya iryo koreshwa ry‘ico ciyumviro mu cete c’Ab’i Kolosayi 1: 13, 14; Tito 2: 13, 14; n’Abaheburayo 9: 15. Mbega ni ibihe vyiyumviro nyamukuru iyo mirongo ihuriyeko n‘Abanyefeso 1: 7, 8?`

Ijambo ry‘Ikigiriki ryasobanuwemwo ‟icungurwa mu Abanyefeso 1: 7 ni apolutrōsis, mu mvugo kama ryakoreshwa mu kugura uburenganzira bw‘umuja canke mu kuriha umwidegemvyo w‘imbohe zo ku rugamba. Umuntu yashobora kwumva ijwi risamirana ry‘umudandaza w‘abaja ariko yamamaza ibicuruzwa vyiwe hamwe n‘urwamo rw‘amapingo afashe uwo muja. Iyo Isezerano Rishasha rigize ico rivuga ku bijanye n‘icungurwa, rishira akatuzo kanini ku kiguzi gisabwa kugira ngo abaja babone kwidegemvya.

Umwidegemvyo wacu wazananye mu kiguzi kinini cane. ‟Muri we ni ho duherwa gucungurwa n‘amaraso yiweˮ (Abanyefeso 1: 7). Iciyumviro c‘icungurwa congera kandi kwigina agatima k‘Imana ko kurekura mu kwemera kuriha ikiguzi kinini kugira ngo turonke umwidegemvyo. Imana ni yo iduha umwidegemvyo n‘agateka. Ntitukiri abagurano ukundi!

‟Gucungurwa ni gufatwa nk‘umuntu, atari nk‘ikintu. Ni guhinduka umwenegihugu w‘ijuru, aho kuba umuja w‘isi.ˮ .—Alister E. McGrath, What Was God Doing on the Cross? (Grand Rapids, MI: Zondervan, 1992), p. 78.

Menya neza ko iciyumviro c‘uko Imana ariyo yarishe ikiguzi c‘icungurwa ryacu kuri Satani kiva mu kiringo ca Moyen Age (imyaka ya 500-1500 Inyuma ya Yesu), ko kitava muri Bibiliya. Imana nta kintu na kimwe ifise co kwishura canke kuriha Satani namba.

Inyungu ziva i Kaluvari zigizwe kandi ‟n‘uguharirwa ibicumuro vyacuˮ (Abanyefeso 1: 7). Ku musaraba, Kristo yishizeko ikiguzi c‘ivyaha vyacu, biba ivyo muri kahise n‘ivyo muri kazoza, ‟Ihanaguye n‘icete kitwagiriza, kirimw‘amabwirizwa caduhamaˮ (Ab’i Kolosayi 2: 14). Mu kurangura ico gikorwa co gucungura no guharira biciye muri Kristo, Imana iba iriko ikora nk‘Umuvyeyi w‘imbabazi, ‟nk‘ukw‘itunga ry‘ubuntu bwayo ririˮ kandi ‟ubwo yadusesekarijeˮ (Abanyefeso 1: 7, 8).

`Mbega bishaka kuvuga iki kuri wewe kubona ko biciye mu kimazi c'impongano ca Kristo wahariwe kandi wacunguwe? Mbega vyogenda gute hamwe wokwiyumvamwo ko utabibereye? (Iciyumviro: ntagaciro ufise; iyo ni yo ngingo yose y'ivy'umusaraba.)`