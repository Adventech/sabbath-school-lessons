---
title:  Kubaho Duhimbaza Ubwiza Bwayo
date:   05/07/2023
---

`‟Kuba mur'uwo kwaduhesheje gucika ishamvu yayo, twashiriweho kera nk'ukw'Iyo yabigabiye, ikora vyose nk'ukw'imigabo yo mu mutima wayo iri, kuzoba abo guhesha icubahiro ubwiza bwayo, twebwe abizigiye Kristo keraˮ (Abanyefeso 1: 11, 12).
`
Abizera bo muri Efeso basa n‘aho bari barataye intumbero nyakuri y‘uwo bari nk‘Abakristo, ‟bari barihebuyeˮ (raba Abanyefeso 3: 13). Mu rukurikirane rw‘ivyo yari yarashimangiye ubwa mbere (Abanyefeso 1: 3-5), Pawulo yipfuza kandi kwongera gukangura akaranga kabo nk‘Abakristo. Abizera ntibabayeho kubw‘itombora, nk‘ibintu vyizanye gurtyo gusa bivuye ku mana zitandukanye canke ku bubasha butandukanye. Ni abana b‘Imana (Abanyefeso 1: 5) kandi bafise uburenganzira bwo gucakira imihezagiro myinshi yatanzwe biciye muri Kristo ishingiye ku mpanuro zimbitse no ku ngingo zihoraho zapfunditswe n‘Imana. Biri mu ntumbero, mu mpanuro, no mu bugombe vy‘Imana (Abanyefeso 1: 11) bitegerezwa kubonekera neza mu buzima bwabo mu buryo buhurirana n‘integuro itekanye y‘Imana yo guhuriza hamwe ibintu vyose muri Kristo (Abanyefeso 1: 10). Bashobora kuba bari bafise icizere kitanyiganyizwa mu buryo bari bahagazemwo imbere y‘Imana no mu bukomezi bw‘imihezagiro itangwa n‘Imana. Ubuzima bwari bukwiye kwamamaza ubutumwa bw‘Abanyefeso 1: 3-14: Imana y‘Umwami wacu Yesu Kristo, ari yo Se, iragahezagirwa!

`Gereranya ikoreshwa ry'iciyumviro ‟c'umwanduˮ mu Banyefeso 1: 11, 14, 18. None mwiyumvira ko ari kubera iki, iki ciyumviro cari ngirakamaro cane kuri Pawulo?`

Mbega woba warigeze kuronka umwandu utewe n‘uko hari umuntu yapfuye? Kumbure umuntu wo mu muryango wanyu yoba yaragusigiye ubutunzi bw‘igiciro kinini canke igitigiri kinini c‘amahera. Kubwa Pawulo afatiye ku rupfu rwa Yesu, Abakristo barahawe umwandu uvuye ku Mana (Abanyefeso 1: 14) kandi baca bahinduka ‟umwanduˮ w‘Imana (Abanyefeso 1: 18).

Mw‘Isezerano rya Kera, abana b‘Imana mu bihe bimwe bamye biyumvirwako nk‘aho ari umwandu wayo, canke abaragwa (Gusubira mu Vyagezwe 9: 29; Gusubira mu Vyagezwe 32: 9; Zekariya 2: 12). Iyi ntumbero yo kuba canke guhinduka umuragwa w‘Imana iratomoye neza mu Banyefeso 1: 18 kandi ni na yo mvugo nyene yakoreshejwe mu Banyefeso 1:11, na ho nyene (iyo na yo ikaba ishobora gusobanurwa ngo, ‟Muri we twahindutse abaragwaˮ). Nk‘ikintu kiri ku ntimatima y‘akaranga rukristo, Pawulo yipfuza ko abo bizera bamenya agaciro kabo imbere y‘Imana. Ko badafise gusa agateka ko kuba ba samuragwa bahabwa n‘Imana (Abanyefeso 1: 14; Abanyefeso 3: 6; gereranya n‘Abanyefeso 5: 5), ariko kandi ahubwo ko ubwabo ari umwandu w‘Imana.

`Mbega ni irihe tandukaniro riri mu gukora kugira ngo uronke ikintu ahubwo ukaragwa ico kintu nyene? None ni gute iki ciyumviro kidufasha gutahura ikintu twaherewe muri Yesu?`