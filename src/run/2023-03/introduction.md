### Abanyefeso : Uburyo bwo Gukurikira Kristo mu Bihe Bigoye

Muri kirya cete c‘Abanyefeso, Paulo atubwira ivy‘Abanyefeso ubwabo. Inyuma y‘imyaka yari ihaciye inyuma y‘ibintu binejereje vyo mu misi ya mbere na mbere yatumye ubutumwa bw‘Ababakristo bushika mu gisagara ca Efeso, Abanyefeso bagumye barondera kumenya ubusobanuro bw‗imyizerere Rukristo.

Paulo, umwe yahoze ateza ingorane mu butunzi bw‘ico gisagara kigira kane mu bunini mu ngoma y‘Abaromani, noneho ubu asigaye ari ku murongo mwiza n‘ubwo yari mw‘ibohero. Muri ukwo kwandika kwiwe kandi ari mw'ibohero, yagumye yibaza ko abo bizera bo muri Efeso bazohava ‟bata umutweˮ, noneho bakibagira intumbero nyamukuru y‘ico ari co kuba umwigishwa wa Yesu muri ubwo buzima buteye amakenga, bwo mu gisagara, kandi bwa gipagani bwo ng‗aho muri Efeso. N‘ubwo abariko bamwumviriza bari baramaze guhinduka Abakristo, akamo ka Paulo kari kajanye n‘ivyo kurondera abakozi. Yarondera kwongera kubasubiza ku murongo mwiza ujanye n‘imyizerere Rukristo, no kwongerereza ubushuhe bw‘ubwitange bari bafitiye Kristo, no kwongera gusubiza itoto igishika bari bafise co kwitwa igikoresho gihambaye c‘Imana mw‘isi, Ishengero.

Bivanye n'uko iciswe ukwizera Rukristo cose cenena kuri Kristo, Pawulo yabakaburiye kumwizera no kuba ari we basenga wenyene. Nimba abigishwa Rukristo b‘inyankamugayo bategerezwa gusubira mu makanda ya mbere, bizoba bitewe n'uko bongeye kwibuka urukundo rwabo rwa mbere bari bafitiye Yesu kandi bagashira ivyizigiro vyabo mu buntu no mu nkomezi vyiwe. Rero Pawulo yaciye ashira imbere ivyo kubabwira ukuntu Kristo yahawe icubahiro gihambaye cane mw‘ijuru hejuru y‘ubundi butegetsi bwose n‘ivyitwa imana vyose vyoza bikwegakwega abizera bo muri Efeso ngo babisenge.

Yesu ni we ntumbero nyamukuru y‘integuro y‘Imana kuva kera hose, mur‘iyo nteguro akaba ari na yo abizera, nk‘ishengero, bahamagarirwa kugiramwo uruhara rukomeye cane mur‘izo nteguro z‘Imana zo kurondera guhuriza hamwe ibintu vyose muri Kristo.

Mu gihe Pawulo yariko arondera kugarukana abizera bo muri Efeso ku kwongera kwiyegurira Umwami wabo kundi gusha, ntiyasize inyuma ibintu vyose bisabwa kugira ngo umuntu ashobore kuba umwigishwa mwiza wa Kristo. Yagerageje kwerakana mw‘ido n‘ido uko umwifato Rukristo n‘ishengero bitegerezwa kuba bimeze. Abakristo bahamagariwe kugendeshwa na Mpwemu, guhesha Kristo icubahiro, no gusenga batumbereye Imana, ibi na vyo Paulo

akaba yagiye abigarukako incuro nyinshi. Kwiyegurira Kristo burundu bijanirana n‘ukuntu umuntu asigara akora kandi avuga. Gukunda Kristo bishaka kuvuga kwubahiriza no guha agaciro abandi bizera bagenzi bawe. Bisigura kandi gutera ibitugu imigenzo yo gusenga impwemu mbi n‘ubushakanyi vyari vyarimonogoje mur‘ico gisagara. Dufatiye ku migenderanire itegerezwa kuturanga mw‘ishengero no mungo zacu, bishaka kuvuga, gukurikiza akarorero ko kwitanga kerekanywe na Kristo. Bishaka kuvuga kandi kwereka abantu bagenzi babo baba muri Efeso uburorero butomoye neza bw‘ubuzima bushasha bw‘umuntu yahindutse uko akwiye kubaho.

Pawulo yakoresheje igice kinini c‘ico cete ciwe yerekana umunezero aterwa n‘ako karorero gashasha kerekana ico ari co kuba umuntu wo mu rutonde rw‘abizera b‘ishengero ry‘Imana. Ahanini yatewe umwete n‘iciyumviro cavuga ko Imana yafatanirije hamwe abantu bahora barabana nk‘abanyamahanga – Abayuda n‘Abanyamahanga – maze ikabagira umwe mw‘ishengero. Muri ukwo kubaho mu bumwe aho abandi baba biteze indyane, kabaye akaryo keza ko kwerekana ibimenyetso vyose biranga isi nshasha y‘Imana n‘umuzo w‘ubwami bushasha.

Muri ukwo kubandanya yerekana akamaro ko kuba mw‘ishengero ry‘Imana, Pawulo yaciye yerekana ibigereranyo bine bijanirana n‘ishengero. Abizera bagize umubiri wa Kristo, muri ukwo kuntu berekaniramwo kwiyegurira Kristo kwabo n‘ubumwe bafitaniye hagati y‘umwe n‘uwundi. Bitwa Ingoro nzima, yubatswe biciye mu kimazi ca Kristo i Kaluvari, iyo na yo akaba ari yo Imana isengerwamwo. Bitwa umugeni wa Kristo, yiteguriye ibirori bihambaye vy‘ubukwe aho Umukwe mukuru azoba aje gutwara uwo mugeni wiwe. Mu kigereranyo ca nyuma cerekana akigoro ka Pawulo ko kurondera kwongera kubashira ku murongo mwiza w‘ukwizera Rukristo, yabise ingabo za Kristo, ziharanira amahoro mw‘izina ryiwe, zijejwe kurwanya inkomezi z‘umwiza zikoresheje inkomezi z‘Imana mu gihe zitegereje ukugaruka kwa Kristo.

Iki cete c‘Abanyefeso, noneho, kiri n‘ico kivuze kuva kera no muri kino gihe cacu, aho ibihendamaso vy‘isi n‘ibiyiberamwo birondera kugwiza n‘ubusa ivyo kuba umwigishwa wa Kristo. Ico cete kandi gishira hejuru Kristo kandi kigashira akatuzo kanini ku kamaro ko kumukurikira, nk‘umunyeshengero ryiwe yavyihebeye, w‘ingirakamaro mu kugenda twerekana ivyizigiro dufise mu muzo wiwe wa kabiri wegereje. Muri ano mezi atatu dufise amahigwe yo gusenga cane mu gihe twumviriza ivyo icete c'Abanyefeso kitubwira no kwongera kwibukiriza bundi bushasha umunezero uterwa no gukurikira Yesu mu bihe bigoye.

_Uyu John K. McVay, afise urupapuro rwa kaminuza rwo ku rugero rwa PhD. Asanzwe ari umukuru n’umwigisha w’ivy’iyobokamana muri kamnizuza y’i Walla Walla yo mu karere ka College Place, Washington, USA, aho yatanguye gukorera kuva mu mwaka wa 2006._