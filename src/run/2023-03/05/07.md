---
title:  Ibindi Vyo Kwiga No Kuzirikana
date:   28/07/2023
---

Nimwige neza iyi ntangamarara ibategurira kuja guhanahana ivyiyumviro kuri birya bibazo vyatondekeshejwe hano hepfo:

Mbega ni ibiki vyariko biba neza na neza vyatumye Pawulo yandika Abanyefeso 2: 11-22 mu gihe yerekana ibikorwa vy‘umusaraba bikuraho amacakubiri mu migenderanire y‘abantu? Yariko avuga ibijanye n‘imigenderanire hagati y‘Abayuda n‘Abanyamahanga b‘abizera aho bose bagize ishengero rimwe. Avuga ibijanye n‘umwitwarariko wibonekeza usaba ko batahura kandi babaho basangiye kandi bashize hamwe n‘abagenzi bagize ingoro y‘Imana (Abanyefeso 2: 19). Ariko kandi, nk‘uko bivugwa mur‘ico cete cose, Pawulo yerekanye intumbero yagutse kandi igoye gushikako. Ingingo yashize imbere ni iy‘uko Imana ifise integuro yo gushira hamwe ibintu vyose muri Kristo (Abanyefeso 1: 9, 10), kandi iyo ntumbero yiwe irimwo n'imiryango yose yo mw‘ijuru n‘iyo mw‘isi (Abanyefeso 3: 15).

Ikinejereje kuruta ibindi, n ic‘uko ubumwe bw‘abizera mw‘ishengero – iyi na yo akaba ari na yo ngingo nyezina ariko avugako mu Banyefeso 2: 11-22 – ubwayo ifise intumbero yagutse cane Pawulo yahishuye mu Banyefeso 3: 10, ngo: ‟kugira ngo noneh‘abakuru n‘abafise ububasha b‘ahantu ho mw‘ijuru [mu kurema ishengero irikuye mu Bayuda n‘Abanyamahanga] bamenyere kw‘ishengero ubwenge bw‘Imana bw‘uburyo bwinshi. Biciye mu kugendera ubumwe Kristo yaronkeye ku musaraba, abizera bahamagarirwa kugaragaza ko integuro nyamukuru y‘Imana yo gushira hamwe ibintu vyose muri Kristo ikibandanya. Imigenderanire yabo yanaguwe yerekana integuro Imana ifitiye isi yose yahurijwe hamwe muri Kristo. Rero, birakwiye kuraba Abanyefeso 2: 11-22, ko hashizwe mu Banyefeso nk‘umubumbe wa vyose, kuko ari imyifato ngenderwako ya Bibiliya ijanye n‘ingingo y‘agaciro kanini uyu musi, imigenderanire hagati y‘imigwi itandukanye y‘abantu canke amoko.

**Ibibazo Vyo Kwigira Hamwe**

`Mbega ni iyihe myifato ngenderwako ijaniranye n'ivy'imigenderanire myiza hagati y'abantu yatanzwe ngaha mu Banyefeso 2: 11-22? Mbega ni gute iki gisomwa gitanga akaryo keza kandi gatomoye kenena kuri Kristo ko gukurikizamwo iyo ngingo y'ukuntu abanyeshengero bo mu mugwi munaka umwe bakwiye kubana n'abandi banyeshengero bo mu wundi mugwi?`

`Kuba twarahawe integuro y'Imana kuri kazoza k'abana b'abantu (Abanyefeso 1: 9, 10; Abanyefeso 2: 11-22), mbega ukuntu ari ngombwa ko ishengero rihangana neza n'ibibazo vyaryo ubwaryo biri muri ryo hamwe n'indyane ziri hagati y'amoko?`

`Mbega ni ibihe bibazo bikomeye cane biri hagati y'imigwi y'abantu, bimwe kenshi na kenshi bishobora kuba vyinyegeje kandi vyirengagizwa, biri mw'ishengero ryanyu? None ni gute ishengero ryanyu rishobora kugira uruhara rwiza mu gushiraho igikorwa c'ubuhuza Kristo yamaze kurangurira ku musaraba? None ni gute na we wogira uruhara mur'ico gikorwa?`