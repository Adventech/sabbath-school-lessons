---
title:  "Impongano Y'Amakika: Umusaraba N'Ishengero"
date:   22/07/2023
---

### Ibisomwa vy'icigwa ca rino yinga aho biboneka
Abanyefeso 2:11–22; Abaroma 3:31; Abaroma 7:12; Yesaya 52:7, Yesaya 57:19; Yohana 14:27; 1 Ab’i Korinto 3:9–17.

> <p>Umurongo wo gufata ku mutwe</p>
> “Ariko noneho, kuko muri muri Kristo Yesu, mwebwe abari kure kera mwigijwe hafi n'amaraso ya Kristo. Ni we mahoro yacu, kuko yahinduye ya macakubiri kuba kimwe, ahomvoye ca gisika co hagati cadutandukanyaˮ (Abanyefeso 2: 13, 14).

Wewe uri Umunyamahanga, mbere w‘Umugiriki, wahavuye amenya guhimbaza Imana y‘Abayuda. Uko biri, wavuye mu vyo gusenga imana nyishi hama utandukira gusenga Imana imwe nyakuri. Mu gihe wafata inzira ica mu mbuga zisa neza hama ugafata inzira zerekeza mu ngoro y‘i Yerusalemu, amajwi y‘amatazirano yaciye yifatanya n‘ijwi ryawe mu gutazira. Kuva ubwo, waciye utangura guhangana n‘uruzitiro rw‘amabuye rupima imetero zitandatu uja hejuru.

Kuri buri ntambwe y‘urwo ruzitiro handitseko ubutumwa bwo mu rurimi rw‘Ikilatini n‘Ikigiriki buvuga ngo: ―Ntamunyamahanga ategerezwa kurengana uru ruzitiro rukikije iyi ngoro. Umuntu wese azofatwa yabirenzeko ubwiwe azoba yikwegeye igihano c‘urupfu. Muri uwo mwanya uca wiyumvamwo ubwawe ko wugaranywe, wakumiriwe, kandi ko watandukanijwe n‘abandi.

Mu cete c‘ Abanyefeso 2: 11-22, Pawulo abona ko umusaraba wa Kristo wazanye amahinduka akomeye cane, wasambuye inzitiro n‘impome nk‘izo. Mu buryo bw‘amaja hejuru, umusaraba watoreye inyishu ikibazo co gukumirwa, mu guhuza abantu n‘Imana. Mu buryo bw‘amakika, wahuje abantu n‘abandi abo ari bo bose. Umusaraba wakuyeho inzankano maze uzana amahoro hagati y‘Abayuda n‘Abanyamahanga, mu kubagira ‟umuntu mushasha umweˮ (Abanyefeso 2: 15). Bashize hamwe baciye bahinduka ingoro nshasha, mu ‟guheshwa na Mpwemu kuba ingoro Imana ibamwo (Abanyefeso 2: 22).

None uku kuri gushaka kutubwira iki twebwe uyu musi?

_Nimwige icigwa ca rino yinga kugira ngo mwitegurire Isabato, yo kw’igenekerezo rya 29 Mukakaro 2023._