---
title:  Mwigijwe Hafi Muri Kristo
date:   23/07/2023
---

`Gereranya Abanyefeso 2: 1-3, uko Pawulo yahora afata Abanyamahanga kera hamwe n'Abanyefeso2: 11, 12. Mbega ni igiki yashizeko akatuzo cane igihe yabavugako uko bari bameze mu buryo bw'umubiri muri kahise?`

Abanyamahanga bari bamaze guhinduka abizera Kristo n‘ingingo zigize ‟umubiri wiwe ari ryo shengero, bigeze kuba batandukanijwe cane n‘Abisirayeli hamwe n‘agakiza gatangwa n‘Imana. Pawulo yafashe ko ari ngirakamaro kuri bo ko ‟bibukaˮ (Abanyefeso 2: 11) ako kahise. Mur‘ico gihe nta Kristo bari bafise, we Mpongano, Mesiya w‘Abisirayeli. Bari ‟abanyamahanga kw‘ihanga canke ku bwoko bw‘Abisirayeli. Vyongeye kandi bari ba kavantara ku mihango y‘isezerano, nk‘uko biri, abanyamahanga ku masezerano y‘agakiza Imana yari yaratanze ku mateka y‘ivy‘agakiza. Gutandukana n‘Abiserayeli no ku gakiza kazozanana muri bo vyasigura ko bigeze kubaho batagira ivyizigiro kandi ko bariho ‟batagira Imana mw‘isiˮ (Abanyefeso 2: 12).

Vyongeye kandi, mu buzima bwabo bwa kahise, Abanyamahanga bari baratwawe n‘inzigo y‘inzirikira hagati yabo ubwabo hamwe n‘Abayuda. Pawulo yatanze intumbero y‘urwo rwanko rwari rwaratsimbatajwe mu gufatira ku kimenyetso carwo kimwe, kwitana amazina. Abayuda bafata Abanyamahanga n‘agahemo ngo ni ‟intakebwe hama Abanyamahanga nabo bagafata Abayuda n‘akagaye kenshi ngo ni ‟abakebwe n‘intoke ku mubiriˮ (Abanyefeso 2: 11).

Yamara, Abanyefeso 2: 13 hatumbereza ku kindi kintu gihabanye n‘ivyo cane ubu naho. Pawulo yanditse, ati: ‟Ariko noneho, kuko muri muri Kristo Yesu, mwebwe abari kure kera mwigijwe hafi n‘amaraso ya Kristo.

Pawulo avuga ko abizera b‘Abanyamahanga bigeze kuba ‟kureˮ, iri jambo yaritiye muri Yesaya 57: 19, hagira hati: ‟Amahoro abe k‘ūri kure no k‘ūri hafi, nanje nzomukiza (gereranya n‘ Abanyefeso 2: 17, 18). Muri Kristo kandi biciye mu musaraba wiwe, abizera b‘Abanyamahanga bigijwe hafi ya ba bandi bose bari baratandukanijwe – Imana, ivyizigiro, na bene wabo na bashiki babo b‘Abayuda. Aha tuhabona inkuru nziza ihambaye cane yakoreshejwe na Pawulo: kuba umusaraba wa Kristo ushobora gukiza ikimanga kirekire cari kiri hagati y‘Abayuda n‘Abanyamahanga bishaka kuvuga ko abansi bacu bose hamwe n‘amacakubiri vyose bishobora gutorerwa inyishu ngaha. Iyi nkuru nziza idutumirira kuzirikana amacakubiri ari mu buzima bwacu bwite no mw‘ishengero hama tugaca tubona kwiyumvira ku bubasha bw‘umusaraba kugira ngo tubirandurane n‘imizi.

Mbega Yesu yagukuye mu buzima bwari bumeze gute? Mbega ni kubera iki vyokugirira akamaro hamwe wokwibuka, utihenze cane, aho wari uri igihe yagutora hama wiyumvire ku hantu wari gushobora kuba uri ubu iyo ataja kugutabara?