---
title:  Ishengero, Ingoro Nyeranda
date:   27/07/2023
---

`Mbega ni ubuhe butumwa buri kw'isonga y'ubundi bwose Pawulo yakoresheje mu Abanyefeso 2: 11-22 kugira ngo avuge ivy'ubumwe butegerezwa kuba hagati y'Abayuda n'Abanyamahanga mw'ishengero?`

Tubaye twongeye kwihweza Abanyefeso 2, twibuka ko imirongo ya 1-10 yigisha ko tuba mu runani na Yesu, mu gihe imirongo ya 11-22 yigisha ko tuba mu runani n‘abandi nk‘igice kigize ishengero ryiwe. Urupfu rwa Kristo rutuzanira inyungu zo mu buryo bushinze mu gutsimbataza imigenderanire yacu n‘Imana (Abanyefeso 2: 1-10) n‘izo mu buryo bukitse mu gukomeza imigenderanire yacu n‘abandi (Abanyefeso 2: 11-22). Biciye mu musaraba, Kristo asambura amacakubiri yose yatandukanya abizera b‘Abanyamahanga hamwe n‘ab‘Abayuda, harimwo n‘ikoreshwa nabi ry‘ivyagezwe kugira ngo azibire iyo manga yabatandukanya (Abanyefeso 2: 11-18). Hari n‘ikindi kintu kandi Yesu yubatse – ingoro inejereje igizwe n‘abizera. Abanyamahanga ba bandi bigeze kuba barakumiriwe mu vyo gusengera mu bibanza vyeranda vy‘ingoro, noneho ubu basigaye bifatanije n‘abizera b‘Abayuda mu guhinduka ingoro nshasha. Twese duca duhinduka abagize ishengero ry‘Imana, ‟urusengero rweraˮ (Abanyefeso 2: 19-22) kandi twagiriwe ibakwe ryo kubaho mu runani na Yesu hamwe na benewacu na bashikibacu muri Kristo.

`Mbega ni gute Pawulo yakoresheje ikigereranyo c'ishengero nk'ingoro mu Abanyefeso 2: 19-22 ubaye ukigereranije n'ukuntu cakoreshejwe mur'iyi mirongo ikurikira? 1 Ab’i Korinto 3: 9-17; 2 Ab’i Korinto 6: 14-7:1; 1 Petero 2: 4-8.`

Pawulo yagereranije ishengero n‘ingoro nk‘ishusho iri kw‘isonga ya vyose kugira ngo ashiremwo n‘Abanyamahanga mw‘ishengero. Ba bandi bahoze bakumirwa mu bikorwa vyo gusengera mu kirimba c‘Abisirayeli mu ngoro, noneho ubu, ntibaronse uburenganzira bwo kuhashika gusa (Abanyefeso 2: 18) ariko nabo nyene ubwabo bahindutse ibikoresho vyo kwubakisha iyo ngoro nshasha yagenewe kuba ‟ingoro Imana ibamwo (Abanyefeso 2: 22).

Abanditsi bo mw‘Isezerano Rishasha bakoresheje ikigereranyo c‘ingoro batumbereye kwerekana ihema ry‘urusengero, uruhara rw‘Imana mu gushinga no mu kwubaka ishengero, hamwe n‘urunani rw‘abizera bari mur‘iryo shengero. Ico kigereranyo cakoreshejwe bafatiye ku mikorere y‘umubiri (raba Abanyefeso 2: 21, aho ingoro ngo ‟ikuraˮ), hamwe n‘igikorwa co kwubaka cashizweko akatuzo (raba Abanyefeso 2: 22, ngo ‟namwe murubakwanwa). Aho kuba ishusho iguma iri ngaho gusa gurtyo, ishengero rishobora kumenya akaranga karyo ko kuba ‟ingoro y‘Imana nzimaˮ (2 Ab’i Korinto 6: 16).