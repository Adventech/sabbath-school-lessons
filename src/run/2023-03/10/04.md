---
title:  "Ishengero Nk'Umugeni Wa Kristo : Igice Ca 2"
date:   29/08/2023
---

`Mbega ni gute Pawulo yakoresheje ibintu vyahora bikoreshwa mu bugeni bwa kera kugira ngo akebure Abakristo bo muri Korinto? None ico cigwa catanzwe ryari? (2 Ab’i Korinto 11: 1-4).`

Mu gukoresha ikintu ca nyuma cahora gikoreshwa mu birori vy‘ubugeni kera, mu Banyefeso 5: 25-27 Pawulo yerekanye Kristo nka wa Wundi: 

(6) _yatanze umugeni (amwishikireje ubwiwe)._ Mu bihe vya kera umugeni yashobora gutangwa n‘umuntu w‘igitsina gabo w‘akarorero kuruta abandi, abantu b‘igitsina gabo b‘akarorero baruta abandi, canke se wiwe. Ntiyigera atangwa n‘uwamureheje! Ng'aha, nk‘uko biri, Pawulo yiyumviye Yesu ariko atanga ishengero nk‘umugeni kuri we ubwiwe.

Pawulo yakoresheje imigenzo n‘ibikorwa bijanye n‘ivy‘ubugeni kugira ngo ashimangire imigenderanire Kristo afitaniye n‘ishengero, mu buryo butomoye kandi mu rukurikirane rwiza:

(1) _Kuresha._ Kristo yitangiye ishengero ubwiwe (‟nk‘ikiguzi c‘umugeni") gurtyo aba ahindutse umufianse waryo (Abanyefeso 5: 25).

(2) _Kwitegurira ibirori vy’ubugeni_. Imyitwarariko y‘Umukwe irabandanya mu twigoro twiwe twose akora kugira ngo yeze kandi yoze uwo mugeni (Abanyefeso 5: 26).

(3) _Ibirori vy’ubugeni nyezina_. Imyitwarariko ya Kristo mur‘ico gihe itumbereye gusa ku gutanga umugeni kuri uwo musi w‘ubugeni (Abanyefeso 5: 27). Iki kiringo ca nyuma cerekeranye na bwa bugeni bwo ku musi wo kugaruka kwiwe, igihe Kristo, we Mukwe mukuru, azoza gutora ishengero nk‘umugeni maze aryihereze ubwiwe (Abanyefeso 5: 27; gereranya na 2 Ab’i Korinto 11: 1, 2; Ab’i Kolosayi 1: 21-23, 28).

Ubugeni bwa kera kenshi na kenshi bwatanguzwa n‘umukimbagiro waba mw‘ijoro (raba Matayo 25: 1-13). Umukwe n‘abamwambariye bose bashobora guca bakoranira muhira ku mukwe – ku nzu urwo rugo rushasha ruzobamwo – maze ibirori bikuru bigaca bibona gukurikira. Bamurikiwe n‘ibimuri kandi baherekejwe n‘indirimbo z‘umunezero n‘ivyishimo n‘amajwi menshi y‘umunezero, iryo koraniro ryaca ritera intambwe ryerekeza kwa se w‘umugeni. Baca bakorana n‘abazanye umugeni ng'aho canke bagahurirana n‘abazanye umugeni mu nzira, maze bagaca batwara urwo rugo ku nzu yabo nshasha bazobamwo bakagenda bakimbagira, aho abatumire bose bashobora kumara indwi yose mu birori, vyaherahezwa n‘ibirori vy‘ubukwe, aho umugeni yabona guca ashikirizwa umukwe wiwe.

Igihe Pawulo yerekana Kristo ariko yishikanira ishengero ubwiwe, yafatiye kuri uwo mukimbagiro uhambaye no kur‘ivyo bihe vyo gushikiriza umugeni. Mu gukora gurtyo, yagerageje kwerekana uko ibintu bizoba bimeze igihe Kristo azoba agarutse nk‘aho azoba ari ubugeni bwo muri kazoza, aho fiyansaye zari zimaze igihe kirekire hagati ya Kristo n‘ishengero ryiwe zoba ziheze kandi ubugeni bukaba bushitse.

`Mbega ni ubuhe butumwa twebwe ubwacu dukwiye gukura mur'iki kigereranyo ciza, kinejereje kandi giterana ivyizigiro?`