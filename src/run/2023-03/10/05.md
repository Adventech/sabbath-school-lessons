---
title:  Kunda Umugore Wawe Nk'Uko Wikunda
date:   30/08/2023
---

`Mbega ni ikihe kindi ciyumviro gishasha Pawulo yakoresheje ku gira ngo atere umwete abagabo ngo bakoreshe urukundo ruvuye ku mutima imbere y'abagore babo? Abanyefeso 5: 28-30.`

Amabwirizwa Pawulo aha abagize urugo b‘Abakristo (Abanyefeso 5: 21-6: 9) yerekana ibihe biteranye ubwoba mu vy‘imibano. Mu Banyefeso 5: 28-30, Pawulo yariko abwira abagabo, akurikije akarorero k‘ibintu vyakorwa kenshi mur‘ico gihe, bashobora guhitamwo kwanka ‟umubiri wabo bwite" (raba Abanyefeso 5: 28, 29), gukubagura no gukubita abagore babo. Mu gihe c‘Abagiriki n‘Abaromani bo mu misi ya Pawulo, ububasha umugabo yahabwa n‘amategeko bwo kuba ‟se w‘umuryango" (mu Kilatini, pater familias) bwari bwagutse cane. Yashobora gutoteza canke mbere akica umugore wiwe, abana, n‘abagurano kandi akagumana uburenganzira bwiwe ahabwa n‘amategeko (n‘ubwo gukoresha ububasha nk‘ubwo burenze urugero bwaguma bwiyamirizwa n'abanyagihugu).

Mu cete c‘ Abanyefeso 5: 25-27, Pawulo yerekanye mw‘ido n‘ido akarorero gakomeye k‘urukundo, urukundo Kristo afitiye ishengero, rutanga akarorero gahabanye cane n‘ivyo abagabo basanzwe bakora muri rusangi. Noneho, imbere yo gushikiriza ikindi ciyumviro gishasha, yongeye kandi gutunga urutoke kuri ako Karorero gakuru (Yesu), maze asaba abagabo b‘Abakristo kwifata ‟muri ubwo buryo nyene" (Abanyefeso 5: 28) nka Yesu, wewe yemeye ‟kwitangiraˮ umugeni wiwe, ari ryo shengero, no kuriha ivyo rikeneye vyose (Abanyefeso 5: 25-27). Pawulo atumirira abagabo b‘Abakristo kwitandukanya n‘imigirwa yo mu gihe cabo bari biteze gukurikiza ariko ngo barondere gukurikiza urukundo rwa Kristo.

Mu Abanyefeso 5: 28-30, Pawulo yongeyeko ikindi ciyumviro gishasha co gushigikira urukundo abagabo b‘Abakristo bakwiye kugirira abagore babo: kwikunda. Pawulo yabishikirije mu buryo butatu: ‟kukw‘ata muntu yigeze kwanka umubiri wiweˮ (nimiburiburi nta muntu n‘umwe yonavyiyumvira).

Abagabo ntibigera bigirira nabi ubwabo canke bakubite imibiri yabo. Ahubwo, ‟arawugaburira, akawubungabungaˮ (Abanyefeso 5: 29). Mu ntumbero yo kurandurana n‘imizi amabi akorerwa abagore b‘Abakristo, Pawulo atumirira umugabo w‘umukristo kwishushanya ubwiwe n‘umugore wiwe. Pawulo ashikiriza ngo, ‟kuko muri umwe n‘umugore wawe, kubw‘ivyo, kumugirira nabi ntaco vyoba bitaniyeko no kwigirira nabi ubwawe", kandi abantu benshi mu vyiyumviro vyabo ntibigera bakora ukwo.

Mu kugaruka ku karorero ka Kristo, Pawulo ashikiriza ko Kristo ubwiwe ariko akoresha umwitwaririko wiwe bwite mu kugirira neza abakristo bamwe bagize ‟umubiri wiwe" (Abanyefeso 5: 29, 30). Pawulo avuga ngo, gira umwifato mwiza imbere y‘umugore wawe, mu buryo na wewe ubwawe wifatamwo, igihambaye cane, mu buryo Kristo agufatamwo na we.

`Pawulo yakoresheje akarorero ka Yesu haba ku bagore haba no ku bagabo. None ni igiki ushobora kwigira kuri Yesu mu bijanye no gukunda abantu bagize umuryango wawe?`