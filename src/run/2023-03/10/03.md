---
title:  "Ishengero Nk'Umugeni Wa Kristo : Igice Ca 1"
date:   28/08/2023
---

`Gereranya Abanyefeso 5: 25-27, 29 n'irya nkuru isa n'iyibagiranye yo muri Ezekiyeli 16: 1-14. Mbega ni ibihe bintu vyo mur'iyo nkuru Pawulo yakoresheje mur'ico gisomwa ciwe?`

Nk‘uko Pawulo, mu Banyefeso 5: 25-27, 29, yashimangiye ikigereranyo ciwe c‘ubukwe/ubugeni mu kuvuga ishengero n‘imingenderanire yaryo na Kristo, mu bwenge bwiwe, yafatiye ku migenzo n‘uruhara vy‘ubugeni bwakorwa mu bihe vya kera. Mu bijanye n‘ishengero nk‘umugeni, Kristo ni we mukwe wo mu buryo bw‘Imana:

(1) Wa wundi akunda ishengero nk’umugeni (Abanyefeso 5: 25). Ntidutegerezwa kwigera twibagirwa ko iki ari igikorwa c‘inkoramutima kuri Yesu. Aradukunda!

(2) Yaritanze ubwiwe nk’inkwano. Mu bijanye n‘uko ubugeni bwo mu bihe vya kera bwakorwa, umukwe yategerezwa kugura umugeni arinze gutanga ‟ikiguzi c‘umugeni,ˮ ico na co kikaba cari kigizwe n‘amahera menshi n‘ibindi bintu vy‘agaciro, vyaba ari vyinshi ku buryo bw‘uko n‘ubutunzi bw‘ibisagara vya kera bwenena kuri uwo mugenzo. Na Kristo yatanze ikiguzi kinini cane kw‘ishengero nk‘umugeni wiwe kuko yarinze ‟kuryitangira ubwiweˮ (Abanyefeso 5: 25). Mu gikorwa co kwiyambika umubiri n‘ico ku musaraba, yitanze ubwiwe nk‘ikiguzi c‘umugeni.

(3) Yarogeje umugeni. Gutegura umugeni cari igice gihambaye mu gihe c‘ibirori vy‘ubugeni bwa kera. Nk‘uko ari ariko biri no muri kino gihe, abakobwa bambarira umugeni n‘abagenzi biwe b‘igitsinagore ni bo bamutegura imbere yuko ibirori bishika. Pawulo, n‘aha kandi, yafatiye ku mukwe wo mu buryo bw‘Imana mu gihe ariko ategura umugeni wiwe kubw‘ubugeni! Ni we yamwejeje kandi aramwoza akoresheje amazi ajejwe kumwogeshaˮ (Abanyefeso 5: 26), bishoka ko vyoba bigereranya umubatizo.

(4) Avuga amajambo y’amasezerano. Ukwo kwozanya bikorwa n‘ijambo (Abanyefeso 5: 26), vyerekeza kw‘ijambo ry‘isezerano urya mukwe wo mu buryo bw‘Imana aha umugeni wiwe, kumbure mu bijanye n‘ibirori vy‘abantu bazohava bubakana (gereranya n’Abanyefeso 1: 3-14; Abanyefeso 2: 1-10, urabe n‘amasezerano Imana iha abizera mu gihe co kwihana). Kuresha wari umugirwa wa kera uhurirana n‘uyu mugirwa wo muri kino gihe c‘iterambere wo gushimana, ariko warangwa n‘ibikorwa bikomeye kandi vyimbitse vyo kuvugana, ivyo na vyo bikaba vyarimwo no kwandikirana amasezerano ajanye n‘ikiguzi c‘umugeni (gitangwa n‘umugabo) hamwe n‘indongoranya (iyo umugeni yashobora kuzana ku mugabo ivuye mu muryango wiwe).

(5) Gutegura no gushariza umugeni. Iyo umugeni yaramuka noneho ashikanywe ku Mukwe wiwe, yaba afise ubwiza buhebuje, akayangana ku buryo atagira agasembwa (Abanyefeso 5: 27). Kristo ntiyogeje gusa umugeni; ariko kandi yaramuteguye yongera aramushariza, na vyo nyene.

`Mbega ni gute iyi mirongo idufasha gutahura uburyo Kristo atwiyumvamwo? None ni kubera iki dukwiye kubona ko ibi bitera ihumure rinini?`