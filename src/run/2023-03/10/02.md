---
title:  Impanuro Ku Bagore
date:   27/08/2023
---

Pawulo yatanguriye ku murongo w‘urufatiro (Abanyefeso 5: 21) uhuza Abanyefeso 5: 1-20 n‘Abanyefeso 5: 22-33, aho ahanura abizera b‘ishengero kugamburukirana umwe ku wundi (gereranya na Mariko 10: 42-45; Abaroma 12: 10; Ab’i Filipi 2: 3, 4). Abizera mutegerezwa gukora ukwo ‟kuko mwubashe Kristoˮ (Abanyefeso 5: 21), iyi na yo akaba ari incuro ya mbere mu zindi nyinshi aho Pawulo agenda yerekana imigenderanire na Kristo ko ari ngirakamaro cane kandi ko ari yo itomora abizera abo ari bo.

`Mbega Pawulo yashaka kuvuga iki aho yasaba abizera b'ishengero kugamburukirana umwe n'uwundi? None ni gute dutegerezwa gutahura iki ciyumviro? Abanyefeso 5: 21.`

Pawulo kandi atumirira abagore b‘Abakristo kugamburukira ‟abagabo babo nk‘uko bagamburukira Umwami wacuˮ (Abanyefeso 5: 22), mu gutomora neza ko ariko avuga ivyo kugamburuka kw‘abagore ku bagabo babo bubakanye (raba kandi 1 Petero 3: 1, 5). Iyo Pawulo avuga ko abagore bategerezwa gukora bartyo nk‘uko ‟babikorera Umwami,ˮ mbega aba ashaka kuvuga ko umugore ategerezwa kugamburukira umugabo wiwe nk‘aho uwo mugabo wiwe ari Kristo; canke, kumbure, yoba yashaka kuvuga ko Kristo ari we ntumbero nyakuri kandi ihambaye ituma uwo mugore agamburuka?

Dufatiye ku Banyefeso 6: 7, aho abagurano basabwa gukora ‟nk‘abakorera Shebuja mukuru, ‟ntimube nk‘abakorera abantu,ˮ no mu b’i Kolosayi 3: 18, aho abagore basabwa kugamburukira abagabo babo ‟nk‘uko bibereye abari mu Mwamiˮ , iki ciyumviro canyuma coco ni co umuntu yohitamwo. Abagore ubwabo ni abizera bategerezwa guha Kristo icubahiro hejuru y‘abagabo babo vyanse bikunze.

Haba mu b‘i Kolosayi canke mu Banyefeso, Kristo – kandi Kristo wenyene – niwe yafashwe nk‘Umutwe w‘ishengero, na ryo rikaba ari ryo mubiri wiwe (Abanyefeso 1: 22; Abanyefeso 5: 23; Ab’i Kolosayi 1: 18): ‟Nk‘uko Kristo na we ari umutwe w‘ishengero, akaba Umukiza waryo, ari wo mubiri wiweˮ (Abanyefeso 5: 23).

Mu mvugo ngereranyo, umugabo ni we ‟mutwe w‘umugoreˮ (Abanyefeso 5: 23), aho ubwizigirwa bw‘ishengero na bwo bufatwa nk‘icitegererezo umugore akwiye gukurikiza mu kwumvira umugabo wiwe. Uwo murongo kandi urongera ugakomoza ku bijanye n‘urukundo, kwitwararika urugo, no kutabamwo kwirema ibice. Uyu murongo ukwiye gusobanurwa mu buryo butarekurira umuntu n‘umwe gufata nabi uwo bubakanye mu buryo ubwo ari bwo bwose na bumwe.

`Dukurikije ivyo twamaze gusoma, mbega ni kubera iki iyi mpanuro ikurikira ari ngirakamaro ko twama tuyibuka? Nimba umugabo ari ikirura, intagondwa, umunyamahane, umuntu yikwegerako vyose, yiyugaye, umuntu yishira hejuru, ntazigera acisha mu kanwa na rimwe ko umugabo ari we mutwe w'umugore, kandi ko uwo mugore ategerezwa kumwumvira muri buri kintu cose; kuko si we Mwami, si umugabo mu mvugo nyakuri y'iryo jambo.ˮ - Ellen G. White, The Adventist Home, p. 117.`