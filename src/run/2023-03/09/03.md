---
title:  Kugenda Nk’abana B’umuco
date:   21/08/2023
---

`Pawulo yanditse ati: ‟Ntihakagire umuntu abahendesha amagambo y‘ubusa: kukw‘ivyo ari vyo bizanira uburake bw‘Imana abantu b‘intabarirwaˮ (Abanyefeso 5: 6).`

Pawulo yari yaragize urutonde rw‘abantu bakora ivyaha bitandukanye atasoni canke ngo bihane, abo na bo ni nk‘‟umushakanyi, cank‘igihumane, cank‘uwifuzaˮ (Abanyefeso 5: 5). Yari yarakoze umwihwezo woroheje: Abari muri Kristo kandi batoranirijwe kuzoba mu bwami bwiwe bwa kazoza ntibakwiye kwitwara nk‘abo bandi bantu (Abanyefeso 5: 5).

Ubu naho yari asigaye arajwe ishinga n‘abavuga ‟amajambo y‘ubusa,ˮ ni kuvuga, abizera bari gushobora guhendwa n‘imvugo ishaka kwerekana ko kwiyumvira ku caha c‘ubushakanyi ari ibintu bidateye isoni, canke ko bashobora nabo ubwabo gukora ivyaha nk‘ivyo ubwabo (Abanyefeso 5: 6). Guhendwa nk‘ukwo, nk‘uko Pawulo agabisha, bishobora gukwegera umuntu urubanza rw‘Imana rwo mugihe c‘iherezo, ‟kukw‘ivyo ari vyo bizanira uburake bw‘Imana abantu b‘intabarirwaˮ (Abanyefeso 5: 6).

Iyi mvugo ngo ‟uburake bw‘Imanaˮ iri mu ziteye ubwoba. Kuba ari uburake canke ishavu ry‘Imana vyerekana itandukaniro n‘ibintu bitandukanye bisanzwe bishika mu buzima bw‘umuntu (gereranya n’Abanyefeso 4: 31). Neza na neza ni inyishu y‘Imana yamye kuva kera hose ari inyamibabaro kandi igororotse izosubiriza mu nkoko intabarirwa zijukiye gukora ibibi, si iyaduka giturumbuka nk‘iry‘ikirunga giturikira ku dukosa duto twakozwe. Vyongeye kandi, ikoreshwa ry‘uburake bw‘Imana kenshi na kenshi rishika mu bijanye n‘inkebuzo zo muri Bibiliya zahumetswe mu bijanye n‘umuzo w‘urubanza rw‘Imana (nk‘akarorero, Ivyahishuwe Yohana 6: 12-17; Ivyahishuwe Yohana 16: 1-16; Ivyahishuwe Yohana 19: 11-16). Imana iragabisha ivy‘umuzo w‘urubanza rwayo bwite – ni igikorwa c‘ubuntu, kuko abantu ‟kuva kera hose bamye ari abana bo kurakirwaˮ (Abanyefeso 2: 3), bo gutsindwa n‘urwo rubanza.

`Mbega ni kubera iki Pawulo yinginga abizera ngo ntibifatanye canke ngo basangire n'abanyavyaha? (Abanyefeso 5: 7-10).`

Pawulo ahanura, ati: ‟mugende nk‘abana b‘umucoˮ (Abanyefeso 5: 8) hama agaca abandanya atanga irindi tegeko, ngo: ‟Mumenye neza ibihimbara Umwami wacuˮ (Abanyefeso 5: 10). Umupagani aronderera umunezero mu ‟bushakanyi n‘ibihumanya vyose cank‘ukwifuzaˮ (Abanyefeso 5: 3). Ihangiro ry‘umwizera riratandukanye cane n‘iryo, si uwo kwironderera umunezero ubwiwe ariko arondera kunezereza Imana (hagereranye n‘Abaroma 12: 1; 2 Ab’i Korinto 5: 9; Abaheburayo 13: 21; aha hose hakaba hakoresha ijambo ry‘Ikigiriki rimwe, euarestos, ‟kunezerezaˮ canke ‟kwemerwaˮ). Umwizera arondera gukayanganisha ikimazi c‘ubwitange ca Kristo (‟Kugendera mu rukundo, nk‘uko Kristo na we yabakunze, akatubera ishikanwa n‘ikimazi bihabwa Imana, umubabwe umota nezaˮ, Abanyefeso 5: 2).

`Mbega ni ayihe majambo amwe y'ubusa mur'iyi misi yacu n'igihe cacu dukeneye kuzibukira?`