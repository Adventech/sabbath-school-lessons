---
title:  Ikibereye Ni Gushima Imana
date:   20/08/2023
---

`Mbega ni mubuhe buryo Pawulo yashaka ko abizera biganamwo Imana? Raba Abanyefeso 5: 1, 2.`

Pawulo yahanurira abizera bo muri Efeso kugendera mu rukundo, aka akaba ari nako kamo gahambaye mur‘iki gice (raba Abanyefeso 5: 8, 15). Uku ‟kugendera mu rukundoˮ (raba Abanyefeso 5: 2) gutegerezwa gukurikiza akarorero k‘urukundo Kristo adufitiye (gereranya Abanyefeso 4: 32), rwa rundi rwagaragariye mu kimazi ciwe c‘impongano. Hari ibintu bine Pawulo ashimangira mu bijanye n‘ico kimazi: (1) cabayeho kubera urukundo rw‘Imana Data (Abanyefeso 5: 1) n‘urwa Kristo ubwiwe (Abanyefeso 5: 2); (2) ni ico kudusubirira, kuko Kristo yapfuye mu kibanza cacu. Kristo ntiyabaye ikimazi kidafise ico gikora ariko yitanze ubwiwe kubwacu; (3) hakurikijwe ikigereranyo c‘ivyahora birangurirwa mw‘ihema ryo mw‘Isezerano rya Kera, urupfu rwa Kristo kandi ni ishikanwa, ryashikaniwe Imana; (4) iryo shikanwa ryahavuye ryemerwa n‘Imana kuko ari ‟umubabwe umota nezaˮ (Abanyefeso 5: 2; gereranya na Kuvayo 29: 18; Abalewi 2: 9; Ab’i Filipi 4: 18).

Abanyefeso 5: 3-5 hongera hagatanguza igice kivuga ivy‘ikibazo kijanye n‘ivy‘amategeko agenga ivyo guhuza ibitsina. Abakristo bashasha bo muri Efeso bahura n‘imbogamizi yo guta ihamagarwa rikristo bari barakiriye, bagahakwa gusubira inyuma mu bushakanyi bwari guhava bubabuza kuba ivyabona bikristo (gereranya 1 Ab’i Korinto 5: 1-11; 1 Ab’i Korinto 6: 12-20; 2 Ab’i Korinto 12: 21).

Ku ruhande rumwe, isi y‘Abagiriki n‘Abaromani yo mu kinjana ca mbere yerekana ko imico runtu yari yarononekaye hamwe n‘ubushakanyi buvugwa ahandi mw‘Isezerano Rishasha (raba 1 Ab’i Korinto 6: 9; Ab’i Galatiya 5: 19; Abanyefeso 4: 17-19; Ab’i Kolosayi 3: 5). Nk‘akarorero, amazimano yatangwa n‘abatunzi yama buri gihe atumbereye ku myifato Pawulo avuga mu Abanyefeso 5: 3-14: kudandahirwa, amajambo y‘ubupfu, ibitwenza bibi, ibiteye isoni. Vyongeye kandi, ibigo vyo mu bisagara bikuru vyatanga akaryo ko gukora ibikorwa bibi bitagira izina kandi vy‘ugwangara vyatuma habaho ibikorwa vy‘ibiterasoni. Ku rundi ruhande na rwo, abantu benshi bo mur‘ico gihe babaho ubuzima burangwamwo imico runtu kandi barafasha mu guharanira imico runtu ikomeye. Iyo Isezerano Rishasha ritanze intonde z‘ibikorwa bigayitse canke z‘ibikorwa vyiza hamwe n‘ibintu bitegerezwa kuranga abubakanye (nk‘akarorero, Abanyefeso 5: 21-6: 9; Ab’i Kolosayi 3:18-4:1), benekuzandika baba berekeza ku ngingo z‘ivyahora bikorwa mu gihe c‘Abagiriki n‘Abaromani. Ico kiringo, hamwe kuba caragera aho gita akaranga ahandi naho kikarangwa n‘imico runtu myiza, kirafasha gusigura ibisabo vya Pawulo vyo guhamagarira abantu kuzibukira imyifato y‘urukozasoni yakurikizwa n‘Abanyamahanga mu gihe ahandi na ho yipfuriza abizera kwigengesera mu myifato yabo kugira ngo bibahe guhagarara neza mu bantu bo hanze babitegereza.

`Mbega ni mubuhe buryo amajambo ya Pawulo avuga ku bijanye no kwigenza neza mu badasangiye ibitsina akenewe no mumico kama yanyu, canke aho ariho hose woba uba?`