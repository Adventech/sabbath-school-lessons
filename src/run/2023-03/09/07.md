---
title:  Ibindi Vyo Kwiga No Kuzirikana
date:   25/08/2023
---

nk‘abasubiza amaso inyuma mu Banyefeso 5: 1-20 muri rusangi, tubona ko Pawulo yafashe ingingo ikomeye yo kurwanya icaha n‘ikibi, cane cane mu bijanye n‘ubushakanyi hamwe n‘amajambo y‘ubupfu. Ntiyigera ashaka kubona umwifato mubi mu bana b‘Imana. Ahubwo, yahamagariye abizera bo muri Efeso gushika ku rugero rwo hejuru mu bijanye n‘imyifato no kubumbatira akaranga kabo nk‘ ‟abana Imana ikundaˮ kandi nk‘ ‟abera,ˮ canke nk‘ ‟aberandaˮ (Abanyefeso 5: 1-10). Yarubahutse kwizera k‘iyo Abakristo mw‘ikoraniro babigenjeje ukwo, baca bakayanganisha umuco mu mwiza, bigatuma ababanyi babo bava mu buzima bwo kwishira mu kaga ubwabo maze bakakira ubuntu bw‘Imana n‘ukuri kwayo (Abanyefeso 5: 11-14).

Pawulo yiyumvira ishengero, ryamaze kuvugururwa n‘abantu bitanze bundi bushasha kugira ngo ‟bagende koko nk‘abana b‘umucoˮ mu gihe bakirindiriye ukugaruka kwa Kristo (Abanyefeso 5: 8; raba kandi Abanyefeso 5: 15, 16) kandi bahezagijwe no kuba imbere ya Kristo (Abanyefeso 5: 14), bakoranijwe gusa no gusenga. Kubera ko basunikwa n‘igihagararo cabo co kwitwa ‟abana bakundwaˮ b‘Imana no kubw‘urupfu Kristo yabapfiriye (Abanyefeso 5: 1, 2) kandi bujujwe Mpwemu (Abanyefeso 5: 18), igisabisho cabo bahuriyeko bose gica kirangwa n‘ingufu hamwe n‘umunezero mu gihe baririmbira hamwe indirimbo z‘amashimwe n‘amatazirano ku Mwami, Yesu Kristo, no ku Mana Data. Mur‘ukwo kwumira ku kuri kw‘ivyo mw‘ijuru, baba bariko barigina ivyizigiro vya kazoza, bishinze imizi mu nkuru ivuga ivy‘Imana yakoze, ivy‘iriko ikora, n‘ivy‘izokorera muri Yesu Kristo Umwami wabo (Abanyefeso 5: 18-20).

Ico gisomwa kimaze gutahurwa mur‘ubu buryo, gica kiba ikintu kirengeye kuba urukurikirane rw‘amategeko atagira ihuriro yo kugenga ubuzima bw‘Abakristo. Ahubwo gica kiba akamo ko mu buryo bwa gihanuzi kajanye n‘ivyo akaranga Rukristo, ukwitanga, ishengero, n‘ivyo gusenga kwo mu misi ya nyuma, ubutumire burangwamwo umunezero wo ‟kugura uburyo mubugwiza kukw‘imisi ari mibiˮ (Abanyefeso 5: 16).

**Ibibazo Vyo Kwigira Hamwe**

`Bivanye n'uko uyu musi duhanganye n'ubuzima burangwamwo ibibi mbere butanga inyigisho zabwo amasaha 24/24 imisi 7/7 umwaka wose w'imisi 365 bubicishije mu binyamakuru bimenana umutwe, mbega ni gute twebwe abizera dushobora gukurikiza amategeko yo mu rwego rwo hejuru ya Pawulo?`

`Mbega ni izihe nzira zo kwikingira abizera b'uyu musi bokoresha kugira ngo bashobore ‟kumenya neza ibihimbara Umwami wacuˮ (Abanyefeso 5: 10) no 'gutahura ivy'Umwami wacu agomba ivy'ari vyoˮ (Abanyefeso 5: 17) ?`

`Umuntu ashobora kuvuga ko kuba Pawulo yarabujije ivyo kuvuga amajambo y‟ibiterasoni mu bizera (Abanyefeso 5: 3, 4) bishaka kuvuga ko tudakwiye kwigera dukirutsa namba ibibazo bijanye no kwifata ukutariko mu vyo guhuza ibitsina. None ni kubera iki iyo ari indunduro itariyo?`

`Mbega ni mubuhe buryo muri kino gihe cacu abantu basigaye berekana ibikorwa vya gipagani nka birya nyene na Pawulo yarwanije mu gihe ciwe?`