---
title:  Ikangure, Wewe Usinziriye!
date:   22/08/2023
---

`Soma Abanyefeso 5: 11-14. Mbega ni iyihe mburi ikomeye cane Pawulo yariko arashikiriza ngaha, kandi ni gute ivyo bijanirana n'ibishika muri kino gihe cacu?`

Gutahura Abanyefeso 5: 11-14, birafasha kubona ko Pawulo yama atanga ibisabo bibiri, akagenda abisimburanya: (1) kubaho ubwoko bw‘ubuzima buhesha Imana icubahiro nka ‟abana b‘umucoˮ (Abanyefeso 5: 8; raba kandi Abanyefeso 5: 1, 2, 4, 9-10, 11, 13, 14); na (2) ntimukabeho mu bushakanyi bw‘isoni nke; mu kwanka ubwo buryo bwo kubaho, mushire ku mugaragaro ‟ibikorwa birumvye vy‘umwizaˮ (Abanyefeso 5: 11; raba kandi Abanyefeso 5: 3-8, 12).

Turashobora kwifashisha ibisabo bibangabanganye vyo mu Banyefeso 5: 8-10 kugira ngo dutahure Abanyefeso 5: 11. Abizera bategerezwa kubaho imbere y‘abatizera bameze ‟nk‘umuco mu Mwamiˮ n‘‟abana b‘umucoˮ (Abanyefeso 5: 8). Ingingo nyamukuru iri mu gukora ivyo vyose ni iyo kubonekako, no kugaragarako ‟imbuto y‘umuco ibonekera mu ngeso nziza zose no mu kugororoka no mu kuriˮ (Abanyefeso 5: 9). Igikurikira, Pawulo ariko yerekana inzira yokurikizwa muri ukwo kwerekana ukwo kugira neza kw‘Imana. Abizera bategerezwa gushira ahabona ibikorwa birumvye vy‘umwiza biciye mu kwerekana ubugororotsi abantu bose bashobora kubona.

Mu kurindira, turashobora kuba turakoresha zirya mvugo ziteranye ubwoba kandi zo mu buryo bw‘icese zakoreshejwe mu mirongo ya 13 na 14 aho Pawulo yemeza ko abizera, muri ukwo kwerekana ‟imbuto za Mpwemuˮ (Abanyefeso 5: 9), bashobora kuzana ab‘isi bagasigara nabo bizera Kristo. Mpwemu ni umuco, kandi ahishura ibintu vyose binyegeje: ‟Ariko vyose iyo bishizwe ahabona, bigaragazwa n‘umuco, kukw‘ikigaragazwa cose ar‘umucoˮ (Abanyefeso 5: 13, 14).

Iyo ubuzima bw‘intege nke bugaragajwe n‘umuco, ab‘isi bashobora guca babona ico ari co umwifato wabo (‟uca uba ku mugaragaroˮ), ko atakazoza ufise kandi ko uzinzwe n‘uburake (Abanyefeso 5: 5, 6), ariko ko bakeneye kuva mu mwiza bakerekeza mu muco uhindurana (‟kuko ikintu cose kiboneka kiba ari umucoˮ), rya hinduka nyene n‘abayobozi b‘Abanyefeso Pawulo avuga ryabashikiye ubwabo (Abanyefeso 5: 8).

Mbega ni igiki dutegerezwa gukoza kirya cese canke rurya ruririmbo rwo mu Banyefeso 5: 14, rwa rundi rukoresha imvugo ifatanye n‘ivy‘umuzuko w‘abapfuye mu gihe c‘iherezo (gereranya n’Abanyefeso 2: 1, 5) kugira ngo dutere akamo karenga ko gukangura abari mw‘itiro ry‘ivy‘impwemu maze bashike kw‘ihinduka rizanwa na Kristo? Bivanye n‘uko Yesaya 60: 1-3, hamwe bisa n‘aho ari ho Pawulo afatira, hatumberejwe ku bana b‘Imana b‘Abisirayeli, dushobora gufata urwo ruririmbo/icese co mu Banyefeso 5: 14 nk‘aho ari akamo gakomeye gaterwa abizera b‘Abakristo ngo bakangukire kurangura inshingano yabo yo kuba abamisiyonari bajejwe gukayanganisha umuco wa Kristo mw‘isi y‘umwiza (gereranya n’Ab’i Filipi 2: 14-16; Matayo 5: 16).

`Mbega ni gute ubayeho ubwoko bw'ubuzima bushobora kwerekana ibikorwa vy'umwiza uko bimeze?`