---
title:  Gusenga Kwuzuyemwo Mpwemu
date:   24/08/2023
---

`Mu Abanyefeso 5: 18-20, Pawulo yiyumviye ku Bakristo bakoraniye gusenga. Mbega ni ibiki yerekana ko bariko bakora mur'ukwo gusenga?`

Mu ciyumviro ciwe canyuma co mu Abanyefeso 5: 1-20, Pawulo ahanura abizera kuzibukira ikoreshwa nabi rya vino ahubwo ngo bakirire hamwe umuzo n‘inkomezi vya Mpwemu. Pawulo yarababujije akaborerwe (kumbure akoresheje amajambo yo mu Imigani 23: 31 yo mu Kigiriki c‘Isezerano rya Kera), yerekana ko mu mutwe wiwe yari afise iciyumviro co kurwanya ibiboreza nk‘uko biboneka mu majambo y‘ubwenge yo mu (Imigani 20: 1; Imigani 23: 29-35).

Mu bibi biterwa n‘akaborerwe harimwo amajambo y‘ubupfu, amajambo y‘urukozasoni, ubupfu, ubushakanyi, no gusenga ibigirwamana (Abanyefeso 5: 3-14). Ibi bitegerezwa gusubirizwa no gusenga Imana mu buryo bwiyumviriweko, kandi buhumekewe na Mpwemu. Igisabo ca Pawulo co kwuzuzwa Mpwemu ni co c‘urufatiro gihindurwa n‘urukurikirane rw‘amavuga tubona mu Banyefeso 5: 19-21 (‟mubwiraneˮ, ‟muririmba,ˮ ‟mucuraranga,ˮ ‟muyishimire vyose,ˮ ‟mugamburukiranireˮ).

Ngaha Pawulo yakoresheje igisabo co ‟kwuzura Mpwemuˮ (Abanyefeso 5: 18) muri rusangi, yiyumvira ko abizera mu gihe bakoraniye gusenga Imana bujujwe Mpwemu bituma bagiriranira ubumwe (Abanyefeso 4) kandi ko ivyo vyotuma bagwanya inarije, n‘uburyo bwo gusenga bwa gipagani (Abanyefeso 5: 1-18). Mur‘uyu mugirwa wo gusenga w‘Abakristo bo hambere, indirimbo zo gutazira ni zo zafata ikibanza ca mbere. Vyarigeze kuvugwa ko ishengero ryavutse mu kuririmba; kandi iki gisomwa, co kimwe n‘Ab’i Kolosayi 3: 16, kiratanga icemezo ntabanduka c‘ayo majambo (gereranya n’ Ivyakozwen’Intumwa 16: 25; Yakobo 5: 13).

Hariho icerekezo co mu buryo bukitse (horizontal) mu bijanye no gusenga kuko, mu kuririmba, abanyeshengero mu buryo bumwe baba bariko ‟babwirana amazaburi hagati y‘umwe n‘uwundiˮ (Abanyefeso 5: 19). Ariko kandi, intumbero nyezina yo gutazira mu ndirimbo ni Umwami, iyo na yo, nk‘uko bivugwa mu Abanyefeso 5: 20, itumbereye ku ‟Mwami Yesu Kristoˮ (gereranya n’Ab’i Kolosayi 3: 16). Amashimwe avugwa mu Banyefeso 5: 20, yabangabanishijwe n‘indirimbo z‘amatazirano zo mu Banyefeso 5: 19, ategerezwa guhabwa ‟Imana Data mw‘izina ry‘Umwami wacu Yesu Kristo.ˮ Mur‘iyi mvugo ngo ‟amatazirano y‘ivya Mpwemu,ˮ iyi karangura ngo ‟y‘ivya Mpwemuˮ (mu Kigiriki, pneumatikos) ishimangira uruhara rwa Mpwemu Yera mu gikorwa co gusenga kuko iryo jambo ryerekana indirimbo zahumetswe canke zuzuyemwo Mpwemu Yera. Icubako ca Pawulo c‘ingene hambere aho Abakristo bahora basenga, mur‘uyu mwanya, cerekana burya butatu bweranda bwose bugize Imana imwe rudende ko bwose bubifisemwo uruhara.

`Mbega ni gute ushobora gukoresha indirimbo kugira ngo urtyorore neza igikorwa cawe bwite co gusenga?`