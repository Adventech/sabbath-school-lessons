---
title:  Ubuzima Bwanaguwe Na Kristo N’Ijambo Ryahumetswe Na Mpwemu
date:   12/08/2023
---

### Ibisomwa Vy’Icigwa Ca Rino Yinga Aho Biboneka:
Abanyefeso 4:17–32; Ab’i Kolosayi 3:1–17; Zekariya 3:3–5; Zekariya 8:16; Yesaya 63:10; Abaroma 8:16, 26, 27.

> <p>Umurongo wo gufata ku mutwe</p>
> “Kubabwira ku vy'ingeso zanyu za kera ngo mwiyambure wa muntu wa kera, abozwa n'ukwifuza kw'uruhendo; mugahinduka basha mu mpwemu y'ubwenge bwanyu, mukambara wa muntu musha, yaremwe mw'ishusho y'Imana mu kugororoka no mu kwera kw'ukuri ˮ (Abanyefeso 4: 22-24).

Hari umugabo yitwa Jose Antonio yaba kw‘ibarabara rya Palma, mu gihugu ca Esupanye, atagira aho akika umusaya mu kiringo c‘imyaka myinshi. Umusi umwe, hari umuntu yitwa Salva Garcia, yari asanzwe afise inzu yo kumweramwo imishatsi, yegereye uwo Jose maze amusaba ko yomuhindurira ubuzima burundu.

Jose mur‘iyo nzu bakoreramwo imishatsi, n‘umugwi wa ba kimyozi ukora utitangiye itama, baguma bamusiga amavuta kandi bagorora imishatsi n‘ubwanwa vyari vyaritunatunye. Mu nyuma, Jose yahavuye aronka imyambaro myiza igezweko. Hama haza iyerekwa! Mu gihe Jose yari yicaye imbere y‘icirore, amarira yaciye acuncubuka. ‟Uyu ni jewe koko? Nsigaye narahindutse pe; nta muntu n‘umwe azosubira kumenya!ˮ Mu nyuma yahavuye yongerako ati: ‟Ntiryabaye ihinduka ryo ku rukoba. Ahubwo vyahinduye ubuzima bwanje bwoseˮ

Mu Abanyefeso 4: 17-32, Pawulo yavuze ko abizera bashikiwe n‘amahinduka akomeye cane. Biyambuye inarije za kera zabaranga maze bakira akaranga kabo gashasha. Nk‘uko biri no kw‘ihinduka rya Jose, uko biri kwose, iri si ihinduka risanzwe ry‘inyuma ku rukoba. Ririmwo n‘ihinduka rishasha ryo mu mpwemu y‘ubwenge bwaboˮ (Abanyefeso 4: 23), rimwe rizana mu buzima ‟ukugororoka no mukwera kw‘ukuriˮ (Abanyefeso 4: 24). Iri ni ryo hinduka ntabanduka.

_Nimwige icigwa ca rino yinga kugira ngo mwitegurire Isabato, yo kw’igenekerezo rya 19 Myandagaro 2023._