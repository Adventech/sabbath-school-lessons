---
title:  Inzinguzingo Y’icaha Ija Hasi
date:   13/08/2023
---

`Gereranya Abanyefeso 4: 17-32 n'Ab’i Kolosayi 3: 1-17. Mbega ni gute Pawulo ahanura abizera kubaho ubuzima bushira imbere ubumwe bw'ishengero?`

Mu gice gitangura, Abanyefeso 4: 1-16, ingingo Pawulo yariko ashimikirako cane yari ijanye n‘ubumwe bw‘ishengero. Iyo tugereranije Abanyefeso 4: 1 n‘Abanyefeso 4: 17, duca tubona ukuntu ivyo bisabo uko ari bibiri bifitaniye isano mu bijanye n‘uburyo bwo kugenda canke bwo kubaho. Iryo sano rishaka kuvuga ko Pawulo yariko avuga ku ngingo imwe – ubumwe n‘uburyo bwo kubaho bubushigikiye – ariko mu buryo bushasha kandi butomoye busa n‘ubuhabanye cane n‘iyo ngingo.

Mu Banyefeso 4: 17-24, Pawulo yariko yiyamiriza uburyo bwo kubaho bw‘Abanyamahanga, bumwe yabona ko buriko busambura ubumwe (Abanyefeso 4: 17-19), mu kwerekana ibintu nyakuri bigize ubuzima Rukristo kandi bishigikira ukwo kuri (Abanyefeso 4: 20-24). Mu gihe dusoma akamo gakomeye ka Paulo ko kunegura imyifato igayitse y‘Abanyamahanga, dukwiye guca twibuka kandi n‘ukuntu yari yaramaze kunyurwa ko n‘Abanyamahanga nabo nyene bacunguwe n‘Imana biciye muri Kristo kandi ko bahawe amahigwe nabo nyene yo kuba mu bagize ubwoko bw‘Imana ijana kw‘ijana (Abanyefeso 2: 11-22; Abanyefeso 3: 1-13). Mu Abanyefeso 4: 17-19, nyuma y‘aho, yaciye atanga ubusobanuro buto kandi bubi bw‘Abanyamahanga bo mu mubiri (Abanyefeso 2: 11).

Pawulo ntiyari arajwe ishinga rinini n‘ivyaha binaka canke imyifato mibi yaranga Abanyamahanga. Ahubwo yari arajwe ishinga n‘ubwoko bw‘umwifato berekana, inzira y‘ubuzima ijana mu mahonero mu vyara vy‘icaha. Ku ntimatima y‘Abanyefeso 4: 17-19 berekana ubwoko bw‘ugukomantara kw‘imitima: ‟bagendera mu bitagira ikimazi vyo mu bwenge bwabo, ivyiyumviro vyabo biri mu mwiza, batandukanijwe n‘ubugingo buva ku Mana kubw‘ukutamenya kuri muri boˮ (Abanyefeso 4: 17, 18).

Ukwo gukomantara kw‘imitima ni kwo nkomoko y‘umwiza uri mu vyiyumviro vyabo kwashizweko akatuzo mu ntango y‘iyo mirongo (‟kubera ubujuju buri muri bo, butewe no gukomantara kw‘imitima yabo. Baciye bahinduka nk‘ibiti, Abanyefeso 4: 18, 19) kandi ibijanye no guhuza ibitsina kwabo kwarononekaye cane (maze bishira mu ngeso z‘isoni nke, gukora ibihumanya vy‘uburyo bwose bifatanije n‘ukwifuza,ˮ Abanyefeso 4: 19). Kubwo gutera Imana ibitugu, ntibakimenya uburyo bwo kubaho, kandi kubwo gutandukana n‘ubuntu bwayo buzana agakiza, babandanya bamanuka baja mu caha no mu mahonero.

`Mbega ni ibiki vyoba vyaragushikiye wewe ubwawe mu buzima kubw'inkomezi z'caha zabandanya zikujana hasi gushika n'aho ugwa mu caha?`