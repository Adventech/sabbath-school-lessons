---
title:  Ijambo ‘Kwubaka Ubumwe’, Ryuzuyemwo Ubuntu
date:   15/08/2023
---

`Mbega ni irihe jambo ry'impanuro rya Pawulo mu bijanye n'ikoreshwa ry'amajambo mu bizera ari ngirakamaro kuruta ayandi yose ku bwawe uyu musi? Ni kubera iki? Abanyefeso 4: 25-29`

Pawulo yagiye akoresha incuro nyinshi icubako kinejereje mu Abanyefeso 4: 25-32, ico na co kikaba cerekanywe n‘ Abanyefeso 4: 25: itegeko-mpakanyi (mwiyambuye ibinyoma); n‘irindi tegeko-nyemezi rikurikira (‟umuntu wese avugane ivy‘ukuri na mugenzi weˮ); hama ivyo kwiyumvirwako (‟kuko turi ingingo za bagenzi bacu,ˮ ibi na vyo bikaba bishaka kuvuga ngo ‟kubera ko turi ingingo z‘umubiri umwe rero tugiriranire imigenderanire nk‘ingingo z‘uwo mubiriˮ). Igisabo ca Pawulo co ‟kuvugana ukuriˮ si ubutumire bwo kuja guhangana n‘abantu bo mu yandi mashengero twitwaje ingingo dushaka guharirako. Pawulo yafatiye kuri Zekariya 8: 16, aha na ho hakaba hasaba kuvuga ukuri nk‘akaryo keza ko kubumbatira ubumwe.

Bivanye n‘uko mu Abanyefeso 4: 31 Pawulo yabujije amajambo arimwo umururazi no kujingitwa, amajambo yiwe mu Abanyefeso 4: 26 ntiyemerera umuntu kuvugana uburake mw‘ikoraniro. Ahubwo, Paulo yemera ko bishoboka gukoresha uburake, ariko akagarukiriza kw‘ikoreshwa ryabwo mur‘iyi nzira, ngo ‟nimwaraka ntibibakoreshe icaha: izuba ntirirenge mukiratse.ˮ

Pawulo asa n‘uwabaye arahagarika gato ijambo ryiwe mu gukoresha itegeko ryo kwihanikiriza rijanye n‘ibisuma: ‟Uwiba ntakongere kwibaˮ (Abanyefeso 4: 28). Mu buryo bwiza naho, ico gisuma gitegerezwa gucumukura, akoreshe ayiwe maboko ivyizaˮ (Abanyefeso 4: 28; raba kandi 1 Ab’i Korinto 4: 12; 1 Ab’i Tesalonike 4: 11) afatiye ku mutimanama wiwe, ‟kugira ngw‘aronke ivyo gufasha ukennyeˮ (Abanyefeso 4: 28). Kumbure Pawulo yashizemwo aya majambo avuga ivy‘ibisuma ng‘aha kubera isano riri hagati yo kwiba n‘imvugo y‘ubuhendanyi nk‘uko vyerekanywe n‘inkuru ya Ananiya na Safira mu Vyakozwe 5: 1-11. Ukuntu Pawulo yizera inkomezi zihindura za Kristo kurakomeye cane gushika n‘aho yabona ko n‘ibisuma bizoshika aho bihinduka!

Hama Pawulo yaciye atanga iri tegeko ngo, ‟Ntihaze hagire ibiyago bibi biva mu kanwa kanyuˮ (Abanyefeso 4: 29), rimwe ryerekana amajambo y‘ubugizi bwa nabi mugufata uburyo bwayo busa n‘aho atawobuhagarika mu kanwa kugira ngo ntarinde gukora igikorwa cayo c‘ububisha. Mu ruhande rwiza na rwo, Pawulo yiyumviye imvugo mbi iyo ari yo yose itigeze ihagarikwa, ariko yasubirijwe n‘amajambo yerekana ibintu bitatu: (1) gukuza; (2) ukwiye kuryumva; (3) rihesha ubuntu bw‘Imanaˮ (Abanyefeso 4: 29). Ese icompa amajambo yacu yose akamera nk‘ayo!