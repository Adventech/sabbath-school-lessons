---
title:  Ihinduranya Rikomeye Ry’Imyambaro
date:   14/08/2023
---

`Mu kwongera kuvuga ibijanye n'ihinduka ry'abantu bariko baramwumviriza, mbega ni iyihe ngingo kirumara kandi nyamukuru Pawulo yariko abibutsa? Abanyefeso 20-24.`

Amaze kwerekana ubuzima bwa kera bw‘Abanyamahanga (Abanyefeso 4: 17-19), Pawulo ntiyavuze ngo, ‟Ubwo si bwo buryo mwize ku bijanye na Kristo.ˮ Ahubwo, yavuze atangaye, ati: ‟Ariko mweho ntimwize Kristo murtyoˮ (Abanyefeso 4: 20). Menya ko abo bantu ‟baramwumviseˮ [Kristo] kandi ‟bigishirizwa muri weˮ (Abanyefeso 4: 21) canke bigishwa ‟na we.ˮ (NKJV), mu nyuma Pawulo yahavuye abahanura kugira ubuzima burangwamwo Kristo akoresheje imvugo igira ngo ‟nk‘uk‘ukuri kwo muri Yesu kuriˮ (Abanyefeso 4: 21). Kubwa Pawulo, kwemera ukwizera vyenena ku kugiriranira imigenderanire wewe ubwawe na Kristo, ya yindi mizima kandi nyakuri ishobora gufatwa nk‘aho ari ‟kumenya Kristo.ˮ

Turemanga ko umwe Yesu yazutse kandi yashizwe hejuru ari muzima kandi ari kumwe na twe. Twama tunagurwa n‘inyigisho ziwe n‘akarorero kiwe hama tugakurikiza amategeko yiwe kuko ari we Mwami wacu muzima. Twama twemera kuyoborwa na we mu bikorwa vyacu biciye muri Mpwemu no mw‘Ijambo ryiwe.

Pawulo atubwira ko kwemera kubaho ubuzima bwanaguwe na Kristo bisaba imyifato itatu, iyo na yo akaba yayerekanye mu kigereranyo c‘imyambaro: (1) kwambura canke kuzibukira uburyo bwa kera bwo kubaho (Abanyefeso 4: 22); (2) guhinduka kw‘imbere mu mutima (Abanyefeso 4: 23); no (3) kwambara ubuzima bushasha bugereranywa n‘ubw‘Imana (Abanyefeso 4: 24).

Ico kigereranyo ca Pawulo gifitaniye isano n‘ikoreshwa ry‘imyambaro mw‘Isezerano rya Kera aho ryafatwa nk‘ikigereranyo c‘ubuzima butagiramwo icaha (akarorero, Zaburi 73: 6; Zekariya 3: 3, 4; Malaki 2: 16) n‘agakiza (akarorero, Yesaya 61: 10; Ezekiyeli 16: 8; Zekariya 3: 4, 5).

Mu bihe vya kera abagabo bambara ikanzu ndende ishika ku mavi nk‘umwambaro wo munsi n‘umwitwikiro canke ikoti yo kwikingira imishwarara y‘izuba. Mur‘ubwo buryo nyene, abagore bambara ikanzu hamwe n‘ingutiya. Imigenzo yakoreshwa muri Bibiliya ni nayo yamye ikoreshwa n‘ico gihe ca Pawulo. Impuzu zaba ari iz‘igiciro kinini kandi zizimvye kandi zamara igihe kirekire. Bishoboka ko vyari ibidasanzwe ko umuntu atunga ikirenze umwambaro umwe. Ubwiza n‘ubwoko bw‘izo mpuzu bwerekana akaranga n‘ijunja vya nyene kuzambara. Guhinduranya imyambaro y‘umuntu, guhinduranya impuzu ukambara izindi, caba ari igihe kidasanzwe kandi gikomeye cane (kuruta uko bisanzwe bishika mu bantu benshi uyu musi). Pawulo yiyumvira ko amahinduka yo mu buzima yategerezwa kuba ikintu cibonekeza cane nk‘uko vyagenda iyo umuntu yaramuka ahinduranije imyambaro mu bihe vyo mu kinjana ca mbere.

`Mbega ni irihe tandukaniro, itandukaniro rikomeye cane, riri hagati yo kumenya ibijanye na Kristo no kwiga kumenya Kristo?`