---
title:  Mpwemu Yera Mu Buzima Bw’umwizera
date:   16/08/2023
---

`Mu kuvuga kubijanye n'ivyaha vy'amajambo yo mw'ishengero Rikristo, mbega ni ikihe gisabo Pawulo atanga afatiye ku kuba Mpwemu Yera ari kumwe n'abera? Abanyefeso 4: 30.`

Bukwi na bukwi Pawulo yaciye atanga imburi itangaje n‘isezerano rihumuriza umutima. Ivyaha tugiriranira hagati y‘umwe n‘uwundi mw‘ishengero si ivyaha bito twovuga ko bifise inkurikizi nto: ikintu kibabaza Mpwemu Yera ni ikoreshwa ribi ry‘ingabire y‘imvugo Imana yaduhaye mu gutitura abandi (Abanyefeso 4: 25-27, 29, 31, 32). Kuba Pawulo yitabiriye akamo ka Yesaya 63: 10 bishira ahabona imburi ikomeye: ‟Ariko baragarariza, bababaza Mpwemu wiwe yera; bituma ahinduka umwansi wabo, ubwiwe arwana na bo.ˮ

Mw‘isezerano ry‘ihumure, Pawulo yemeza ko Mpwemu Yera ashira ikimenyetso ku bizera uhereye umusi bakiriyeko Kristo (Abanyefeso 1: 13, 14) gushika ‟ku musi wo gucungurwaˮ (Abanyefeso 4: 30). Imigenderanire ya Mpwemu n‘umwizera nticika ariko yamaho. Iyo umwizera yanjanjwe kuri Mpwemu Yera ari muri we mu kurwanya ingabire y‘amajambo Imana yamuhaye, ntibivugwa ko Mpwemu agenda ahubwo arababara. Icipfuzo ca Mpwemu wewe ni uko yoguma ari mu bizera, akaguma abashirako ikimenyetso ko ari inyegu y‘Imana, gushika Kristo agarutse.

Pawulo aguma ashimangira ubumana bwa Mpwemu ko ari ‟Mpwemu Yera w‘Imanaˮ kandi akerekana neza ko Mpwemu ari nk‘umuntu mu kwerekana ko Mpwemu Yera ababara. (raba kandi Abaroma 8: 16, 26, 27; 1 Ab’i Korinto 2: 10, 13; 1 Ab’i Korinto 12: 11; Ab’i Galatiya 5: 17, 18).

Dutegerezwa kwigengesera mu gihe duhanahana ivyiyumviro ku bijanye n‘ubutatu bweranda. Mpwemu ni Umwe kandi ari ukwiwe ufatiye kuri Data n‘Umwana bompi uko ari babiri. ‟Mpwemu afise ubugombe bwiwe yisangije kandi akora aribwo akurikije. Arashobora kubabazwa no kurogotwako. Imvugo nk‘izo ntizibereye ku butegetsi busanzwe canke ububasha ariko ni ibimenyetso biranga ko Mpwemu ari mu buryo bwa kimuntu. None ni kuvuga ko mur‘ico gihe Mpwemu ari umuntu nkanje na we? Oya, dukoresha imvugo ifise aho ihera n‘aho igarukira iyo tuvuga ibijanye n‘Imana, kandi Mpwemu ni ico ibiremwa bantu badashobora kwigera bahinduka.ˮ—Paul Petersen, God in 3 Persons—_In the New Testament_ (Silver Spring, MD: Biblical Research Institute, 2015), p. 20.

`Mpwemu Yera w'Imana ni we abana na twe mu buryo bwa hafi na hafi cane gushika n'aho bivugwa ko ibikorwa vyacu bimugirako ingaruka. Dusangiye ubuzima na kimwe mu bigize ubutatu bweranda catwiyemeje mu kugiriranira imigenderanire idacika na twe mu kudushirako ikimenyetso gushika kw'iherezo ry'ibihe. None ni igiki gikwiye kutubera inyishu yo mu vyo kwizera ukwo kuri guhambaye nk'ukwo?`