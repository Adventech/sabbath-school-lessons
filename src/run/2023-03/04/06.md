---
title:  Ubu Twakijijwe N'Imana
date:   20/07/2023
---

`Subira musome Abanyefeso 2: 1-10, ariko ushimikire ahanini ku ndunduro ya Pawulo yo mu mirongo ya 8-10. Mbega ubona ari iyihe ngingo ashimikirako cane mu gihe akora indunduro y'ico gisomwa cose?`

Mu Abanyefeso 2: 1-3, Paulo yerekana ko agakiza k‘abizera bo muri Efeso katavuye ku myifato yabo myiza canke ku buzima bwabo bwiza. Ku ntango y‘iyi nkuru, biboneka ko bari barapfuye mu vy‘impwemu. Ntakazatsa k‘ubuzima canke igikorwa c‘agaciro kiboneka muri bo (Abanyefeso 2: 1). Bari barigaruriwe ijana kw‘ijana n‘icaha (Abanyefeso 2: 1). Ntibigera berekana akigoro na gato ariko bari basigaye bakubebwa na Satani ubwiwe hamwe n‘ivyipfuzo bibi vyabo n‘ibigabitanyo vyabo (Abanyefeso 2: 2, 3).

Ico batari bazi, ni uko bari baragerereye kure cane bashika ahantu habi cane harengeye kuba batari bafise ubuzima bw‘ivy‘impwemu canke ingeso nziza. Ubagereranije n‘abandi bantu bose, bari basigaye ari abansi b‘Imana nyakuri kandi bariko batera begereza umusi mubi w‘iherezo ryabo n‘uw‘urubanza rw‘Imana. Bari basigaye ari ‟abo kurakirwa nk‘abandi bose (Abanyefeso 2: 3).

Aho kugira ngo agakiza kabo gashingire mu bikorwa vyabo vyiza, ahubwo kari gashingiye mu rukundo rutagira izina rw‘Imana – urukundo rudashobora gusobanurwa ufatiye ku kintu c‘agaciro na kimwe mu bijanye n‘urwo rukundo. Mu mbabazi no mu rukundo, Imana yakoze ibishoboka vyose ku nyungu yabo biciye muri Kristo Yesu (Abanyefeso 2: 4), wewe yabazuye akabakura mu rupfu rw‘ivy‘impwemu. Kubw‘igikorwa c‘ubutabazi c‘Imana, ubu basigaye babayeho ubuzima butumbereye neza, bukurikiza inzira ya Yesu Ubwiwe.

Uhereye ku rupfu rwimbitse rwo mu buryo bw‘impwemu n‘ubuja bukabije bw‘icaha, noneho basigaye barazuwe mbere bajanwa ahantu ho mw‘ijuru maze bicarikanwa na Kristo ku ntebe yiwe y‘ubwami (Abanyefeso 2: 5, 6). Uku gutabarwa kuva ku Mana, n‘ubwo kunyaruka nk‘umuravyo, si ikintu gishika rimwe gusa. Kuri n‘ububasha bugumana n‘abizera, bubaho ibihe bidashira, kuko Imana yipfuza kugaragaza ubuntu bwayo ibafitiye muri Kristo Yesu ibihe bidashira (Abanyefeso 2: 7).

Mu ndunduro yiwe yo mu Banyefeso 2: 1-10 (Abanyefeso 2: 8-10), Pawulo yongera kugaruka kur‘iyo ngingo, yiteze kumenya neza ko iyo ngingo ishikamye: agakiza k‘abizera ni igikorwa cega Imana, si ic‘umwana w‘umuntu. Ntigikomoka muri twe ariko ni ingabire y‘Imana. Ntamwana w‘umuntu ashobora kwishira hejuru ngo niwe yatanguje agakiza (Abanyefeso 2: 8, 9). Kubwo guhagarara mu buntu bw‘Imana, twebwe abizera tuba dushize ahabona ubuntu bwayo, ubuntu bwayo bwonyene rudende. Turi igikorwa c‘amaboko yayo, twaremwe n‘Imana ‟muri Kristo Yesuˮ (Abanyefeso 2: 10).

`Mbega ni kubera iki ari ngirakamaro ko dutahura ko agakiza kacu gaturuka ku Mana ariko ko kadashingiye mu cubahiro cacu canke mu bikorwa vyacu?`