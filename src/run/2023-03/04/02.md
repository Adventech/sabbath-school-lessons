---
title:  Igihe Twari Dupfuye Kandi Duhenzwe Na Satani
date:   16/07/2023
---

`Soma Abanyefeso 2: 1-10. Mbega ni ikihe ciyumviro nyamukuru Pawulo ariko aduha ngaha mu bijanye n'ivyo Yesu yadukoreye?`

Pawulo yari yaramaze kuvuga ivy‘agakiza Abakristo bahawe (Abanyefeso 1: 3-14, 15-23) kandi yari yaranavuze, mu ncamake, ivy‘inkuru y‘abizera bo muri Efeso (Abanyefeso 1: 13). Mu Banyefeso 2: 1-10, noneho Pawulo agiye kuvuga ivyo kwihana kwabo mw‘ido n‘ido, ashize akatuzo ku muntu ku giti ciwe. Agenda abangabanganisha ubuzima bwabo bwa kahise bwarangwamwo icaha (Abanyefeso 2: 1-3) n‘imihezagiro y‘agakiza k‘Imana, ivyo na vyo akaba abifata nk‘aho ari ukugira uruhara mw‘izuka, iduzwa, n‘ishirwa hejuru rya Kristo (Abanyefeso 2: 4-7), hama akigina urufatiro rw‘ako gakiza gashingiye mu buntu no mu gikorwa c‘irema c‘Imana (Abanyefeso 2: 8-10).

Iyi mice itatu y‘iki gisomwa yashizwe mu mpfunyapfunyo neza na neza muri aya mungane yo mu Banyefeso 2: 5: (1) ‟twari dupfuye twishwe n‘ibicumuro vyacuˮ, (2) ‟Imana yatugiranye bazima na Kristoˮ; (3) ‟ubuntu ni bwo bwabakijijeˮ.

Mu Banyefeso 2: 1, 2, Pawulo ashimikira ku buzima bubabaje bwa kahise imbere y‘uko abo bantu bariko bamwumviriza bihana mu gushikiriza ko bari barapfuye mu vy‘impwemu, mu gukora ivyaha n‘ibicumuro mu buzima busanzwe bwabo (Abanyefeso 2: 1), kandi baganzwa na Satani (Abanyefeso 2: 2). Bivanye n‘uko Pawulo yandikiye abantu bazima, yafatiye kuri bo nk‘aho bari barigeze gupfa mu mvugo ngereranyo (gereranya n‘Abanyefeso 5: 14). Ariko kandi, amahigwe mabi yabo yaribonekeza neza kandi yari mabi cane bivanye n‘uko muri uwo mwanya bari batandukanijwe n‘Imana, Isōko y‘ubuzima (gereranya n’Ab’i Kolosayi 2: 13; Abaroma 5: 17; Abaroma 6: 23).

Mukwiyumvira ku buzima bwa kahise bw‘abariko baramwumviriza, Pawulo yatoye inkomezi zibiri zaturuka hanze yabo ari na zo zabaganza. Iya mbere mur‘izo ni ‟ukw‘ivy‘isi bigendaˮ (Abanyefeso 2: 2) – imigenzo n‘imyifato vyo mu gisagara ca Efeso muri rusangi ni vyo vyagenga ubuzima bw‘umuntu bigatuma agwa mu bugumutsi bwo kugwanya Imana.

Satani yavuzwe mu buryo bubiri ko ari inkomezi ya kabiri ituruka hanze yaganza ubuzima bwabo bwo hambere. Ni we ‟mwami w‘abaganza ikirereˮ (Abanyefeso 2: 2) kuko ‟ikirereˮ (canke ahantu ho mw‘ijuru) gifatwa nk‘ikibanza c‘impwemu zihambaye, harimwo n‘iza sekibi (gereranya n‘Abanyefeso 1: 3; Abanyefeso 3: 10; Abanyefeso 6: 12). Vyongeye kandi, asigaye akora cane kw‘isi kuko ari ‟impwemu ikorera mu bantu b‘intabarirwaˮ (Abanyefeso 2: 2).

`Mbega ni ibiki iyi mirongo yigisha ku bijanye n‘uko intambara ihambaye ari inkuru y‘imvaho? Nk‘uko biri nyene, mbega ni gute tworonka ihumure n‘ivyizigiro muri ukwo kumenya ko Yesu yanesheje kandi ko dushobora gusabikanya iyo ntsinzi yiwe na we ubu nyene ?`