---
title:  Ubu Dusigaye Twarahezagiwe Burundu
date:   19/07/2023
---

`Gereranya integuro y'agakiza y'Imana mu Banyefeso 1: 3, 4 n'inkurikizi zihoraho zitewe n'iyo nteguro nk'uko yavuzwe mu Abanyefeso 2: 7. None ni ibihe bintu vya nkenerwa n'intumbero y'iyo nteguro y'agakiza y'Imana?`

Ibirori vyo kwakira impapuro z‘umutsindo ni ibiriro binejereje cane, haba mu mashuri yo kwimenyereza y‘abana bato canke mu mashuri yo ku rwego rukuru rwa kaminuza. Kwakira urupapuro rw‘umutsindo vyerekana ko umuntu yashitse ku rugero rushimishije, ko ageze ku rundi rwego rw‘ubuzima canke ko ashoboye kurangura igikorwa kinaka. Ni ngombwa ko twebwe abizera dutahura ukuri kwimbitse kw‘ubutumwa bwiza: ntitwigera duheza amashuri y‘ubuntu. Ntihigera habaho ibirori vyo gutanga impapuro z‘umutsindo vyerekana ko twahejeje kaminuza zacu zo mu buntu canke ngo turonke impapuro z‘umutsindo ku buryo tutazongera gukenera ubuntu.

Pawulo yemeza ukwo kuri mu Banyefeso 2: 7, akagushimangiza urukurikirane rw‘ibikorwa vyo kukwerekana neza. Muri kahise Imana yakoreye muri Kristo mu kuducungura, ibanje mu kudushushanya n‘Umwana wayo, Yesu Kristo, kugira ngo dufatanye na we mu muzuko wiwe, mw‘iduzwa ryiwe, kandi ngo dushirwe hejuru co kimwe na we (Abanyefeso 2: 4-6). Integuro y‘Imana, nk‘uko biri, ntigarukira gusa ku kwuzuzwa ubuntu muri kahise no kugirirwa imbabazi muri kubu. Integuro y‘Imana, ya yindi ishingiye mu nama za kera itanguriro ry‘isi ritarashirwaho (Abanyefeso 1: 4), iragenda igashika no muri kahise. Irimwo ‟n‘ibihe bizoza (Abanyefeso 2:7). Integuro yayo y‘ibihe bihoraho bizoza ishingiye ku mwifato ngenderwako nk‘umwe nyene ibikorwa vyayo vyo muri kahise vyari n‘ivyo muri kubu vyubatsweko – umwifato ngenderwako w‘ubuntu. ‟Mu bihe bizoza, Imana yitegereza ibizobaho mu nyuma kugira ngo yerekane ‟itunga rihebuje ry‘ubuntu bwayo mu kutugirira neza muri Kristo Yesuˮ (Abanyefeso 2: 7).

Pawulo yiyumvira ku buntu bw‘Imana nk‘aho ari ubukire canke itunga ry‘agaciro katagira urugero (gereranya n‘Abanyefeso 1: 7; Abanyefeso 3: 8) bumwe abizera bashobora kurondera bakaronka babaye babukeneye. Uku kuntu Imana itanga ititangiye itama bitubera igishingantahe kizima kandi gikomeye c‘ubuntu bwayo yatugiriye.

‟Kuba Yesu yaraje akabana na twe, yashaka kuduhishurira Imana haba ku bantu canke ku bamarayika. . . . Ariko iryo hishurwa ryayo ntiryabereyeho gusa abana bayo bavukiye mw‘isi bonyene. Uyu mubumbe wacu w‘isi umeze nk‘igitabo c‘ivyigwa ku yandi masi. Intumbero inejereje y‘ubuntu bw‘Imana, ibanga ry‘urukundo rwatumye ducungurwa, ni ingingo abamarayika bose bipfuza kubona, kandi bazoguma bavyigako ibihe bidashira. Abacunguwe co kimwe n‘ibindi biremwa bitegeze bigwa mu caha bizoguma vyiga ubuhinga buri mu musaraba wa Kristo kandi ni wo uzobabera ururirimbo rw‘ibihe bidashira. Bizogaragara ko ubwiza bukayanganira mu maso ha Yesu ari ubwiza bwo kwitanga ubwiwe asunitswe n‘urukundo.ˮ - Ellen G. White, _The Desire of Ages_, pp. 19