---
title:  Noneho Twarazuranywe, Twaraduganye, Twarashizwe Hejuru Na Kristo
date:   18/07/2023
---

‟Arikw‘Imana, kukw‘ar‘umutunzi w‘ikigongwe, kubw‘urukundo yadukunze (Abanyefeso 2: 4). Ng‘aha, kubw‘aya majambo abiri akomeye cane, ngo: ‟Ariko Imana, Pawulo yavuye ku kwerekana ubuzima bubabaje bwa kahise abantu biwe bariko bamwumviriza bahozemwo (Abanyefeso 2: 4-10) aja ku buzima bushasha, bwuzuyemwo ivyizigiro busigaye buranga ubuzima bwabo nk‘abizera nyakuri (Abanyefeso 2: 4-10).

`Mbega ni mubuhe buryo abizera bafatanije na Kristo mu muzuko wiwe, mw'iduzwa mw'ijuru ryiwe no mw'ishirwa hejuru ryiwe? None ukwo kwifatanya na we kwabo kwashitse ryari? Abanyefeso 2: 6, 7.`

Twarabonye ko iki cete c‘Abanyefeso ari icete cenena kuri Kristo mu gushira akatuzo ku kwifatanya na we. Mu Banyefeso 2: 5 na 6, Pawulo yagerageje kwagura iyo ngingo mu gukoresha amavuga atatu akomeye cane yo kwerekana ukuri gukomeye, kwa kundi, biciye mu bikorwa vy‘Imana ubwayo, abizera ubwabo bagiramwo uruhara mu bikorwa bihambaye bijanye n‘ivy‘agakiza gashingiye muri Mesiya, ari we Yesu.

Abizera (1) bazuranywe na Kristo; (2) baduganywe na Kristo mw‘ijuru (rya yurizwa kumbure Pawulo yakoresheje mu kwerekana uruhara rw‘abizera mw‘iyurizwa rya Kristo mw‘ijuru); (3) no ‟kwicarana na Kristo ahantu ho mw‘ijuru,ˮ bisigura ko abizera bifatanije na Kristo mu kwicarana na we ku ntebe y‘ubwami bw‘ijuru n‘isi. Bafatanije na Kristo mu gushirwa hejuru.

Kugira ngo tubone ububasha bw‘iciyumviro ca Pawulo neza, dutegerezwa gusubiza amaso yacu inyuma mu Banyefeso 1: 19-23 hama tukibuka ko urupfu, kuzuka, n‘iyurizwa mw‘ijuru, hamwe n‘ishirwa hejuru rya Kristo vyazanye intsinzi ku bibi vyose no ku bushobozi bw‘impwemu mbi, za zindi nyene zigeze kuba ziganza ubuzima bw‘abizera. Mu muzuko, iyurizwa, n‘ishirwa hejuru vya Yesu, izo nkomezi – n‘ubwo n‘ubu zikiri ku gikorwa kandi zikaba zikibangamira ubuzima bw‘abantu – zaramaze gushirwa hasi mu buryo bukomeye. Isi n‘amajuru vyarimuwe. Ivyahora ari impamo vyarahindutse. Abizera ntibakiri indororerezi gusa mur‘ivyo bintu ahubwo ubwabo basigaye babifisemwo uruhara. Kubona twazuranywe, tukaduganwa, kandi tugashirwa hejuru co kimwe na Yesu bitwugururira igicapo gishasha c‘ibintu dushobora gukora. Turafise uburenganzira bwo kuva munsi y‘ububasha bwa dayimoni maze tukagira ubuzima bw‘ivy‘impwemu bunengesereye n‘inkomezi zo muri Kristo (2 Timoteyo 1: 7).

`‟Kukw'Imana itaduhaye umutima w'ubujora: ariko yaduhaye uw'ubushobozi n'urukundo n'ukwirindaˮ (2 Timoteyo 1: 7). Mbega ni gute imirongo twabonye uyu musi idufasha gutahura ibintu Pawulo yanditse ngaha?`