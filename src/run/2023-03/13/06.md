---
title:  Gukora Isengesho Ryo Kurugamba
date:   21/09/2023
---

Mu guheraheza akamo kiwe ko ku rugamba, Pawulo yahanuye abizera nk‘abasirikare, kuja mu rugamba bariko barasenga isengesho ryimbitse kandi ribandanya ‟basengera abera bose" (Abanyefeso 6: 18) kandi na we bamusengera nk‘umuserukizi akomeye (Abanyefeso 6: 19, 20). Aka kamo ko gusenga gashobora kuboneka nk‘ikigereranyo cagutse c‘ivy‘igisirikare, kuko gutabaza Imana (canke imana nyinshi) mu masengesho wari umugirwa umenyerewe na benshi ku rugamba rwo mu gihe ca kera.

Reka dutange akarorero ko muri Bibiliya: mu gukurikiza akamo ko ku rugamba ka Yahaziyeli, Yehoshafati ‟yunamika amaso, akubita inkoro hasi, n‘Abayuda bose n‘ababa i Yerusalemu barunama bashika hasi imbere y‘Uhoraho, baramusenga" (2 Ngoma 20: 18). N‘ubwo isengesho atari ikigwanishwa kigira indwi co mu birwanishwa vyose, ariko ni igice kimwe c‘akamo ku rugamba n‘ikigereranyo c‘ivya gisirikare kubwa Paulo.

Mu mutwaro wa mbere muri irya ibiri, Pawulo yasavye abo yariko arabwira kugira uruhara mw‘isengesho ryimbitse, ryihutirwa, kandi ridacika mu gusengera ‟abera bose" (Abanyefeso 6: 18). Nimba ishengero ritegerezwa kunesha mu ntambara rirwana n‘inkomezi z‘ikibi, rikenera kubeshwaho n‘Imana biciye mw‘sengesho rihumekewe na Mpwemu.

Umutwaro wa kabiri wa Pawulo wo gusengera ni uwo kumusengera ubwiwe: ‟kandi nanje nyene munsengere" (Abanyefeso 6: 19). Yasavye ko bamusengera kugira ngo Imana ishobore kumuha ubutumwa bubereye (‟kugira ngo mpabwe insiguro uko mvuze kwose") mu gihe kibereye (iyo nteranuye akanwa kanje), ndabuvuge mu buryo bubereye (‟ndabuvuge uko bwakabaye kwose"), kandi mvuge ingingo ihambaye kuruta izindi zose, ‟ibanga ry‘ubutumwa bwiza" (Abanyefeso 6: 19). Iyi mvugo yanyuma ifatiye ku kintu dushobora kwitwa ‟ibanga ryahishuwe ry‘ukuntu Imana yaserukiye muri Kristo kugira ngo icungure Abanyamahanga co kimwe n‘Abayuda (raba Abanyefeso 3: 1-13), mu kuremamwo ‟abantu mu muntu umwe mushasha" (Abanyefeso 2: 15; raba kandi Abanyefeso 2: 11-22) nk‘ikimenyetso kenshi na kenshi gihetse integuro yo ‟guhuriza ibintu vyose" muri Kristo (Abanyefeso 1: 10).

`Subira mwihweze ubu bwamo bwo gusenga bukurikira bwo mw'Isezerano Rishasha. None ni ubuhe buri n'ico bukubwiye kuruta ubundi bwose? Kubera iki? Luka 18: 1-8; Ab’i Filipi 4: 6; Ab’i Kolosayi 4: 2; 1 Ab’i Tesalonike 5: 16-18.`

Mbega ni kubera iki kenshi na kenshi abizera bama basabwe kugira uruhara mu masengesho yimbitse, kandi adacika? Ikigereranyo c‘ivy‘igisirikare ca Pawulo gitanga inyishu zibiri: (1) ingorane y‘indwano y‘ivy‘impwemu bagwana n‘ingabo z‘umwansi iriho kandi irakomeye; (2) vyongeye kandi, amasezerano y‘inkomezi z‘ivy‘ivy‘impwemu y‘Imana n‘intsinzi vyerekaniwe mu kigereranyo c‘ivy‘igisirikare ca Pawulo (Abanyefeso 6: 10-17). Amasengesho yimbitse kandi y‘urudacika aduha akaryo ko kwumviriza neza ivy‘ayo masezerano, kuyaninahaza, hamwe no gushimira Imana ku bw‘amasōko menshi y‘ubuntu bwayo.