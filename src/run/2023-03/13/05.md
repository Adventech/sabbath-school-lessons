---
title:  Umukandara Wo Gukenyeza, Inkofero, N'Inkota
date:   20/09/2023
---

`Mbega ni ryari kandi ni gute abizera nk'abarwanyi bari mu ntambara ihambaye bashobora gukoresha umukandara wo gukenyeza, inkofero, n'inkota? Abanyefeso 6: 16, 17.`

Inkinzo ya Pawulo ni inkinzo yagutse, yo mu mforo y‘urukiramende y‘umusirikare w‘Umuromani. Yaba ikozwe mu giti yometsweko urushato, amasonga yayo afyaditse atumbereye imbere kugira ngo yikingire ibitero bizananye ku rundi ruhande. Iyo izo nkinzo zaba zinitswe mu mazi, zarashobora kuzimya. . . imyampi yaka umuriro", kuzimya imyampi yinitswe mu bumara kandi yaka umuriro.

Ubusobanuro bwa Pawulo ku nkizo yo kwizera bujaniranye n‘ikoreshwa ryo mw‘Isezerano rya Kera ry‘inkinzo nk‘ikigereranyo c‘Imana, yoyo ikingira abantu bayo (Itanguriro 15: 1; Zaburi 3: 3). Kwabira inkinzo y‘ukwizera (Abanyefeso 6: 16) ni kwinjira mu ndwano y‘isi yose kubwo kwizigira Iman, yoyo isanzwe igwana ku ruhande rw‘abizera (Abanyefeso 6: 10), yoyo itanga ibigwanishwa bitunganijwe neza (Abanyefeso 6: 11, 13), kandi itanga ihumure ry‘intsinzi.

Muri uwo mwanya nyene, inkofero y‘intambara y‘Abaromani yari ikozwe mu cuma canke mu mujumbu. Ku gice gikingira umutwe hari hongeweko irinjanja ku ruhande ry‘inyuma ryo gukingira izosi, inkinzo y‘amatwi, akuma gakingira amaso, hamwe n‘ayandi manjanja yenena hasi yo gukingira amatama. Kuba iyo nkofero yashizweko ivyankenerwa vyose vyatuma ‟iba inkofero y‘agakiza" (Abanyefeso 6: 17), ibi na vyo bikaba vyagereranya agakiza ka kino gihe abizera babayemwo mu bumwe na Kristo umwe yazutse, akaduga hama akaba yashizwe hejuru (Abanyefeso 2: 6-10). Kwambara ‟inkofero y‘agakiza" bishaka kuvuga kwiyamiriza impwemu mbi zo mu buryo bwa Mpwemu zari zikwiragiye hose mur‘ico gihe kandi, ahandi naho, bishaka kuvuga kwizigira ububasha bwa Kristo (gereranya 1: 15-23; Abanyefeso 2: 1-10).

Igikoresho ca nyuma mur‘ivyo bigwanishwa vyose ni ‟inkota ya Mpwemu, iyo na yo akaba ari ijambo ry‘Imana" (Abanyefeso 6: 17), ifatira ku nkota ngufi, y‘ubugi bubiri y‘abasirikare b‘Abaromani. Ubuhinga bwari busanzwe bukoreshwa ico gihe bwari bwerekeranye no gutera amacumu abiri (atavuzwe na Pawulo) hama munyuma bagaca barungika inkota n‘ibindi vyicana, bakoresheje iyo nkota ngufi mu buryo noneho bwizigiwe. Inkota y‘abizera ni ‟inkota ya Mpwemu" aho yashigikiwe na Mpwemu, iki na co akaba ari ikirwanishwa cagereranijwe n‘ijambo ry‘Imana. Pawulo yitangiye imbere nk‘intwazangabo maze atera akamo ko gufata ibigwanishwa, ashaka kuvuga amasezerano y‘ivyizigiro n‘intsinzi bivuye ku Ntwazangabo Nkuru yo mu buryo bw‘Imana. Ni ayo masezerano, amwe yavugwa mu cete c‘Abanyefeso 6: 10-20, agize ijambo ry‘Imana nk‘ikirwanishwa kiri imbere y‘ibindi vyose mu ntambara yo kurwanya ikibi. Ijambo ry‘Imana, muri uwo mwanya, rifatira ku masezerano yagutse y‘ubutumwa bwiza dusanga muri Bibiliya.

`Mbere n‟ubwo tutorinda gukenera ibigereranyo vyinshi vya gisirikare, mbega ni igiki ico kigereranyo kitwigisha mu bijanye n‟ukuntu neza na neza irya ntambara ihambaye ibaho koko kandi n‟ukuntu dukwiye kuyifatana ubwitonzi bwinshi?`