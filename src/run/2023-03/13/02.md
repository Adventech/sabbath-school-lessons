---
title:  "Ishengero: Ingabo Zibumbiye Hamwe"
date:   17/09/2023
---

`Soma Abanyefeso 6: 10-20. Mbega ni ibiki Pawulo ariko avuga mu bijanye n'ubwoko bw'intambara ishengero ryashowemwo? Mbega Pawulo yoba ariko avuga ubwa mbere na mbere intambara y'ivyo kwizera umwizera agwana n'ikibi ku giti ciwe canke intambara rusangi ishengero ririmwo yo kurwana n'ikibi?`

Intsinzi mu gihe c‘intambara z‘Abagiriki n‘iz‘Abaromani yavana n‘ugushira hamwe kw‘abasirikare bashize hamwe ku rugamba na cane-cane mu gushigikirana hagati y‘umwe n‘uwundi mu gihe urugamba rwaba rushushe. Kuba nyamwigendako mu ndwano vyafatwa nk‘ikimenyetso caranga abagwanyi b‘impehe nsa, ivyo na vyo bikaba vyabashikana ku kuneshwa.

Hariho imvo nyinshi zihambaye zituma umuntu yoshigikira iciyumviro ca Pawulo, mu muco w‘uku kuntu batahuramwo ivy‘indwano, ko yariko avuga ubwa mbere na mbere indwano rusangi ishengero ririmwo yo kurwana n‘ikibi mu Abanyefeso 6: 10-20:

(1) Iki gisomwa cose kiri kw‘isonga ry‘iri kete rivuga ahanini ivy‘ishengero. Vyari kuba bitangaje kubona Pawulo yoheraheza iryo kete ryiwe n‘ishusho y‘Umukristo ariko arwana n‘abansi b‘umwiza ku giti ciwe wenyene;

(2) Ku mpera y‘ico gisomwa, Pawulo yashimikiye ku bagenzi b‘Umukristo mu kamo kiwe ko gusengera ‟abera bose" (Abanyefeso 6: 18-20);

(3) Mu bihambaye kuruta ibindi vyose, mu ntango y‘ico cete igihe Pawulo yavuga ivy‘inkomezi z‘ikibi, yazishize hejuru mu kurwanya ishengero, atari kubw‘umwizera ku giti ciwe: ‟Kugira ngo noneh‘abakuru n‘abafise ububasha b‘ahantu ho mw‘ijuru bamenyere kw‘ishengero ubwenge bw‘Imana bw‘uburyo bwinshi" (Abanyefeso 3: 10).

Rero, Abanyefeso 6: 10-20 ntiherekana umurwanyi akora ku giti ciwe wenyene mu guhangana n‘umwansi. Ahubwo, Pawulo nk‘intwazangabo yariko avuga ishengero nk‘ingabo. Aduhamagarira kwabira ibigwanishwa vyose kandi, nk‘ingabo zishize hamwe, zikomeye kandi zishize hamwe mu gukinagiza umwansi. Pawulo yahisemwo guheraheza akatuzo kiwe kimbitse kw‘ishengero, ako na ko kakaba karimwo amajambo akomeye y‘ishengero nk‘umubiri wa Kristo (Abanyefeso 1: 22, 23; Abanyefeso 4: 1-16), inyubakwa/ingoro y‘Imana (Abanyefeso 2: 19-22), n‘umugeni wa Kristo (Abanyefeso 5: 21-33), n‘ikigereranyo canyuma, ishengero nk‘ingabo z‘Imana nzima. Kubera ko turiko twegereza 'umusi mubi‘ (Abanyefeso 6: 13), intango zanyuma z‘intambara ndende yo kurwana n‘ikibi, si umwanya wo guhororokerwa mu bijanye no kwitanga kwacu ku Mana canke mu kwubahana kwacu hagati y‘umwe n‘uwundi nk‘abasirikare bagendana na Kristo.

`Mbega ni mu buhe buryo, nk'umubiri ushize hamwe, dukorera hamwe mur'iyo ntambra ihambaye, kugira ngo dufatanye mur'iyo ntambara yacu yo kurwanya ikibi, mw'ishusho iyo ari yo yose yozananamwo?`