---
title:  "Ibirato: Guharanira Amahoro Mw’Ishengero"
date:   19/09/2023
---

Umusirikare w‘Umuromani yiteguriye intambara, yategerezwa kwambara ibirato vy‘amasandari ya gisirikare bikomeye. Ivyo na vyo bikaba vyari ibirato bifise igihonyozo gifise intimba nyinshi zigerekeranije kandi gifise amano ameze nk‘imisumani, kugira ngo gifashe umusirikare gushimika ku musozi no guhagarara ashikamye (Abanyefeso 6: 11, 13, 14). Pawulo asobanuro iyo myambaro ya gisirikare ku birenge akoreshije imvugo ya Yesaya 52: 7, iyo na yo ikaba yigina igihe aho intumwa yazana inkuru nziza y‘uko intambara Yehova arwana ku ruhande rw‘abana biwe yarangiye (Yesaya 52: 8-10) none ko amahoro asasagaye: ‟Ereg‘ibirenge vy‘ūzanye inkuru nziza ni vyiza ku misozi, akamamaza ivy‘amahoro, akazana inkuru nziza z‘ivyiza, akamamaza ivy‘agakiza, akabarira Soyoni, at‘Imana yawe iri ku ngoma!" (Yesaya 52: 7).

`Subira mwihweze zirya ncuro umunani zose Pawulo yashimangiyemwo ivy'amahoro mu cete c'Abanyefeso.`

`Mbega ni kubera iki yakoresheje ikigireranyo c'ivy'igisirikare mu buryo bw'ido n'ido mu gihe yari arajwe ishinga n'amahoro? Abanyefeso 1: 2; Abanyefeso 2: 14, 15, 17; Abanyefeso 4: 3; Abanyefeso 6: 15, 23.`

Pawulo yigina amahoro kuko ari igikorwa ca Kristo, we ‟mahoro yacu," umwe yababwira ‟ubutumwa bwiza bw‘amahoro mwebwe abari kure kand‘abari hafi na bo ababwira amahoro" (Abanyefeso 2: 14-17), ashira Abayuda n‘Abanyamahanga hamwe ‟mu muntu umwe musha" (Abanyefeso 2: 15). Kubwo kuguma bagendera inkuru y‘ubutumwa bwiza bwo gucungurwa na Kristo no mu gikorwa ciwe co kurema c‘amahoro, kubwo kwigina intsinzi yiwe yo muri kahise no mu kwitega akamo k‘intsinzi yo muri kazoza, abizera bambitse ibirenge vyabo ibirato maze baguma biteguriye urugamba. Nk‘uko vyagenze kur‘irya ntumwa ivugwa mu gitabo ca Yesaya 52: 7, n‘abizera nabo nyene ni intumwa zamamaza intsinzi ya Kristo n‘amahoro yiwe.

Pawulo, yamara, ntatwipfuriza ko dutahura akamo kiwe ko gufata ibigwanishwa nk‘aho ari akamo ko gutora ibigwanishwa vya gisirikare ngo turwanye abansi bacu. Ni co gituma yerekana ko abizera bajejwe kuvuga ‟ubutumwa bw‘amahoro" (Abanyefeso 6: 15). Vyongeye kandi ntiyipfuriza abizera kuba abagwanyi mu migendranire yabo n‘abandi, kuko yari yaramaze gushimangira ivy‘ubumwe, imvugo yo kwubakana, n‘ubugwaneza (raba cane cane Abanyefeso 4: 25-5: 2).

Ishengero ritegerezwa guharanira amahoro mu gukoresha ibigwanishwa vy‘ubutumwa bwiza bigizwe n‘imico myiza rukristo (kwiyorosha, kwihangana, kubabarirana, n‘ibindi. . .) n‘ibikorwa (amasengesho, gutazira). Ibikorwa nk‘ivyo ni inzira yo kwogorora, yerekeza ku nteguro nkuru y‘Imana yo guhuriza ibintu vyose muri Kristo (Abanyefeso 1: 9, 10).

`Mbega ni gute aya majambo yakoreshejwe aha hepfo adufasha gutahura ivy‟ikigereranyo ca gisirikare gikwiye gusobanura mu buzima bwacu nk‟abizera? ‟Imana iduhamagarira kwambara ibigwanishwa vyose. Ntidushaka ya nkinzo ya Sawuli, ariko dushaka birya bigwanishwa vyose vy‟Imana. Hama tugaca tuja ku gikorwa dufise imitima yuzuyemwo ubugwaneza, ubuntu n‟urukundo nk‟ivya Kristo.” – Ellen G. White, [Australian] Union Conference Record, July 28, 1899.`