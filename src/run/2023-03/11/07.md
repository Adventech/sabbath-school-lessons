---
title:  Ibindi Vyo Kwiga No Kuzirikana
date:   08/09/2023
---

Agateka Pawulo aha abana nk‘aho na bo ari abizera (Abanyefeso 6: 1-3) kongerereza uburemere umwitwarariko wacu mu bijanye n‘ukuntu abana bafashwe muri kino gihe cacu. Ijambo ryiwe kuri ba se (Abanyefeso 6: 4) ridutumirira gusuzuma amabanga yacu ya kivyeyi. Gukurikiza impanuro ya Pawulo ku bagurano (Abanyefeso 6: 5-8), na cane-cane, impanuro yiwe ku bantu batunze abagurano (Abanyefeso 6: 9), irahambaye cane, bivanye n‘uko ibikorwa mu bantu mur‘ico gihe biratandukanye na benshi muri twe kubera ko kandi tuzi ko igikorwa c‘ubugurano, mu buryo ubwo ari bwo bwose, kiri mu bibi bikabije bikorerwa kiremwa muntu. Vyongeye kandi, bivanye n‘uko aya majambo yahumetswe akaba ari mu Vyanditswe Vyera, dutegerezwa kwiyumvira ku kuntu twoyashira mu ngiro uyu musi. Turavye abizera bo muri Efeso mu kinjana ca mbere, twebwe turi n‘amahigwe hamwe n‘inshingano vyo gukurikiza izo mpanuro z‘ubutumwa bwiza mu migenderanire yacu. Ibi bibazo vyo guhanahanako ivyiyumviro biri hano hepfo vyategekanirijwe gushira akatuzo kur‘ico gikorwa gihambaye.

**Ibibazo Vyo Kwigira Hamwe**

`Mbega bishaka kuvuga iki ku Badivantiste kuba ivyo gukunda abana vyafashwe nk'ikimenyamenya cerekana ‟ubwoko buroranye bwiteguriye Umwami”? Luka 1: 17 (aya majambo yakuwe muri Malaki 4: 6).`

`Uyu mwifato uboneka ko Pawulo yagirira abana werekana ikibazo gisaba ubushakashatsi: Mbega ni iyihe nshingano yacu mu bijanye no kwamamaza hose umwitwarariko Kristo afitiye abana bakorewe amabi, bafashwe ku ngufu, kandi bakojejwe isoni mu myaka yambere y'ubuzima bwabo? Dufatiye ku bushakashatsi bwakozwe ku ngaruka mbi zimbitse zitewe n'amabi akorerwa abana bato (canke ACE ; raba https://www.cdc.gov/violenceprevention/) mbega ni uruhe ruhara rwacu imbere yabo?`

`Nk'aho kwoba ari kwagura cane icubahiro Pawulo aha abana n'umwitwarariko Yesu abafitiye, mbega ni ibiki ishengero ritegerezwa gukora kugira ngo rigaburire ryongere rikingire abana bari mur'izo ngorane? Mbega ni izihe ngingo n'ibikorwa bikenewe kuba bihari kugira ngo ivyo bishoboke?`

`Impanuro ya Pawulo ku bagurano no kuri bashebuja babo, Abanyefeso 6: 5-9, kenshi na kenshi ikunze gukurikizwa mu bijanye n'imigenderanire iri hagati y'abakozi n'abakoresha. None ni mu buhe buryo ibi bikwiye gukurikizwamwo? Mbega ni izihe mbogamizi ibi bishobora guteza mu kubikurikiza gurtyo?`

`Igikorwa c'ubugurano n'ubu kiri cari ingorane ibabaje muri kino gihe cacu, aho abantu barenga miliyoni 40 ari abagurano (nk'uko icegeranyo ca “The Global Slavery Index,”http://www.globalslaveryindex.org/, kibivuga). Nk'uko abantu bidegemvya bafise abakurambere babo bo mu vy'impwemu wasanga ari abantu bitangira kurwanya ivy'ubuja, none ni izihe nshingano zacu kuri aba bahungu n'abakobwa b'Imana bagizwe abagurano iyo turiko turirimbira Kristo ngo: 'Iminyororo izocibwa, kuko umugurano ari mwenewacu, kandi mw'izina ryiwe agacinyizo kazohera” (lyrics to “O Holy Night,” public domain)?`