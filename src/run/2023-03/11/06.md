---
title:  Ba Shebuja Basanzwe Ari Abagurano
date:   07/09/2023
---

Mu majambo ya nyuma ya Pawulo ku bagurano, ngo, ‟n‘iyo yoba umugurano cank‘uwidegemvya" (Abanyefeso 6 : 8), ijambo ‟kwidegemvya" rifatira kuri bashebuja b‘abagurano, ibi na vyo bigaca biha Pawulo akaryo ko guhindura impanuro yiwe kuri bo maze akiyumvira ku bagurano no kuri ba shebuja b‘abagurano kuko bompi bari ku rugero rumwe imbere ya Kristo mu rubanza (gereranya 2 Ab’i Korinto 5: 10; Ab’i Kolosayi 3: 24, 25).

`Fata ko woba uri Umukristo shebuja w‟umuja ariko yumviriza aho basoma iri kete ry‟Abanyefeso mw‟ishengero ryanyu, mbega wokwifata gute imbere y‟iyi mpanuro, iriko itangirwa imbere y‟abagurano bawe? Abanyefeso 6: 9.`

Pawulo yariko abwira abakire, ba shebuja b‘abagurano, mu mpanuro idaca ku ruhande, iyo na yo ikaba yari iteje intambamyi ikomeye hagati ‟y‘abigira abami" (Mu Kigiriki, hoi kurioi, ryasobanuwe ngo abatware), bari bafise ingeso yo gufata nabi abagurano babo, na ‟Umwami" (ho kurios), Kristo, wa wundi muri we ‟ata nkunzi abaho."

Pawulo yasavye abo batware ‟gukora nk‘ivyo nyene," ku bagurano, ibi na vyo bikaba vyashobora kutumvikana neza mu gihe c‘ikinjana ca mbere ku muntu afise umugurano. Abatware bategerezwa kwishura abagurano babo bakoresheje agatima keza gasunitswe n‘uko ubwabo basanzwe bumvira Kristo, ibi na vyo bigaca bihurirana n‘ivyo Pawulo yari yarasavye n‘abagurano (Abanyefeso 6: 5-8).

Yababwiye guhagarika ivyo gufata nabi abagurano babo, ivyo na vyo akaba ari vyo vyari biharawe mur‘ico gihe aho abatware baha ibihano bitandukanye abagurano babo, harimwo kubakubita (1 Petero 2: 20), kubafata ku ngufu, kubagurisha (bagatandukanywa n‘abakunzi babo), ibikorwa biruhije, kwicwa n‘inzara, kubohwa mu minyororo, guturizwa icuma gishushe, canke mbere no kwicwa. Kubw‘ivyo, bazocirirwa urubanza n‘Imana.

Pawulo yashigikirishije ibwirizwa ryiwe n‘imvo zibiri zihamagarira abatunze abagurano kurengera ibikorerwa mw‘isi y‘Abagiriki n‘Abaromani: 

(1) bo ubwabo n‘abo bita ngo ni abagurano babo bose ni abagurano imbere y‘Umutware umwe (kuko muzi yuko Shobuja musangiye ari mw‘ijuru; gereranya n’Ab’i Kolosayi 4: 1); 

(2) , kandi ntarobanura abantu ku butoni. Bivanye n‘uko Shebuja wabo bwite afata abo basanzwe bitwa ko ari abagurano ku rugero rumwe n‘abandi, ukwo nyene ni kwo na bo bakwiye kubigenza (gereranya na Filemoni 15, 16).

Nyinshi mu mvugo za Pawulo mur‘iri kete ry‘Abanyefeso zishobora cane-cane gukora ku mitima y‘abagurano b‘Abakristo: gufatwa nk‘abana (Abanyefeso 1: 5); gucungurwa (Abanyefeso 1: 7); umurage (Abanyefeso 1: 11, 14; Abanyefeso 3: 6); kwicarana na Kristo ku ntebe y‘ubwami (Abanyefeso 2: 6); kuba ‟abenegihugu bagenzi babo," ‟abagize umuryango w‘Imana" (Abanyefeso 2: 19; gereranya n’ Abanyefeso 3: 14, 15), n‘abagize umubiri wa Kristo ijana kw‘ijana (raba Abanyefeso 3: 6; Abanyefeso 4: 1-16). Abanyefeso 6: 5-9 hatanguza inyigisho zose zo mur‘iryo kete nk‘aho zikoresherezwa mu migenderanire iri hagati y‘abatware n‘abagurano, harimwo n‘impanuro ijanye n‘amajambo (Abanyefeso 4: 25-32) hamwe n‘imyifato runtu mu bijanye no guhuza ibitsina (Abanyefeso 5: 1-14).