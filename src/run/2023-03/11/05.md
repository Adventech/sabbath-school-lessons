---
title:  Abagurano Ba Kristo
date:   06/09/2023
---

`Mbega ni igiki Pawulo asaba abagurano b'Abakristo mu mpanuro ziwe kuri bo ziri mw'ido n'ido? Abanyefeso 6: 5-8.`

Pawulo yasavye abagurano b‘Abakristo kwubaha ba shebuja, mu kubakorera bibavuye ku mutima, kandi neza cane. Ikintu cibonekeza cane ni uku kuntu yagiye asubiramwo kenshi ibijanye no kubagamburukira. Ariko ntibategerezwa gushira ba shebuja babo mu kibanza ca Kristo, ngo babahe icubahiro gikwiranye gusa na Kristo. Ahubwo, mu kwitanga no mu kwumvira bituma babakorera igikorwa kivuye ku mutima kandi ciza, bategerezwa gusubiriza Kristo, Umwami, mu kibanza ca shebuja w‘umuja. Mu guhimiriza iryo subiriza, Pawulo ariko atanga uburyo rukristo kandi bushasha butegerezwa gukurikizwa mu bijanye n‘imigenderanire itegerezwa kuranga abagurano na bashebuja.


- Pawulo yagabanije icubahiro ca shebuja b‘abagurano ngo bumve ko ari ba shebuja babo bo mw‘isi, ashaka kubatumbereza kuri Shebuja wabo mukuru nyakuri wo mw‘ijuru (Abanyefeso 6: 5).

- Bategerezwa gukora ‟bahinda agashitsi, mutagira ubupfunya mu mitima yabo, nk‘uko mubikorera Kristo" (Abanyefeso 6: 5).

- Pawulo yerekanye ukwo kugamburuka neza cane mu kuvuga ko abagurano b‘Abakristo bategerezwa gukorana ubwitonzi nk‘abagurano, atari kuri ba bashebuja bo mw‘isi, ariko ari ‟nk‘abagurano ba Kristo" (Abanyefeso 6: 6).

- Mu gukora igikorwa cabo, bategerezwa gukora ivy‘Imana igomba bivuye ku mutima" (Abanyefeso 6: 6).

- Pawulo asaba ko hotangwa igikorwa ciza kivuye ku mutima, kiri ‟nk‘igikorewe Umwami atari igikorewe umuntu" (Abanyefeso 6: 7).

Ku bijanye n‘igikorwa cabo kivuye ku mutima, abagurano b‘Abakristo bashobora kwitega impembo iva kuri Kristo niyagaruka ubwa kabiri. Ni we bakoreye igikorwa cabo kandi ni we bategerezwa kwitegako impembo, iki na co akaba ari iciyumviro kidasanzwe kuri abo bantu baguye mu mutego w‘iryo banga ribabaje. Vyoshika umugurano akiyumvamwo ko atemerwa na shebuja wo mu mubiri canke ko ari mubi cane (gereranya na 1 Petero 2: 19, 20). Umugurano w‘Umukristo, nk‘uko biri arazi ko afise Shebuja amwitwararika, azi ‟ikintu cose ciza umwe wese akora" (Abanyefeso 6: 8), kandi atanga impembo nziza.

`Uko ibintu twipfuza ko Ivyanditswe Vyera vyokwiyamiriza uwo mugirwa ugayitse kwose, ariko si ko biri. Ariko kandi, mbega ni igiki twokura mu majambo ya Pawulo mu bijanye n'uku kuntu tubana n'abantu dusanzwe dukorana mu buzima bwacu?`