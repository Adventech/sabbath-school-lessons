---
title:  Impanuro Ku Bavyeyi
date:   04/09/2023
---

`Gereranya Abanyefeso 6: 4 n'Ab’i Kolosayi 3: 21. Mbega ni iyihe mvo Ab’i Kolosayi 3: 21 hatanga ikwiye gutuma umuntu ataratsa abana biwe?`

Inyandiko yitwa Sirach y‘Abayuda yariho mu gihe ca Pawulo, ihanura ba se b‘abana uko bakwiye kubafata ngo: ‟Umuvyeyi akunda umuhungu wiwe azokwama amukubita kenshi. . . . Niwafyinisha umwana azohava akugirako iterabwoba; niwakina na we, azohava aguteza agahinda. . . . . Toza indero umuhungu wawe kandi umushireko umukazo, kugira ngo ntuzohave utsitazwa no kutagira isoni kwiwe" (Sirach 30: 1, 9, 13).

Impanuro ya Pawulo irimwo iciyumviro gitandukanye. Ubwa mbere abanza agatanga itegeko mpakanyi ngo: ‟Namwe ba se ntimukaratse abana banyu," rikurikiwe n‘irindi ryo kwemeza, ngo: ‟mubarere, mubahana mubahanura, uk‘Umwami wacu agomba" (Abanyefeso 6: 4).

Mu gihe ca Pawulo, ba se b‘abana bari bafise uburenganzira bwose ku bana babo, kuko bafatwa nk‘inyegu yabo bwite. Se w‘umwana yari afise uburenganzira bwo kumuhana bimwe bibabaje, mbere no kwica akaba yomwica. Nk‘uko biri, mu bihe bimwe mu kwubahiriza ububasha bwa se w‘umwana ku bana biwe bwararenga ububasha bw‘umuntu atunze abagurano. Pawulo ntiyariko ashigikira ububasha nk‘ubwo ariko yariko yerekana kandi atumbereza neza imigenderanire yo mu muryango. Mu bijanye rero no kwumvira Kristo, Pawulo atumirira abagabo b‘Abakristo bafise abana kwongera kwiyumvira neza uburyo bakoreshamwo ububasha bwabo ku bana kuko abana batewe ishavu batazohava bemera neza ‟indero n‘amabwirizwa vy‘Umwami" (Abanyefeso 6: 4).

‟Se b‘abana na banyina babo, muri mu rugo mu kibanza c‘Imana. Mutegerezwa gusaba icubahiro, mudakoresheje amajambo y‘imituragaro, ariko mu bugwaneza, no mu rukundo. . . .

‟Mwame munezerewe mu rugo. Mwirinde ijambo ryose rishobora guteza icuka kibi. 'Na mwe ba se, ntimukaratse abana banyu,‘ n‘impanuro y‘inkebuzo. . . .

‟Ntaburenganzira bwatanzwe mw‘Ijambo ry‘Imana bw‘uko abavyeyi batwaza agashavu canke batoteza abana babo kugira ngo babubahe. Itegeko ry‘Imana, mu buzima bwo mu rugo no mu kuganza amahanga, ridudubiza riva mu mutima w‘urukundo rutagira intango n‘iherezo." – Ellen G. White, _Child guidance_, p. 259.

`N'ubwo ibivugwa muri kino cigwa biraba abavyeyi n‟abana, mbega ni iyihe myifato ngenderwako twokura mur‟iyi mirongo ikwiye kugira ubwaku ku buryo dukwiye gufatamwo abantu bose?`