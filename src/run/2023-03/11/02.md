---
title:  Impanuro Ku Bana
date:   03/09/2023
---

`Mbega ni iyihe mpanuro Pawulo aha abana, kandi ni gute ishigikira irya mpanuro yo mw'Isezerano rya Kera? Abanyefeso 6: 1-3. (raba kandi Matayo 18: 1-5, 10; Mariko 10: 13-16).`

Kugira ngo dutahure ijana kw‘ijana impanuro ya Pawulo ku bana, dutegerezwa kwiyumvira iriko isomerwa mu mashengero yo mu mazu yo mu gisagara gikomeye cane ca Efeso. Ijambo ‟abana" (Mu Kigiriki, ta tekna) rishobora gufatira ku myaka itandukanye yo mu buzima, kuko abana baguma munsi y‘ububasha bwa ba se gushika aho uwo se ashikaniye imyaka 60 y‘amavuko (mu mico kama y‘Abagiriki) canke gushika apfuye (mu mico kama y‘ Abaromani). Abo bana, n‘ubwo baba bakiri bato bakigendera munsi y‘indero y‘abavyeyi (Abanyefeso 6: 4) ariko baba bakuze ubwabo mu buryo bashobora kuba n‘abigishwa bigenga ubwabo.

Aha tuhumva Pawulo ariko atera akamo abana, baba bariko basengera mu makoraniro y‘Abakristo, ngo bubahe kandi bahe iteka abavyeyi babo ‟mu Mwami", ni kuvuga muri Kristo (gereranya n‘ Abanyefeso 5: 22; Abanyefeso 6: 4, 5, 7-9). Duhamagarirwa kwubaha abana nk‘uko ubwabo ari abigishwa ba Kristo no kubashira mu bikorwa vyo gusenga. Ibi bituma uwo murongo uba urufatiro mu kurera no mugushigikira abana.

Itegeko rya Pawulo ryo kwubaha ntirigira imbibe. Iyo amategeko y‘abavyeyi avuguruza ibisabwa na Kristo, mur‘ico gihe, n‘ubwo yoba ari ay‘agahotoro, abo bana bategerezwa kwumvira Imana akaba ari yo bereka inkurikizi zishobora kubashikira mu nyuma." – Ellen G. White, _The Adventist Home_, p. 293.

Pawulo yaheraheje impanuro yiwe ku bana mu gukoresha rirya bwirizwa rya gatanu, iki kikaba ari ikimenyamenya c‘agaciro aha birya vyagezwe cumi ko ari vyo sōko y‘ubuyobozi ku bizera b‘Abakristo (ingingo ihambaye y‘ Abanyefeso 4:1–6:9; cane cane Abanyefeso 4: 25, 28; Abanyefeso 5: 3-14). Yatanguye ayo majambo ngo: (‟Wubahe so na nyoko", Abanyefeso 6: 2), abanza arahagarara maze azana amajambo y‘intangamarara (‟ico ni co cagezwe ca mbere kirimw‘isezerano‘", Abanyefeso 6: 2), hama aca abona guheraheza ayo majambo yiwe (‟ 'kugira ng‘uronke amahoro, urambire kw‘isi,‘" Abanyefeso 6: 3). Ibwirizwa rya gatanu rihetse igishingantahe kivuga ko kwubaha abavyeyi, n‘ubwo boba atari intungane gute, bizogufasha kubaho neza no kugira amagara mazima.

`Mbega ni gute iyi mirongo ishimangira ukuntu imigenderanire yo mu muryango ari kirumara cane?`