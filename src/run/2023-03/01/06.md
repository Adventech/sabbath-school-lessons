---
title:  "Abanyefeso: Icete Kivugwamwo Kristo Ahanini"
date:   29/06/2023
---

`Mbega ni gute Pawulo amenyekanisha ingingo nyamukuru igize ico cete ciwe? Abanyefeso 1: 9, 10.`

Mbega ni gute ubutumwa bwo mw‘iki cete c‘Abanyefeso bushobora kuvugwa mu mpfunyapfunyo? Igihe Pawulo yari mw‘ibohero, yashize imbere integuro y‘Imana ishingiye kuri Kristo yo gushika kw‘iherezo ry‘igihe hamwe n‘uruhara rw‘ishengero muri yo. Imana yakoreye muri Kristo mu gutanguza iyo nteguro yayo yo 'gukoraniriza vyose muri Kristo, ibiri mw‘ijuru n‘ibiri mw‘isiˮ (Abanyefeso 1: 10), kandi ivyo yabikoze mu gushiraho ishengero nk‘igikoresho n‘ishirahamwe rigizwe n‘ibiremwa bantu bishasha b‘Abayuda n‘Abanyamahanga (Abanyefeso 2: 14). Abizera bahamagariwe gukora bisunze iyo nteguro y‘Imana, mu kugenda bamenyesha inkomezi z‘ikibi ko intumbero nyamukuru y‘Imana iriko ishirwa mu ngiro (Abanyefeso 3: 10).

Nk‘uko bivugwa mu Banyefeso 1: 9, 10, ubumwe Imana ifise mu ntumbero yayo bushingiye muri Kristo. Kubw‘ivyo, ntibitangaje kubona ko ico cete c‘Abanyefeso ari icete kivuga gusa ivya Kristo, kuba ahantu aho ari ho hose bashimagiza ibikorwa vy‘Imana muri Kristo, kandi haninahaza uburenganzira bw‘abizera bwo gushikira ivyiza vyo mu vy‘impwemu baherewe muri Kristo. Pawulo yakoresheje amajambo ngo 'muri Kristoˮ hamwe n‘imvugo nk‘izo nyene incuro zirenga mirongo itatu, kandi ahantu hose akaba ashira Yesu hejuru. Mu gihe usoma ico cete, raba neza izo mvugo kandi ugume ureretse uburyo bwinshi Pawulo ashimangira kuri Yesu.

Pawulo arondera kwongera kwatsa umuriro w‘ubwitange bw‘abizera bo muri Efeso mu gusubira kubibutsa ko bari mu bagize ishengero, iryo na ryo rikaba riri ku ntimatima y‘integuro y‘Imana yo guhuriza ibintu vyose muri Kristo. Iyo akoresheje ijambo 'ishengeroˮ (mu Kigiriki, ekklēsia) mur‘ico cete, aba ashaka kuvuga ishengero ku rwego rw‘isi yose canke mu buryo bwagutse (aho kuba ishengero ryo mu karere kamwe kanaka).

Akenge (strategie) nyamukuru yakoresheje kugira ngo abishikeko kabaye ako kuvuga ibijanye n‘ishengero, kandi ivyo yabikoze mu gukoresha ibigereranyo, bine muri vyo vyovyo yarabitondaguye mw‘ido n‘ido:

1. Ishengero ni umubiri (Abanyefeso 1: 22, 23; Abanyefeso 2: 16; Abanyefeso 3: 6; Abanyefeso 4: 1-16, 25; Abanyefeso 5: 23, 29, 30).

2. Ishengero nk‘inyubako/ingoro (Abanyefeso 2: 19-22).

3. Ishengero nk‘umugeni (Abanyefeso 5: 22-27).

4. Ishengero nk‘ingabo (Abanyefeso 6: 10-20).

Imwe yose muri aya mashusho, ubwayo yonyene, yerekana ihangiro n‘intumbero Imana ifitiye ishengero iyo ari yo.

`Muri rirya shengero wanditswemwo, ishengero ry'Abadivantisite b'umusi w'indwi, Imana iriko ishira hamwe abantu bo mu mahanga yose, mu ndimi zose, mu moko yose, n'imiryango yose ngo babe umugwi umwe (Ivyahishuriwe Yohana 14: 6, 7) ibi na vyo bikaba biriko bica inzira yo kugira ngo iheraheze intumbero yayo yo gukoraniriza hamwe ibintu vyose muri Kristo (Abanyefeso 1: 9, 10). None ni gute twokorera hamwe mur'iyo nteguro ihambaye y'Imana?`