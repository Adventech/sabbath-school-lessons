---
title:  Icete c’Abanyefeso mu Gihe Caco
date:   28/06/2023
---

`Mbega ni gute Pawulo atangura kandi aheraheza ico cete ciwe yandikiye abizera bo muri Efeso? Mbega ni igiki twigira ku mwitwarariko wiwe wimbitse yari abafitiye? Raba Abanyefeso 1: 1, 2; Abanyefeso 6: 21-24.`

Mu ntango y‘ico cete, Pawulo yishushanya nk‘umwanditsi waco (Abanyefeso 1:1). Hafi y‘icagati c‘ico cete, noneho Paulo yiyerekanye mu kuvuga izina ryiwe, mu kwitazira ubwiwe ngo 'imbohe ya Kristo Yesu, mbohewe mwebwe abanyamahangaˮ (Abanyefeso 3: 1), ibi na vyo bikaba bishaka kwerekana igikorwa ciwe co kuba intumwa (Abanyefeso 3: 1-13). Hafi y‘impera ry‘ico cete naho, yongeye agaruka ku bijanye n‘ifungwa ryiwe (Abanyefeso 6: 20) maze aheraheza mu majambo yiwe bwite (Abanyefeso 6: 21, 22). Mu gihe abahinga bamwe mu vy‘iyobokama bahakana ko iki cete canditswe na Pawulo, ni ngirakamaro kuba iki cete ubwaco civugira ko Pawulo ari we yacanditse. Abakristo benshi bavyemera ukwo nyene, ko Pawulo ari we mwanditsi waco.

`Mbega ni gute Pawulo yari arajwe ishinga n'inkurikizi mbi ifungwa ryiwe rizohava rigira ku bizera bo muri Efeso? Raba Abanyefeso 3: 13.`

Iki cete c‘Abanyefeso gisa n‘igisangiye igihe n‘ibibazo bisanzwe hamwe n‘ibindi vyete vyose yanditse ari mw‘ibohero : Ab‘i Kolosayi (raba Abikolosayi 4: 7, 8) na Filemoni. Vyongeye kandi bisa n‘aho haciye igihe kirekire cane kuva aho Pawulo atanguriye igikorwa c‘ubutumwa bwiza muri Efeso (Abanyefeso 1: 15; Abanyefeso 3: 1, 2). Bishoboka ko Pawulo yoba yanditse ico cete c‘Abanyefeso ari mw‘ibohero ry‘i Roma mu mwaka wa 62.

Mur‘ico cete c‘Abanyefeso, Pawulo arakomoza gato ku bintu bike binaka vyaranga ababa bariko baramwumviriza ng‘aho muri Efeso. Urugero rw‘umwitwarariko wiwe rwari rwagutse cane. Yakurikije ikiringo kinini c‘umwanya wa kera, uhereye ku ngingo z‘Imana yapfunditse 'itanguriro ry‘isi ritarashirwahoˮ (Abanyefeso 1: 4), maze yiyumvira mu buryo bwagutse cane ku ngingo z‘agakiza k‘Imana kabonerwa muri Kristo. Mu gukora ukwo, ico cete cerakanye uburyo bwo kwandika bwashizwe imbere, aho yakoresjeje amungane maremare, isubirwamwo kenshi ry‘imvugo zimwe zimwe, hamwe kandi n‘ikoreshwa ry‘imvugo ngereranyo. Pawulo yarashobora gukoresha ubwo buryo bw‘inyandiko no mu yandi makete (nk‘akarorero, Abaroma 8: 31-39), ariko ubwo buryo bwo kwandikamwo bwashimangiwe cane mu cete c‘Abanyefeso, ico na co kikaba gishira akatuzo kanini ku mashimwe, amasengesho, n‘imvugo yo gusengamwo (Abanyefeso 1: 3-14; Abanyefeso 1: 15-23; Abanyefeso 3: 14-21) kandi ritanga imirongo yiyumviriweko neza kandi ikoresha amajambo yo mu rwego rwo hejuru (akarorero Abanyefeso 4: 1-16; Abanyefeso 5: 21-33; Abanyefeso 6: 10-20).