---
title:  Ibindi Vyo Kwiga No Kuzirikana
date:   30/06/2023
---

Irya nkuru ivuga ivy‘abapfumu bakoresha nabi amazina ya Yesu na Pawulo (Ivyakozwe n‘Intumwa 19: 13-20, raba icigwa co ku wa mbere), irafasha gusobanura igituma Pawulo yakoresha kenshi imvugo ijanye n‘ivy‘inkomezi mur‘iki cete c‘Abanyefeso. Abizera bamwe baba bakiri bashasha, mu gihe baba bacemera neza ubudahangarwa bwa Yesu, baca bata ibikoresho vyabo vy‘igiciro kinini mu muriro. Turashima kuba harabonetse ibitabo bigera ku bihumbi amajana abiri na mirongo itanu bivuga ivy‘ubupfumu, co kimwe n‘ibindi vyavumbuwe, vyerekana ivy‘imigirwa, ivyivugo, ibikorwa, imivumo, n‘ibindi n‘ibindi, bisa n‘ivyo bintu vyari bisanzwe bikoreshwa mu bijanye n‘ivy‘ubupfumu. Ivyo bitabo vyose vyari ivyo kwereka abizera uburyo bwo kurangura iyo migirwa kugira ngo bumvishe izo mana zabo, imana ngore, n‘inkomezi z‘impwemu mbi kugira ngo zibakorere ivyo bipfuza vyose.

Luka atubwira ko ivyo bitabo vyose vyari bifise agaciro k‘intete z‘ifeza 50 000, canke igiciro c‘igihembo c‘umukozi mu misi 50 000. (Muri kino gihe cacu, hamwe wofata ko igihembo c‘umukozi ku musi ari amadolari 80, ivyo bingana n‘amadolari miliyoni 4!). Iri do n‘ido ryerekana ukuntu ivyo bitabo vyari biri ku ntimatima no mu myitwarariko y‘abantu mu buzima bwabo bwa misi yose. ‟Vyasavye igikorwa gihambaye c‘ubutabazi bw‘Imana kugira ngo abo bantu banyurwe neza ko bakwiye kureka iyo ngeso igayitse yo gukoresha amangetengete, ibintazi, kuraguza, n‘ibikoresho vy‘imigenzo kama kugira ngo baronke inkomezi z‘impwemu mbi.|—Clinton E. Arnold, _Ephesians_ (Grand Rapids, MI: Zondervan, 2010), p. 34.

Ubu noneho turatahura ko iki cete c‘Abanyefeso candikiwe abizera bari bakeneye inyigisho zivuga ibijanye ‟n‘ukuntu bohangana n‘ubwaku hamwe n‘ibitero vy‘inkomezi‘ z‘ahantu ho mw‘ijuru vyaguma vyongerekana kuri bo.ˮ|—Clinton E.Arnold, _Power and Magic: The Concept of Power in Ephesians_ (Grand Rapids, MI: Baker Books, 1992), p. 165. Inyishu ya Pawulo yabaye ico cete yandikiye Abanyefeso, ico naco kikaba catumbereza kuri Kristo we Wenyene yashizwe hejuru kandi afise ububasha ku nkomezi zose z‘umugwanizi (Abanyefeso 1: 20-23) kandi kigashira akatuzo ku budahangarwa bw‘inkomezi Imana iha abizera (Abanyefeso 2: 15-19; Abanyefeso 3: 14-21; Abanyefeso 6: 10-20).

**IBIBAZO VYO KWIGIRA HAMWE**

`Mbega ni izihe nkomezi n‟ubutegetsi bisigaye biri mw‟isi no mu buzima bwawe uyu musi? None ni gute izo nkomezi zisigaye ziyerekana, ziteza ibigeragezo ku bizera ngo babe ari zo basenga kandi baha icubahiro aho kubiha wa Wundi yashizwe hejuru y‟ibintu vyose ari we Yesu Kristo?`

`Mu bijanye ‟n‟integuro y‟Imana mu gihe gikwiyeˮ yo gukoraniriza ibintu vyose muri Kristo, Pawulo yerekana ivyizigiro vyo muri kazoza. Subira mwihweze uko yagiye akoresha ijambo ‟ivyizigiroˮ mu Banyefeso 1: 18; Abanyefeso 2: 12; n‟Abanyefeso 4: 4. None ni kubera iki yizera ko hariho ivyizigiro vya kazoza?`

`Mur‟iyi mirongo ikurikira yo mu cete c‟Abanyefeso, mbega ni gute Paulo yerekeza ku vyizigiro bihambaye vya kazoza vy‟umuzo wa kabiri wa Kristo? Abanyefeso 1: 13, 14; Abanyefeso 1: 21; Abanyefeso 2: 7; Abanyefeso 4: 30; Abanyefeso 5: 5. None ivyo vyizigiro bishaka kuvuga iki kuri twebwe muri kino gihe cacu ubu nyene?`