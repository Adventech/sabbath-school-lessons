---
title:  Pawulo, Umuvugabutumwa muri Efeso
date:   25/06/2023
---

`Mbega ni igiki, Pawulo yakoze igihe yagendera igisagara ca Efeso ku ncuro yambere, no ku mpera y'urugendo rwiwe rwa kabiri rw'ivugabutumwa (Ivyakozwe n‘Intumwa 18: 18-21)?`

Igisagara ca Efeso cari kimwe mu bisagara bihambaye cane vy‘ingoma y‘Abaromani, carimwo abenegihugu basaga ibihumbi amajana abiri na mirongo itanu. Wari umugwa mukuru w‘imwe mu ntara z‘iyo ngoma y‘Abaroma zari zitunze cane, intara ya Asiya, iyo na yo ikaba yari igizwe n‘igisigaye kizwi cane uyu musi nka Aziya Ntoya. Mu gihe ca Pawulo, iyo ntara yarangwamwo amahoro n‘iterambere, Efeso nk‘igisagara kirimwo ikivuko, yari kandi no kwihuriro ry‘amabarabara menshi aja hirya no hino mu bisagara bikomeye. Mu gihe abantu benshi bo mur‘ico gisagara basenga imana nyinshi, Aritemisi yafatwa nk‘imanangore ikingira igisagara, yari ihambaye cane. Yasengwa hakoreshejwe ibirori bihuza abanyagihugu bose, imikino ngororamubiri, hamwe n‘imisi mikuru ya buri mwaka. (Aritemisi yitwa Diyana mu Baromani, raba Ivyakozwe n‘Intumwa 19: 24, 35).

Pawulo yahavuye asubira muri Efeso haciye igihe kirekire cane mu gihe c‘urugendo rwiwe rwa gatatu rw‘ivugabutumwa (Ivyakozwe n‘Intumwa 19: 1-12) kandi yaciye aguma aho mu kiringo 'c‘imyaka itatuˮ (Ivyakozwe n‘Intumwa 20: 31). Iyo ntumwa yamaze ikiringo kinini c‘umwanya aho muri Efeso, itumbereye kuzotsimbataza Ubukristo ng'aho.

`Mbega ni ikihe kintu kidasanzwe cashitse ngaho catumye hirya no hino abantu bijukira gusenga Umwami Yesu muri Efeso? Ivyakozwe n‘Intumwa 19: 13-20.`

Luka adusangiza ivy‘inkuru idasanzwe y‘ivy‘inyererezi z‘Abayuda zasenda impwemu zihumanye ng'aho mur‘ico gisagara. Kwitiranya amazina ya Yesu na Pawulo yompi uko ari abiri mu bitito vyabo ni ikimenyamenya cerekana ko kwari nko gutomboza kur‘abo bapfumu. Aho iyo nkuru ikwiragiriye mu mabarabara yo mur‘ico gisagara, 'bose baterwa n‘ubwoba, izina ry‘Umwami Yesu rishirwa hejuruˮ (Ivyakozwe n‘Intumwa 19: 17). Ico kintu cabaye uwo mwanya congeye kandi kigira ubwaku bwimbitse no ku bantu bamwe bo mubari baramaze guhinduka abizera, kuko ubwo nyene baciye baturira ibitabo vyabo vy‘ubupfumu ku mugaragaro vyari bifise igiciro c‘intete zifeza 'ibihumbi mirongwitanuˮ (Ivyakozwe n‘Intumwa 19: 19). Mu bantu benshi bari basanzwe baba mur‘ico gisagara, abizera baciye bamenya ko gusenga Yesu bidakwiye kuvangwa n‘ikindi kintu ico ari co cose canke uwundi muntu uwo ari we wese.

`Mbega ukwo guca baturira ivyo bitabo vyabo vy‘ivy‘ubupfumu kwasigura iki, uravye n‘ukuntu vyari bifise igiciro kinini kuri bo? None ivyo bishaka kuvuga iki ku bijanye no kwiyegurira Umwami Yesu ijana kw‘ijana?`