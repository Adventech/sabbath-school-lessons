---
title:  Umugumuko mu Cumba c'Ibirori
date:   26/06/2023
---

`Soma Ivyakozwe n‘Intumwa 19: 21-20:1. Mbega ni ikihe cigwa dushobora gukura mur'iyi nkuru?`

Ibintu Pawulo yiboneye n‘amaso yiwe mur‘ico gisagara kinini kandi kigoye ca Efeso vyari bihambaye cane kuko vyinjiriza ubutunzi bwinshi ico gisagara, ubukerarugendo bwaba butumbereye ku ngoro ya Arutemisi. Mbega ukuntu yari ingoro iteye igomwe! Iyo nyubako y‘akataraboneka ahanini yari ishigikiwe n‘inkingi 127, imwe yose ikaba yapima imetero 18 z‘igihagararo, zikozwe mu matafari yera derere, atagira akanenge y‘i Parosi, ryagurwa igiciro kinini cane ku banyabugenegene. Mirongo itatu na zitandatu zo mur‘izo nkingi zari zikorogoshoyemwo utugenegene kandi zometsweko izahabu, bigatuma iyo ngoro igira icubahiro cinshi cane mu bintu indwi vy‘akaranga gakomeye kw‘isi yose yo hambere.

Ku bwo kurazwa ishinga n‘imvugo ya Pawulo yo kwiyamiriza ibigirwamana yari gutuma ubutunzi bw‘ingoro yabo buhagarara (Ivyakozwe n‘Intumwa 19: 27), Demeteriyo umwe wo mu bacuzi b‘utugenegene mu butare bw‘ifeza yaciye ararikira bagenzi biwe b‘abanyabugenegene guteza umugumuko. Ubwo nyene igugu ry‘abantu benshi b‘abanyenkomezi nyishi baciye baza bavuye mu kibanza c‘isoko bateranira mu nzu y‘imikino, yari isanzwe ifise intebe ibihumbi mirongo ibiri na bitanu. N‘aho nyene ako kaguma karabandanije, ku buryo kamaze ikiringo c‘amasaha abiri abantu bariko bakoma induru ngo 'Aritemisi y‘Abanyefeso irahambayeˮ (Ivyakozwe n‘Intumwa 19: 34). Inyuma y‘aho iryo koraniro ry‘abantu rimariye gusezererwa n‘abashingantahe b‘igisagara, Pawulo yaciye ahura n‘abizera arabasezera maze aca ava mur‘ico gisagara.

`Kw'iherezo ry'urugendo rwa gatatu rwiwe rw'ivugabutumwa, Pawulo yabonanye n'abakuru b'ishengero rya Efeso. Mbega ni gute wovuga muri make ibijanye n'imyitwarariko ya Paulo? Raba Ivyakozwe n‘Intumwa 20: 17-38.`

Uko bivugwa k'imigenderanire ya Pawulo na Efeso yagiye ikurikirana:

- Umwaka wa 52 inyuma ya Kristo, urugendo rwa mbere rwa Paulo rwo kugendera Efeso (Ivyakozwe n‘Intumwa 18: 18-21);

- Kuva mu mwaka wa 53-56, imyaka itatu y‘igikorwa c‘ubutumwa bwiza ca Pawulo muri Efeso (Ivyakozwe 19: 1 – 20:1);

- Umwaka wa 57, igihe Pawulo yari i Mileto, yabonanye n‘abakuru bavuye i Efeso (Ivyakozwe n‘Intumwa 20: 17-38). 

- No mu mwaka wa 62, ni ho Pawulo yandikira urwete Abanyefeso, kumbure mbere ari mw‘ibohero i Roma.

`'Nuko mwame mugavye, mwibuke yuko namaze imyaka itatu ntasiba guhanura umuntu wese ndira, ku murango no mw'ijoroˮ (Ivyakozwe 20: 31). Mbega mwiyumvira ko ari ibiki Paulo yogabishako ishengero ryacu uyu musi, kandi ni kubera iki?`