---
title:  Umviriza iri Kete Ryandikiwe Abanyefeso
date:   27/06/2023
---

Pawulo yanditse iki cete c‘Abanyafeso kugira ngo kizosomwe n‘ijwi riranguruye mu mashengero yo mu mazu y‘abizera bo muri Efeso nkuru. Mu myaka yakurikiye kuva aho Pawulo aviriyeyo, uwo muhari w‘Abakristo wo muri Efeso wateye ukura, kandi igitigiri c‘abizera bakoranira muri ayo mashengero yo mu mazu cari cigwije incuro zibiri. Kuri abo bizera bo hambere, gitegerezwa kuba cabaye ikintu gihambaye cane kubona umuntu nka Tukiko, umuserukuzi w‘uwatanguje ubutumwa aho hantu ari we intumwa Pawulo, ahagaze muri bo ariko abasangiza icete cavuye kuri we. Nk‘uko bivugwa mur‘ico cete ubwaco, uwo mugwi wari ukoraniye aho hantu wari ugizwe n‘abo muri urwo rugo – serugo, inarugo, abana, hamwe n‘abagurano (Abanyefeso 5: 21 – 6: 9). Rimwe na rimwe, iruhande y‘abo bagize umuryango harashobora kuzamwo n‘abandi, na bo nyene – abagurano (abantu bidegemvya benena kuri nyen'urugo kugira ngo babeho) canke mbere n‘abaza kugura ibintu. Rero, ivyo vyashobora kugenda ukwo nyene no mu zindi ngo nazo nyene.

`Ukurikije urutonde rw'ingingo zari zigize ico cete ziri aha hepfo, soma ico cete cose, vyoba vyiza usomye n'ijwi riranguruye cane (bishobora kugutwara iminota cumi n„itanu kurisoma). None ni izihe ngingo zisamiranira mur'ico cete uko cakabaye cose?`


I. Intasho zitangura (Abanyefeso 1: 1, 2).

II. Imihezagiro y‘urwinjizo (Abanyefeso 1: 3-14)

III. Gusengera abizera ngo baronke ubwenge bushingiye kuri Kristo (Abanyefeso 1: 15-23).

IV. Kuba bari barapfuye mu vy‘impwemu, noneho basigaye ari bazima muri Kristo (Abanyefeso 2: 1-10).

V. Kristo yatanguje ishengero rigizwe n‘Abayuda hamwe n‘Abagiriki (Abanyefeso 2: 11-22).

VI. Pawulo Umusiguzi w‘ivya Kristo ku Banyamahanga (Abanyefeso 3: 3-13).

VII. Gusengera abizera ngo bagendeshwe n‘urukundo rwa Kristo (Abanyefeso 3: 14-21).

VIII. Kubumbatira ubumwe bw‘ishengero bwahumetswe na Mpwemu (Abanyefeso 4: 1-16).

IX. Kubaho ubuzima bushasha, kandi burangwa n‘ubumwe (Abanyefeso 4: 17-32).

X. Kugendera mu rukundo, mu muco kandi ukoresha ubwenge (Abanyefeso 5: 1-20).

XI. Gukurikiza ubuzima bwatyorowe na Kristo mu bagize urugo rukristo (Abanyefeso 5: 21-6: 9).

XII. Gushira hamwe: Ishengero nk‘ingabo z‘Imana (Abanyefeso 6: 10-20).

XIII. Amajambo yo gusezera (Abanyefeso 6: 21-24).

`Mbega ni iyihe ngingo nyamukuru isa n‘aho yibonekeza mur‘iki cete? None ivuze iki kuri wewe? Mbega ni iyihe ngingo imwe canke nyishi zikora ku rugo rwanyu?`