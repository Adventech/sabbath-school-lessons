---
title:  Ang Pagtoo sa mga Higala
date:  19/11/2023
---

Usa ka makatandog kaayo nga sugilanon diha sa Mga Ebanghelyo nagpadayag kon unsay gigi-an sa ubang mga tawo aron pagdala og usa ka kabus nga tawo, tingali usa ka higala, ngadto kang Jesus. Atong makatun-an gikan sa nahitabo dinhi bahin sa lisud nga trabaho sa pagministeryo ngadto sa anaa sa panginahanglan.

`Basaha ang Lucas 5:17-26 (tan-awa usab sa Mat 9:1-8, Marcos 2:3-12). Unsang pipila ka mga leskyon atong makuha gikan niini nga sugilanon bahin sa bulohaton ug ministeryo?`

Pinaagi sa pagdala kaniya ngadto kang Jesus, kining mga tawhana nagbuhat sa katungdanan sa pag-atiman sa ilang higala. Gitawag kita sa Dios sa pagkasama sa mga higala niining tawhana sa paggiya sa mga kabus ngadto kang Jesu- Cristo. Kining buhata nagkinahanglan og pagtoo, aksyon, pailub, ug pagkaandam, kon gikinahanglan, sa pagka-hasol. Ang mga lalake miduol kang Jesus apan nakahibulag og mga babag. Dili sila makahimo pagdala sa ilang higala ngadto kang Jesus tungod sa baga nga du-ot sa katawhan. Wala sila mohunong; kondili nakakaplag silag inantigo nga paagi sa pagdala sa ilang higala ngadto kang Jesu- Cristo. Ilang gitonton ang ilang higala gikan sa atop! Apan, sumala kang Lucas, giuyonan ni Jesus ang ilang pamaagi (tan-awa sa Lucas 5:20).

Gihandum ni Jesus alang kanato sa pagdala sa atong walay kahimoan nga mga higala ngadto Kaniya. Ang Biblia nagpaila kang Jesus ingon nga Dakung Mananambal nga naghandum sa pagpasaylo ug pag-ayo niadtong nanag-antus, bisan kinsa sila.

Naghagit kanato si Ellen G. White sa pagtabang sa walay kahimoan: "Ayaw paghulat nga sultihan ka pa sa imong bulohaton. Tan-awa ang imong palibut; pakigila-ila sa mga tabanganan, gisakit, ug kabus. Ayaw pagtago gikan kanila, ug ayaw takpi ang ilang panginahanglan. Kinsa ang naghatag sa mga ebidencia nga gihisgut diha sa Santiago, sa pagbaton sa putli nga relihiyon, wala mamansahi sa kadalo o pagkahugaw? Kinsa ang naghandum sa pagbuhat sa tanan sa ilang gahum sa pagtabang sa dakung plano sa kaluwasan?"- Testimonies for the Church, vol. 2, p. 29.

Si Jesus mismo naghulagway kon unsaon pagtabang sa mga walay kahimoan ug nagtawag kanato sa pagbuhat sama sa iyang pagbuhat. Nahauna, mahimo kitang ilang mga higala; dayon atong mahibaloan ang ilang panginahanglan; ug sa katapusan, atong giyahan sila ngadto kang Jesus, nga mao lamang ang makahimo pagtabang kanila. Mao kini ang gihimo sa mga lalake diha sa sugilanon; kinahanglan atong buhaton ang sama sa bisan unsa nga kahimtang nga atong makaplagan. Tabangi ang mga tawo sa pagduol kang Jesus, nga mao lamang ang makaluwas kanila.

`Kinsa man sa imong palibut, karon, nagkinahanglan mga tabang? Unsay imong mabuhat alang kanila?`