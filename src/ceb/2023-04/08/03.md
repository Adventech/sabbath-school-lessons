---
title:  Ang Metodo Lamang ni Cristo
date:  20/11/2023
---

**Unsay gitudlo kanato niining mosunod nga mga sugilanon bahin sa pagministeryo sa mga nanginahanglan?**

`Juan 5:1-9`

`Marcos 1:23-28`

Naghatag si Ellen G. White lima lakang nga proceso bahin sa metodo o pamaagi ni Jesus kon unsaon sa pagministeryo, ilabina ngadto sa mga nanginahanglan:

"Ang metodo lamang ni Cristo makahatag sa tinuod nga kalampusan sa pag-alagad sa mga tawo. Nakigsagol sa mga tawo ang Manluluwas ingon nga naghandum alang sa ilang kaayohan. Iyang gipakita ang ilang kalooy alang kanila, nag-alagad ngadto sa ilang panginahanglan, ug nagdaug sa ilang pagsalig. Dayon lyang giawhag sila, "Sumunod kamo Kanako."-The Ministry of Healing, p. 143.

Nahauna, makigsagol kita sa mga tabanganan, gahini silag panahon sa pakig-ila kanila, ug sabta ang ilang panginahanglan uban sa tumong sa pagbuhat og kaayohan alang kanila. Tanawa kon unsay gibuhat ni Jesus sa paralitico sa lanaw. Didto gyud si Jesus, taliwala sa "dakung panon sa masakiton nga mga tawo, buta, lulid, paralitico" (Juan 5:3).

Ikaduha, atong ipakita ang atong kalooy. Mahagiton kini sa pipila ka mga kahimtang tungod sa pagkawalay-pagsalig, ug tungod kay usahay mogamit ang mga tawo sa kalooy nga usa ka paagi sa pagdaug sa ilang pagsalig sa usa ka tawo nga sa ulahi ilang abusohan. Apan bisan pa niini, gitawag kita sa Dios sa pagpakitag kalooy sa walay pagpaabut sa bisan unsa nga balus.

Ang ikatulong lakang mao ang pagministeryo ngadto sa ilang panginahanglan. Naglambigit kini labaw pa kay sa mga pulong. Nagkinahanglan og lihok ang pagministeryo ngadto sa panginahanglan sa usa ka higala o usa ka dumuloong. Nakigsulti si Jesus sa paralitico, nangutana kon unsay iyang gusto, ug dayon nagbuhat og usa ka milagro alang kaniya. Sa sugilanon sa usa ka tawo nga adunay "mahugaw nga mga espiritu," si Jesus ang naggahum sa tibuok kahimtang. sa pagbuhat alang sa tawo nga walay mahimo alang sa iyang kaugalingon.

Ang ikaupat nga lakang mao ang pagdaug sa ilang pagsalig. Kon mag- alagad kita ngadto sa mga tawp, kon atong tabangan sila, mahibalo sila sa pagsalig kanato ug kon unsay atong isulti kanila, ug kon mosulti kita ngadto kanila bahin kang Jesus, bukas sila sa pagpaminaw kanato. Dili lang gusto ni Jesus nga moayo sa mga masakiton; gusto Niya nga makabaton sila sa dayon nga kinabuhi diha Kaniya (tan-awa sa Juan 10:10). Ang katapusang lakang mao ang pagtabang sa paggiya kanila ngadto ni Jesus, usa ka buhat nga nagkinahanglan sa pagtoo gikan sa inyong duha, ikaw ug ang imong tabangan.

`Sa kinatibuk-an dili kita makahimo sa matang sa mga milagro nga gihimo ni Jesus. Apan unsang mga paagi nga makahimo gihapon kita sa pag-alagad ngadto niadtong mga nagkinahanglan og tabang?`