---
title:  Matinumanong Pagsaksi ni Mardoquio
date:  19/12/2023
---

Sa ilang pagpamuyo sumala sa ilang kahimtang sa langyaw nga yuta, sa madali o madugay si Mardoquio ug si Ester, kon magpabilin sila nga matinumanon ngadto sa Dios, tingali mosangput ngadto sa kagubot. Kini, sa pagka-tinuod nahimong kahimtang alang kang Mardoquio.

`Basaha ang Ester 3:1-15. Unsay nahitabo dinhi ug ngano man?`

Sa Ester 3. atong mahibaloan nga si hari Xerxes (Ahastiero) nagpasidungog kang Haman ug naghatag kaniya og hataas nga katungdanan nga puno sa gahum. Ang matag-usa gisultihan nga kinahanglan moyukbo sila sa atubangan ni Haman. Apan atong mabasa: "Apan si Mardocheo wala moyukbo ni magtahud kaniya" (Ester 3:2). Wala maghatag og katarungan nga wala moluhod si Mardocheo atubangan niining tawhana. Apan nahibalo kita kon ngano. Siya usa ka matinumanong Judio. Dili gusto si Mardocheo moyukbo sa kaliwat ni Agag, usa ka Amalikanhon, mga kaaway sa iyang katawhan sukad sa Exodo (Deut. 25:19). Unsaon sa usa ka matinumanong Judio nga moluhod atubangan sa usa ka Amalikanhon? O alang niana nga butang, mosimba kang bisan kinsa kondili kang Jehova lamang?

"Unya ang mga alagad sa hari, nga didto sa iyang ganghaan ning-ingon kang Mardocheo: "Nganong naglapas ka sa sugo sa hari?" (Ester 3:3). Bisan wala kita mahibalo sa detalye kon giunsa niya pagtubag, ang sunod nga bersiculo nag-ingon nga "Si Mardocheo nagpahibalo kanila nga siya usa ka Judio" (Ester 3:4). Sa pagkasiguro niadto nga tubag, nakabaton si Mardocheo og higayon sa pagpasabut nga ingon nga usa ka magsisimba sa Dios nga maoy nagabuhat sa mga langit ug yuta, dili siya makahimo pagsimba sa bisan kinsa nga makasasala nga tawhanong binuhat. Sa walay duhaduha si Mardocheo sa pila ka bahin nakahimo pagsaksi bahin sa iyang pagtoo, sa usa ka pagtoo nga iyang gituman sa tumang kakusganon sa pagkaagi nga nakapamiligro sa iyang kaugalingon ug walay suerte, sa uban.

"Gikan kang Daniel ug sa iyang kaubanan ug kang Mardocheo, usa ka masilaw nga kahayag misidlak taliwala sa moral nga kangit-ngitan sa harianong mga sawang sa Babilonia." -Ellen G. White, Advent Review and Sabbath Herald, May 13, 1884.

Sa gusto ni Haman sa pagpatay sa Judio nga mga tawo, ang iyang paghulagway kanila mao: "Adunay usa ka katawhan nga nangakatag sa halayong dapit, ug nagkatibulaag sa taliwala sa katawhan sa tanang mga lalawigan sa imong gingharian; ug ang ilang mga balaod lahi sa balaod sa tagsatagsa ka katawhan; ni nagabantay sila sa balaod sa hari" (Ester 3:8). Usa ka katawhan nga lahig nabatasan ug wala magtuman sa mga balaod sa hari? Usa ka hingpit nga recipe alang sa paglutos.

`Unsang mga paagi, bisan karon, nga kita sulayon sama kang Mardocheo? Unsaon nato pagtubag?`