---
title:  'Ang Ebanghelyo nga Walay Katapusan: Ang Mensahe sa Bulohaton'
date:  10/10/2023
---

`Basaha ang Pinadayag 14:6, 7. Unsang mga bahin sa bulohaton sa Dios imong maila diha sa "walay katapusang ebanghelyo" nga gipahayag sa unang manulonda sa mga mensahe sa tulo ka mga manulonda?`

Mao ra kining dapita sa Kasulatan diin ang mga pulong "walay katapusan" ug "maayong balita" nadugtong. Ang ebanghelyo mao ang maayong balita sa grasya nga gitanyag ngadto sa tanan pinaagi kang Cristo. Siya nga mianhi dinhi sa kalibutan sa pagpakita kanato sa "grasya ug kamatuoran" (Juan 1:14). Nagkinabuhi Siya nga walay sala ug namatay didto sa krus ingon nga salili o puli nga halad sa pagdala sa silot sa atong mga sala (Isa. 53:4, 5: Pedro 3:18). Nabanhaw Siya, mibalik sa langit, gibayaw sa Amahan, ug karon nanglaban alang kanato didto sa langitnong sanctuary (Pin. 1:18, Buhat 2:33. Heb. 7:25). Sa dili madugay Iyang tumanon ang Iyang labing dakung saad sa pagbalik diha sa pagkahalangdon ug himaya ug, sa katapusan. human sa milenyo magtukod sa gingharian sa Dios dinhi sa yuta (Juan 14:1- 4. Buhat 1:11. Pin. 21:1-4). Mao kini ang kinahanglanong mga katinuoran sa ebanghelyo nga walay katapusan.

Bisan pa niini, ang kamatuoran nga kini nga mensahe walay katapusan mahinungdanon. Usa lang ang maayong balita nga makaluwas kanato. Magpabilin kini nga walay kausaban hangtud ang bulohaton sa Dios matapus sa hingpit. Wala na gyuy laing maayong balita. Ang malimbongon nga mga pagtulon-an ug mga doctrina moabut ug molabay (Efeso 4:14), apan ang mensahe sa kaluwasan. ang ebanghelyo nga walay katapusan, walay kausaban, ug kadtong motuo ug magkinabuhi niini diha sa pagtuman gantihan (tan-awa sa Deut. 5:33, Roma 2:6).

Ang sama nga kamandoan nga gihatag sa unang mga tinun-an gihatag usab kanato karon. Atong padayonon ang buhat sa paghimog mga tinun- an alang kang Cristo sa bisan diing dapita. Apan unsa nga matang sa mga tinun-an? Maayo, matinud-anon, bug-os nga matinugyanon, mahigugmaon sa katawhan? Kinahanglanon kini nga mga taras, apan dili pa kini igo. Kinahanglan maghimo kitag mga tinun-an nga magtutok sa tanang mga elemento sa Biblia sa pagkatinun-an (Lucas 9:23; Juan 13:34, 35; 2 Cor. 5:17) uban sa katapusang katuyoan: sa pagkaandam ug pag-andam sa uban alang sa ikaduhang pag-anhi sa Agalon, si Jesu-Cristo.

"Ang pagmantala sa paghukom [Pin. 14:6, 7] maoy usa ka pahibalo sa ikaduhang pag-anhi ni Cristo nga haduol na. Ug kini nga pagmantala gitawag og maayong balita nga walay katapusan. Busa ang pagwali sa pagbalik ni Cristo, ang pagpahibalo sa pagka-haduol na niini, gipakita nga usa ka kinahanglanong bahin sa mensahe sa ebanghelyo. -Ellen G. White, Christ's Object Lessons, pp. 227, 228.

`Sa unsang paagi ang concepto bahin sa paghukom nadugtong ngadto sa "ebanghelyo nga walay katapusan" sa mensahe sa unang manulonda? Ngano nga kinahanglan ang ebanghelyo centro sa ideya bahin sa paghukom?`