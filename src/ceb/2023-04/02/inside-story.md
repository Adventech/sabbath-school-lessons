---
title:  Usa ka Sugilanon
date:  13/10/2023
---

### Duha ka Lalaki, Duha ka Pag-ampo: Bahin 2

_Ni Andrew McChesney_

Walo ka bulan ang milabay human sa milagrosong tubag sa pag-ampo, ug ang mga miyembro sa simbahan sa Seventh-day Adventist mibisita kang Papa sa ikaduhang higayon sa usa ka Igpapahulay sa Conakry, Guinea. Napulog lima ka tawo ang miabot uban sa mga anak ni Papa, si Junior ug Emilie, nga nag-eskwela sa Adventist school sa compound sa simbahan. “Ania mi aron mag-ampo,” miingon ang usa ka elder sa simbahan.

Gipabilhan ni Papa ang lihok, apan duna siyay pangutana. “Nganong ang ubang mga Kristohanon moadto sa simbahan sa Domingo apan kamo mosimba sa Sabado?” nangutana siya.

Gidapit sa ansiyano si Papa sa pag-abli sa iyang Bibliya sa Exodo 20:8–10 . Si Papa mibasa, “Hinumdumi ang adlaw nga Igpapahulay, aron sa pagbalaan niini. Unom ka adlaw magbuhat ka ug buhaton ang tanan nimo nga buluhaton, apan ang ikapito nga adlaw mao ang Igpapahulay sa Ginoo nga imong Dios” (NKJV).

Apan si Papa dili kombinsido. “Ang ikapitong adlaw mao ang Domingo,” siya miingon.

Ang elder mihangyo kaniya sa pagpakli sa Mateo 28:1 . Gibasa ni Papa, “Karon human sa Igpapahulay, sa dihang mibanagbanag ang unang adlaw sa semana, si Maria Magdalena ug ang laing Maria miadto aron sa pagtan-aw sa lubnganan.” Nakita ni Papa nga ang ikapitong adlaw sa Bibliya maoy Sabado. “Nakasabot ko,” siya miingon. "Mag-ampo kita."

Human makabiya ang grupo sa simbahan, gipakita ni Papa ang mga bersikulo ngadto kang Mama. Wala siya matarug. “Dili, magpabilin mi sa among simbahan,” miingon siya. “Wala koy labot sa ilang gisulti. Ug bisan kon ang among mga anak moadto sa ilang simbahan, dili ko mobiya sa akong simbahan.”

Si Papa misugyot og panahon sa pag-ampo ug pagpuasa. “Kini nga mga pangutana nagsugod sa dihang ang among mga anak nagsugod sa pag-eskwela niana nga eskwelahan,” siya miingon. “Gipadala namo ang among mga anak didto aron maedukar. Wala kita mahibalo kon gipadala ba sa Dios ang atong mga anak sa maong simbahan aron mangulo kanato didto. Kon mao kini ang simbahan ni Jesus, ipakita kanamo ni Jesus.”

Si Papa ug Mama nag-ampo ug nagpuasa sulod sa usa ka semana. “Kon mao kini ang Imong kabubut-on, ayaw itugot nga walay makapugong kanamo sa pag-adto sa simbahan sunod Igpapahulay,” miampo si Papa.

Sa sunod nga Igpapahulay, ang tanan dali nga nabuklad. Misugot si Mama nga moadto sa simbahan sa Adventist, ug mainitong giabiabi sila sa mga membro sa simbahan. Nalipay kaayo si Papa pagkahuman. Gibati niya nga morag natangtang ang palas-anon. Dili siya matinud-anon sa pag-ampo kaniadto, apan karon nakakaplag siya og kusog sa pag-ampo kanunay.

Samtang siya nag-ampo, ang Dios mitubag, ug ang iyang kinabuhi nausab. Ang iyang trabaho milambo. Nagsugod siya sa pagpakig-uban sa iyang mga ginikanan ug mga igsoon. Gihinganlan pa sa usa ka magulang nga lalaki ang usa ka bata sunod kaniya. Siya ug si Mama mihatag sa ilang mga kasingkasing ngadto kang Jesus diha sa bunyag.

“Ako adunay kalinaw,” miingon si Papa, kansang ngalan mao si Pepe Voctorien Soropogui (hulagway uban sa iyang asawa, si Tido Grace Haba). “Ang kamot ni Jesus anaa niini nga simbahan, ug ako nagpasalamat sa Dios sa pagdala kanako dinhi.”

Salamat sa imong Ika-trese nga Igpapahulay nga Halad tulo ka tuig na ang milabay nga nakatabang sa Adventist Maranatha School nga molapad ngadto sa bag-ong mga building sa Conakry, Guinea, sa West-Central Africa Division (WAD). Ang imong Ika-trese nga Igpapahulay nga Halad karong quarter makatabang na usab sa pagpakaylap sa ebanghelyo sa WAD.