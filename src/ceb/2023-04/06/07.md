---
title:  Dugang Panghunahuna
date:  10/11/2023
---

Dugang nga Panghunahuna: Ang atong pagbuhat sa bulohaton kinahanglan maggikan sa halalum nga gugma ug pagka-mapasalamaton alang sa nabuhat ni Jesus ug gibuhat karon sa atong mga kinabuhi. Bisan unsay laing pagpadasig maoy sayop nga pagkagiya. Ang pagkahumol diha sa Pulong ug sa pagpahiuyon sa Pulong maoy yawe ngadto sa malampuson nga pagmensahe sa gawas.

"Ang atong kinabuhi kinahanglan mabugkos sa kinabuhi ni Cristo; magkuha kita kanunay gikan Kaniya, moambit Kaniya, ang buhing Tinapay nga nanaug gikan sa langit, magkuha gikan sa tuburan sa kaunay'ng lab-as, makahatag kanunay sa dagaya nga mga bahandi. Kon atong batonan ang Ginoo kanunay sa atong atubangan, magtugot sa atong mga kasingkasing sa paggula alang sa paghatag og pasalamat ug pagdayeg ngadto Kaniya, sa kanunay atong mabatonan ang pagkalab-as sa atong relihioso nga kinabuhi. Ang atong mga pag-ampo mahimong usa ka panagsultihay sa Dios sama sa atong buhaton uban sa usa ka higala. Iyang isulti kanato ang Iyang mga misteryo sa personal. Sa kanunay moabut kanato ang usa ka matam-is malipayon nga pagbati sa presencia ni Jesus. Sagad ang atong mga kasingkasing mosiga sulod kanato samtang mopaduol Siya sa pagpakigsulti kanato sama sa Iyang gihimo kang Enok. Kon kini sa pagkamatuod maoy kasinatian sa Cristohanon, adunay makita sa iyang kinabuhi ang pagka-yano, pagpaubos, kalomo, ug pagka- mapuanguron sa kasingkasing, nga mapakita ngadto sa tanan sa iyang mga kaubanan nga siya nagkauban kang Jesus ug nakatuon bahin Kaniya."-Ellen G. White, Christ Object Lessons, pp. 129, 130.

"Walay pagtubo o pagkamabungahon sa kinabuhi nga nacentro sa kaugalingon. Kon imong gidawat si Cristo ingon nga usa ka personal nga Manluluwas, imong kalimtan ang imong kaugalingon, ug mosulay pagtabang sa uban. Magsulti bahin sa gugma ni Cristo, [sultihan ang uban bahin sa Iyang paghalad sa kaugalingon sa kamatayon alang sa ilang kaugalingon].... Sa imong pagdawat sa Espiritu ni Cristo ang Espiritu sa dili hinakog nga gugma ug magbuhat alang sa uban-magatubo ikaw ug magmabunga-on. pagtoo magadugang, ang imong mga pagbati magkalalum, ang imong gugma ang himoon nga hingpit."-Ellen G. White, Christ Object Lessons, pp. 67, 68.

**Diskusyonan nga mga Pangutana**

`1. Unsaon nimo pagsabut ang mga pulong ni Pablo diha sa Filipos bahin sa pagwali kang Cristo gumikan sa kasina, kagubot, o hinakog nga handum? Unsaon nato pagsiguro nga dili sad-an ang atong mga kaugalingon sa paghimo sama niana?`

`2. Unsa man ang imong personal nga kasinatian sa pagkatinuod bahin sa Dios ug sa Iyang gugma? Pinasikad sa imong kaugalingong mga kasinatian, makahimo ka ba sa pagwali ngadto sa uban sa pagka-sincero ug pagka-matinud-anon bahin sa pagka-maayo ug gugma sa Dios? Unsa man kaha ang imong ipamatuod?`

`3. Unsa man ang imong kasinatian sa paghulat sa Ginoo, ug unsay natudlo niini kanimo bahin sa pagsalig Kaniya ug bahin sa pagtoo sa kinatibuk-an?`