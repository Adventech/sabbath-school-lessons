---
title:  "Kinsa Inyong Gilansang"
date:  08/11/2023
---

Ang Buhat 2 nagrekord sa pagbubo sa Espiritu Santo panahon sa Pentecostes. Samtang nag-ampo ang mga sumosunod ni Jesus, mitugdon ang mga dila sa ilang mga ulo. Ilang giila nga ang gisaad nga gahum sa Espiritu Santo gihatag na.

`Basaha ang Buhat 2:1-41. Unsay nahitabo ngadto sa mga tinun-an ingon nga resulta sa pagdawat sa Espiritu Santo sa Pentecostes?`

Ang mga tinun-an nagsugod sa pasultig lainlaing mga pinulongan "sa paghatag kanila sa Espiritu sa pagpanulti" (Buhat 2:4). Unsay mahinungdanon kaayo dinhi mao nga ang Dios naghatag og gahum sa matag-usa ka tawo alang sa kaayohan sa mga dili tumotuo. Ang panalangin dili lamang alang sa ilang kaugalingong kaayohan sa pagpahaum kanila alang sa langit o usa ka panalangin sa pagpasayon niini sa paghimong mga patigayon sa langyaw nga pinulongan. Gihatag ang panalangin alang sa pagtuman sa bulohaton sa Dios ngadto sa mga nawala. Karon nanawag ang Dios sa matag-usa ka mga sumosunod Niya sa paggamit sa ilang personal nga mga gasa alang sa kaayohan sa iyang bulohaton ngadto sa mga dili pa tumotuo. Kitang tanan nahatagan og mga gasa: unsa pay labaw kadaku nga tawag ngadto sa bulohaton kay sa paggamit nianang nahatag aron sa pagkab-ut ngadto sa uban?

Ang pagbubo sa Espiritu Santo misangput sa daghang mga tawo nga naghinulsol sa ilang pagsalikway sa Mesias, kay sa siguro ang uban kanila taga-Jerusalem diin Siya namatay. Hunahunaa ang gahum dinhi: Gikiha ni Pedro ang uban kanila nga maoy naglansang kang Cristo. Masabut, nga ilang naamgohan kon unsay ilang nabuhat ug sa naconvicto sila, nagtuaw sila: "Mga tawo ug mga kaigsoonan, unsa may among buhaton?" (Buhat 2:37).

Ug bisan pa makadawat silag pasaylo. Miingon si Pedro kanila: "Maghinulsol kamo, ug magpabaustismo ang matag-usa kaninyo sa ngalan ni Jesu-Cristo alang sa kapasayloan sa mga sala; ug makadawat kamo sa gasa sa Espiritu Santo" (Buhat 2:38).

Ang pag-usa sa pagbuhat, uyon sa Espiritu Santo ug sa usag-usa, kining mga sumosunod ni Jesus nagawali sa paghinulsol ug sa kapasayloan sa mga sala-bisan alang niadtong directa nga nalambigit sa paglansang kang Jesus. Mao kana ang gahum sa ebanghelyo. Kon kana nga mensahe dili makapadasig kanato ngadto sa bulohaton, unsa pa man? Gitawag kita sa pagmantala sa ebanghelyo ngadto sa kalibutan, usa ka makasasala, nahulog, dautan nga kalibutan uban sa makasasala, nahulog, ug kurakot nga mga tawo. Ang atong bulohaton dili mao ang paghukom; ang atong bulohaton mao ang pagsaksi ngadto sa makaluwas nga gahum ni Jesus.

`Ngano nga kinahanglan ang ideya nga bisan ang uban niadtong nalambigit sa pagpatay kang Cristo gitanyagan og kaluwasan (1) makapadasig alang sa atong mga kalag, ug (2) makapadasig kanato sa pagsaksi ngadto sa uban, bisan ug unsay ilang mga kaagi?`