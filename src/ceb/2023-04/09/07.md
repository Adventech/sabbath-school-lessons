---
title:  Dugang Panghunahuna
date:  01/12/2023
---

Dugang nga Panghunahuna: Basaha kang Ellen White nga pamahayag diha sa. "The Ministry of Healing, pp.209-216; Captive Maid Shows Concern for Naaman," Reflecting Christ, p. 337.

Ang gugma ni Jesus sama ra alang sa mga kabus ug sa mga dato ug gamhanan nga mga tawo sa kalibutan. Nagpakamatay Siya alang sa mga principe ug usab sa mga makililimos. Nahibalo si Jesus sa labing epektibo nga paagi sa pagtandog sa ilang mga kasingkasing. Gipasidan-an kita Niya nga "Labi pang masayon ang pagpasulod sa usa ka camelyo sa boho sa dagum kay alang sa usa ka tawong dato ngadto sa gingharian sa Dios." (Marcos 10-25) Gihagit kita niining semanaha sa pagkab-ut ngadto sa mga gamhanan ug mga dato nga mga tawo sa ebanghelyo ni Jesus-Cristo. Nagkinahanglan sila sa kaluwasan maingon man si bisan kinsa, bisan kon, walay suerte, dili sila makaamgo niini tungod sa ilang gituohan nga "seguridad" nga ikahatag sa ilang bahandi.

"Daghan na ang gikasulti bahin sa atong katungdanan ngadto sa napasagdan nga mga kabus; dili ba usab hatagan sa atong pagtagad ang napasagdan nga mga dato? Daghan ang nagtan-aw niini nga klase nga walay kalauman... Linibo-libo ka bahandianon nga mga tawo nangamatay nga wala mapasidan-i. Bisan unsa tingali ka dili matinagdanon, daghan taliwala sa mga dato nga mga tawo nga nabug-atan."-Ellen G. White, The Ministry of Healing, p. 210.

**Diskusyonan nga mga Pangutana**

`1. Gibungkag ni Jesus ang mga babag sa pagkalahi-lahi sa hut-ong o klase sa mga tawo sa Iyang pagministeryo ngadto sa mga dato ug sa mga kabus panahon sa Iyang yutan-ong pagministeryo. Unsaon nato ingon nga mga Adventista pagtagad niini nga issue, nianang paw-ang o gap tali sa mga dato ug sa mga kabus, nga nabatasan na gayud kaayo sa atong mga katilingban?`

`2. Nag-ngon si Jesus: "Siya nga nakadawat og liso taliwala sa mga tonok mao siya nga nagpatalinghug sa pulong, apan ang mga kabalaka dinhi sa kalibutan ug ang kalipay tungod sa mga bahandi nagalumos sa pulong, ug kini dili makapamunga" (Mat. 13:22). Unsa sa imong panghunahuna ang gipasabut ni Jesus sa "pagkamalimbongon sa mga bahandi"? Nganong dili kinahanglan gayud kita madato nga malimbongan sa mga bahandi?`

`3. Sa klase, baliki ang pangutana sa katapusan sa gitun-an sa Martes bahin sa katinuoran nga ang pagkahibalo sa kamatuoran dili sama nga butang ingon nga maluwas pinaagi niini. Nganong mahinungdanon kaayo ang atong pag-ila sa kalainan niini? Kon ang pagkahibalo sa kamatuoran dili makapaluwas kanato, unsa may makapaluwas kanato?`

`4. Unsang ubang mga rason imong mahunahuna ngano ang dato nga batan-ong pangulo gisalikway ni Jesus samtang si Zakeo midawat man Kaniya?`