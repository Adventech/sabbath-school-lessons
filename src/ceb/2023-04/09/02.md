---
title:  Nabucodonosor
date:  26/11/2023
---

Ingon nga mga Adventista, kita nagtuo sa giila ingon "nga walay kinutoban nga pagpasaylo," Nagpasabut kini nga, sukwahi sa ubang mga Cristohanon, kita nagtuo nga ang kamatayon ni Cristo alang sa tanang katawhan, dili lang sa usa ka pinasahe nga grupo nga gipili nang daan sa Dios alang sa kaluwasan. Tungod kay "gihandum sa Dios sa tanang mga tawo nga maluwas ug moabut ngadto sa kahibalo sa kamatuoran" (1 Tim. 2:4). Gihatag ni Jesus ang Iyang kaugalingon ingon nga halad "alang sa atong mga sala, ug dili lamang sa ato kondili alang usab sa tibuok kalibutan" (1 Juan 2:2). Mao nga ang tanan gipili "diha Kaniya sa wala pa matukod ang kalibutan" (Efeso 1:4), bisan og dili tanan ang mopili Kaniya. Mao nga atong makita usab ang mga asoy diha sa Biblia sa tanang matang sa mga tawo nga napasabut alang sa Dios.

`Basaha ang Daniel 4. Unsay nahitabo sa hari dinhi, ug unsay gisulti niini kanato bahin sa kaluwasan ngadto sa usa sa labing gamhanan nga mga tawo sa kalibutan?`

Usa ka makatandog nga pananglitan diha sa Biblia kon giunsa pagkab-ut sa Dios sa gamhanang mga dili tumotuo mao ang sugilanon ni hari Nabucodonosor. Gipahamtang sa Dios ang paghukom kaniya sa paagi nga susama sa ubang mga hari sa Israel (tan-awa, pananglitan, sa 2 Cron. 32:25, 26; 1 Hari 14:21-31; 1 Samuel 28). Ang asoy sa Biblia bahin kang Nabucodonosor, kinsa nakadangat sa iyang pagpanabut ug miila sa Dios nga Magbubuhat, nagpakita nga ang Dios magtagad bahin sa mga dato ug gamhanan, ug usab sa mga maluya ug mga kabus. Diha sa bericulo 37, ang labing gamhanan nga tawo ibabaw sa yuta nagmatuod, "Karon ako, si Nabucodonosor, nagadayeg ug nagabayaw ug nagapasidungog sa Hari sa langit; kay ang tanan niyang mga buhat kamatuoran man, ug ang iyang mga dalan lonlon justicia; ug mahimo niya nga pagapaubson kadtong nagalakat sa pagpalabi-labi" (Dan. 4:37). Kon lamang ang tanang dato ug gamhanan ug mapahitas-on taliwala sa mga mamalatyon nga mga binuhat makasabut niini nga kamatuoran!

Unsay atong matun-an gikan niini nga sugilanon? Nahauna, gamiton sa Dios ang matinugyanong mga tumotuo, sama kang Daniel, ingon nga usa ka tulay sa pagkab-ut sa mga gamhanan ug dili mga magtutuo. Ikaduha, ang Dios sa directa makapanginlabut diha sa proceso sa pagpanaksi aron sa pagkab- ut sa gamhanang mga dili tumotuo. Gihimo sa Dios si Nabucodonosor nga mapaubsanon gikan sa iyang garbo ug pagka-arogante. Ug bisan usa kini ka dramatic kaayo nga sugilanon, aduna pay daghang paagi sa pagkab-ut sa mga dato ug mga gamhanan ug ang mapahitas-on paubson.

`Bisan og dili kita dato ug gamhanan sumala sa sukdanan sa kalibutan, nganong kinahanglan kita magmatngon sa paglikay sa pagpataas sa kaugalingon sumala sa gipakita sa hari? Unsa unta ka sayon niadto nga pagtagad nga mabatonan kay sa atong mahunahuna?`