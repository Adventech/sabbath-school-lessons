---
title:  'Atong mga Pamalibad: Dili Sayon nga mga Pagpakig-atubang'
date:  01/11/2023
---

"Ah, Ginoo, dili ba kini ang akong gisulti sa didto pa ako sa akong nasud? Busa mikalagiw ako kaniadto ngadto sa Tarsis, kay ako nahibalo nga usa Ikaw ka maloloy-on nga Dios, mahinay sa pagkasuko ug dagaya sa mahigugmaong kalolot, Usa ka dili modayon sa pagbuhat og kadaut" (Jonas 4:2). Daw unsa ka matahum nga pag-ampo bahin kang Jonas. O mao ba?

`Basaha ang Jonas 4. Unsay nasayop niining tawhana?`

Daku ang pagdumot ni Jonas alang sa mga tawo nga gipadad-an sa Dios kaniya sa iyang pagbati nga maayo pang mamatay siya kay sa maulawan siya sa pagpadayag sa iyang kapakyasan batok sa Nineve. Gusto ni Jonas nga ang Nineve maoy sunod nga Sodoma ug Gomora. Gilauman niya nga ipakanaug sa Dios ang hukom batok niining iyang gidumtan nga mga tawo. Sa wala madayon o moabut ang paghukom, nauyog sa hilabihan ang iyang pagtan-aw sa kalibutan, ug alang kang Jonas maayo pag mamatay siya kay sa mabulis o makulob ang iyang pagkasulti.

Sa ikaduhang panahon sa sugilanon bahin kang Jonas, giatubang siya sa Dios, dili uban sa usa ka wali o pinaagig usa ka sambingay kondili uban sa usa ka kasinatian. Ang mga pagtan-aw sa kalibutan dili mahulma sa pagsugo. Ni mausab sila tungod kay nakadungog kitag usa ka butang bag-o o lahi nga mga panglantaw sa kalibutan. Ang mga panglantaw sa kalibutan sagad mahulma ug mausab pinasikad sa mga kasinatian sa kinabuhi ug unsaon sila pagsabut o pagpasabut.

Ang bag-ong kasinatian nga gihatag sa Dios mao ang pagtabang kang Jonas sa pag-ila sa iyang kaugalingong hiwi nga panglantaw sa kalibutan. Nagpatubo pinaagig milagro ang Dios og tanum nga tabayag nga igo sa kadaku sa usa ka adlaw aron maghatag og landong kang Jonas gikan sa nagsiga-siga nga kainit sa adlaw. Nagpasalamat si Jonas, dili ngadto sa Dios kondili ngadto sa tanum. Sa baylo nga iyang sabton nga wala kini niya hago-i nga milagro, iyang gitan-aw kini nga usa ka haum ug maayong pagkahatag nga panalangin nga nagsunod sa iyang maayong mga buhat. Sa pagkalawos sa tanum, usa kadto ka dimalas nga nakaingon sa kasuko ni Jonas ug sa pagkawalay-siguro sa dungog sa iyang kaugalingon, ug naghunahuna siya nga maghikog. Ang maong kaagi o kasinatian gisundan sa tingog sa Dios sa malomo nga pagbadlong, sa pagtabang kang Jonas kon unsa ka binoang alang kaniya sa paghatag og labaw nga bili ngadto sa tanum kay sa kapid-an ka libo ka mga lalaki, mga babaye, ug kabataan sa Nineve, ug sa ilang mga mananap usab.

`Ang sugilanon wala mahusay uban sa pagtapus sa paghinulsol ni Jonas. Kondili, ang wala matapus nga sugilanon mibalising o miatubang kanato. Unsa may atong buhaton bahin sa pagkabalaka sa Dios alang sa mga dautan, alang sa mga sungogan, alang sa wala pa maabut nga mga tawo sa kalibutan?`