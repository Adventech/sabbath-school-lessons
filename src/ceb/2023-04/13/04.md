---
title:  Ang Katapusang kalisdanan
date:  26/12/2023
---

Giingnan ni Jesus ang Iyang mga tinun-an ug kita: "Busa panglakaw kamo ug paghimo kamog mga tinun-an sa tanang kanasuran, magbautismo kanila sa ngalan sa Amahan ug sa Anak ug sa Espiritu Santo, magtudio kanila sa pagtuman sa tanang mga butang nga akong gisugo kaninyo, ug ania karon, ako magauban kaninyo sa kanunay, bisan hangtud sa katapusan sa panahon." Amen" (Mat. 28:19, 20). Mao kini ang Dakung Kamandoan, ug sa daghang mga paagi ang mga mensahe sa tulo ka mga manulonda, uban sa usa ka tawag ngadto sa "matag-usa ka nasud, kaliwatan, pinulongan, ug katawhan" (Pin. 14:6), sa yano mao ang "kasamtangan nga kamatuoran" (present truth-2 Pedro 1:12) nga pagkasulti sa Dakung Kamandoan.

`Basaha ang 1 Juan 4:8, 2 Pedro 3:9, 1 Timoteo 2:4, ug Genesis 12:3. Ngano nga ang kada grupo sa katawhan mahinungdanon sa Dios?`

Ang gugma ni Cristo alang sa tanang mga tawo, nga walay pundok sa katawhan nga dili labut. Sukwahi sa teolohiya nga nagtudlo nga si Cristo namatay lamang alang sa gipili nang daan nga mga dungganon, tin-aw ang gisulti sa Biblia nga ang kamatayon ni Cristo alang sa tanang tawo, walay pagpihig sa rasa, kaliwat, o sa bisan unsang hinungdan. Kon ikaw usa ka tawo, nagpakamatay si Criisto alang kanimo. Period. Ang bugtong pangutana nga nagpabilin alang sa matag-usa mao, Unsaon nimo pagtubag o pagtagad ang Iyang kamatayon?

Sa pagbalik ni Cristo, duha lamang ka dayag nga mga campo: kadtong nagpasakop ngadto sa pagbulot-an ni Satanas pinaagi sa relihioso o politicanhong mga tinukod sumala sa gipasabut diha sa Pinadayag 13 ug 17, ug kadtong nagpasakop sa hingpit ngadto kang Jesu-Cristo, kansang pagtoo gipakita pinaagi sa ilang pagbantay "sa mga kasugoan sa Dios" (Pin. 14:12).

Sukad sa sinugdanan, ang mga tawo adunay ebidencia kon kinsa ang Dios ug sa Iyang dalan sa pagkamatarung ug gugma (Roma 1:18-21). Busa, ang tanang mga tawo gikan sa nanglabay nga mga kaliwatan hukman pinasikad kon giunsa nila pag-abag sa Dios ug pagkinabuhi sa mga mga kinabuhi- walay sapayan kon unsa ka daghan ang ilang nabuhat o wala masabti (Roma 2:11-16).

Apan niining panahon sa katapusan, adunay nagatubo nga pagka- sagol, ug dili na tahuron ang kagawasan sa kabubut-on sa tanlag. Pugson ang mga tawo sa pagpalumbay sa ilang mga kaugalingon sa partido ni Satanas. Kinahanglan ipahibalo sa dinalian ang ebanghelyo ug ang serioso sa balita nga ibutyag ang mga pamaagi ni Satanas. Ug mao gayud kana ang mga mensahe sa tulo ka mga manulonda, ug ang atong bulohaton.

`Ipasantup ang kamatuoran nga si Cristo nagpakamatay sa personal alang kanimo. Unsa kaha ang makapahunahuna kanimo nga bisan unsang mga butang nga imong nabuhat, bisan unsa ka dautan, mabayaran sa hingpit pinaagi sa kamatayon ni Cristo didto sa krus?`