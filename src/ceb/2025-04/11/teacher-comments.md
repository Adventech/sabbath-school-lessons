---
title:  Komento sa Magtutudlo
date:  12/12/2025
---

### Bahin I: Kinatibuk-ang Panglantaw

**Dugokan nga Teksto:** Proverbio 15:1

**Tutokan sa Pagtuon:** Josue 22; Efeso 6:7; Juan 7:24; Numeros 25; Proverbio 15:1; 1 Pedro 3:8, 9

Walay nasod nga walay balaod ug yuta. Mao kana ang kahimtang sa biblikal nga Israel, nga nagdawat sa balaod sa Dios diha sa Exodo ug nakabaton sa yuta diha sa Josue. Apan, ingon nga usa ka gingharian sa mga saserdote, nagkinahanglan sila og lig-on nga ngalan, nga napagamot sa ilang pagkatinawag ingon nga pinili nga katawhan sa pagkahimo nga mga representante sa Dios dinhi sa yuta. Kana nga ngalan o pagkatawo dili molungtad kon walay duha ka sukaranang elemento: bug-os nga pagtugyan ug panaghiusa. Kini nga tema mao ang kahulogan sa Josue 22. Ang yuta nabuntog na ug gibahinbahin sa tanang tribo—bisan og kabahin pa lang (tungud kay aduna pay atimanon nga buluhaton). Bisan pa niini nga kamatuuran, kinahanglan masabtan gihapon sa Israel kon unsay kahulogan sa pagka-Israel. Ang ilang pagkinahanglan sa pagsabut sa ilang pagkatawo maoy katuyoan sa panapus nga mga pakigpulong sa libro, nga makaplagan diha sa Josue 22:1–8, Josue 23, ug Josue 24:1–28.

Maingon sa makaplagan nga mga pakigpulong diha sa mga kapitulo 23 ug 24, ang mga pulong ni Josue diha sa Josue 22:2–8 ngadto sa mga Rubenhanon, sa mga Gadhanon, ug sa katunga sa banay ni Manases, kinsa mobiya alang sa pikas nga daplin sa Jordan, gitumong nga usa ka panamilit nga pakigpulong. Bisan og gidesinyo ingon nga usa ka panamilit, tungud sa sugilanon o kaagi sa halaran sa ikaduha nga bahin sa kapitulo, makigsulti si Jouse niini nga mga tribo pagusab. Diha sa pakigpulong, gibuksan ni Josue ang dalan ngadto sa bug-os nga pagtugyan, nga magsugod sa gugma ug nagtapus sa pagalagad. Ang hitabo nga naglambigit sa Transjordan nga mga tribo, diha sa ikaduha nga bahin sa kapitulo, nagpakita nga ang indibiduwal, o tiningub, nga pagtugyan ngadto sa Ginoo, nga walay panaghiusa, usa usab ka hulga ngadto sa plano sa Dios. Kon gusto molahutay ang Israel sa mga hagit sa umalabot, dili nila malimtan kon kinsa sila sa ilang relasyon ngadto sa Dios ug sa usag-usa.

### Bahin II: Komentaryo

Ang Josue 22 adunay katapusang asoy sa libro, nga gisugdan sa usa ka hamubo nga pakigpulong sa minahal nga pangulo ngadto sa mga tribo sa Transjordan, kinsa human sa pagtuman sa sugo ni Moises pinaagi sa pagtabang sa ilang mga kaigsoonang lalaki sa pagbuntog, andam na sa pagtabok pabalik sa Jordan, ang pakigpulong ni Josue nagpasantop nga bisan magkabulag sila sa ilang dapit nga puy-an, ang mga tribo sa Transjordan kabahin gihapon sa Israel ug kinahanglan magkinabuhi sumala sa ilang ngalan. Ang iyang mensahe nagtumong bahin sa kahinungdanon sa bug-os nga pagtugyan ngadto kang Yahweh sulud sa kahulogan sa tugon, nga nagkinahanglan sa pagalagad nga gipasukad sa gugma. Bisan sa nagkabulag sa dapit nga ilang gipuy-an, gitawag sila sa pagpabilin nga nahiusa sa ilang debosyon ngadto sa Torah ug sa nagahatag niini. Ang pagpabarog og usa ka halaran magsilbi nga usa ka pagsukod sa ilang pagtugyan ug sa ilang panaghiusa.

**Gikan sa Gugma Ngadto sa Pagalagad**

Sa Josue 22, ang pangulo sa Israel nagkaduul sa katapusan sa iyang kamandoan. Gibahin ang yuta, ug adunay kadugtongan ang Israel sa paggahum sa nahabilin nga teritoryo nga kinahanglan daogon pa. Karon ang panahon sa panamilit gipahigayon na sa pagsugod. Samtang nagtoo na si Josue nga dili na niya igkita ang mga pangulo sa mga tribo sa Transjordan pagusab (nga sa madali nasayup siya), iyang gihatagan sila sa iyang katapusang mga pahimangno. Sa usa ka tipikal nga istraktura sa kasabutan, gidayeg sila ni Josue sa pagsunod sa tanan nga gimando ni Moises ug iyang kaugalingon ug tungud sa ilang pagtabang sa ilang mga igsoong lalaki panahon sa pagbuntog sa yuta (Josue 22:2, 3). Dayon iyang gipasantop ang pagkamatinumanon sa Dios sa pagtuman sa Iyang mga saad ug nagingon nga panahon na mamahulay sila (Josue 22:4). Sa wala pa sila mogikan, iyang gisumaryo ang dugokan sa Torah (balaod) ug iyang gipasabut ang dalan ngadto sa pagkompleto sa pagtugyan pinaagi sa lima ka infinitive nga mga pulong, nagpadayon subay sa maayo nga pangatarongan gikan sa gugma ngadto sa pagalagad:

Nahauna, “sa paghigugma kang Yahweh, nga inyong Dios.” Ang gugma maoy patukoranan sa kinaiya sa Dios, ug ang tanang butang gisugdan uban niini. Ang pagalagad nga walay gugma maoy legalismo. Kana nga pagalagad maoy pagtuis sa Torah, ug dili kini dawaton sa Dios. Kuyog niini ang paglakaw ug pagbantay, ang paghigugma maoy kalangkoban sa balaod nga diha na sa baba ni Moises sa wala pa siya mamatay (Deuteronomio 10:12, 13, 20; Deuteronomio 11:1; Deuteronomio 6:4–15; Deuteronomio 13:4, 5). Walay panagsumpaki bahin sa pagpadayag sa Dios tali sa Daan ug Bag-ong Tugon. Iyang gibuhat ang mga tawo nga magbaton og pagkadugtong Kaniya, pinasikad sa gugma, dili sa kahadlok. Sumala sa giingon ni Pablo, diha sa 1 Corinto 13:2: Kong walay “gugma,” “walay kapuslanan.” Ang atong gugma mao na ang usa ka pagtubag, kay atong gihigugma Siya tungud kay Siya ang unang nahigugma kanato (1 Juan 4:19). Ang tumong sa atong gugma nabalansi tali sa balaan nga pagkalabing hataas sa Magbubuhat (elohim) ug ang pagkahaduul sa atong Ginoo (Yahweh), nga nagpuyo uban sa Iyang katawhan.

Ikaduha, “sa paglakaw diha sa tanan niyang mga dalan.” Ang Biblia sagad naggamit sa sanglitanan sa “paglakaw” sa pagpasabut sa relasyon tali sa Dios ug sa Iyang katawhan, nagsulti kini, sa usa ka bahin, sa pagkasuud, ug sa lain nga pagpasabut, panagkauyon. Sa literal nga kahulogan, naglakaw ang Dios (Heb. hlk) uban sa Iyang katawhan (Exodo 13:21, itandi sa Genesis 3:8). Sa espirituhanon nga kahulogan, Iyang gitawag sila sa paglakaw uban kanila.

Atbang niini, ang hulagway mahimo nga relasyonal, kay “magakakuyog ba ang duruha gawas kong sila magakauyon?” (Amos 3:3). Dugang pa, nagpaila kini sa pamatasan gikan niadtong mopili sa paglakaw uban sa Dios, sumala sa mabasa sa Levitico 26:23, 24: “Kondili hinoon magalakaw kamo batok kanako; Nan ako magagawi batok kaninyo.”

Ikatulo, “sa pagbantay sa Iyang kasugoan.” Ang pagbantay sa balaod ingon nga usa ka pagpahayag sa kabubut-on sa Dios maoy natural nga sangputanan sa usa ka mapasalamaton nga kasingkasing nga makasabut kong unsay gibuhat sa Dios. Niini nga pasunod, adunay paguswag gikan sa gugma, ingon nga sinugdanan nga dapit, ang nahauna nga kidlap, ngadto sa usa ka masaligon nga relasyon, nga mosangput ngadto sa pagtuman. Mao nga nagingon si Juan nga ang “Iyang kasugoan dili bug-at” (1 Juan 5:3). Tinaw, nga ang tinuud nga pagtuman nagsukad sa gugma, nga makita sa mga pulong ni Jesus ngadto sa Iyang mga tinon-an: “Kon nahigugma kamo kanako, inyong pagatumanon ang akong mga sugo” (Juan 14:15). Ang pagbantay sa balaod maghatag og kinabuhi sa Israel (Levitico 18:5), dili kinabuhi sa kahulogan sa kaluwasan, kondili dagaya nga kinabuhi sa yuta. Pinaagi sa pagtuman sa balaan nga mga prinsipyo, makatukod ang Israel og usa ka matarong ug mauswagon nga katilingban, kansang kalampusan maoy usa ka pamatuud ngadto sa kalibutan.

Ikaupat, “sa pagkupot nga lig-on ngadto kaniya.” Ang Hebreo nga berbo dbg nagkahulogan usab “ngadto sa pagpabilin” o “sa pagtapot,” sa literal ug sambingay nga kahulogan. Sa ulahi, nagpaila kini sa usa ka kahimtang sa pagtahod, paghigugma, ug pagkasuud. Ang nahauna nga pagpakita sa pulong naghulagway sa usa ka tawo nga nagtapot ngadto sa iyang asawa diha sa kaminyoon: “Tungod niini, ang lalake magabiya sa iyang amahan ug sa iyang inahan, ug moipon siya sa iyang asawa, ug sila mahimong usa ka unod” (Genesis 2:24). Ang sama nga kamandoan sa pagtapot, apan ngadto kang Yahweh, giunahan usab sa pakilooy sa paghigugma ug pagtuman Kaniya, makita diha sa Deuteronomio 30:20, diin si Moises naghatag usab sa katarungan: “Kay siya mao ang imong kinabuhi.” Sama sa usa ka tigpanalipod sa kinabuhi alang sa usa ka tikalumos nga tawo, ang Israel kinahanglan motapot ngadto sa Dios nga Siya lamang ang paglaum niini. Ang hulagway nagpakita usab sa pagkinahanglan sa pagpadayon ug sa paglahutay diha sa pagbaton sa kadugtongan uban sa Dios diha sa usa ka yuta ug diha sa usa ka panahon diin ang dili maihap nga mga pagsamok magilog alang sa ilang pagtagad.

Katapusan, “sa pagalagad Kaniya sa inyong tibuuk kasingkasing ug sa tibuuk ninyong kalag.” Ang panultihon nga “sa pagalagad kang Yahweh” makita 56 ka besis diha sa Daang Tugon ug sa kanunay nagpasabut “sa pagsimba” o “sa pagbantay sa tugon sa matinumanon.” Ang pagalagad kang Yahweh maoy katarungan nga gihatag ngadto kang Faraon alang sa paggikan sa Israel gikan sa Ehipto: “Ug ingnon mo siya: Si Jehova, ang Dios sa mga Hebreohanon, nagsugo kanako nganhi kanimo nga nagaingon: Tugoti sa pagpalakaw ang akong katawohan aron sila makaalagad kanako sa kamingawan” (Exodo 7:16; itandi sa Exodo 12:31). Sa pagbiya sa Israel sa Ehipto, nagilis sila og mga agalon pinaagi sa pagdawat sa serbisyo ni Yahweh imbis kang Faraon. Pinaagi sa pagalagad sa Dios, ilang masinatian ang panalangin ug makatuman sa ilang plano sa pagpanalangin sa tanan mga pamilya sa yuta. Sa katapusan, ang mga tinubos gitawag usab ngadto sa pagalagad sa Dios sa kahangturan (Pinadayag 22:3). Busa, ang mga tawo makakaplag sa ilang tinuud nga pagkatawo sa ilang ngalan lamang kong gusto sila moalagad sa ilang Magbubuhat uban sa gugma. Kini nga pagkausa sa gugma ug pagalagad maoy sanglitanan sa pagkinabuhi: kon ang mga binuhat magkinabuhi alang sa pagalagad sa ilang mga kaugalingon, makasugat lang sila og kalibug, kaluya, ug kamatayon. Apan kong motahan sila sa ilang batasan sa pagalagad lamang sa kaugalingon ug magpasakup ngadto sa kabubut-on sa Magbubuhat, ilang makaplagan ang tinuud nga katuyoan, katagbawan, ug dagaya nga kinabuhi. Atong makita ang sama nga pangatarongan luyo sa pamahayag ni Jesus diha sa Lucas 9:24: “Kay bisan kinsa nga buot magpatunhay sa iyang kinabuhi kawagtangan hinoon siya niini; ug bisan kinsa nga magawagtang sa iyang kinabuhi tungod kanako, magapatunhay niini.”

Human sa iyang pakigpulong sa panamilit, gipanalanginan ni Josue ang mga kaliwatan sa Transjordan, ug gipadala sila ngadto sa ilang panulondon (Josue 22:6). Kini nga mga pulong gituyo nga maoy katapusang mga pulong ni Josue ngadto kanila, apan wala magdugay human niadto, ang sugilanon bahin sa halaran magsukod sa ilang tinguha sa pagsunod sa tambag ni Josue. Ang kakulang sa panaghiusa mahimo nga usa ka isyu sa tibuuk kasaysayan sa Israel. Wala magdugay human namatay si Josue, ang ilang kapakyasan sa paghigugma, sa paglakaw, pagtuman, sa pagkupot nga lig-on, ug sa pagalagad nagpadayag sa usa ka kulang sa panaghiusa diha sa teolohiya, sumala sa makita diha sa libro sa Maghuhukom, maghatud ngadto sa pagkabungkag sa Israel. Sa katapusan sa libro, ang usa ka gubat sibil nga hapit makawala sa tribo ni Benjamin (Maghuhukom 20, 21). Bisan ang nahiusa nga monarkiya nakadala og politikal ug espiritwal nga panaghiusa sulud sa usa ka panahon, kini nga kahimtang wala molungtad og dugay. Human sa panagkabahinbahin tali sa silangan ug habagatan nga mga tribo, ang Israel wala na gayod mahimo nga usa ka nasod pagusab. Ang paglimud sa pagtoo maoy usa ka gahum sa pagkabunga og ug walay pagkahiusa. Ang kasaysayan sa Israel naghulagway nga ang panaghiusa ug hingpit nga pagtugyan magkasaligay sa usag-usa.

### Bahin III: Kagamitan sa Kinabuhi

**Malungtaron nga Relasyon**

Diha sa Biblia, ang relasyon sa Dios sa Iyang katawhan sagad gitandi ngadto sa kaminyoon, nga ang Dios maoy mahigugmaong bana ug ang Israel ingon nga dili matinumanon nga asawa. Kini nga sanglitanan naghulagway sa ideya sa walay pagkausab nga gugma sa Dios nga gitandi sa pagkadili matinumanon sa Israel. Diha sa Bag-ong Tugon, ang gisaad nga pagabut sa Mesias gikahisama ngadto sa usa ka seremonya sa Kasal.

Hunahunaa ang imong kaugalingong kasinatian ingon nga usa ka asawa, kon minyo, o nagpakita sa imong kaugalingon sa halalum nga mga pakighigala, ug hunahunaa kong sa unsa nga paagi ang pamaagi ni Josue alang sa bug-os nga pagtugyan kinahanglanon alang sa usa ka malipayon ug malungtaron nga relasyon. Hunahunaa ang matag usa sa mosunod nga kinahanglanon nga mga aksiyon sa indibiduwal ug sa unsa nga paagi sila nakatampo ngadto sa kalampusan sa usa ka relasyon:

1. Gugma
2. Paglakaw
3. Pagtahod
4. Pagtapot
5. Pagalagad

**Malungtaron nga Panaghiusa**

“Usa ka bisita ngadto sa usa ka mental hospital natingala sa pagtan-aw nga adunay tulo lang ka mga bantay nga nagbantay kapin sa 100 ka mga piligroso nga mga pasyente. Iyang gipangutana ang iyang giya, ‘Wala ba kamo mahadlok nga lupigon ang mga nanagbantay niini nga mga tawo ug moikyas?’ ‘Wala,’ maoy tubag. “Ang mga boangon dili gayud magkahiusa.’”—Michael P. Green, 1500 Illustration for Biblical Preaching (Grand Rapids, MI: Baker Books, 2000), p. 65. Sa atong espirituhanong sakit, magkalisud kita sa paghiusa. Gikan sa Bag-ong Tugon nga pagtan-aw, ang panaghiusa sulud sa Iglesya maoy usa ka Milagro, nga gipasiugdahan sa Espiritu Santo, uban sa atong pagtabang (Efeso 5:2–15).

1. Oo o dili: Nakatampo ka ba ngadto sa pagkabahinbahin sa Iglesya, o nagabuhat ka ba sa pagpalambo sa panaghiusa?
2. Diha sa kahayag sa imong tubag sa ibabaw, kon imong naamgohan nga nakababag ka sa panaghiusa, unsaon nimo pagkausab sa imong mga nabatasan ug mga pagtagad sa pagkahimo nga gahum sa panaghiusa, hinoon?