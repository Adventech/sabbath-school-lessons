---
title:  Dugang nga Panghunahuna
date:  12/12/2025
---

Basaha ang sinulat ni Ellen G. White, “The Division og Canaan,” pp. 517–520, diha sa Patriarchs and Prophets.

“Samtang importante sa usa ka bahin ang pagkalanganan sa pagtagad sa sala aron malikayan, sama usab ka importante sa pikas nga bahin sa pagsalikway sa dili malumo nga paghukum ug walay kapasikaran nga pagduda. . . .

“Ang kaalam nga gipakita sa mga Rubenhanon ug sa ilang mga kaubanan takus awaton. Samtang sa pagkatinuud magtinguha sa pagpalambo sa kawsa sa matuud nga rilihiyon, sayup ang paghukum kanila ug grabe ang pagsaway; apan wala sila magpakita og kasuko. Naminaw sila uban sa maayong pamatasan ug pailub sa mga sumbong sa ilang kaigsoonan sa wala pa mosulay sa paghimo sa ilang depensa, ug dayon nagpasabut sa hingpit sa ilang mga tumong ug nagpakita sa ilang pagkadili sad-an. Busa ang kalisud nga nakahulga niana nga seryoso nga mga sangputanan nahusay sa kalinaw.

“Bisan ilalum sa bakak nga sumbong kadtong anaa sa husto makahimo sa pagkalma ug pagkamasinabuton. Nasayod ang Dios sa tanan niana nga wala masabti ug sayup nga paghubad sa mga tawo, ug makahimo kita sa pagtugyan sa atong kahimtang sa pagkasiguro diha sa Iyang mga kamut. Siguro gayod nga Iyang pamatud-an nga walay sayup kadtong nagbutang sa ilang pagsalig diha Kaniya sama sa Iyang pagsuta sa sala ni Akan. Kadtong gipalihok pinaagi sa Espiritu ni Cristo makabaton og kalooy nga mainantoson sa dugay nga panahon ug maloloy-on.

“Maoy kabubut-on sa Dios nga ang panagkauban ug inigsoon nga gugma maanaa sa taliwala sa Iyang katawhan. Ang pagampo ni Cristo sa wala pa Siya gilansang mao nga ang Iyang mga tinon-an mahiusa unta maingon nga Siya usa sa Amahan, aron ang kalibutan makatoo nga ang Dios maoy nagpadala Kaniya. Kini nga labing makatandog ug matahum nga pagampo modangat ngadto sa mga katuigan, bisan gani sa atong panahon; kay ang Iyang mga pulong mao, “Ug nangamuyo ako dili lamang alang kanila ra, kondili alang usab sa mga mosalig kanako pinaagi sa ilang pulong” Juan 17:20. Samtang dili nato isakripisyo ang usa ka prinsipyo sa kamatuuran, kinahanglan sa kanunay maoy atong tumong ang pagkab-ut niini nga kahimtang sa panaghiusa.”—Ellen G. White, Patriarchs and Prophets, pp. 519, 520.

**Diskusyonan nga mga Pangutana:**

`Sa unsa nga paagi ang tambag ni Pablo nga “isipa ang uban ingon nga labi pang maayo kay sa inyong kaugalingon” (Filipos 2:3) makatabang kanato sa paglikay sa paghunahuna og daotan bahin sa atong igsoong mga lalaki ug mga babaye?`

`Ngano nga kita sagad masobrahan sa atong reaksyon sa usa ka kahimtang tungud sa atong kanhi nga mga kapakyasan o mga sayup? Unsaon nato paglikay niini nga kalagmitan?`

`Isaysay ang kahinungdanon sa pagpaminaw sa panghunahuna sa uban. Unsaon nato pagmugna og usa ka kultura sa pagpaminaw sa atong iglesya? (Itandi sa Santiago 1:19.)`

`Nagpuyo kita sa usa ka katilingban diin ang mga gikinahanglan sa atong propesyonal nga kinabuhi, mga katungdanan sa pamilya, mga katungdanan nga nadugtong sa iglesya, ug uban pang mga buluhaton daw bug-at ra kaayo. Sa unsa nga paagi ang prinsipyo sa pagbuhat sa tanang butang ingon ngadto sa Ginoo dili lamang sa paghimo kanato nga dugang ka responsable kondili magdala usab kanato og kalinaw sa hunahuna?`