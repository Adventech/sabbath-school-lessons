---
title:  Mga Sumbong. . .
date:  08/12/2025
---

`Basaha ang sugilanon sa mibalik nga mga tribo diha sa Josue 22:9–20. Unsay mga sumbong sa taga-kasadpan sa Jordan nga mga tribo batok sa taga-silangan sa Jordan nga mga tribo? Unsa ka lig-on sa mga kamatuuran niini nga mga sumbong?`

Agi og pagkalahi sa bersikulo 1, diin ang mga tribo sa silangan gitawag sa ilang sagad nga porma (Rubenhanon, Gadhanon, uban pa), dinhi adunay lahi nga pagkasulti ang gigamit: “mga anak ni Ruben,” “mga anak ni Gad,” ug “ang katunga-nga-banay ni Manases,” nga lahi ngadto sa “mga anak sa Israel” (Josue 22:11), busa nagrepresentar sa usa ka lahi nga katin-awan.

Diha sa asoy, ang panultihon “ang tibuuk kongregasyon sa Israel” gipahinungod lamang ngadto sa siyam ug tunga nga mga tribo sa Kasadpan sa Jordan, nga nagpasabut sa pagkabulag nga miabut tali sa duha ka mga pundok. Sa pagkatinuud, ang nagpailalum nga pangutana sa nagsunod nga sugilanon mao kon ang mga tribo sa silangan nga bahin sa suba maiisip ingon nga mga Israelita.

Atong madahum ang usa ka sayon nga panapus sa sugilanon; apan, miabut ang panagbingkil samtang ang mga tribo sa silangan gikataho nga natukod og usa ka halaran sa Jordan. Wala maghatag ang teksto dinhi bisan unsa nga rason alang sa maong gibuhat, ni maghulagway sa kagamitan sa halaran o espesipiko nga kalihokan nga nadugtong ngadto niini. Ang walay tinaw nga pagpasabut bahin sa kahulogan niini nga halaran nagdugang pa gani hinoon kon atong panid-an ang mga nangagi ngadto sa nahauna nga pagtabok sa Jordan, diha sa mga kapitulo 3 ug 4, diin ang tanang Israel misulud sa ngilit sa Jordan aron motabok sa suba ngadto sa ulohang dapit sa Canaan. Dinhi usa ka bahin sa Israel miabut ngadto sa rehiyon sa Jordan, apan karon sa pagtabok sa suba ngadto sa atbang nga direksiyon.

Sa duha ka mga kahimtang, usa ka pundok sa mga bato gipabarog. Ang nahauna nagsilbi ingon nga usa ka handumanan, samtang ang ikaduha gihunahuna nga usa ka matahum nga halaran. Ang pangutana nga dili malikayan moabut sa hunahuna: “Unsay gipasabut niini nga mga bato? (itandi sa Josue 4:6, 22). Gitukod ba kini nga halaran alang sa mga halad, o usa ba lang kini ka handumanan? Kini ba nga mga tribo nagsugod na sa pagkahulog ngadto sa apostasiya o pagkahimulag gikan sa Ginoo?

Ang kakulang sa pagkonsulta kang Josue, Eleazar, o sa mga pangulo sa tribo nakahimo og lawak alang sa dili-pagsinabtanay nga malagmit mosangput ngadto sa makalilisang nga panagbingkil.

`Unsay gipasabut ni Jesus ug ni Pablo sa ilang pagtambag kanato sa paglikay sa paghukum sa uban? Basaha ng Lucas 6:37, Juan 7:24, 1 Corinto 4:5. Ngano nga sayon man kaayo ang paglukso ngadto sa sayup nga mga konklusyon bahin sa mga motibo sa uban?`