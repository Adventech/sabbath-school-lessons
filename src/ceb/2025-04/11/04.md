---
title:  Gisamok sa Nangagi
date:  09/12/2025
---

`Basaha ang Josue 22:13–15 pagusab, apan karon diha sa kahayag sa Numeros 25. Ngano man nga ang mga Israelita mipili kang Pineas ingon nga maoy pangulo sa delegasyon ngadto sa duha ug tunga nga mga tribo?`

Sa wala pa ihatag ang bug-os nga pagtuo ngadto sa mga hungihong nga tingali mahimo nga usa ka pagpasabut sa pagkaindependente, gitawag ang siyam ug tunga nga mga tribo kaduha ingon nga “ang mga anak nga lalaki sa Israel,” pagpadala og usa ka delegasyon sa pagtino sa tumong ug kahulogan sa halaran. Ang delegasyon nagsakup kang Pineas, ang anak nga lalaki ni Eleazar ang hataas nga saserdote, nga maoy mosunod kang Eleazar kon mamatay na siya (Josue 24:33). Nakabaton na si Pineas sa pagkainila ingon nga ang saserdote, nga nagpahunong sa pagluib sa Israel didto sa Baal Peor (Numeros 25). “Ug sa nakita siya ni Pineas, ang anak nga lalake ni Eleazar, ang anak nga lalake ni Aaron ang sacerdote, mitindog siya sa taliwala sa katilingban ug mikuha ug usa ka bangkaw sa iyang kamot; Ug misunod siya sa paglakaw niadtong tawo sa Israel ngadto sa pabiyon, ug giduslak niya silang duruha, ang tawo sa Israel, ug ang babaye nga Madianhon nga gilapsan sa iyang lawas. Sa ingon niana mihunong ang kamatay sa mga anak sa Israel” (Numeros 25:7, 8).

Siguro gayod nga si Pineas adunay impluwensiya. Ang ubang mga sinugo mga representante sa siyam ug tunga ka mga tribo sa kasadpan sa Jordan, ang matag usa ingon nga usa ka pangulo sa usa ka tribo nga pamilya (sa literal, “pangulo sa panimalay sa iyang amahan”) sulud sa mga panimalay sa Israel.

Ang delegasyon nagbukas sa paghukum sa pagpasipala ug rebelyon, uban sa opisyal nga matagnaong pormula “Kini mao ang gipamulong.”

Ang kalainan dinhi mao nga dili ang Ginoo ang nagsulti kondili ang “tibook nga katilingban ni Jehova” (Josue 22:16). Ilang gisugdan ang pagsumbong nga ang Israel nakahimo og kalapasan, pagbudhi, ug rebelyon. Ang pulong “kalapasan” sama sa Hebreo nga pulong nga gigamit sa paghulagway sa sala ni Achan (Josue 7:1) ug makita sa makadaghan diha sa nahauna nga lima ka mga libro ni Moises (pananglitan, Levitico 5:15; Levitico 6:2; Numeros 5:6, 12). Ang mga pananglitan ni Achan ug Baal Peor nagsilbi ingon nga mga nagauna: ang usa alang sa pagbudhi ug ang lain alang sa rebelyon. Nagpasabut usab sila sa kahadlok sa siyam ug tunga nga mga tribo nga ang buhat sa pagtukod sa usa ka halaran nga walay pagtugot maghatud ngadto sa apostasiya, pagsimba og mga diosdios, ug imoralidad, nga makapahinabo og kapungot sa Ginoo ibabaw sa tibuuk nasod sa Israel.

`Kitang tanan adunay negatibo nga mga kasinatian sa nangagi nga maghulma sa paagi sa atong pagtagad sa sama nga mga insidente sa umalabot. Sa unsa nga paagi ang grasya sa Dios makatabang sa pagsiguro nga ang mga trahedya sa atong nangagi dili magdeterminar sa paagi sa atong pagtagad sa atong mga silingan sa presente?`