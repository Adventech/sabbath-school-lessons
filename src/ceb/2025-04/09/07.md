---
title:  Dugang nga Panghunahuna
date:  28/11/2025
---

Basaha ang sinulat ni Ellen G. White, “The Great Controversy Ended,” pp. 672–676 diha sa The Great Controversy.

“Maluwas kita sa walay katapusan kon mosulud na kita sa mga ganghaan ngadto sa siyudad. Unya kita magamaya nga nangaluwas kita, naluwas sa walay katapusan. Apan hangtod niana kinahanglan atong tumanon ang tugon ni apostol, ug ‘batonan ta ang kahadlok basi unya hinoon aduna kaninyoy maisip nga wala makakab-ot niini.’ [Hebreohanon 4:1]. Ang pagkabaton sa usa ka kahibalo bahin sa Canaan, pagawit sa mga alawiton sa Canaan, magamaya diha sa kalagmitan nga makasulud ngadto sa Canaan, wala magdala sa mga anak sa Israel ngadto sa mga parasan ug mga kahoy nga mga olibo sa yutang saad. Ilang mapanagiya kini sa tinuud pinaagi lamang sa pagpamuyo, pinaagi sa pagtuman sa mga kondisyon, pinaagi sa pagkinabuhi sa buhi nga pagtoo diha sa Dios, pinaagi sa pagtoo sa Iyang mga saad ngadto sa ilang mga kaugalingon.” –Ellen G. White, The Youth’s Instructor, February 17, 1898.

“Sa Biblia, ang panulondon sa mga linuwas gitawag og usa ka ‘lungsod’ Hebreohanon 11:14–16. Didto ang langitnong Magbalantay sa mga karnero magagiya sa panon ngadto sa mga tuburan sa mga tubig nga buhi. Ang kahoy sa kinabuhi mamunga sa matag bulan, ug ang mga dahon sa kahoy alang sa pagalagad sa mga nasod. Adunay nagaawas sa kanunay nga mga sapa, tinaw sama sa salamin, ug tapad kanila ang mga dahon sa mga kahoy nga nagpakaylap sa ilang mga landong ibabaw sa mga agianan nga giandam alang sa mga linukat sa Ginoo. Didto ang halapad nga mga kapatagan kauban sa mga bungtod nga puno sa katahum, ug ang mga bungtod sa Dios nagmatuto sa ilang hatag-as nga mga tumoy. Sa maong malinawon nga mga kapatagan, tapad niadtong buhi nga mga sapa, ang katawhan sa Dios, nga dugay na nga mga nagpanaw ug naglatagaw, makakaplag og panimalay.”—Ellen G. White, The Great Controversy, p. 675.

**Diskusyonan nga mga Pangutana:**

`Paghunahuna bahin sa Yutang Saad ingon nga usa ka simbolo sa dagaya nga kinabuhi nga gisaad sa Dios ngadto sa Iyang mga sumusunod diha Juan 10:10. Sa unsa nga mga paagi ang mga benepisyo sa pagkinabuhi sa usa ka abunda nga yuta naghulagway sa mga panalangin sa kaluwasan?`

`Unsay relasyon tali sa lumolupyo sa usa ka yuta ug sa pagpuyo sa usa ka piho nga estilo sa kinabuhi? Sa unsa nga paagi ang usa makaapekto sa lain? Unsa ang pipila ka mga gipasabut ingon nga mga lumolupyo sa gingharian sa Dios?`

`Ingon nga mga tawo, masagmuyo kita pinaagi sa mga saad sa uban ug usahay pinaagi sa mga saad nga atong gihimo sa atong mga kaugalingon. Ngano nga makasalig ka man sa mga saad sa Dios?`

`Unsaon nato sa paghimo nga kabahin ang atong umalabot nga saad sa bag-o nga kalibutan diha usa ka tinuud ug lig-on nga paagi, bisan karon?`