---
title:  Ang Tinghugyaw
date:  26/11/2025
---

Ang yuta sentral kaayo ngadto sa pagkinabuhi sa Israel ingon nga katawhan sa Dios sa pagkaagi nga dili kini mahatag sa kinatibuk-an. Kinahanglan bahinbahinon kini sa mga tribo, mga pundok, mga pamilya (Numeros 34:13–18) aron pagsanta sa pagkahimo niini nga kabtangan sa pipila lang ka bantugan nga mga pundok.

`Basaha ang Levitico 25:1–5, 8–13. Unsay katuyoan sa tuig nga Igpapahulay ug sa Tuig sa Tinghugyaw?`

Agi og kalahian sa Ehipto, diin ang mga namuyo sa kanunay mawad-an sa ilang yuta ug nahimo nga mga piniyalan nga ulipon ni Faraon, ang tumong sa Dios alang sa mga Israelita mao nga dili sila mawad-an sa ilang katungud sa yuta sa walay katapusan. Walay usa, gawas sa kaliwat o pamilya nga gigahinan niini, ang makatagiya sa yuta. Gani, sumala sa plano sa Dios, dili gayud ikabaligya ang yuta; mahimo nga abangan lamang kini sumala sa bili niini pinasikad sa kadugayon sa katuigan nga nahabilin hangtod sa sunod nga Tinghugyaw. Busa, ang mga paryente sa usa ka tawo nga napugos nga “magbaligya” sa iyang kabilin nga yuta adunay katungdanan nga lukaton kini bisan pa sa wala pa moabut ang Tinghugyaw (Levitico 25:25).

Ang pagbahin sa yuta nahimo nga usa ka bintana ngadto sa kasingkasing sa Dios. Maingon nga ang atong langitnong Amahan, gusto sa Iyang mga anak nga magmanggihatagon ngadto sa mga nakulangan ug pagtugot sa ilang yuta sa pagpakaon kanila sa matag ikapito nga tuig. Ang tuig nga Igpapahulay naggamit sa prinsipyo sa kasugoan sa igpapahulay sa usa ka labi pa ka halapad nga sukod. Gawas sa paghatag og bili ug pagpadasig sa pagtrabaho, ang pagpanagiya sa yuta nagtawag usab alang sa pagrespeto ug kalooy ngadto sa nagatubang sa mga hagit sa paninapi.

Ang balaod bahin sa pagpanagiya sa yuta naghatag sa matag Israelita og kahigayonan nga makalingkawas gikan sa mga kahimtang nga mabug-at nga napanunod o gipahinabo sa kaugalingon, ug makasugod og bag-o sa kinabuhi.

Sa kamahinungdanon, mao kini ang dugokan nga katuyoan sa ebanghelyo: ang pagpapas sa kalahian tali sa dato ug kabus, agalon ug mamumuo, ang adunay maayong kahigayonan sa kinabuhi o ang ubus og kahimtang, pagbutang kanatong tanan sa patas nga pagbarog pinaagi sa pagila sa atong hingpit nga pagkinahanglan sa grasya sa Dios.

Ikasubo, wala magtagad ang Israel sa pagtuman sa sulondan nga gipahigayon sa Dios ug, human sa gatusan ka mga tuig, ang mga pasidaan sa pagbawi sa yuta natuman (2 Cronicas 36:20, 21).

`Sa unsa nga paagi ang mga prinsipyo sa pagbahin sa yuta sa Israelita ug sa Igpapahulay nagpahinumdum kanato nga, diha sa mga mata sa Dios, patas kitang tanan? Sa unsa nga paagi ang Igpapahulay makatabang kanato sa “pagbalibad” sa mapanamastamas, daotang siklo sa konsumerismo nga nahimong hampak sa daghang mga katilingban.`