---
title:  Ang Yuta Gipahiuli
date:  27/11/2025
---

`Basaha ang Jeremias 24:6; Jeremias 31:16; Ezequiel 28:25; ug Ezequiel 37:14, 25. Unsay saad sa Dios bahin sa pagpabalik sa Israel ngadto sa Yutang Saad ug giunsa kini sa pagkatuman?`

Panahon sa pagkabihag ngadto sa Babilonia, nakasinati ang Israel dili lang sa makasubo nga katinuuran sa pagkahaw-ang kondili sa saad usab nga ang ilang relasyon sa Dios, bisan og gihimo nga lig-on pinaagi sa saad bahin sa yuta, wala gipasukad sa, ug limitado ngadto, sa pagpanagiya sa yuta. Sa panahon nga misugid ang mga Israelita ang ilang mga sala, naghinulsol, ug nangita sa Ginoo sa ilang tibuuk nga mga kasingkasing, tumanon sa Dios pagusab ang Iyang saad, ug gidala sila balik ngadto sa ilang yuta ingon nga usa ka timaan sa ilang pagpahiuli. Nga, Siya mao gihapon ang ilang Dios, bisan og wala sila didto sa yuta.

Bisan pa niana, ang saad nga ang Israel magapanagiya sa yuta hangtod sa kahangturan adunay kondisyon (Deuteronomio 28:63, 64; Josue 23:13, 15; 1 Hari 9:7; 2 Hari 17:23; Jeremias 12:10–12), maingon man ang saad sa pagpuyo pagusab ug paghimo sa Israel nga mauswagon didto sa yuta human sa ilang pagkabihag. Sa sama nga panahon, ang mga manalagna sa Daang Tugon nagtudlo ngadto sa usa ka pagpahiuli o nga dad-on sa umalabot nga hari gikan sa kaliwat ni David (Isaias 9:6, 7; Zac. 9:9, 16). Kini nga saad natuman sa kinabuhi, kamatayon, ug pagkabanhaw ni Jesu-Cristo, nga diha Kaniya ang tanang saad ngadto sa karaang Israel matuman kanila.

Sa Bag-ong Tugon ang Yutang Saad wala hisguti sa direkta, apan gisultihan kita nga ang mga saad sa Dios natuman diha ug pinaagi kang Jesu-Cristo (2 Corinto 1:20, Roma 15:8). Busa, diha sa kahayag ni Cristo, ang yuta gihubad pagusab, ug nahimo kini nga usa ka simbolo sa espirituhanong mga panalangin nga giplano sa Dios nga ihatag ngadto sa Iyang matinumanong katawhan dinhi ug karon (Efeso 2:6) ug sa human dinhi.

Ang katapusang balaan nga saad sa pahulay, kadagaya, ug maayong kahimtang sa yuta moabut unya sa bag-o nga yuta, napahigawas gikan sa sala ug sa mga gidangatan niini. Niana nga kahulogan ingon nga mga Cristohanon, ang atong paglaum gipasukad sa saad ni Cristo nga Siya mobalik, ug human sa 1,000 ka mga tuig didto sa langit, tukoron ang Iyang gingharian nga walay katapusan sa yutang gihimo nga bag-o. Mao kini ang katapusang katumanan sa tanang mga saad bahin sa yuta.

`Basaha ang Juan 14:1–3, Tito 2:13, ug Pinadayag 21:1–3. Unsa nga katapusang paglaum ang makaplagan alang dinhi niini nga mga bersikulo, ug ngano ang kamatayon ni Jesus naggarantiya kanato sa katumanan niini nga paglaum?`