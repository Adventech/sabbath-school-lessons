---
title:  Ang Hagit Bahin sa Yuta
date:  25/11/2025
---

`Basaha ang Josue 13, 1â€“7. Bisan og ang yuta sa Canaan usa ka gasa gikan sa Dios, unsa ang pipila ka mga hagit nga miabut uban sa pagbaton niini?`

Tungud sa kamatuuran nga sulud sa gatusan ka mga tuig nagkinabuhi ang mga Israelita ingon og mga ulipon, dili igo ang ilang mga kahanas sa gubat sa pagdaog sa yuta. Bisan gani ang ilang mga agalon sa pagkaulipon, ang mga Ehiptohanon, uban sa ilang batid ug maayong pagkasangkap nga kasundalohan, wala makahimo pagpanagiya niini sa permanente. Ang mga Ehiptohanon wala gayud makabuntog sa Canaan sa hingpit tungud sa pagkalig-on sa pinarilan nga mga siyudad. Karon ang usa ka nasod nga kanhi mga ulipon gisultihan sa pagbuntog og usa ka yuta nga wala gani makahimo pagpanagiya ang ilang kanhing mga agalon. Kon ila gayod panagiyahon ang yuta, pinaagi lamang sa grasya sa Dios, dili pinaagi sa ilang kaugalingong paningkamot.

Ang Josue 13 hangtod 21 naghisgot sa pagbahinbahin sa yuta ngadto sa nagkalainlaing mga tribo sa Israel. Kini nga pagkahatag nagsulti sa Israel dili lang kon unsa ang nabahin ngadto kanila kondili unsa usab ang kinahanglan panagiyahon sulud niana nga teritoryo. Ang mga Israelita makapuyo sa pagkasiguro sa yuta nga gihatag sa Dios kanila ingon nga usa ka panulondon. Sila ang makataronganon ug lehitimo nga mga pumoluyo sa yuta ubus sa pagpanagiya sa Dios. Apan ang pagpahigayon sa Dios kinahanglan tugbangan pinaagi sa tawhanong pagtagad. Ang nahaunang tunga nga bahin sa libro nagpakita kon sa unsa nga paagi ang Dios naghatag sa yuta pinaagi sa pagpalayas sa mga Canaanhon; pagkuha sa yuta pinaagi sa pagpuyo niini.

Kini nga pagkakuti sa pagdaog naghulagway sa mga gikinahanglan sa atong kaluwasan. Sama sa Israel, kita walay mabuhat bisan unsa nga butang sa pagkab-ut sa atong kaluwasan (Efeso 2:8, 9). Usa kini ka gasa, maingon nga ang yuta gasa sa Dios ngadto sa Israel sa ilang kasabutan o tugon nga relasyon uban Kaniya. Wala gayud kini gipasukad sa ilang mga maayong binuhatan (tan-awa sa Deuteronomio 9:5).

Apan, alang sa mga Israelita sa pagpahimulos sa gasa sa Dios, ilang buhaton ang tanan nila nga mga katungdanan nga nadugtong sa pagpuyo sa maong yuta, maingon nga moagi kita sa proseso sa pagpabalaan kanato diha sa mahigugmaong pagtuman sa mga gikinahanglan sa pagkahimo nga mga pumoluyo sa gingharian sa Dios. Bisan og dili sama nga butang, ang kasusama tali sa ilang pagkahinatagan sa yuta pinaagi sa grasya suud ra kaayo. Nahatagan kita sa usa ka kahibulungang gasa, apan usa kini ka butang nga mawala kanato kon dili kita magmatngon.

`Sa unsa nga paagi ang mga Cristohanon karon makahibalag sa sama nga mga hagit nga adunay kadugtongan sa pagpuyo sa Yutang Saad? (Tan-awa sa Filipos 2:12, Hebreohanon 12:28.`