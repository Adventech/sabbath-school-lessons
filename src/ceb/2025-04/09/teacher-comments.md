---
title:  Komento sa Magtutudlo
date:  28/11/2025
---

### Bahin I: Kinatibuk-ang Panglantaw

**Dugokan nga Teksto:** Pinadayag 9:12

**Tutokan sa Pagtuon:** Genesis 3:17–24; Deuteronomio 6:3; Josue 13:1–7; Hebreohanon 12:28; Levitico 25:1–5, 8–13; Ezequiel 37:14, 25.

Nagpasantop ang Kasulatan sa kadugtongan tali sa katawhan sa Dios ug sa yuta, gikan sa sinugdanan ngadto sa katapusan. Ang yuta maoy usa ka importante nga topiko sa pagtuon sa nahauna nga mga butang (proctology) ug sa pagtuon sa katapusang mga butang (eschatology) diha sa Biblia. Sa leksyon niini nga semana, ang teolohikal nga sukod yuta gisusi gikan sa pagtan-aw sa pagbuntog niini. Sa sentro nga bahin sa Josue, human sa paghulagway sa nahauna nga pagpanagiya sa yuta, naghisgot ang magsusulat sa pagbahinbahin sa yuta sa 12 ka mga tribo. Samtang ang ubang mga nagbasa mabudlayan sa mga detalye sa pagbahinbahin sa yuta, mahinungdanon kaayo kini sa pagpasabut sa mensahe sa maong libro, sa pagpakita kon sa unsa nga paagi ang Dios nagtuman sa Iyang saad ngadto sa mga katigulangan sa Israel.

Niini nga kahulogan, ang yuta literal ug pisikal sa maong paghulagway, usa ka dapit nga ang Israel makahimo sa pagsulat og usa ka bag-o nga kapitulo. Apan, sa gipadayag ang sugilanon bahin sa pagtubos, ang simbolikal nga kinaiya sa yuta nahimo nga labi pa ka tinaw. Paglabay sa gatusan ka mga tuig, nagatubang ang Israel sa pagkadestiyero, ug ang paglaum sa paghibalik nadagkotan panahon sa pagkabihag ngadto sa Babilonia. Ang Juda nakabalik ngadto sa yuta apan wala makakaplag og permanente nga kapahulayan. Kana nga pahulay makaplagan lamang diha sa mga nahimo sa Mesias. Diha kang Jesus, ang presente nga katinuuran sa espirituhanong pahulay wala magwala sa umalabot nga literal nga pagpauli sa puluy-anan, diin ang katawhan sa Dios managiya sa yuta pagusab. Diha kang Jesus ang kasamtangan nga katinuuran sa espirituhanong pahulay wala magpapas sa umalabot nga literal nga paghibalik ngadto sa yuta. Sa pagkakaron, nagpuyo kita ingon nga mga magpapanaw o destiyero gikan sa tinuud nga puluy-anan, nagpanaw padulong ngadto sa aktuwal nga yuta nga giandam, dili pinaagi sa mga utlanan sa dapit, kondili pinaagi sa pagpuyo sa Dios uban sa Iyang katawhan.

### Bahin II: Komentaryo

**Ang Teolohiya sa Yuta: Tali sa Paglalang ug sa Bag-ong Paglalang**

Ang mosunod nga tsart nagsumaryo sa teolohiya sa Biblia bahin sa yuta gikan sa Genesis ngadto sa Pinaday

| Kasaysayan sa Pagtubos | Kahimtang | Relasyon ngadto sa yuta | Reperensiya sa Biblia |
| --- | --- | --- | --- |
| Orihinal nga plano—Eden | Naghunong | Nagpanagiya | Genesis 1, 2 |
| Hukum | Libud-suroy (gawas) | Destiyero | Genesis 3–11 |
| Saad | Libud-suroy (sulud) | Nagpanaw | Genesis 12–Deuteronomio 34 |
| Pagpahiuli | Naghunong | Walay lihok (peligroso) | Josue 1, 2; 2 Hari 24 |
| Hukum | Libud-suroy (gawas) | Destiyero | 2 Hari 25; Jeremias; Ezequiel |
| Saad | Libud-suroy (sulud) | Nagpanaw | Isaias 40–65; Hageo; Zechariah |
| Pagpahiuli | Naghunong | Walay lihok (peligroso) | Esdras; Nehemias |
| Mesiyaniko nga Pagpahiuli | Naghunong Libud-suroy (sulud) | Nagpanagiya (anaa na) Nagpanaw (wala pa) | Bag-ong Tugon |
| Orihinal nga plano—Bag-o nga Eden | Naghunong | Nagpanagiya | Pinadayag 21, 22 |

Sa orihinal nga plano sa Dios, ang tawo gidesinyo nga magagahum sa yuta (Genesis 1:28) ug pagpuyo sa usa ka dapit nga dayon ang kalipay nga gitawag og Eden (Genesis 2:8), diin si Adan ug Eva malipay sa direkta nga pakigsayod Kaniya (Genesis 3:8). Niini nga kahimtang, malipay sila sa kinabuhi nga walay katapusan, nga magagad sa ilang pagkamaunongon ngadto sa ilang Magbubuhat. Apan, ang sala maoy nakasanta niini nga orihinal nga plano, naghatud ngadto sa nahauna nga pagkabalhin sa tawhanong kasaysayan. Ubus sa paghukum, nakasinati si Adan ug Eva sa pagkadestiyero, pagbalhin gikan sa Tanaman (Genesis 3:23, 24). Gikan sa pagtan-aw sa teolohiya nga pagsabut, ang pagkabalhin gikan sa dapit nga gidesinyo sa Dios nagtimaan sa sangputanan sa walay pagtuman sa tugon sa Dios. Niini nga kahulogan, ang unang pamilya nahimong una nga espirituhanong bakwit, nagkinabuhi ingon nga mga libud-suroy, nagpaabut sa paghibalik.

Ang nahauna nga timaan sa posibli nga paghibalik nagpakita diha sa tawag kang Abraham, sa pagsugo sa Dios kaniya: “Pahawa ka gikan sa imong yuta. . . . ngadto sa yuta nga akong igapakita kanimo” (Genesis 12:1). Sa kasaysayan sa kaluwasan, ang kahinungdanon sa tawag ni Abraham mapasalamatan lamang kon ang usa ka tawo makaamgo nga nagtimaan kini sa pagkausab gikan sa hukum ngadto sa saad. Bisan og nagpabilin ang pamilya ni Abraham nga naglibud-suroy sulud sa gatusan ka katuigan, ang iyang pagtuman gipalihok sa usa ka panaw ngadto sa Yutang Saad. Subay sa dalan, nasinatian ni Abraham ang mga panahon sa pagkadestiyero, sa temporaryo nga pagbiya sa yuta ug pagbalik sa ulahi (Genesis 12:10–20, Genesis 20:1–17). Sa sama nga kaagi ang iyang kaliwatan nakaagi usab sa mga siklo sa pagbiya ug pagbalik, sama sa ilang pagkahimo nga mga bakwit didto sa Ehipto, ug sa ulahi mga ulipon, hangtod nanginlabot ang Dios alang kanila (Exodo 6:5). Naghatag si Jacques Doukhan sa maayong pagkahulagway sa teolohiya nga kahulogan niini nga mga panaw nga libud-suroy: “Pinaagi niini nga mga panaw nga libud-suroy sa binhi nga pamilya, wala gayud maabut, wala gayud matagbaw, kanunay nagahandum alang sa puluy-anan, naglanog ang libro sa Genesis sa pitik sa pulso sa paglaum. Bisan og nakatilaw sila sa balaan nga mga panalangin sa Dios, ang mga timaan sa matinumanon nga katumanan sa Iyang saad, si Adan, Noe, ug ang mga patriarka nagpadayon sa pagpaabut alang sa katapusang balaan nga kadaogan batok sa daotan ug kamatayon. Kay kini lamang ang magdala kanila, ug kanato, sa tibuuk nga kabuhatan, balik ngadto sa Tanaman sa Eden.”—Doukhan, Genesis, The SDA International Bible Commentary (Nampa, ID: Pacific Press; Silver Spring, MD: Review and Herald, 2016), p. 37.

Ang 400 ka tuig nga panaw sa mga anak ni Abraham nahuman uban sa 40 ka tuig nga panaw didto sa kamingawan, diin ang katapusang pakigpulong ni Moises, diha sa Deuteronomio, nagandam sa Israel sa pagkabalhin gikan sa saad ngadto sa pagpabalik, gikan sa pagkalibud-suroy ngadto sa usa ka kahimtang sa pahulay. Sa teolohiya, gipangulohan ni Josue ang Israel sa pagbalik ngadto sa yuta sa Dios. Kini nga pagbalik wala magkahulogan nga ang Canaan maoy aktuwal nga dapit sa Tanaman sa Eden. Ang mga utlanan sa heograpiya wala maghubit sa yuta sa Dios, kondili, sa Iyang presensya taliwala niini (Exodo 25:8, Exodo 33:14).

Busa, ang libro ni Josue nagtimaan usab sa usa ka importante nga pagkabalhin sa kasaysayan sa kaluwasan sa panahon nga ang katawhan sa Dios managiya sa yuta ug magpahimulos sa pahulay. Ikasubo, kay sulud lang sa usa ka henerasyon, nagsugod ang Israel sa pagkinabuhi nga dili matinumanon, ug ang ilang pagkupot sa yuta nahimong kalisdanan (Josue 2:10–13). Gikan sa panahon ni Josue ngadto sa 2 Hari, nagkalisud ang Israel sa kadaghanan sa panahon sa pagmentinar sa

paggahum bahin sa yuta. Ngadto sa katapusan niini nga panahon, gipadad-an sa Dios og mga propeta aron pagpasidaan sa Iyang katawhan bahin sa umalabot nga paghukum tungud sa paglapas sa kasabutan, apan wala sila maminaw (Jeremias 7:23–27). Ubus sa paghukum, ang Israel ug Juda nadestiyero gikan sa dapit nga giplano sa Dios alang kanila (2 Hari 17:7–40, 2 Hari 25:1–26). Panahon sa pagkadestiyero, nahimo na usab sila nga libud-suroy, mibiya sa yuta ug padulong sa sukwahi nga direksiyon ni Abraham (Salmo 131).

Apan, ang pagkadestiyero wala magkahulogan nga molungtad kapin sa 70 ka tuig (Jeremias 25:11, 12). Sa matagnaon nga mga libro, ang saad sa pagbalik suud nga pagkadugtong ngadto sa walay-pagusab nga mensahe sa paghukum. Kini nga pagkabalik sama sa usa ka bag-ong paglalang (Isaias 65:17), uban sa mga lanog nga Eden (Isaias 51:3, Ezequiel 36:35). Ang duha ka mga tawo sa hulagway ni Moises, si Esdras ug Nehemias nangulo sa katawhan sa Dios balik na usab ngadto sa Canaan, uban sa saad nga magpanalangin ang Dios sa ilang mga paningkamot sa pagpahiuli sa Jerusalem. Gikan sa Babilonia, nga karon probinsiya na sa Persia, naghimo og usa ka panaw ang katawhan sa Dios ngadto sa yuta (Esdras 1, Nehemias 2). Bisan pa sa sayo nga pagpabuhi pagusab ug sa espirituhanong paghibalik ang pagpanagiya sa yuta walay kasigurohan sa makausa pa, ug ang nakabalik nga mga Judio nagatubang og malisud nga mga panahon ubus sa langyaw nga pagdaogdaog sa wala pa ang Bag-ong Tugon nga panahon.

Sa pagabut na sa Mesias, midan-ag pagusab ang kahayag. Ang nahaunang bersikulo sa Bag-ong Tugon nagpakita na nga si Jesus nagrepresentar sa bag-ong sinugdanan alang sa katawhan (Mateo 1:1). Mianhi si Jesus aron pagbuntog diin si Adan napildi. Ang pagdumili ni Cristo sa mga tanyag sa yawa nga ihatag Kaniya ang tanang gingharian sa yuta wala magkahulogan nga dili buntogon ni Jesus kini nga mga gingharian, kondili igo lang nagpakita nga Iyang buntogon sila sa paagi sa Dios (Mateo 4:6–18). Ingon nga usa ka bag-ong Adan, Siya nahimo nga hari sa tanang kanasuran kang kinsang gingharian dili mawala (1 Corinto 15:22–26). Kini nga paghimo nga uniberso sa yuta masabut diha sa konsepto bahin sa gingharian sa Dios, nga gipasiugda ni Jesus. Kini nga ideya dili espirituhanong paghubad ni usa ka paghubad pagusab sa konsepto sa Daang Tugon bahin sa yuta. Gani, nasubay kini sa unibersal nga aspeto sa tugon ni Abraham nga nakita na sa orihinal nga kahulogan (Genesis 12:3; Genesis 17:6, 16). Ang gibuhat sa Bag-ong Tugon mao ang pagpasabut kon kanus-a, ug sa unsa nga paagi matuman ang mga saad.

Ang inagurasyon sa gingharian sa Dios diha kang Jesus nagpaila sa usa ka tensiyon nga wala kaayo sa kanunay makita diha sa Daang Tugon. Bisan og nagdala si Cristo sa katapusang pagpahiuli, ang Iyang katawhan nagpadayon gihapon sa pagpanaw. Sa usa ka pagsabut, ang Iyang katawhan kabahin na sa Iyang gingharian tungud kay ang Ginoo “mibanhaw kanato uban kaniya, ug nagpalingkod kanato uban kaniya sa mga langitnong dapit pinaagi kang Cristo Jesus” (Efeso 2:6). Apan, ang Iyang mga tinon-an mga libud-suroy gihapon sa usa ka kalibutan nga wala sila masakup (Juan 17:11–19), nagpaabut sa katumanan sa saad sa kahimtang sa katapusang pagkatuman.

Ang kasinatian sa pagkalibud-suroy sa katawhan sa Dios ngadto sa ilang tukma nga pahulayanan nga dapit modangat sa katapusan didto sa Bag-ong Jerusalem, nga sa tinaw gihulagway, dili lamang diha sa usa ka pagbalik ngadto sa Yutang Saad, nga gimodelo sumala sa sugilanon sa Exodo, kondili ingon usab nga pagbalik ngadto sa Eden. Ang suba sa kinabuhi nagaagay latas sa tunga sa siyudad, nagpatubig sa kahoy sa kinabuhi, nga mabatonan sa tanang kanasuran. Ingon didto sa Eden, walay lawak sa tunglo sa sala ug kamatayon, ug ang Dios sa makausa pa mopuyo uban sa Iyang katawhan (Pinadayag 22:1–5). Dinhi, ang sugilanon sa pagtubos mosubay balik ngadto sa sinugdanan niini. Taliwala niini nga tanan magabarog ang krus, diin ang Mesias nagsiguro sa pagpahiuli uban sa Iyang dugo. Ang bag-ong Adan mao ang Usa nga magadala sa Iyang bakwit nga mga anak balik sa puluy-anan. O, daw unsa ka mahimayaon kana nga adlaw!

### Bahin III: Kagamitan sa Kinabuhi

**Yuta ug Paglaum**

Sa biblikal nga kahulogan, ang yuta ug paglaum suud kaayo nga nadugtong. Kini nga pagkadugtong makita diha sa Zacarias 9:12, diin gidapit sa Dios ang mga “binilanggo sa paglaum” sa pagbalik. Kini nga mga tawo nagpaabut alang niini nga tawag panahon sa hataas nga katuigan sa pagkadestiyero, ug miabut na ang panahon alang sa ilang pagbalik ngadto sa Jerusalem.

1. Sa unsa nga paagi ang hulagway sa “binilanggo sa paglaum” magpasabut kanimo personal?
2. Unsa nga mga kasusama imong makaplagan tali sa kasinatian sa mga nadestiyero didto sa Babilonia ug sa imong espirituhanong kasinatian sa partikular sa konteksto sa umalabot nga ikaduhang paganhi ni Jesus?

**Paglaum, Gugma, ug Pagtoo**

Si Augustine sa gikan sa Hippo nagingon: “Walay paglaum kong walay gugma, ni adunay gugma ug paglaum kong walay pagtoo.”—Augustine of Hippo, The Enchiridion: On Faith, Hope, and Love (Washington, D.C.: Gateway, 1996), p. 9. Kini nga tulo ka mga elemento makita usab diha sa alawiton nga gisulat ni Benjamin Gaither, Jeff Silvey, ug Kim Williams.

“I’m a prisoner of hope, bound by my faith\
Chained to Your love, locked up in grace\
I’m free to leave but I’ll never go\
I’m wonderfully, willingly,\
Freely a prisoner of hope.”\
—The Gaither Vocal Band, “Prisoner of Hope,” 2008.

Sa unsa nga mga paagi imong makita ang relasyon tali sa paglaum, gugma, ug pagtoo sa imong espirituhanong panaw?

**Pagkinabuhi Ingon nga usa ka Bakwit**

Sumala sa United Nations Refugee Agency, adunay gibanabana nga 40 milyones nga mga bakwit sa tibuuk kalibutan. Kadaghanan kanila gipugos sa pagkalagiw gikan sa ilang mga nasod tungud sa pagpangdagmal, kasamok sa politika, ug gubat. Sa balaod sa Daang Tugon, ang kasinatian sa Israel ingon nga usa ka dumuloong sa Ehipto kinahanglan makaapekto kong sa unsa nga paagi ang mga Israelita kinahanglan unta motagad sa mga langyaw sa ilang taliwala (Exodo 23:9).

Sa unsa nga paagi ang imong kaugalingong kasinatian ingon nga usa ka espirituhanong dumuloong makaapekto sa paagi sa imong pagtagad sa mga bakwit karon?