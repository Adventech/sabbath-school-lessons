---
title:  Eden ug Canaan
date:  23/11/2025
---

`Basaha ang Genesis 2:15 ug Genesis 3:17–24. Unsa ang mga sangputanan sa Pagkahulog, bahin sa puloy-anan sa unang magtiayon?`

Diha sa Paglalang, gibutang sa Dios si Adan ug Eva diha sa usa ka hingpit nga palibut nga naglakip sa kadagaya ug katahum. Ang nahauna nga tawhanong magtiayon nakahibalag sa ilang Magbubuhat diha sa kahimtang sa usa ka matahum nga dapit nga puy-an nga makasangkap sa tanan nilang pisikal nga panginahanglan. Dugang pa sa gisulti sa pulong sa Dios, ang Tanaman sa Eden nasilbi ingon nga usa ka sentro nga tulunghaan diin si Adan ug Eva makabaton og mahinungdanong pagsabut sa kinaiya sa Dios ug sa kinabuhi nga maoy Iyang tumong alang kanila. Busa, sa ilang paglapas sa masaligon nga relasyon sa ilang Magbubuhat, ang ilang relasyon sa Tanaman sa Eden nausab, usab, ug ingon nga usa ka timaan sa naputol nga relasyon, kinahanglan mobiya sila sa tanaman. Nawala kanila ang teritoryo nga gihatag sa Dios kanila. Busa, ang Tanaman nahimo nga usa ka simbolo sa dagaya nga kinabuhi, ug atong diskobrehon pagusab ang hulagway niini diha sa tema sa Yutang Saad.

`Giunsa sa mga patriarka pagsabut ang gisaad nga yuta? (Tan-awa sa Genesis 13:14, 15; Genesis 26, 3, 24; Genesis 28:13.) Unsa sa imong hunahuna ang gipasabut niini kanato, ingon nga mga Adbentista, sa pagkinabuhi ingon nga mga manununod sa mga saad? (Hebreohanon 6:11–15)?`

Sa pagsulud ni Abraham sa yuta nga gipakita sa Dios kaniya, pinaagi sa pagtoo kadto nga yuta nahimong Yuta sa Saad ngadto kaniya ug sa iyang mga kaliwatan. Nagpadayon kini nga Yuta sa Saad sulud sa 400 ka tuig. Wala gayud gipanagiya sa mga patriarka ang yuta; dili kadto ila sa paagi nga makahimo sila sa paghatag niini ngadto sa ilang mga anak ingon nga usa ka panulondon. Kondili, Iya kini sa Dios, maingon nga ang Tanaman sa Eden Iya Kaniya. Maingon nga walay gibuhat si Adan ug Eva bisan unsa nga nakapatakus kanila sa pagpuyo sa Eden, walay natampo usab ang Israel bisan unsa aron sila takus nga managiya sa yuta. Ang Yutang Saad maoy usa ka gasa sa Dios pinasikad sa Iyang pagpahigayon. Walay kinaiyanhong katungud ang Israel nga makapanagiya sa yuta (Deuteronomio 9:4–6); pinaagi lamang sa grasya sa Dios nga ilang kini nga mabatonan.

Ang mga patriarka manununod sa mga saad hangtod sila natuman. Kita nga mga sumusunod ni Cristo, makapanunod, sa labaw pa gani ka maayo nga mga saad (Hebreohanon 8:6) nga matuman kon kita mahimong mga “magmaawaton kanila nga nagapanunod sa mga saad tungod sa ilang pagtoo ug pailub” (Hebreohanon 6:12).