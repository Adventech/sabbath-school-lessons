---
title:  Kasabutan Una
date:  09/11/2025
---

`Basaha ang Josue 5:1–7. Nganong gisugo man sa Ginoo si Josue sa pagtuli sa ikaduha nga kaliwatan sa mga Israelita niini nga partikular nga panahon sa pagbuntog?`

Human sa pagsusi sa nasod, ang makapadasig nga taho sa mga espiya, ug ang milagroso nga pagtabok sa Jordan, makapaabut kita sa dihadiha nga pakigasdang sa kaaway. Apan, adunay usa ka butang nga labaw pa ka importante kaysa pagbuntog sa kasundalohan: ang kasabutan sa Israel uban sa Dios.

Sa dili pa ang bag-o nga kaliwatan mosalmot sa pagbuntog sa yuta, nagkinahanglan sila nga makaamgo sa bug-os sa ilang pinasahi nga relasyon uban sa Tagiya sa yuta. Ang pagbag-o sa pagtimaan sa kasabutan moabut ingon nga usa ka pagtubag ngadto sa maloloyon ug milagroso nga buhat sa Dios sa pagdala sa Israel sa hilwas nga pagtabok sa Jordan.

Ang atong kasabutan sa Dios kinahanglan sa kanunay maoy usa ka tubag sa pagpasalamat alang sa Iyang nahimo na alang kanato, dili gayud usa ka buhat sa pagsulay sa pagbaton og pila ka mga benepisyo pinaagi sa legalistiko nga pagtuman sa Iyang mga gikinahanglan. (Ang sama nga konsepto, sa walay duhaduha, maoy usa ka mahinungdanon kaayo sa mga pakigbisug ni Pablo niadtong miinsister nga ang Hentil nga kinabig nga lalaki kinahanglan tulion, sumala sa labing tinaw nga makita sa iyang sulat ngadto sa mga taga-Galacia.)

Ang Israel diha ibabaw sa kahimtang sa kinadak-ang kampanya militar sa kasaysayan niini, ug atong madahum ang tibuuk kampo nga magkapuliki sa mga pagpangandam alang sa gubat. Oo, nagandam sila, apan dili sa kasagaran nga paagi. Sa baylo nga andamon ang mga kabayo ug magbaid sa mga espada, nalambigit sila sa usa ka ritwal nga naghimo sa kadaghanan sa puwersa sa pakigaway nga huyang sulud sa dili moubus tulo ka adlaw.

Ilang gibuhat kini aron pagsaulog sa ilang relasyon uban sa ilang Dios, nga maoy nagluwas kanila gikan sa Ehipto. Ngano man? tungud kay ilang giila nga ang gubat Iya sa Ginoo. Siya ang naghatag kanila sa kadaogan ug kalampusan. Naglagda si Jesus sa sama nga prinsipyo sa diyutay nga lahi nga pagkasulti: “Apan maoy unaha ninyo pagpangita ang gingharian ug ang pagkamatarung gikan sa Dios, ug unya kining tanang mga butanga igadugang ra kaninyo” (Mateo 6:33). Sa kadaghanang panahon, ang adlaw-adlaw nga pagkinabuhi daw magpugos kanato sa pagdalidali sa daghan kaayo nga importante nga mga butang, nga makalimot nalang kita sa paghatag sa una nga pagtagad ngadto sa labing importante nga butang sa atong kinabuhi: ang adlaw-adlaw nga pagbag-o sa atong pagtugyan ngadto kang Cristo.

`Paghunahuna mahitungod sa mga panahon nga ikaw walay panahon sa pagtagad sa Dios tungud sa dugang pa ka “importante” nga mga butang. Ngano nga sayon lang kaayo kini buhaton, ug unsaon nato sa pakigbatok niini?`