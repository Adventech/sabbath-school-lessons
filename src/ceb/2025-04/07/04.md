---
title:  Mga Halaran sa Pagbag-o
date:  11/11/2025
---

`Unsay nakapadasig kang Josue sa pagtukod og usa ka halaran ngadto sa Ginoo? Basaha ang Josue 8:30, 31; itandi sa Deuteronomio 11:26–30; Deuteronomio 27:7–10.`

Panahon sa mga patriarka, ang mga halaran nagtimaan sa dalan sa ilang pagpanaw ug nahimo nga dayag ug mahikap nga mga representasyon sa ilang pagangkon sa yuta, nga gisaad sa Dios. Karon pinaagi sa pagpabarog og usa ka halaran, ang mga Israelita nagsaksi ngadto sa katumanan sa mga saad nga gihatag ngadto sa mga katigulangan. Niini nga kahimtang, ang pagtukod og halaran maoy direkta nga katumanan sa mga pahimangno nga gihatag ni Moises (Deuteronomio 11:26–30, Deuteronomio 27:2–10).

Ang Josue 8:30–35 naghatag og usa ka mahinungdanon nga kalabutan sa paghulma sa tibuuk teolohikal nga mensahe sa libro. Pinaagi sa pagdugtong sa usa sa labing ngil-ad, mabangis nga mga sugilanon (gubat) ngadto sa usa ka butang nga bug-os nga lahi—usa ka eksena sa pagmatuud sa kasabutan (pagsimba)—gidala kita ni Josue balik ngadto sa usa sa labing hinungdanon nga teolohikal nga tema nga gipahayag diha sa libro sa sinugdanan: Si Josue adunay sugo sa pagdumala sa Israel ngadto sa usa ka kinabuhi sa pagtuman sa kasabutan (Josue 1:7). Mao usab kini ang hulagway ni Josue sa katapusan sa libro (Josue 24).

Bisan pa sa kahinungdanon sa pakiggubat ug sa pagdaog, adunay usa ka butang nga gani labi pa ka mahinungdanon: ang pagkamaunongon ngadto sa mga gisugo sa balaod sa Dios. Ang pagbuntog maoy usa lamang ka lakang sa katumanan sa plano sa Dios alang sa Israel ug ang pagpahiuli sa tanang katawhan. Ang pagkamatinumanon ngadto sa mga lagda sa Torah nagsakup sa katapusang pangutana sa padulngan sa katawhan. Gisulat ni Josue ang kopya sa balaod sa dako, sa pinahamis nga mga bato, lahi sa mga bato sa halaran (itandi sa Deuteronomio 27:2–8). Busa, ang mga bato, nga malagmit nasulatan sa Napulo ka mga Sugo, nagporma sa usa ka lahi nga bantayog duul sa halaran, nga sa kanunay nagpahinumdum sa mga Israelita sa mga pribilehiyo ug mga buluhaton nga gipasabut diha sa kasabutan.

Si Josue naglandong sa Jehoshua (Jesus) sa Bag-o nga Tugon, kansang buluhaton, mao ang pipila sa ubang mga butang, sa paggiya sa katawhan balik ngadto sa pagtuman sa Dios. Aron matuman kini nga tumong, kinahanglan Iyang himoon ang usa ka pakigaway sa mga gahum sa daotan. Ang Iyang katapusang kalab-uton mao ang pagtuman sa mga gisugo sa kasabutan alang kanato: “Kay ang tanang mga saad sa Dios mangahimong “Oo” diha kaniya. Mao kanay hinungdan ngano nga kita nagalitok sa pulong “Amen” pinaagi kaniya, alang sa himaya sa Dios (2 Corinto 1:20).

`Unsa ang pipila ka espirituhanong binuhatan nga atong mabuhat karon nga adunay sama nga mga kagamitan sa pagtukod og usa ka halaran sa karaang mga panahon?`