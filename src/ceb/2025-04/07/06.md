---
title:  Paghandum Alang sa Iyang Presensya
date:  13/11/2025
---

`Basaha ang Josue 18:1, 2. Unsa nga kalihokan ang hinungdan nga si Josue nakasanta sa proseso sa pagbahinbahin sa yuta?`

Human sa paghatag og mga utlanan sa mga pagkabahinbahin sa yuta ngadto sa duha sa kinadak-ang mga tribo sa kasadpan nga bahin sa Jordan ug ngadto sa katunga sa tribo ni Manases, kini nga pahayag naghulagway sa usa ka katiguman sa kongregasyon sa Shilo, diin ang yuta giapod-apod ngadto sa nahabilin nga pito ka gagmay nga mga tribo.

Ang pagtukod sa santuwaryo, “Akong Tabernakulo,” nagrepresentar sa katumanan sa saad sa Dios sa pagpuyo taliwala sa Iyang katawhan (Exodo 25:8; Levitico 26:11, 12) ug pagpadayag sa sentral nga tema sa libro: Ang presensya sa Dios taliwala sa Israel nakahimo sa pagpanagiya sa yuta ug mahimo nga usa ka mapadayonon nga tinubdan sa panalangin alang sa Israel ug, pinaagi kanila, ngadto sa tibuuk yuta (Genesis 12:3). Ang pagsimba alang sa Dios maoy nahimo nga taliwala ug labing dako sa ilang pagtagad, bisan bahin sa pagbuntog ug pagbahinbahin sa yuta! Ang presensya sa santuwaryo, ug sa ulahi sa templo, kinahanglan unta nga maoy nakatabang sa pagkaamgo sa katawhan sa presensya sa Dios sa ilang taliwala ug sa ilang mga katungdanan sa pagsunod sa tugon.

`Basaha ang Hebreohanon 6:19, 20; Hebreohanon 9:11, 12; ug Hebreohanon 10:19–23. Unsa ang mahimo ingon nga mga Cristohanon nga walay yutan-ong santuwaryo nga magpaila sa pisikal nga presensya sa Dios sa atong taliwala, makakat-on gikan kang Josue?`

Ang pagpakita sa santuwaryo kinahanglan dili moabut ingon nga kalit nga kahibulungan, tungud kay ang tema sa santuwaryo presente na sa panahon sa sugilanon bahin kang Josue pinaagi sa arka sa tugon. Mao kini ang sentral nga butang sulud sa Labing Balaan nga dapit, ug nagtimaan kini sa nahauna nga duha ka mga bahin sa libro: ang pagtabok ug ang pagbuntog sa yuta. Karon, pinaagi sa pagpabarog sa tabernakulo diha sa hinungdanong punto sa pagbahinbahin sa yuta, gipakita ni Josue nga ang tanan sa kinabuhi sa Israel nagtuyok palibut sa santuwaryo, ang yutan-ong puluy-anan ni Yahweh.

Labi pa gani ka importante alang kanato, ingon nga mga Cristohanon nga nagpuyo sa antitipikal nga Adlaw sa Pagtabon sa sala, sa pagtutok sa atong mga mata sa langitnong santuwaryo samtang kita magpadayon sa atong pakigbisug sa moderno (o postmoderno) nga dakung hagit sa atong pagtoo, paglaum, ug espirituhanong panulondon. Samtang kita sa kanunay magsalig sa nabuhat ni Cristo didto sa Krus ug didto sa langitnong santuwaryo, makahimo kita sa paglantaw sa unahan diha sa pagtoo ngadto sa panahon nga ang Dios sa makausa pa mopuyo taliwala sa Iyang katawhan, apan niini nga panahon sa wala nay katapusan. (Itandi sa Pinadayag 21:3).