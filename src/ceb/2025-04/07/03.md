---
title:  Passover
date:  10/11/2025
---

`Ngano nga mahinungdanon nga mipili si Josue sa pagsaulog sa Passover o Pasko bisan pa sa dinalian ug dakung buluhaton sa pagbuntog sa Yutang Saad? Basaha ang Josue 5:10; Exodo 13:6; Levitico 23:5; Numeros 28:16; Deuteronomio 16:4, 6.`

Ang ikaduha nga importante nga kalihokan nga naguna sa pagbuntog mao ang pagsaulog sa Pasko. Buhaton kini sa gabii sa ikanapulo og upat ka adlaw sa bulan, diha sa mainampingon nga pagtuman sa mga pahimangno nga gihatag sa Dios. Ang simboliko nga kahulogan sa pagsaulog sa Pasko nakadawat og pinasahi nga pagpasantop: ang mga panghitabo naghatag og salamin niadtong sa Exodo. Ang Pasko nagpahinumdum sa gabii sa ikanapulo nga hampak (Exodo 12), sa panahon nga ang manulunda sa Ginoo mipatay sa tanang kamagulangan didto sa Ehipto ug nagluwas sa mga Israelita. Gisundan kini sa Exodo gikan sa Ehipto, ang pagtabok sa Dagat nga Mapula, ug sa panaw latas sa kamingawan.

Agi og pagtandi, ang sugilanon sa ikaduha nga kaliwatan nagsugod didto sa kamingawan, nagpadayon sa pagtabok sa Jordan, naglambigit sa pagtuli ug ang pagsaulog sa Pasko, ug naghatud ngadto mahinungdanon kaayo nga gutlo sa diha nga laing milagroso nga pagpanginlabut sa Ginoo mapaabut batok sa mga kaaway sa Israel, ang mga pumoluyo sa Canaan. Uban sa tanang naguna nga mga buhat, ang pagsaulog sa Pasko nagtimaan sa sinugdanan sa usa ka bag-o nga panahon sa kasaysayan sa Israel.

Usab, pinaagi sa simbolo sa halad nga nati nga karnero, ang pista sa Pasko nagtudlo balik ngadto sa paglukat sa mga Israelita gikan sa pagkaulipon didto sa Ehipto. Apan nagtudlo usab kini ngadto sa antitipikal nga katumanan diha sa Cordero sa Dios (Juan 1:29, 36; 1 Corinto 5:7; 1 Pedro 1:18, 19), nga maoy nagtubos kanato gikan sa pagkaulipon sa sala. Panahon sa Panihapon sa Ginoo, sa wala pa Siya maghalad sa Iyang kaugalingon ingon nga maoy katapusang halad, giusab ni Jesus ang Pasko ngadto sa usa ka handumanan sa Iyang kamatayon (Mateo 26:26–29, 1 Corinto 11:23–26).

Apan, ang Pasko ug ang Panihapon sa Ginoo naghatag og timaan sa usa ka labaw pa ka mahimayaon nga katinuuran: niadtong gitubos nga panon sa katawhan nga agi ngadto sa langitnong Canaan. Gihulagway ni Juan Rebelador kini nga antitipikal nga “pagtabok” nga hitabo sa paglakaw sa 144,000 sa dagat nga salamin, ang antitipikal nga Dagat nga Mapula ug ang Suba sa Jordan, atubangan sa trono sa Dios (Pinadayag 4:6; Pinadayag 7:9, 10) ug ang pagsaulog sa antitipikal nga Pasko ug Panihapon sa Ginoo sa panihapon sa kasal sa Cordero (Mateo 26:29, Pinadayag 19:9).

`Unsa nga mga paagi kita, bisan kon wala kita magsaulog sa Panihapon sa Ginoo, naghinumdum kanunay sa katinuuran sa Krus sa atong atubangan?`