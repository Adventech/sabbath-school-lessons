---
title:  Dugang nga Panghunahuna
date:  14/11/2025
---

Basaha ang sinulat ni Ellen G. White, “The Blessings and the Curses,” pp. 499–503, sa Patriarchs and Prophets.

“Sumala sa mga direksiyon nga gihatag ni Moises, usa ka monumento sa dagkung mga bato gipatindog ibabaw sa Bungtod sa Ebal. Niini nga mga bato, nga kaniadto giandam pinaagi sa usa ka pagtabon sa palitada, gisulat ang balaod—dili lamang ang napulo ka mga lagda nga gisulti gikan sa Sinai ug gikulit sa mga papan nga bato, kondili ang mga balaod nga gipahibalo ngadto kang Moises, ug iyang gisulat sa usa ka libro. Tapad niini nga monumento gitukod ang usa ka halaran sa dili tinabas nga bato, nga sa ibabaw niini ang mga halad gihalad ngadto sa Ginoo. Tungud kay gipabarog man ang halaran ibabaw sa Bungtod sa Ebal, ang bungtod nga diin gibutang ang tunglo, mahinungdanon, nga nagkahulogan nga tungud sa ilang mga paglapas sa balaod sa Dios, makataronganon nga napahamtangan ang Israel sa Iyang kasuko, ug kini unta dayon ipahamtang kanila, gawas lang sa pagpasig-uli ni Cristo, nga gisimbolohan sa halaran sa halad.”—Ellen G. White, Patriarchs and Prophets, p. 500.

“Apan ang serbisyo sa komunyon dili maoy panahon sa pagkasubo. Dili kadto mao ang katuyoan. Samtang nagtigum ang mga tinon-an sa Ginoo palibut sa Iyang lamesa, dili nila hinumduman ug kagul-an ang ilang mga kakulangon. Dili sila magpabilin sa ilang nangagi nga relihiyoso nga kasinatian, bisan kon makapalipay kadto nga kasinatian o makapaguul. Dili nila hinumduman ang mga panagsumpakiay sa ilang taliwala ug sa ilang mga kaigsoonan. Ang serbisyo sa pagpangandam nagsakup niini nga tanan. Ang pagsuta sa kaugalingon, ang pagsugid sa sala, ang paghusay sa mga panagsumpaki nabuhat na. Karon moduul sila sa pakigtagbo kang Cristo. Dili sila magbarog diha sa landong sa krus, kondili diha sa makaluwas nga kahayag. Ilang ablihan ang kalag ngadto sa masanag nga mga silaw sa Adlaw sa Pagkamatarong.”—Ellen G. White, The Desire of Ages, p. 659.

**Diskusyonan nga mga Pangutana:**

`Unsay kahulogan niini kanimo sa pagpangita paguna sa gingharian sa Dios? Sa unsa nga paagi kana nga prinsipyo makahulma sa imong adlaw-adlaw nga pagkinabuhi?`

`Tan-awa ang imong tubag sa katapusang pangutana sa Myerkoles bahin kong unsa ka sayon ang paghikalimot sa Ginoo taliwala sa pagdali-dali sa adlaw-adlaw nga pagkinabuhi. Isaysay sa klase ngano nga sayon lang kini kaayo buhaton. Unsay pipila ka mga solusyon?`

`Ingon nga mga Adbentista, nagtoo kita nga si Jesus nagministeryo alang kanato didto sa langitnong santuwaryo. Sa unsa nga paagi kini nga pagtuo mahimo nga kanunay nga tinubdan sa paglaum ug kusog? Ngano nga kinahanglan ang kahibalo nga atua didto si Jesus sa ibabaw naghimo sa “pagpataliwala” (Hebreohanon 7:25) alang kanato sa pagtabang kanato sa pagila kon daw unsa ka maayo nga balita ang Iyang buluhaton didto sa langitnong santuwaryo, ilabina karon sa antitipikal nga Adlaw sa Pagtabon sa sala?`