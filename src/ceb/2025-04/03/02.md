---
title:  Pagtabok sa Jordan
date:  12/10/2025
---

`Basaha ang Josue 3:1–5 ug Numeros 14:41–44. Ngano nga gisugo man ang mga Israelita sa pagpangandam gayod ilabina alang sa mahitabo?`

Mao kini ang nahauna nga higayon diin ang arka sa tugon gihisgutan diha sa libro ni Josue. Hangtod niini nga punto ang asoy diha sa Daang Tugon, ang arka mipakita diha sa kahulogan bahin sa santuwaryo (Exodo 40:21); sa panaw sa Israel gikan sa Sinai (Numeros 10:33–36); ug sa wala molampus nga pagsulay sa pagsugod sa pagbuntog sa Canaan (Numeros 14:44). Mao kadto ang labing sagrado nga butang sa Israelita nga santuwaryo, ug nagkupot sa tulo ka mga butang, ang matag usa nagpahayag sa pinasahi nga relasyon sa Israel sa Dios: (1) ang mga papan nga bato sa Napulo ka mga Sugo; (2) ang sungkod ni Aaron, ang labaw nga saserdote; ug (3) ang usa ka banga nga kahon sa mana (Exodo 16:33; Hebreohanon 9:4).

Ang arka ug ang pagpangandam alang sa pagtabok sa Jordan nagpahinumdum sa Israel nga wala sila mosulud sa Canaan sa ilang kaugalingong paagi ug panahon. Ang pagpanakop magmalampuson lamang kon ilang sundon ang paagi ug panahon sa Dios. Ang Dios nga gihulagway nga naglingkod sa trono ibabaw sa kerubin nga nagatabon sa arka sa tugon (Exodo 25:22, Numeros 7:89), ug kinsa nga mga kalihokan nagpaila uban sa mga kalihokan sa arka—mosulud sa Canaan atubangan sa mga Israelita ingon nga Usa nga nangulo sa pagbuntog.

Ang pulong gihubad nga “magputli” (Josue 3:5) o “magbalaan” nagpasabut ngadto sa proseso sa pagputli sama sa gisunod sa mga saserdote sa dili pa magsugod ang ilang serbisyo sa santuwaryo (Exodo 28:41, Exodo 29:1) ug unsa ang buhaton sa Israel una sa pagpadayag sa Dios didto sa Sinai (Exodo 19:10, 14). Kini nga pagtugyan naglambigit sa pagsalikway sa sala ug pagkuha sa tanang mga kahugawan sa mga tulomanon. Ang sama nga sugo makita diha sa Numeros 11:18, mahitungod ngadto sa usa umalabot nga milagro sa Dios. Kana nga pagpangandam gisugo usab sa dili pa sugdan ang pakigaway sa usa ka gubat (Deuteronomio 23:14). Sa dili pa makiggubat ang Dios alang sa Israel, kinahanglan ilang ipakita ang ilang pag-unong ngadto Kaniya ug sa pagsalig Kaniya ingon nga ilang Komander.

Ang milagro sa pagtabok sa Jordan maoy magpamatuud ngadto sa mga Israelita nga ang saad sa Ginoo sa pagpalayas niini nga mga tawo gikan sa yuta masaligan. Siya nga maoy mopahigayon sa pagpahubas sa tubig sa Jordan aron sila makatabok makahatag usab kanila sa gasa sa yuta.

`Ang Dios dili sa kanunay magpikas sa suba sa Jordan. Ang Iyang pagpanginlabut dili makita kanunay. Unsaon nimo paghunahuna nga atong mapalambo ang espirituhanong pagkaandam sa pagsinati ug pagila sa mga pagpanginlabut sa Dios alang kanato?`