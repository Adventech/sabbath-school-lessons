---
title:  Pagkamalimtanon
date:  15/10/2025
---

`Basaha ang Josue 4:20–24 diha sa kahayag sa mosunod nga mga bersikulo: Maghuhukom 3:7; Maghuhukom 8:24; Salmo 78:11; Deuteronomio 8:2, 18; Salmo 45:17. Ngano nga importante man kaayo ang paghinumdum sa gamhanang mga buhat sa Ginoo?`

Tan-awa ang pagkausab sa persona diha sa Josue 4:23. Ang katubigan sa Suba sa Jordan gipaila ingon nga gipamala sa “inyong” atubangan, atubangan sa tanang mga Israelita nga bag-o pa lang nakatabok sa Jordan. Agi og pagkalahi, ang Dagat nga Mapula giingon nga gipamala sa “atong” atubangan, kadtong presente lang gihapon gikan sa una nga kaliwatan ug kinsa nakasinati bahin sa Exodo. Ang duha ka mga panghitabo nga nasinatian sa duha ka managlahi nga mga kaliwatan managsama sa kahinungdanon, nga nakapahimo sa ikaduha nga kaliwatan, pinaagi sa pamatuud sa ilang mga ginikanan, aron sa pagdiskobre pagusab sa sama nga kahulogan sa pagtabok sa Jordan alang sa ilang mga kaugalingon.

Sa kinatibuk-an, atong gibati ang pagkamalimtanon ingon nga usa ka normal nga taras sa tanang mga tawo. Apan, ang pagkamalimtanon sa espirituhanong kahulogan makahatud ngadto sa seryoso nga mga sangputanan.

Bisan karon, kon gusto kita magpabilin sa atong pagkatawo ingon nga usa ka katawhan nga adunay lahi nga pagkatinawag ug buluhaton, kinahanglan maghimo kita og mga higayon alang sa pagpalab-as sa atong indibiduwal ug tinibuuk nga espirituhanong paghinumdum aron mapanalipdan ang atong gigikanan, kinsa kita, ug unsa ang atong katuyoan dinhi.

`Basaha ang 1 Corinto 11:24, 25 ug Juan 14:26. Ngano nga kinahanglan kita mahinumdum sa kanunay kon unsay gibuhat ni Cristo alang kanato? Unsa pa ang tinuud nga mahinungdanon kung wala kini?`

Tinaw ang pagsabut ni Ellen G. White nga kung walay makanunayon nga paggiya sa atong mga kaugalingon diha sa kahayag sa nangagi nga mga buhat sa pagpadayag sa Dios, siguro gayud nga mawad-an kita sa pagpadasig sa pagpadayon sa atong buluhaton sa umalabot: “Kita walay bisan unsa nga kahadlokan sa umalabot, gawas kon kita mahikalimot sa paagi sa paggiya sa Ginoo kanato, ug sa Iyang pagtudlo sa atong milabay nga kasaysayan.”—Ellen G. White, Life Sketches, p. 196.

`Bisan importante ang paghinumdum sa nangagi ug sa unsa nga paagi ang Ginoo nagabuhat sa imong kinabuhi, ngano nga ikaw kinahanglan sa matag adlaw adunay kasinatian uban Kaniya ug sa katinuuran sa Iyang gugma ug sa Iyang presensya karon?`