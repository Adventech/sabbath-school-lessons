---
title:  Komento sa Magtutudlo
date:  17/10/2025
---

### Bahin I: Kinatibuk-ang Panglantaw

**Dugokan nga Teksto:** Josue 4:23

**Tutokan sa Pagtuon:** Josue 3, Numeros 14:44, Lucas 18:18–27, Josue 4, Juan 14:26, Hebreohanon 4:9–11

Sa pagbalik sa mga espiya, andam ang Israel sa pagsulud sa Yutang Saad. Adunay dili gihapon malabang nga babag, hinoon, sumala sa tawhanong pagtan-aw: ang Suba sa Jordan panahon sa tingbaha. Hinoon, walay butang nga makapahunong sa buhi nga Dios sa Israel. Sa makausa pa, andam na Siya magpakita sa Iyang pagkalabing gamhanan ingon nga ang Ginoo sa tibuuk yuta (ug mga katubigan). Sukad sa pagbiya sa Israel sa Ehipto, ang isyu dili gayud bahin sa gahum sa Dios sa pagbuhat og mga kahibulungan, kondili bahin sa pagkaandam sa katawhan, nga sa makausa pa sulayan samtang sila gitawag sa pagbalaan sa ilang mga kaugalingon. Sama sa ilang mga katigulangan sa paglakaw ngadto sa mga baybayon sa Dagat nga Mapula, namutos ang mga Israelita ug mibiya sa kampo sa katapusang panahon, sa wala pa mosulud sa Canaan.

Kapin sa upat ka gatus ka mga tuig human sa una nga saad ngadto kang Abraham, nanglakaw na usab sila padulong ngadto sa ngilit sa imposibli. Gikan sa ilang pagtabok sa Dagat nga Mapula ngadto sa pagtabok sa Suba sa Jordan, gitawag sa Dios ang Iyang katawhan sa pagatubang sa imposibli aron pagpamatuud nga uban Kaniya walay butang nga dili mahimo. Ang arka sa tugon maguna kanila sa pagpakita nga ang pagagi sa mamala nga yuta dili usa ka sulagma o usa ka tawhanong minugna nga plano, kondili usa ka buhat sa Dios. Ang pagtabok sa Suba sa Jordan natimaan sa kasaysayan ingon nga usa ka adlaw. Ang dalan nagtimaan usab sa dapit sa duha ka mga pundok sa 12 ka mga bato. Ang pangutana mao kon kini nga hitabo magtimaan sa handumanan sa umalabot nga mga kaliwatan o dili. Ikasubo, samtang molabay ang panahon, ang espirituhanong kahulogan niini nga mga bato malimtan. Kini nga makatalagmanong pagkamalimtanon naghatud sa Israel dili lamang ngadto sa pagsimba og mga diosdios kondili balik usab ngadto sa Ehipto.

### Bahin II: Komentaryo

**Tubigon nga Teolohiya**

Daghang nga kasusama tali sa pagtabok sa Dagat nga Mapula ug sa Suba sa Jordan. Pila kanila mao ang paggamit sa tulo ka mga mahinungdanong Hebreo nga mga pulong: (a) ang Hebreo nga berbo pl’ (“kahibulung”), sa pagpasabut sa duha ka milagroso nga mga pagtabok (Exodo 15:11, Josue 3:5); (b) ang pulong ned, nga nagpasabut ngadto sa pagpundok sa tubig ingon og usa ka “bongbong” (Exodo 15:8, Josue 3:16); ug (c) ang talagsaon nga pulong harabah, nga nagkahulogan “mamala nga yuta” (Exodo 14:12, Josue 3:17). Sa dugang pa gisubay sa Dios ang usa ka kasusama tali kang Moises ug Josue diha sa Josue 3:7, sa takdo nga pagdugtong sa duha ka mga sugilanon. Gitan-aw sa salmista ang duha ka panghitabo ingon nga usa lang (pananglitan, Salmo 114:3, 5).

Apan unsa may teolohikal nga kahulogan sa pagtabok sa Jordan? Niini nga semana, ang magsusulat naggiya na kanato pinaagi sa mga kahulogan sa hitabo diha sa kahayag bahin kang Jesus ug sa iglesya. Busa, atong masusi dinhi ang kahulogan sa teolohiya bahin sa pagtabok ngadto sa orihinal nga mamiminaw.

Karon, kon mobisita ka sa Suba sa Jordan, malisud ang paghanduraw sa hagit sa pagtabok niini nga gihatag ngadto sa Israel sa milabay nga kaliboan ka mga tuig. Nahauna, ang irigasyon alang sa mga katuyoan sa agrikultura ug sa tawhanong pagkaon, tabok sa suba nga 223 milya (360 kilometro) ang gilay-on, nagkagamay na ang kadak-on niini ug ang kakusgon sa pagagay sa tubig. Ikaduha, ang pagsaulog sa Pasko, human dayon sa pagtabok, nagpaila nga ang pagtabok nahitabo panahon sa tingpamulak, nga ang suba moabut lang og usa ka milya ang kalapdon sa ubang mga dapit, resulta sa pagkahilis sa yelo sa hatag-as nga mga dapit sa yuta. Kini nga impormasyon nagkahulogan nga ang pagtabok niini nga dakung suba nga kusog ang sulog o gani ang pag-anod sa mga gapnod dili usa ka gamay nga milagro kaysa pagtabok sa Dagat nga Mapula.

Sa mga hunahuna sa karaang mga tawo sa Near East, sama sa mga Canaanhon, ang ilalum sa Suba adunay patootoo nga mga kahulogan. Mao kadto ang dapit diin nagagikan ang ilang mga dios, sa panahon nga ang mga puwersa sa kagubot santaon sa labaw pa ka gamhanan nga mga dios.

Sumala sa mga patootoo sa Canaanhon, si Baal nga maoy dios nga patron sa mao nga yuta, nahimo nga labing dako nga dios sa bagyo sa iyang gibuntog si Yam (ang pulong alang sa “dagat” sa Hebreo), ang dios sa dagat. Busa, sa “karaang paghunahuna sa mga tawo nga daghan og mga dios, ang mga nasod modaog sa mga gubat sa yuta tungud kay ang ilang patron nga mga dios nakadaog sa mga gubat sa kalibutan. Kon si Yahweh, ang Dios sa Israel, makadaog ug dali nga makapahiluna sa gahum sa dios sa suba nga puno sa baha sumala sa Iyang katuyoan, unsa may Iyang buhaton kang Baal? Busa, unsa man, ang buhaton sa katawhan sa Dios sa Canaan?”—Joseph Coleson, “Joshua,” sa Cornerstone Biblical Commentary: Joshua, Judges, Ruth (Carol Stream, II: Tyndale Publishers, 2012), p. 56. Niini nga nagpaluyo nga kasaysayan sa hunahuna, ang pagtabok sa Jordan nagpahayag sa usa ka tulo ka pilo nga sukod sa teolohiya nga dili dayon makita sa moderno nga mga magbabasa.

Nahauna, ang kahimtang sa Dios ingon nga “ang Ginoo sa tibuuk yuta” (Josue 3:11, 13) nagpasantop sa usa ka mahinungdanong mga kalainan tali sa mga dios sa Canaanhon ug kang Yahweh. Ang Iyang paggahum walay utlanan sa bisan unsa nga teritoryo. Iya ang tibuuk yuta ug ubus sa Iyang paggahum. Siya ang tinuud nga Tag-iya ug Ginoo sa kalibutan, ug niini nga kahulogan, ang Baal, nga nagkahulogan usab og “tag-iya” o “ginoo,” maoy usa ka mini nga dios. Ang gahum sa Dios ibabaw sa tubig nagsilbi nga kamatuuran sa Iyang pagkalabing-hataas.

Ikaduha, ang Dios madaogon. Sa Babilonia ug Canaanhon nga mga patootoo, si Marduk ug Baal nahimong hepe nga mga dios sa ilang paglaglag sa gamhanan, tubigon nga mga puwersa. Sa balaknon ug sa matagnaon nga mga pahayag, si Yahweh gidayeg tungud sa pagbuntog sa mga kaaway sa kalibutan, gihulagway ingon nga usa ka dragon sa dagat o usa ka bitin, gitawag usab og Rahab o Leviatan (itandi sa Job 41:4, Salmo 74:13, Isaias 30:7). Samtang gibuntog ni Yahweh ang tubigon nga mga puwersa sa kagubot, labing hataas ang Iyang kadaogan. Apan, ang mahinungdanong kalainan tali kang Yahweh ug niini nga mga dios mao nga Siya usa ka buhi nga Dios (Josue 3:10), nagbuhat o naglihok sa tinuud nga panahon. Si Yahweh dili usa ka dios sa patootoo; Siya ang Dios sa kasaysayan.

Sa katapusan, si Yahweh usa ka balaan nga Dios. Ang arka sa tugon makita sa dili moubus 20 ka higayon diha sa Josue 3 ug 4, sa pagpasantop sa kahinungdanon niini diha sa sugilanon sa usa ka pisikal representasyon sa Usa kinsa sa literal naguna kanila (Josue 3:11). Ang himaya ni Yahweh, nga mitugdon ibabaw sa arka sa sulud sa Labing Balaan nga Dapit sa santuwaryo, maoy usa ka makita nga pagpaila sa Balaan nga presensya. Apan, kana nga timaan sa Iyang presensya makita lamang ngadto sa labaw nga saserdote makausa sa usa ka tuig, ug ubus lamang sa limitado nga mga ritwal nga tulomanon. Panahon sa pagtabok sa Jordan, ang arka maguna og mga unum ka ikapulo sa milya (1 kilometro) sa atubangan sa mga tawo, magpabilin sa ilang pagtan-aw panahon lamang sa ilang aktuwal nga pagtabok taliwala sa yuta ilalum sa suba. Dili sama sa mga diosdios sa Canaan, nga binuhat sumala sa dagway sa “mga tawo nga “naggama” kanila, nagmugna ang Dios og usa ka bag-o nga nasod sumala sa Iyang dagway, sumala sa gisulti diha sa sugo: “Kinahanglan kamo magmabalaan, sanglit ako balaan man” (1 Pedro1:16; tan-awa usab sa Levitico 19:2).

Kini nga tulo ka mga aspeto sa teolohiya—ang dominyo sa Dios, kadaogan, ug pagkabalaan—masulud unta sa mga hunahuna sa mga Israelita samtang sila mosulud sa masimbahon og mga diosdios nga yuta sa Canaan. Ang halandumon niini nga talanawon nga adlaw magsilbi unta nga panagang batok sa pagsimba og mga diosdios, usa ka panagang nga, ikasubo, wala batoni sa Israel.

**Ang Problema sa Panumduman**

Ang konsepto bahin sa panumduman diha sa Biblia kusganon tungud kay nagsakup kini labaw pa kaysa proseso sa paghinumdum sa nangagi nga kasayoran. Kini nga konsepto mapakita kung, sa daghang mga higayon o mga panahon, ang Dios “mahinumdum” sa Iyang katawhan (pananglitan, Exodo2:24). Kon mahinumdum ang Dios, mobuhat Siya pabor sa Iyang katawhan. Busa, ang tawag sa Dios sa Iyang katawhan sa paghinumdum maoy usa usab ka tawag alang kanila sa pagbuhat.

Ang panumduman kinahanglan buhaton sa panahon ug lugar pinaagi sa nagkalainlaing paagi, sama sa pagpahat sa tradisyon gikan sa mga ginikanan ngadto sa mga anak, pagtukod og mga monumento sama diha sa Josue 4, ug, labaw ka importante, pinaagi sa mga tulomanon ug kasaulogan panahon sa dagkung mga kapistahan sa relihiyoso nga kalendaryo. Makahuloganon nga kini nga mga kapistahan adunay tulo ka pilo nga kinaiya. Nahauna, ilang hinumduman ang mga buhat sa Dios dinhi sa presente nga kinabuhi sa Israel, samtang sila milabay sa mga panahon sa pagpugas ug pagani. Ikaduha, kini nga kapistahan magsaulog sa mga buhat sa Dios kaniadto, sa partikular kadtong adunay kadugtongan sa Exodo ug sa pagbuntog. Ug sa katapusan nagtudlo usab sila sa matang sa mga buhat sa Dios sa umalabot sa panahon sa katapusan, nga gipasiugda ni Jesus. Busa, ang dinamiko sa panumduman sa Biblia wala lamang naglakip sa miagi nga panahon kondili nagtugot usab kanato sa pagpuyo sa kasamtangan uban ang pagpasalamat ug pagtan-aw sa umalabot uban ang paglaum.

Ikasubo, ang Israel wala magtuman sa balaang tambag sa paghinumdum. Ang Libro sa Maghuhukom nagsugod sa usa ka mapalandongon nga matang bahin sa espirituhanong pagkamalimtanon sa kaliwatan sa pagkamatay na ni Josue: “Didto mitungha ang laing kaliwatan sunod kanila, nga wala managpakaila kang Jehova, ni sa iyang buhat nga iyang gihimo alang sa Israel” (Maghuhukom 2:10). Sa ulahi, dayag nagsulti ang tigsaysay: “Ug ang mga anak sa Israel wala mahanumdum kang Jehova nga ilang Dios, nga nagluwas kanila gikan sa kamot sa tanan nilang mga kaaway sa bisan diin nga dapit” (Maghuhukom 8:34).

Ang resulta mao ang pagkahimulag gikan sa Dios pinaagi sa pagsimba og mga diosdios, nga nagpadayon sa tibuuk kasaysayan sa Israel gikan kang Salomon hangtod kang Ezequias, ang katapusang hari sa Juda sa wala pa ang pagkabihag. Ang pagsimba og mga diosdios maoy natural nga sangputanan sa espirituhanong pagkamalimtanon. Kini nga sangputanan dayag kaayo nga nakita diha sa sugilanon bahin kang Gomer, kinsa maoy representasyon sa Israel, nalimot nga ang Dios, dili si Baal, ang naghatag “sa bag-ong vino, ug sa lana, ug gipadaghan kaniya ang salapi ug bulawan, nga ilang gigamit alang kang Baal” (Oseas 2:8). Niini nga kahulogan, ang idolatriya maoy pagkadili mapasalamaton, pinasikad sa usa ka makatalagmanon nga espirituhanong pagkamalimtanon. Ang dakung pagkamalimtanon sa Israel naghatud ngadto sa usa ka hapit nga pagkawala sa pagkatawo o kon kinsa sila sa wala pa ang pagkabihag ngadto sa Babilonia, gawas sa usa ka salin. Daghang nagpabilin sa yuta panahon sa pagkabihag mipili sa pagbalik ngadto sa Ehipto. Ang kasaysayan sa mga hari sa Israel ug Juda natapus sa Exodo agi og pagkabali—uban sa katawhan sa Dios balik sa Ehipto (Jeremias 43:7). Kini nga pagkabihag mao ang makasusubo nga resulta sa espirituhanong pagkamalimtanon.

### Bahin III: Kagamitan sa Kinabuhi

**Mga Kahigayonan sa Pagmensahe**

Sa orihinal nga gipasabut sa Daang Tugon, ang mga Milagro sa Dagat nga Mapula ug sa Suba sa Jordan nagpasantop sa balaang gahum sa Dios sa pagbuntog sa mga gahum sa daotan ug sa Iyang pagkalabing hataas ibabaw sa tanang mga dios. Kini nga pagpakita sa publiko gitumong dili lang sa mga pagpakita sa balaang kusog, kondili sa mga kahigayonan usab sa pagmensahe, aron ang ubang mga nasod mahibalo sa kamatuuran bahin sa Dios sa Israel.

Unsaon nimo paggamit ang matag usa ka kasinatian uban sa Dios sa imong kinabuhi ingon nga usa ka higayon sa pagpakita sa uban sa matuud nga kinaiyahan sa Dios nga imong gisimba?

**Paghinumdum sa Nangagi**

Usa sa labing nindot nga mga higayon nga among nasinati isip pamilya mao ang higayon nga maglingkod kami aron tan-awon ang mga karaang litrato. Kini nga mga hulagway maoy mikaging nga mga higayon, puno sa mga pagbati. Sa usa ka paagi, ang paghinumdum sama sa pagbalik pagusab niadtong mga halandumon.

Hunahunaa ang imong kinabuhi ingon nga usa ka dakung album sa mga litrato ug sulayi pagila ang mga gutlo diin imong makita ang usa ka gamhanang presensya sa Dios sa imong kinabuhi.

Sa usa ka wali nga giulohan “Kon mahinumdum ang Dios,” nagingon si Hans K. LaRondelle nga ang paghinumdum “sa nangagi mao ang pagbag-o sa atong paglaum alang sa umalabot.” Sa sama nga panghunahuna, ang pagsulti kon giunsa sa Dios pagdumala ang kalihokan sa Iglesya Adbentista, nagsulat si Ellen G. White pinaagi sa panumduman: “Kita walay bisan unsang butang nga kahadlokan alang sa umalabot, gawas kong atong kalimtan ang paagi sa pagmando kanato sa Ginoo.”—Ellen G. White, Life Sketches, p. 196.

Ipahat sa imong klase kung giunsa pagdasig kanimo sa panumduman sa mga miagi nga buhat sa Dios sa imong kinabuhi sulud sa mga lisud nga panahon.