---
title:  Ang Buhi nga Dios sa mga Kahibulungan
date:  13/10/2025
---

`Basaha ang Josue 3:6–17. Unsay ikasulti kanato sa milagroso nga pagtabok sa Jordan bahin sa kinaiyahan sa Dios nga atong gialagaran?`

Ang pagtabok sa Suba sa Jordan gihulagway diha sa Josue 3:5 pinaagi sa Hebreo nga pulong niphla’ot, “mga milagro, mga kahibulungan,” nga sagad nagpasabut ngadto sa gamhanan, labaw sa kinaiyahan nga mga buhat sa Dios ug nga nagpakita sa Iyang pagkalahi (Salmo 12:18, Salmo 86:10). Sa ulahi, ang mga Israelita namalandong niini nga mga buhat ug, misangput sa ilang pagdayeg ngadto sa Ginoo (Salmo 9:1) ug nagmantala Kaniya taliwala sa mga nasod (Salmo 96:3). Ang mga hampak didto sa Ehipto (Exodo 3:20, Miqueas 7:15), ang pagtabok sa Dagat nga Mapula, ug usab sa pagmando sa Dios didto sa kamingawan (Salmo 78:12–16) gisubli pagasoy ingon nga mga kahibulungan.

Ang mga magsusulat sa Biblia nahibalo ug nagpamatuud nga ang Dios nga maoy nagbuhat sa kalibutan walay kinutoban o nalimitahan pinaagi sa Iyang paglalang. Walay butang nga dili mahimo (Heb. “kahibulungan kaayo”) alang Kaniya nga pagabuhaton (Jeremias 32:17). Ang Iyang ngalan ug kinaiyahan kahibulungan (Maghuhukom 13:18), ug saylo pa Siya sa atong pagpanabut.

Lahi kaysa mga dios sa ubang mga nasod, nga dili makaluwas (Salmo 96:5, Isaias 44:8), ang Dios sa Biblia maoy usa ka “buhi nga Dios,” aktibo ug buhi, kansang mga sumusunod makasalig Kaniya sa pagdahum sa Iyang mga pagpanginlabut alang kanila.

Si propeta Zacarias migamit sa sama nga pulong (gikan sa sama nga pulong nga niphla’ot) samtang siya naglantaw sa usa ka umalabot alang sa Israel human sa pagkabihag didto sa Babilonia. Iyang nakita nga ang Jerusalem matukod pagusab sa bug-os uban sa tigulang nga mga tawo nga maglingkod sa mga kadalanan sa siyudad, ug ang pagdula didto sa mga kabataang lalake ug babaye. Ngadto sa daw dili katoohan nga mga namuyo sa kapital nga nagpakita gihapon sa mga timaan sa pagkaguba niini, nagpamatuud si Zacarias: “Mao kini ang giingon ni Jehova sa mga panon: Kong kahibulongan man sa mga mata sa mga salin niining katawohan niadtong adlawa, kahibulongan ba usab kini sa akong mga mata? nagaingon si Jehova sa mga panon. Mao kini ang giingon ni Jehova sa mga panon: Ania karon, ako magaluwas sa akong katawohan gikan sa yuta sa sidlakan, ug gikan sa yuta sa kasadpan; Ug sila pagadad-on ko, ug sila magapuyo sa taliwala sa Jerusalem” (Zacarias 8:6–8).

`Basaha ang Lucas 18:18–7. Sa unsa nga paagi ang pagtubag ni Jesus sa Iyang mga tinon-an nakapadasig kanimo sa pagsalig sa Dios niana nga daw imposibli?`