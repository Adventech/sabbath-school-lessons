### Ikaduha nga Higayon: Ang Libro ni Josue

Ang libro ni Josue nagtimaan sa kausaban gikan sa pagpangulo ni Moises ngadto kang Josue. Nagsugod kini sa sugilanon sa pagsulud sa Israel sa Yutang Saad ug natapus sa ilang pagpuyo niadto nga yuta.

Sa pagkatinuud, si Josue, adunay lisud nga buluhaton nga sundon. Kana mao, sa pagpadayon sa nasugdan nga pagpangulo ni Moises. Apan sinugdanan lang kadto nga hagit. Gibuhat ni Josue ang wala gayud buhata ni Moises: pagdala og nasod, human sa 40 katuig didto sa kamingawan, tabok sa Jordan ngadto sa Canaan, sumala sa gisaad sa Dios ngadto sa mga amahan sa milabay nga katuigan.

“Si Moises, ang akong alagad, patay na; busa karon, bumangon ka ug tumabok niining Jordan, ikaw ug kining tibook katawohan, ngadto sa yuta nga akong igahatag kanila, bisan ngadto sa mga anak sa Israel” (Josue 1:2).

Ang yawi ngadto niini nga tibuuk nga sugilanon makaplagan dinhi, sa mga pulong ni Jehova ngadto kang Josue: sila mosulud ngadto “sa yuta nga akong igahatag kanila”

Oo, si Josue dili maginusara sa pagbuhat niini, kondili pinaagi lamang sa gahum ug giya ni Jehova, nga unta nagdala na sa mga tawo ngadto sa yuta sa miagi nga henerasyon kung sila nagtuman sa ilang bahin sa tugon. Ikasubo, wala sila motuman, busa, ilang nasinati ang mga sangputanan sa ilang mga binuhatan.

Ang tinuud, sulud sa miagi nga 40 ka tuig, nasinati sa Israel ang negatibo nga habig sa tugon. Tungud sa ilang rebelyon batok sa Dios, ang tibuuk hamtong nga kaliwatan nga nakasinati sa mga kahibulungan ug mga katingalahan sa Exodo, gawas kang Caleb ug Josue, nangamatay man didto sa kamingawan. Upat sa lima ka mga libro ni Moises naghisgot kon unsay nahitabo kanila samtang naglatagaw didto sa kamingawan niadto nga panahon. Karon, ubus sa pagpangulo ni Josue, ang ikaduha nga kaliwatan andam na sa pagatubang sa mga hagit sa pagpanag-iya sa yuta.

“Ug mitawag si Moises kang Josue, ug miingon kaniya sa atubangan sa tibook nga Israel: Magmakusganon ka, ug magmadasigon ka: kay ikaw maoy mosulod uban niining katawohan sa yuta nga gipanumpa ni Jehova sa ilang mga amahan aron igahatag kanila, ug ikaw magapapanunod kanila. Ug si Jehova mao ang magauna kanimo; siya magauban kanimo, ikaw dili niya pasagdan, ni pagabiyaan ka niya: dili ka mahadlok, dili ka magmaluya” (Deuteronomio 31:7, 8).

Ang mga saad sa Dios nga gihatag ngadto sa mga patriarka ug ngadto kang Moises haduul na matuman. Adunay kadasig sa pagpaabut ug kalipay, usa ka bag-o nga sinugdanan alang sa katawhan, nga sa dugay na nga panahon walay puluy-anan ug sinalikway. Matinumanon ang Dios sa pagpahigawas kanila gikan sa pagkaulipon, ug masaligan gayod Siya sa pagtuman sa Iyang mga saad bahin sa yuta.

“Ang nahaunang katuyoan sa libro ni Josue mao ang paghulagway sa pagsulud sa Israel ngadto sa yutang saad, ang pagbuntog sa yuta ug sa pagbahinbahin niini taliwala sa mga tribo. Kini nga katuyoan nagpailalum sa mensahe sa libro, nga mao, ang pagkamatinumanon sa Dios sa pagtuman sa saad bahin sa yuta ngadto kang Abraham. Nagpasantop ang libro sa pagkamatinumanon sa Dios ngadto sa Iyang kasabutan sa mga saad (Josue 21:43–45). Andrews Bible Commentary (Andrews University Press, 2020), p. 365.

Atong makat-onan, nga bisan og ang libro sa Josue gisulat sa milabay na nga tulo ka libo ka tuig, dili kaayo lahi ang kahimtang niini nga kalibutan nga atong gipuy-an karon gikan sa panahon ni Josue bahin sa espirituhanong mga hagit. Tingali magatubang kita og mga hagit nga lahi ang kinaiyahan, apan bisan pa niini kita adunay mga hagit, ilabina labot sa espirituhanon, nga naghulga sa atong seguridad, sa atong pagtoo, ug sa katumanan sa buluhaton nga gipiyal sa Dios sa Iyang katawhan. Ang kaagi ni Josue makapadasig gayod kanato sa pagangkon sa mga saad sa Dios bahin sa atong kapanahonan ug sa paglampus pinaagi sa Iyang gahum sama sa Iyang gibuhat kaniadto.

_Si Barna Magyarosi sa pagkakaron nagalagad isip executive secretary didto sa Inter American Division ug nangulo sa Biblical Research Committee sa mao nga dibisyon. Nagsugod siya sa pagalagad alang sa iglesya ingon nga usa ka pastor ug direktor sa departamento didto sa South Transylvania Conference, Romania, ug nagpadayon ingon nga magtutudlo sa teolohiya ug presidente sa Andrews University, Romania._