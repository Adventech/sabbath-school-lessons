---
title:  Bag-o nga Pag-unong
date:  07/10/2025
---

`Basaha ang Josue 2:12–21 ug Exodo 12:13, 22, 23. Sa unsa nga paagi ang mga teksto diha sa Exodo makatabang kanimo pagsabut sa panaguyon tali sa mga espiya ug kang Rahab?`

Ang kasabutan ni Rahab tinaw kaayo: kinabuhi alang sa kinabuhi ug kalooy alang sa kalooy. Ang pulong chesed (Josue 2:12). “mahigugmaong-kalolot,” adunay daghang kahulogan nga lisud isulti sa usa ka pulong sa laing mga pinulongan. Nagpasabut kini una sa tanan ngadto sa pagkamaunongon sa kasabutan, apan nagdala usab kini sa panghunahuna sa pagkamatinumanon, kalooy, pagkamanggihatagon, ug kalooy.

Ang mga pulong ni Rahab maoy pagpahinumdum sa Deuteronomio 7:12, diin si Yahweh sa Iyang kaugalingon nanumpa sa pagpatuman sa Iyang chesed ngadto sa Israel. “Ug mahitabo nga tungod kay nagapatalinghug kamo niining mga tulomanon, ug nagabantay ug nagabuhat kanila; si Jehova nga imong Dios magabantay uban kanimo sa tugon ug sa mahigugmaong-kalolot nga gipanumpa niya sa imong mga amahan” (Deuteronomio 7:12).

Makasisibut kaayo, ang sama nga kapitulo (Deuteronomio 7) nagbutang og pagdili (cherum) sa mga Canaanhon. Ania si Rahab, usa ka Canaanhon nga nailalum sa pagdili, apan nagangkon siya, pinaagi sa nagatubo nga pagtoo, sa mga saad nga gihatag ngadto sa mga Israelita. Ingon nga sangputanan, naluwas siya.

Ang nahauna nga hulagway nga mosulud sa hunahuna adunay kalabutan ngadto sa panagsultihay sa mga espiya kang Rahab diha sa Pasko sa Exodo. Diha, aron mapanalipdan ang mga Israelita, magpabilin sila sulud sa ilang mga puluy-anan ug magbutang og timaan sa mga haligi sa ilang pultahan ug sa mga ibabaw sa ilang mga balay sa dugo sa halad nga nating karnero.

“Ug ang dugo timaan sa mga balay diin kamo magapuyo; ug kong makita ko ang dugo molabay ako sa ibabaw kaninyo, ug walay kamatay nga moabut kaninyo sa diha nga patyon ko ang mga panganay sa yuta sa Egipto” (Exodo 12:13; tan-awa usab sa Exodo 12:22, 23).

“Pinaagi sa pagtuman ang katawhan maghatag og ebidensiya sa ilang pagtoo. Busa ang tanang naglaum nga maluwas pinaagi sa mga merito sa dugo ni Cristo kinahanglan magila nga ang ilang mga kaugalingon adunay usa ka butang nga buhaton sa pagsiguro sa ilang kaluwasan. Samtang si Cristo lamang ang makatubus kanato gikan sa silot sa paglapas. Atong biyaan ang sala ug motuman. Ang tawo pagaluwason pinaagi sa pagtoo, dili pinaagi sa iyang mga buhat.”—Ellen G. White, Patriarchs and Prophets, p. 279.

Niadto nga kahimtang, ang dugo maoy usa ka timaan nga nakaluwas kanila gikan sa malaglagon nga manulunda sa Dios. Maingon nga ang Dios maoy nagluwas sa mga kinabuhi sa mga Israelita panahon sa katapusang hampak didto sa Ehipto, ang mga Israelita magluwas kang Rahab ug sa iyang pamilya kung moabut ang pagkalaglag sa Jerico.

`Unsa nga gamhanang mensahe sa ebanghelyo atong makaplagan dinhi niini nga duha ka mga sugilanon? Unsa nga mga leksyon sa ebanghelyo atong makuha gikan kanila?`