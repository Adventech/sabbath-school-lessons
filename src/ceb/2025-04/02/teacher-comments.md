---
title:  Komento sa Magtutudlo
date:  10/10/2025
---

### Bahin I: Kinatibuk-ang Panglantaw

**Dugokan nga Teksto:** Hebreohanon 11:31

**Tutokan sa Pagtuon:** Josue 2:1–16, Numeros 14:1–12, Hebreohanon 11:31, Exodo 12:13, Josue 9, Nehemias 7:25

Alang sa daghang magbabasa, ang libro sa Josue sagad nga madugtong uban sa gubat, pagkalaglag, ug kamatayon. Samtang presente kini nga mga elemento diha sa maong basahon, wala sila maghatag sa tibuuk nga sugilanon. Ang paglaglag sa mga Canaanhon nahitabo lamang human sa usa ka hataas nga panahon sa grasya (Genesis 15:16). Ang mga hitabo sa Exodo naghatag og usa ka mahinungdanon nga pamatuud bahin sa pagkalabing hataas sa Dios ug mahimo nga matan-aw ingon nga usa ka katapusang tawag alang sa mga nagpuyo sa Canaan. Ang mga sugilanon bahin kang Rahab ug sa mga pumoluyo sa Gabaon naghulagway nga ang kadaghanan sa mga Canaanhon nakaamgo kon unsay nabuhat sa Dios, apan diyutay lamang ang mitubag sa angay nga pagtubag. Sa baylo nga motahan, ilang gipili ang pagsukol, nagpalanog sa kapakyasan ni Faraon sulud sa milabay nga 40 ka tuig.

Sa pagkatinuud, ang libro sa Josue maoy usa ka libro bahin sa grasya ug kalooy sa Dios. Atong tan-awon niini nga semana kon sa unsa nga paagi napakita ang grasya sa Dios sa mga kinabuhi sa mga Israelita ug sa mga Canaanhon. Sa makausa pa, andam na ang Israel mosulud sa Yutang Saad. Gihatagan sila sa Dios og ikaduha nga higayon. Ang gipakita nga hulga sa katakus sa Canaanhong kasundalohan wala mausab. Ang nausab mao ang pagtoo niini nga ikaduha nga kaliwatan sa mga Israelita. Alang sa mga Canaanhon, ang mga sugilanon bahin kang Rahab ug sa mga Gabaon nagpakita nga dili tanan nawala sa gilaglag nga yuta. Sa sama nga panahon, halayo ra sa pagkahingpit ang ilang pagtoo. Ang pagtoo sa pinili nga katawhan sa Dios, hinoon, halayo ra usab gikan sa pagkahingpit. Makakaton kita og importante nga mga leksyon alang sa atong espirituhanong panaw samtang atong itandi ang pagtoo sa Israel, ni Rahab, ug sa mga Gabaon. Ang labing mahinungdanong leksyon, nga atong makita, mao nga kitang tanan nagkinahanglan sa kahibulungang grasya sa Dios.

### Bahin II: Komentaryo

Ang Pagtoo sa Ikaduha nga Kaliwatan

Diha sa Josue 2:1, ang ikaduha nga kaliwatan sa Israel didto sa kamingawan nagatubang sa sama nga kalibug sa naguna kanila. Ang nagsunod nga pagpadala og mga espiya nagpahinumdum sa Israel nga ang yuta nga ihatag sa Dios kanila kinahanglan buntogon una. Kini nga kasukwahi mao ang nagpaluyo nga katarungan sa pagkasaguyo sa una nga kaliwatan didto sa kamingawan sa

Kadesh Barnea (Numeros 13, 14); nga, ang yuta maoy usa ka gasa, apan adunay bili sa pagangkon niini. Sa unsa nga paagi nga kini nga daw nagkasumpaki nga mga paagi sa paghatag ug pagbuntog mahusay? Kana mao, giunsa nga ang gasa—nga, sa kahulogan, libre—adunay bayad usab alang sa magadawat niini? Sa laing pagkasulti, kon ang yuta gasa, ngano nga kinahanglan makuha kini sa Israel pinaagi sa pagbuntog?

Ang pagtoo, nga sa labi ka maayo sabton ingon nga pagsalig, anaa gayod sa kasingkasing sa mao nga isyu dinhi. Diha sa pagkadugtong uban sa Iyang mga linalang, ang Dios sa kanunay magbilin og lawak alang sa pagsalig. Sa usa ka pagsabut, ang pagsalig maoy kinauyokan nga isyu sukad pa sa Pagkahulog sa tawo didto sa Tanaman sa Eden. Dili ba kini sama sa kahimtang nga tawhanon? Walay tinud-anay nga relasyon kung walay pagsalig. Kon nagsalig pa ang Israel sa Dios, magpalayas kini sa mga Canaanhon pinaagi sa labaw pa sa kinaiyahan nga paagi (Exodo 23:28). Ang kakulang sa pagsalig nga gipakita sa naguna nga kaliwatan sa dayag gipakita sa Dios ingon nga maoy katarungan alang sa ilang pagkapakyas sa Iyang pagpangutana kang Moises: “Hangtud anus-a nga magatamay kanako kining katawohan? ug hangtud anus-a nga sila dili motuo kanako, tungod sa tanang mga ilhanan nga akong gibuhat sa taliwala nila?” (Numeros 14:11).

Milabay ang 40 ka mga tuig, ug miabut ang usa ka bag-o nga kaliwatan. Alang sa kinamanghuran taliwala kanila, ang bag-o pa lang nga kadaogang-militar batok sa Og ug Sihon ug ang milagroso nga pagpanalipod sa ilang mga kinabuhi panahon sa ilang mga paglatagaw didto sa kamingawan maoy mga halandumon lamang nga kasinatian nga dili pa kaayo dugay nga panahon. Niini nga kahimtang, ang Israel nagatubang usab og usa ka sanga nga dalan, nagatubang sa susama nga isyu: walay pagsalig, walay yuta.

Diha sa sugilanon, duha ka mga espiya gipadala sa baylo nga 12 unta. Daw walay tukma nga katarungan alang niini nga kausaban, apan malagmit nga adunay kadugtongan kini sa sugilanon didto sa Kadesh Barnea, diin ang duha ka mga espiya nakiglalis sa napulo nga walay pagtoo. Bisan og adunay mga pagkasusama tali sa duha ka mga asoy sa duha ka mga espiya, ang mga kalahian labaw pa gani ka makatandog. Nahauna, walay gidala ang duha ka mga espiya nga mga kamatuuran nga ang yuta maayo niini nga panahon. Ikaduha, walay gihisgutan nga halapad nga pagsusi bahin sa mao nga yuta. Ikatulo, daghang panahon ang ilang gigahin sa pagtago kaysa pagpaniid. Sa katapusan, walay taho bahin sa kinatibuk-ang mga kinaiyahan o bahin sa mga hagit sa pagbuntog niini. Igo lang nagingon ang mga espiya: “Matuod gayud nga ang tibook yuta gihatag ni Jehova kanato” (Josue 2:24). Unsa may nakahatag kanila niadto nga pagsalig? Ang bugtong butang nga ilang nabatonan mao ang pagpasalig ni Rahab. Ang mga espiya nagsubli kang Josue sa gisulti ni Rahab kanila: “Ako nahibalo nga si Jehova naghatag kaninyo sa yuta, ug nga ang kahadlok kaninyo misantup kanamo, ug nga ang mga pumopuyo sa tibook nga yuta hingpugdawan tungod kaninyo” (Josue 2:9). Ang mga pulong ni Rahab, sa baylo, nagpalanog sa mga pulong ni Josue ug Caleb diha sa Numeros 14:8, “Kini . . . igahatag niya kanato”.

Ang nahauna nga kaliwatan wala mosalig, bisan pa sa ilang nakita. Apan, kini nga bag-o nga kaliwatan misalig sumala sa ilang nadungog gikan sa usa ka bigaon. “Ang hinungdanon nga tawo sa ilang pagikyas ug sa ilang kasayoran bahin sa yuta ug sa mga namuyo niini mao si Rahab nga bigaon. . . . Siya manluluwas ug ang orakulo.” –Phyllis A. Bird “The Harlot as Heroine: Narrating Art and Social Presuposition in Three Old Testament Texts,” Semeia 46 (1989): p. 127. Kini nga gahum nagpaila nga ang 40 ka tuig didto sa kamingawan nakatudlo sa Israel sa labing kusganong katakus nga ilang mapalambo: pagsalig diha kang Yahweh. Kini nga katakus maghimo kanila nga dili malupig atubangan sa ilang labing lig-on nga mga kaaway.

**Ang Pagtoo ni Rahab ug ang mga Pumoluyo sa Gabaon**

| Mga Elemento sa Pagtoo | Rahab | Pumoluyo sa Gabaon |
| --- | --- | --- |
| Basihanan | Pagkadungog | Pagkadungog |
| Paagi | Bakak | Bakak |
| Tumong | Aron maluwas | Aron maluwas |
| Dihadiha nga mga Resulta | Pagkaluwas | Pagkaluwas |
| Hataas nga Panahon nga mga Resulta | Hingpit nga Pagkapumoluyo | Sulogoon |

Sumala sa gipakita sa tsart sa ibabaw, ang nahauna nga kasusama tali ni Rahab ug sa mga Gabaon mao nga ang ilang pagtoo gipasukad kong unsay ilang nadungog. Nakadungog bahin sa nangagi nga mga buhat sa Dios alang sa Iyang katawhan igo na nga makahatag kanila og usa ka positibo nga tubag sa pagtugyan, samtang kadaghanan sa ilang mga kataginasod gusto mosukol. Niini nga panahon, dalayegon sa ilang pagtoo, subay sa gisulti ni Jesus diha sa Juan 20:29: “Dalaygon kadtong wala managpakakita, ngani nanagpanoo.” Ang pagtagad ni Rahab ug sa mga Gabaon lahi ra kaayo kaysa niadtong una nga kaliwatan didto sa kamingawan, nga wala managpanoo, bisan pa sa ilang nakita. Ang gisangputan sa ilang nadunggan, “nangatunaw ang among mga kasingkasing” (Josue 2:11). Kini nga pagkasulti, nga maoy panultihon nga usa ka tanghaga alang sa “pagkaluya sa kasingkasing” o “pagkalisang,” nagtumong sa palaabuton sa mga Canaanhon sa awit ni Moises  (Exodo15:15), ngadto sa mga Israelita nga nailalum sa impluwensiya sa napulo ka mga espiya (Deuteronomio 1:28), ngadto sa mga namuyo sa yuta (Josue 2:9) ug sa mga hari niini (Josue 5:1) ug ngadto sa mga Israelita nga dili matinumanon (Josue 7:5).

Dugang pa, ang sinultihan ni Rahab nagpakita nga iyang nasabtan ang relihiyoso nga kinaiyahan sa gubat (Josue 2:10). Ang berbo haram (sa pagguba gayod sa hingpit), nga makita sa pakigpulong ni Rahab, nagpaila og usa ka butang o tawo nga matinugyanon ngadto sa paglaglag sa Dios. Ang konsepto nahibaloan sa gawas sa Israel, ingon sa paggamit niini sumala sa mga teksto nga dili bahin sa Biblia.

Gipakita ni Rahab ug sa mga Gabaon ang ilang pagtoo pinaagi sa dili kasarangan nga paagi. Samtang namakak si Rahab aron pagpanalipod sa mga espiya, namakak ang mga Gabaon aron pagluwas sa ilang kaugalingon. Bisan pa, kon unsay mga motibo sa ilang mga buhat mao ang pagkasiguro nga tumanon sa Dios ang Iyang mga saad ngadto sa Israel. Bisan og kita walay daghang mapaabut gikan niini nga mga Canaanhon sa moral nga mga pamaagi, ang gibuhat sa mga Gabaon makita sa pagkalahi. Sumala sa nagsaysay, malinglahon ang ilang panglihok (armah), susama sa gigamit nga pulong sa Hebreo sa paghulagway sa bitin diha sa Genesis 3. Dili sama sa reaksyon ni Rahab sa pagpamakak, giisip og maayo kaayo nga pagkahimo ang ilang plano.

Ang ikatulo nga kasusama adunay kalabutan sa ilang tumong. Sa duha ka mga kahimtang, nagtinguha sila nga maluwas gikan sa umalabot nga kalaglagan. Niini nga nahauna nga mga lakang, ang ilang pagtoo nasentro sa kaugalingon, nangita sa dili dayon nga mga sulbad sa ilang problema. Niini nga yugto, ang ilang pagtoo dili makakita saylo sa dalan. Gipasukad kini sa kahadlok dili sa gugma (Josue 9:24). Dinhi, ang pagtoo daw usa ka hinangyoan. Ang naglambo nga bahin niini nga pagtoo ingon nga hinangyoan makita pinaagi sa ilang paggamit sa pulong hesed. Sa sekular nga kahulogan, kini kanunay nagtumong sa usa ka matang sa transaksyon diin “ang modawat sa usa ka buhat sa ḥeseḏ motubag sa susama nga buhat sa ḥeseḏ, o labing minos nga ang nagpakita sa ḥeseḏ makataronganon sa pagdahum og susama nga buhat ingon balus.”—Hans-Jurgen Zobel, “חֶסֶד,” Theological Dictionary of the Old Testament (Grand Rapids, MI; Cambridge, U.K.: Eerdmans, 1986), p. 18.

Ang ikaupat ug ikalima nga mga kasusama naglambigit sa gisangputan sa ilang mga desisyon. Nakadawat si Rahab sa garantiya nga siya ug ang iyang panimalay maluwas. Sama sa mga Israelita panahon sa katapusang hampak, adunay timaan nga igabutang: usa ka pula nga pisi magbitay gikan sa usa ka bintana, malagmit diin gitonton ni Rahab sa ubus ang mga espiya pinaagi sa usa ka pisi. Hinoon, ang iyang kaluwasan sa katapusan mao ang usa ka balaan nga buhat. Kon nalumpag ang mga paril sa Jerico, ang Dios mao gayod ang nagtipig sa bahin diin nahimutang ang iyang balay. Sa pikas nga bahin, ang mga Gabaon dili pa matandog gikan karon ug sa unahan. Milampus sila pagbaton sa panalipod nga ilang gipangita, samtang ang usa ka panaghiusa sa Canaanhong mga hari miabante batok sa Gabaon diha sa Josue 10. Ang panalipod sa Gabaon naghatud ngadto sa usa ka dakung kampanya-militar diin daghang mga siyudad gilaglag. Sa katapusan, ang malimbongon nga plano sa mga Gibaon gigamit sa pagpadayon sa plano sa Dios sa pagbuntog sa yuta. Hinoon, ang mga gisangputan sa hataas nga panahon tinaw kaayo. Samtang si Rahab (ug ang iyang pamilya) nasakup ngadto sa Israel, maingon sa katigulangan ngadto sa Mesias, ang mga

Gabaon nasakup usab ingon nga mga sulogoon. Nakabaton sila sa malungtaron

nga panalipod (itandi sa 2 Samuel 21), apan ang sangputanan sa ilang plano nagpabilin. Ilang gisagop ang bisti sa kakabus alang sa tuyo sa paglimbong, ug gipatapot kini kanila ingon nga usa ka timailhan sa kanunay nga pagkaulipon.”—Ellen G. White, Patriarchs and Prophets, p. 507.

### Bahin III: Kagamitan sa Kinabuhi

**Ang Kahibulungang Grasya sa Atong mga Kinabuhi**

Ang sugilanon ni Rahab ug sa mga Gabaon nagpahinumdum kanato nga ang mga Israelita ug mga Canaanhon labaw pa kaysa rasa nga mga pundok lang; nagrepresentar usab sila sa espirituhanong mga kahimtang. Ang Israel sa Dios, bisan unsay rasa, sa una nga bahin mao ang usa ka espirituhanong komunidad. Ang tanang katawhan gidapit ngadto sa pagkahimo nga kabahin niini nga komunidad. Walay usa nga dili makab-ut sa Dios. Niini nga kahulogan ang tawag ni Pablo sa pagguba sa tanang babag dili lamang usa ka bag-o nga bahin sa ebanghelyo. (Galacia 3:28).

Mga Pangutana sa Hunahuna: Pahunahuna og mga dapit diin adunay mga tawo nga makita nga dili makab-ut sa grasya karon. Unsay imong mahimo ug sa inyong lokal nga iglesya sa pagkab-ut niini nga daw dili makab-ut?

**Pagila sa Kabubut-on sa Dios**

Ang kapakyasan sa Israel sa pagila sa tinuud nga ngalan o pagkatawo sa mga Gabaon nagpahinumdum kanato karon sa peligro sa pagila pinaagi sa mga panagway. Ang mga pangulo sa Israel mitilaw sa daan nga tinapay pinaagi sa ilang mga baba imbis nga mangutana sa “baba ni Jehova” (literal nga hubad sa Josue 9:14). Hilabihan ang sayup sa Israel tungud sa pagkapakyas niini sa pagkonsulta sa Ginoo nga nagpahuyang sa tawag niini sa pagpataliwala sa kabubut-on sa Dios ngadto sa kalibutan.

Dapita ang imong mga tinon-an sa paghunahuna sa mosunod nga mga pangutana:

1. Unsaon nato paglikay nga dili mahulog ngadto sa sama nga lit-ag karon sama sa gibuhat sa mga Israelita sa mga pumoluyo sa Gabaon?
2. Sa unsa nga paagi gisubli sa Israel ang kapakyasan ni Eva atubangan sa bitin didto sa Tanaman sa Eden?
3. Unsaon man nato pagila sa kabubut-on sa Dios karon? Unsay kalabutan nga mahimo sa Kasulatan dinhi?
4. Sulayi paghinumdum ang katapusang panahon nga nakahukum ka sa pagsunod sa partikular nga direksiyon sa walay pagkonsulta sa kabubut-on sa Dios. Unsay mga sangputanan?