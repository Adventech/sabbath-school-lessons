---
title:  Makapahingangha nga Grasya
date:  09/10/2025
---

`Basaha ang Josue 9:21–27. Sa unsa nga paagi ang sulbad ni Josue naglangkob sa hustisya uban sa grasya?`

Bisan kon ang mga tawo sa Israel gusto moataki sa mga pumoluyo sa Gabaon, dili unta sila tugutan sa pagpadayon niini tungud sa panumpa sa mga pangulo sa kongregasyon. Ang Israelita nga mga pangulo nagbuhat sumala sa mga prinsipyo nga ang usa ka panumpa, basta dili lang kini maglambigit sa sayup nga binuhatan o daotan nga tumong (Maghuhukom 11:29–40), tumanon, bisan kon kini maghatud ngadto sa personal nga kasakitan sa usa ka tawo.

Sa Daang Tugon, ang pagkamainampingon sa dili pa maghimo og panumpa, ug ang pagtuman niini, giisip nga mga hiyas sa diosnon (Salmo 15:4; Salmo 24:4; Ecclesiastes 5:2, 6). Tungud kay ang panumpa gihimo man sa ngalan sa Ginoo, ang Dios sa Israel, ang pangulo dili makausab niini.

Uban sa solemne nga panumpa nga gihimo sa mga pangulo sa Israel, ang kapalaran sa Israel dili na mabulag sa kapalaran sa mga Gabaon. Gani, pinaagi sa ilang pagngalan kanila ingon nga mga mamumutol–og–kahoy ug magsasag-ob og tubig alang sa balay sa Dios (Josue 9:23), ang mga Gabaon nahimo nga kabahin ug kauban sa komunidad sa pagsimba sa Israel. Ang tubag ni Josue, agi og pagtandi sa hukum sa mga pangulo sa Israel, nga nagmando sa pagkaulipon alang “sa tanang kongregasyon” (Josue 9:21), nakapausab sa tunglo ngadto sa usa ka mahimo nga panalangin alang sa mga Gabaon (itandi sa 2 Samuel 6:11).

Ang nagsunod nga kasaysayan sa Gibaon nagpamatuud ngadto sa hataas nga relihiyoso nga mga pribilehiyo nga gipahimuslan sa siyudad, ingon man sa ilang pagkamatinumanon sa katawhan sa Dios. Ang panumpa nga gihimo sa Israel nagpabilin sa tibuuk nga mga kaliwatan, sa pagkaagi nga sa pagbalik na sa mga Israelita gikan sa pagkabihag didto sa Babilonia, ang mga Gabaon maoy usa nga nagtabang sa pagtukod pagusab sa Jerusalem (Nehemias 7:25). Ang ilang mga aksiyon adunay positibo nga mga sangputanan sa kahangturan apan tungud lang sa grasya sa Dios.

Unsa kaha ang nahitabo kon nagpaila pa ang mga Gabaon sa ilang pagkasila ug naghangyo og kalooy sama sa gihimo ni Rahab? Wala kita mahibalo, apan dili nato mapadaplin ang posibilidad nga bisan ang usa ka pagkonsulta sa kabubut-on sa Dios mahimo nga mosangput diha sa paglikay sa mga taga-Gabaon gikan sa pagkalaglag. Ang tuyo gayod sa Dios dili mao ang pagsilot sa mga makasasala kondili sa pagpaabut sa ilang paghinulsol aron mahatagan sila sa Iyang kalooy (itandi sa Ezequiel 18:23 ug Ezequiel 33:11). Ang pagbudhi sa mga Gabaon sabton nga usa ka paghangyo alang sa kalooy sa Dios, sa Iyang maloloy-on ug matarong nga kinaiya. Ang pagdumili sa mga Canaanhon sa paghinulsol ug ang ilang walay pagtagad sa mga katuyoan sa Dios nga naghatud ngadto desisyon sa pagpatay kanila (Genesis 15:16). Gipasidunggan ang pagila sa mga Gabaon sa pagkalabing hataas sa Dios ug usab sa ilang handum alang sa kalinaw imbis sa pagrebelde, ug sa ilang handum sa pagbiya sa pagsimba og mga diosdios ug sa pagsimba lamang sa matuud nga Dios.