---
title:  Dugang nga Panghunahuna
date:  10/10/2025
---

Basaha ang sinulat ni Ellen G. White, “Crossing the Jordan,” pp. 482, 483, sa Patriarchs and Prophets.

Human niini nga sugilanon bahin kang Rahab ug sa mga espiya, wala nay laing gisulti ang Daang Tugon bahin kaniya hangtod sa iyang pagtunga pagusab diha sa kaliwatan ni Jesus. Gisulti nga nahimo siya nga asawa ni Salmon gikan sa kaliwat ni Juda, ang katigulangan ni Boaz, ug ang ugangan nga babaye sa laing dungganon nga babaye nga gihisgutan diha sa sama nga kaliwatan, si Ruth (Mateo 1:5; itandi sa Ruth 4:13, 21). Pinaagi sa iyang pagtoo sa Dios, ang bigaon sa Jerico, gihukman ngadto sa bug-os nga kalaglagan, nahimo nga usa ka mahinungdanong dugtong sa harianong lumbay ni David ug usa ka kaliwatan sa Mesias. Mao kini ang mahimo sa Dios pinaagi sa pagtoo, bisan ingon lang kagamay sa liso sa mustasa (Mateo 17:20, Lucas 17:6).

“Ug ang iyang [Rahab] pagkakabig dili usa ka talagsaon nga kaagi bahin sa kalooy sa Dios ngadto sa mga masimbahon og mga diosdios nga nagila sa Iyang balaan nga awtoridad. Taliwala sa yuta ang daghan kaayo nga mga tawo—mga Gabaon—mibiya sa ilang pagkapagano ug nakighiusa sa Israel, pagambit sa mga panalangin sa kasabutan.

“Walay pagpili bahin sa nasyonalidad, rasa, o hut-ong sa katilingban ang giila sa Dios. Siya ang Magbubuhat sa tanang tawo. Ang tanan usa lang ka panimalay sa paglalang, ug ang tanan usa lang pinaagi sa pagtubos. Mianhi si Cristo aron sa pagguba sa paril sa pagkabahinbahin, sa pagbukas sa matag lawak sa mga sawang sa templo, aron ang matag usa ka kalag adunay kagawasan sa pagduul ngadto sa Dios. Halapad kaayo ang Iyang gugma, halalum kaayo, puno kaayo, sa pagkaagi nga motuhop kini sa bisan diin nga dapit. Gipahigawas gikan sa impluwensiya ni Satanas kadtong iyang gilimbongan, ug gibutang sila duul diha sa trono sa Dios, ang trono nga gilibutan sa balangaw sa saad. Diha kang Cristo walay Judio ni Grego, ginapus ni gawasnon.”—Ellen White, Prophets and Kings, pp. 369, 370.

**Diskusyonan nga mga Pangutana:**

`Isaysay ang tibuuk pangutana bahin sa “ikaduha nga higayon” (ug dugang pa) ug sa unsa nga paagi atong mahatag kini ngadto sa uban. Sa sama nga panahon, sa unsa nga paagi kita usab magmatngon sa dili pagabuso niini nga konsepto? Hunahunaa, pananglitan, bahin sa usa ka babaye diha sa usa ka abusado nga pakigrelasyon, diin siya gitambagan sa pagbalik kanunay (“grasya”), lamang diha sa pila ka mga kahimtang nga gipadayon pagabusohan? Unsaon nato pagpangita og husto nga balansi niini?`

`Isaysay si Rahab ingon nga usa ka modelo sa pagtoo. Unsaon nato pagpasalamat sa pagkabukas sa katawhan sa Dios bisan kon ang ilang pagkinabuhi halayo ra sa biblikal nga paagi sa pagkinabuhi? Sa unsa nga paagi mahimo ang pagdayeg sa ilang pagtoo samtang dili maghukum sa ilang mga nabatasan?`

`Nakahimo si Josue sa paglangkob sa hustisya ug grasya diha sa praktikal nga paagi aron pagsulbad sa suliran tungud sa limbong sa mga Gabaon, ug pinaagi sa iyang kaugalingong walay pagtagad sa walay pagkonsulta sa Ginoo. Paghunahuna og usa ka kahimtang sa imong kinabuhi nga nagkinahanglan sa hustisya ug grasya. Unsa nga pipila ka praktikal nga mga paagi sa paglangkob niini nga duha?`