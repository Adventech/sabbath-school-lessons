---
title:  Nagkasumpaki nga mga Mithi
date:  08/10/2025
---

`Basaha ang Josue 9:1–20. Unsa ang mga kasusama ug mga kalahian tali sa mga sugilanon ni Rahab ug sa mga Gabaon? Nganong makahuloganon man sila?`

Kini nga kapitulo sa Josue gisugdan pinaagi sa pagpahibalo nga lima ka Canaanhong mga hari nga sagad nagagahum sa gagmay nga mga lungsod-estado nakahukum sa pagmugna og panagalyansa sa pakigbatok sa mga Israelita. Agi og pagkalahi, ang mga pumoluyo sa Gabaon nakahukum sa paghimo og kasabutan uban sa Israel.

Aron pagbitik sa mga Israelita ngadto sa paghimo og usa ka kasabutan uban kanila, migamit ang mga Gabaon og pamaagi sa pagkahimo nga mga embahador gikan sa langyaw nga nasod. Sumala sa Deuteronomio 20:10–18, naghimo ang Dios og kalahian tali sa mga Canaanhon ug sa katawhan nga nagpuyo sa gawas sa Yutang Saad.

Ang pulong nga gihubad nga “malimbongon” o “malinglahon” mahimo nga gamiton uban sa usa ka positibo nga kahulogan, sa pagpasabut sa pagkamabinantayon ug kaalam (Proverbio 1:4; Proverbio 8:5, 12), o sa negatibo, sa pagpasabut sa daotan nga tumong (Exodo 21:14, 1 Samuel 23:22, Salmo 83:3). Bahin sa mga Gabaon, luyo sa ilang malinglahon nga aksiyon nahimutang ang usa ka dili kaayo malaglagon nga tumong sa pagtipig sa kaugalingon.

Ang pakigpulong sa mga Gabaon susama gayod niadto kang Rahab. Ang duha nagila sa gahum sa Dios sa Israel, ug nagila nga ang kalampusan sa Israel dili lang ingon nga usa ka tawhanong kahadlok. Lahi sa ubang mga Canaanhon, wala sila magrebelde batok sa plano ni Yahweh sa paghatag sa yuta ngadto sa mga Israelita, ug ilang giangkon nga ang Ginoo sa Iyang kaugalingon maoy nagpalayas niini nga mga nasod atubangan sa Israel. Ang balita sa pagkahigawas gikan sa Ehipto, ug ang mga kadaogan batok sa Sihon ug Og, nagawhag kang Rahab ug sa mga Gabaon sa pagpangita og usa ka paagi sa pagpakigalyansa sa mga Israelita. Apan, sa baylo nga moila sa bug-os nga pagtugyan ngadto sa Dios sa Israel, sama sa gihimo ni Rahab, ang mga Gibaon migamit og limbong.

Ang balaod ni Moises naghimo og mga paagi sa pagtoon sa kabubut-on sa sama niini nga mga kahimtang (Numeros 27:16–21). Nangutana unta si Josue alang sa kabubut-on sa Ginoo ug nakalikay sa pagpanglimbong sa mga Gabaon.

Ang dugokan nga buluhaton sa usa ka teokratiko nga pangulo, ug sa bisan kinsa nga Cristohanong pangulo, mao ang pagpangita sa kabubut-on sa Dios (1 Cronicas 28:9, 2 Cronicas 15:2, 2 Cronicas 18:4, 2 Cronicas 20:4). Sa walay pagtagad niini, napugos ang Israel sa paglapas sa patukoranang mga kondisyon sa pagbuntog sa yuta o sa paglapas sa panumpa nga gihimo diha sa ngalan sa Ginoo, nga susama nga tumanon.

`Unsa ka makanunayon imong nakaplagan ang imong kaugalingon nga nakigbisug tali sa makita nga nagkasumpaki nga biblikal nga mga mithi?`