---
title:  Gubat Didto sa Langit
date:  20/10/2025
---

`Nakasabut si Josue nga ang gubat kabahin sa usa ka labaw pa ka halapad nga away. Unsa may atong nahibaloan bahin sa away diin ang Dios mismo nalambigit? Basaha ang Pinadayag 12:1–9, Isaias 14:12–14, Ezequiel. 28:11–19, ug Daniel 10:12–14.`

Gipapuy-an sa Dios ang uniberso sa responsable nga mga linalang nga gihatagan Niya og kagawasan sa pagpili, usa ka gikinahanglan alang kanila ingon nga makahimo sa paghigugma. Makapili sila sa pagbuhat sumala sa, o batok sa kabubut-on sa Dios. Usa sa labing gamhanan sa mga manulunda, si Lucifer, misupil batok sa Dios, ug nagdala og daghang mga manulunda kuyog kaniya.

Gipasabut ni Isaias ug Ezequiel ang away, bisan og ang ubang mga tigkomento misulay sa paglimita sa kahulogan niini diha sa Isaias 14 ug Ezequiel 28 ngadto sa hari sa Babilonia ug ngadto sa usa ka hari sa Tiro. Apan, adunay tinaw nga mga pagpaila diha sa teksto sa Biblia nga nagtumbok ngadto sa labing hataas nga katinuuran. Ang hari sa Babilonia gipaila nga didto sa langit sa trono sa Dios (Isaias 14:12, 13) ug ang hari sa Tiro gikaingon nga nagpuyo didto sa Eden ingon nga usa ka tigpanalipod nga kerubin ibabaw sa balaang bukid (Ezequiel 28:12–15). Walay usa niini nga tinuud bahin sa mga hari sa Babilonia ug Tiro.

Dili usab ikaingon kini bahin sa yutanong mga hari nga sila walay ikasaway ug ang “timaan nga singsing sa pagkaputli.” Ang gisangputan, niini nga mga tawo nagtudlo saylo ngadto sa literal nga mga gingharian sa Babilonia ug Tiro.

Naghatag si Isaias og usa ka “sambingay” (Heb. mashal), nga nagpasabut sa usa ka kahulogan saylo sa duul nga historikal nga konteksto. Niini nga kahimtang, ang hari sa Babilonia nahimo nga sulondan sa rebelyon, pagkasangkap sa kaugalingon, ug garbo. Sa sama nga kaagi, naghimo si Ezequiel og usa ka kalainan tali sa prinsipe sa Tiro (Ezequiel 28:2) ug ang hari sa Tiro (Ezequiel 28:11, 12), diin ang prinsipe, ingon nga aktibo sa yutanong natad, nahimo nga simbolo sa usa ka hari nga nagabuhat diha sa usa nga langitnon.

Sumala sa Daniel 10:12–14, kini nga masupilon nga langitnong mga binuhat nagbabag sa katumanan sa mga katuyoan sa Dios dinhi sa yuta. Dinhi sa kahayag niini nga nagdugtong tali sa langit ug yuta nga kinahanglan atong sabton ang balaan-gitugotan nga mga gubat sa Israel. Nagkinahanglan nga atong mailhan sila ingon nga yutanong mga pagpakita sa dakung away tali sa Dios ug Satanas, ug tali sa maayo ug daotan—nga tanan adunay katuyoan sa pagpasiguli sa hustisya ug gugma sa Dios sa usa ka nangahulog nga kalibutan.

`Unsa nga mga paagi atong makita, dinhi sa kalibutan sa atong palibut ug sa atong mga kinabuhi, ang katinuuran niini nga gubat sa uniberso tali sa maayo ug daotan?`