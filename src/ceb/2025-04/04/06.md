---
title:  Ang Ikaduha–Labing Maayo nga Kapilian
date:  23/10/2025
---

`Basaha ang Exodo 17:7–13 ug Josue 6:15–20. Unsa nga mga pagkasusama imong makaplagan tali niini nga duha ka mga asoy sa gubat? Sa unsa nga paagi sila nagkalahi?`

Ang una nga higayon ang Israel nakiggubat human sa Exodo gitala diha sa Exodo 17, diin ang mga Israelita nagpanalipod sa ilang mga kaugalingon batok sa mga Amalekanhon. Nasaksihan sa Israel ang labing gamhanan nga pagpasakit sa Dios sa mga Ehiptohanon ug paggiya sa mga Israelita ngadto sa kagawasan. Atong nakita nga ang nahauna nga plano sa Dios alang sa Israel wala maglakip sa pakigaway batok sa ubang katawhan (Exodo23:28, Exodo 33:2). Apan wala magdugay human sa pagpahigawas kanila gikan sa Ehipto, nagsugod ang mga Israelita pagbagulbol sa dalan (Exodo 17:3), bisan sa pagsukit sa presensya sa Dios sa ilang taliwala. Niini nga gutlo nga miabut si Amalek sa pakiggubat batok sa Israel. Dili kini sulagma. Gitugotan sa Dios ang mga Amalekanhon sa pagataki sa Israel aron makakat-on sila sa pagsalig Kaniya pagusab.

Sa walay pagsupak sa Iyang mga prinsipyo, nanaug ang Dios sa lebel nga nahimutangan sa Iyang katawhan, sa pagtawag kanila sa pagpabalik ngadto sa maayo nga plano: hingpit ug wala pagalangalang nga pagsalig sa balaan nga pagpanginlabut. Gani, ang balaod sa pakiggubat (Deuteronomio 20) gihatag lamang human sa 40 ka tuig sa kasinatian didto sa kamingawan, tungud gihapon sa pagkawalay-pagtoo sa Israel. Ang bag-o nga mga kahimtang nagkinahanglan og bag-o nga mga pamaagi, ug niadto lamang nga kahimtang nga gisugo sa Dios ang Israel sa paglaglag sa bug-os sa mga Canaanhon (Deuteronomio 20:16–18).

Gawas sa katinuuran nga ang gubat nahimo nga usa ka kinahanglanon alang sa Israel, nahimo usab kini nga usa ka pagsukod sa ilang pagpasakup ngadto kang Yahweh. Wala sila pasagdi sa Dios kondili nagtugot kanila sa pagsaksi sa Iyang gahum pinaagi sa pagsinati sa hingpit nga pagsalig Kaniya.

Ang pagsalmot sa mga Israelita sa pagbuntog makita gikan sa panapus nga gilagda ni Josue sa katapusan sa libro. Dinhi ginaingon nga ang mga Canaanhon nakiggubat batok sa mga Israelita (Josue 24:11). Samtang ang pagkatumpag sa mga paril sa Jerico maoy resulta sa usa ka balaan nga milagro, ang katawhan sa Israel kinahanglan mosalmot nga aktibo sa gubat ug pagatubang sa masupilon nga pakigbatok sa mga namuyo sa siyudad.

Ang pagsalmot sa Israel sa away gamit sa mga hinagiban nahimo nga usa ka paagi sa pagpalambo sa walay kondisyon nga pagsalig diha sa panabang ni Yahweh. Apan sa kanunay gipahinumduman ang Israel (Josue 7:12, 13; Josue 10:8) nga ang sangputanan sa matag usa ka gubat sa katapusan anaa diha sa mga kamut sa Ginoo, ug ang bugtong paagi sila makahimo pagimpluwensiya sa sangputanan sa away-militar mao ang ilang pagtagad sa pagtoo, o sa walay pagtoo, ngadto sa mga saad sa Ginoo. Anaa sa ilang kaugalingon ang pagpili.