---
title:  Komento sa Magtutudlo
date:  24/10/2025
---

### Bahin I: Kinatibuk-ang Panglantaw

**Dugokan nga Teksto:** Josue 10:14

**Tutokan sa Pagtuon:** Josue 5:13–15; Isaias 37:16; Pinadayag 12:7–9; Deuteronomio 32:17; Exodo14:13, 14; Josue 6:15–20

Dili kaduhaduhaan nga ang libro sa Josue mao usab ang usa ka libro sa gubat. Apan, ang Dios direkta nga nalambigit sa pagbuntog sa Canaan nga sa kalit nakatandog sa kinaiyahan niini nga gubat, nga gitawag sa uban nga usa ka “balaan nga gubat.” Alang niadtong natandog sa kahapdos sa gubat, hinoon, ang pagkalangkit sa “gubat” ug sa “balaan” tingali makasamok sa hunahuna. Hinoon, alang sa daghang mga Cristohanon, labaw pa gani nga makapalibug ang paghulagway sa Dios ingon nga usa ka manggugubat nga dili lang magsugo sa Israel sa pagabante sa pagkigbatok sa mga Canaanhon ug sa ubang katawhan kondili makigaway usab alang kanila. Niini nga semana, atong sulayan pagsabut kini nga talandogon ug dakung topiko.

Ang atong pagtoon niini nga topiko maglambigit og duha ka bahin nga paagi. Ang una nga bahin adunay kalabutan sa pagtan-aw sa kalibutan, nga maghatag og lente nga pinaagi niini atong hubaron ang biblikal nga impormasyon. Ang ikaduha nga bahin maglambigit og usa ka maayo nga pagsusi sa biblikal nga impormasyon mismo, lakip ang husto nga pagsabut sa pinulongan sa Biblia, ang mga aspeto sa pagkasulat niini, ug ang kahulogan sa kasaysayan. Ang leksyon niini nga semana magtutok sa nahauna nga bahin sa paagi sa pagtoon. Ang dakung away tali sa maayo ug daotan, nga nagsugod sa pagrebelde ni Lucifer didto sa langit, maoy usa ka kinahanglanon kaayo nga aspeto sa husto nga pagtan-aw sa kalibutan sa pagtagad niini nga makuti nga butang. Ang pagkalambigit sa Dios sa mga gubat ni Josue masabut lamang sa husto diha sa kahayag sa pagsalmot niini nga labaw pa ka halapad nga away. Ang husto nga pagsabut niini nga dakung away makaapekto sa tanang mga doktrina sa Biblia. Dili pinasobra ang pagmatuud nga ang dakung away maoy labing angayan nga lente sa Adbentista nga magsabut niini nga isyu ug sa Kasulatan sa kinatibuk-an. Sa pagkatinuud, ang Biblia nagdasig kanato sa paggamit niini nga lente gikan gayod sa sinugdanan.

### Bahin II: Komentaryo

**Ang Dakung Away Ingon nga Teolohikal nga Sumbanan sa Kasulatan ug sa Adbentismo**

Ang dili igo nga pagtagad sa sugilanon sa away sa kalibutan dili malikayan mosanta sa katakus sa biblikal nga tighubad sa pagsabut dili lamang sa konsepto sa balaan nga gubat ni Josue ug usab sa dakung hulagway sa Kasulatan. Ang kakulang sa pagsabut niini nga talanawon sa kalibutan makaapekto halos sa matag usa ka doktrina sa Biblia. Sa pagkatinuud, ang “pagsabut sa dakung away naghatag sa Cristohanon og usa ka panglantaw sa kalibutan sa kasaysayan nga susama nga makataronganon ug magkahiusa.”—Frank Holbrook. “The Great Controversy”sa Handbook of Seventh-Day Adventist Theology, ed. Raoul Dederen (Hagerstown, MD: Review and Herald, 2000), p. 995.

Ang kahinungdanon niini nga pagtan-aw sa kalibutan makita sa paagi sa paghulma sa sistema sa pagtolon-an sa Seventh-day Adventist Church. Samtang atong tan-awon, ang 28 ka mga pagtolon-an sa iglesya mabahinbahin ngadto sa unum ka mga doktrina. Sa ubus, maghatag kita og hamubo nga sumaryo kung sa unsa nga paagi ang panglantaw sa kalibutan makaimpluwensiya niini nga mga pagtolon-an.

**Ang Dios**

Kon maghisgot bahin sa daotan, wala lang magtagad ang Dios bahin sa tawhanong suliran kondili nagabuhat usab sa pagpakita sa Iyang hustisya ngadto sa tanang halapad nga kabuhatan sa mga kalibutan nga wala matandog sa sala (1 Corinto 4:9). Sa sentro sa dakung away mao ang “theodicy” o ang pagtoon sa hustisya sa Dios dinhi sa walay hustisya nga kalibutan. Diha sa usa ka tinuyo nga pagpasakit, temporaryo nga limitasyon, gitugotan sa Dios pagpalambo ang daotan ngadto sa usa ka bahin sa pagpakita sa tinuud nga kinaiya niini, aron ang Iyang linalang makakita niini sa matuud nga kahayag niini. Niini nga paagi, ilang maamgohan ang gugma ug hustisya sa Dios kon maghisgot sa usa ka krisis sulud sa dakung away. Bisan unsa nga pagbasa sa Kasulatan nga wala niini ang pagsabut sa katapusan makahatag og hiwi nga pagsabut sa kinaiya sa Dios, bisan kon bahin sa Iyang katakus, o sa pagkaandam, sa pagtapus sa daotan. Tungud niini nga katarungan, ang balaan nga pahibalo bahin sa paglaglag sa mga Canaanhon, 400 ka mga tuig sa wala pa si Josue, kinahanglan tan-awon batok niini nga nagpaluyo nga hulagway (Genesis 15:13–15). Gitugotan sa Dios ang daotan sa yuta sa paglambo ngadto sa usa ka gitakda nga kinutoban. Niini nga pagsabut, wala lang maghatag ang Dios sa yuta ngadto sa Israel kondili naghukum sa nagpadayon nga sala niadto nga mga nasod pinaagi sa pagpapahawa kanila gikan sa yuta (Levitico 18:24, 25).

**Ang Tawo**

Gibuhat sa Dios ang mga tawo sumala sa Iyang dagway ug pagkahisama. Ang pagkawalay kamatayon maoy kondisyon sa ilang pagkamaunongon, pinasikad sa ilang gawasnong kabubut-on sa paguyon sa ilang katungud ingon nga mga kaabag sa paghari sa Magbubuhat (Genesis 1:27), Genesis 2:15–17). Ang rebelyon nga gipasiugdahan didto sa langit mibalhin nganhi niini nga yuta sa pagpili sa nahauna nga magtiayon sa pakigalyansa kang Satanas pinaagi sa paglapas sa tinaw ug direkta nga sugo sa Dios (Genesis 3). Ang gisangputan, ang kamatayon, kadunot, ug pagantos misulud niini nga kanhi-hingpit nga palibut niini nga kalibutan. Gikan niadto nga gutlo hangtod karon, ang mga tawo nahimugso nga adunay kaluyahon ngadto sa daotan (Roma 3:23), nga, kong wala pa ang pagpanginlabut sa Dios, magdala niini nga kalibutan ngadto sa walay katapusan nga kasamok (Roma 8:22). Tungud sa balaan ug mahigugmaong kinaiyahan sa Dios, Siya adunay pagpakabana bahin sa sala ug sa tawhanong kaluyahon ngadto sa daotan (Habacuc 1:13). Maoy hinungdan, ingon nga usa ka matarong nga Maghuhukom, misulud Siya sa pagsumpo sa malaglagon nga pagtubo sa sala (Pinadayag 20:14). Ang pagguba sa Canaan, ug ang paglaglag niadtong nagpadayon sa pagkupot ngadto sublisubli nga pagsupil, nagpakita sa balaan nga handum sa pagpapas sa daotan.

**Ang Kaluwasan**

Ang pagtungha sa away sa kalibutan wala makapahimo sa Dios sa pagkadili andam. Humana ang plano sa kaluwasan sa konsilyo sa pagkausa sa Dios diha sa tulo ka Persona nga walay katapusan (1 Pedro 1:20). Sa sentro niini nga plano mao ang kamatayon ni Cristo ingon nga halad alang sa kapasayloan sa sala ug ang Iyang ministeryo didto sa langitnong santuwaryo (Hebreohanon 9:11–28). Diha kang Jesus, ang tawo adunay bag-o nga higayon ug, pinaagi sa Iyang gahum, makahimo sa pagbuntog sa sala (Colosas 2:13). Didto sa krus, Iyang gibayaran ang bili pinaagi sa pagpakamatay sa atong dapit; Sa Iyang langitnong ministeryo, Iyang gipahat ang Iyang mga buhat sa kalooy ngadto sa tanang tawo. Diha sa kahayag sa gibuhat ni Jesus, walay usa nga dili maabut sa katakus sa Dios ngadto sa pagpabalik, bisan diha sa kasingkasing sa Canaan, sumala sa gipadayag sa sugilanon bahin kang Rahab ug sa mga pumoluyo sa Gabaon.

**Ang Iglesya**

Tungud sa halad ni Jesus didto sa krus, ug sa nagsunod Niya nga pagministeryo didto sa langitnong santuwaryo, mitungha ang bag-o nga binuhat. Kini nga bag-ong komunidad sa mga tumotoo gidasig sa pagtigum ubus sa kapangulohan sa nabanhaw nga Manluluwas diha sa iglesya (ekklesia), usab nailhan ingon nga ang lawas ni Cristo (Mateo 16:18, 1 Corinto 12:27). Ang iglesya adunay buluhaton sa pagwali sa maayong balita nga walay katapusan (Pinadayag 14:6) diha sa kahulogan sa tibuuk nga konsilyo sa Dios (Buhat 20:27) ug pagdala sa katawhan gikan sa tanang kanasuran ngadto sa panagkauban diha sa iglesya (Mateo 28:18–20). Pagkatapus sa dakung away dinhi sa yuta, ang iglesya adunay mahinungdanon kaayo nga buluhaton diha sa plano sa Dios. Tungud niini nga katarungan, giataki kini sa pagkabangis ni Satanas. Hinoon ang Dios sa kanunay adunay gigahin nga matinumanong salin nga sa katapusan mahatagan og gahum sa Espiritu Santo sa pagmantala sa katapusang pagdapit sa grasya alang sa katawhan. Samtang ang kasundalohan nga Israel madaogon kaniadto, busa ang kasundalohan sa iglesya, ubus sa kapangulohan sa bag-o nga Josue—si Jesus—magmadaogon sa katapusan.

**Adlaw-adlaw nga Pagkinabuhi**

Ang gubat sa kalibutan mao ang sugilanon nga naghulma sa atong mga kinabuhi, nga nakaapekto sa matag usa ka bahin, sama sa kung unsaon nato pagkupot ang mga paninapi, sa pakigdugtong sa uban, ug sa paghimo og personal nga mga desisyon. Ingon nga mga sakup sa lawas ni Cristo, giawhag kita sa pagsunod kang Jesus pinaagi sa mga pagkinabuhi nga matinumanon sa pagkatinon-an, gihulagway pinaagi sa dihadiha nga pagtahan ug pagtuman ngadto sa Dios (Pinadayag 14:12). Samtang ang kaluwasan dili mabatonan pinaagi sa pagtuman sa balaod sa Dios, sa pagpahiangay sa atong mga kaugalingon sa moral nga mga prinsipyo sa Iyang balaod magsilbi ingon nga ebidensiya sa atong bag-o nga kasinatian sa kaluwasan diha kang Cristo. Ang pagtuman sa balaan nga mga kasugoan, ilabina ang pagbantay sa ikapito nga adlaw sa semana nga mao ang adlaw nga Igpapahulay, ingon nga usa ka buhat sa pagsimba mahimo nga sentro sa away panahon sa katapusang mga gutlo sa gubat dinhi sa yuta (Pinadayag 12:13). Sa sama nga paagi, didto sa Yutang Saad, gitawag ang mga Israelita sa pagkinabuhi sa pagkabalaan atubangan sa Ginoo, pagsinati sa positibo nga mga sangputanan sa pagtuman ingon nga usa ka nasod sa mga saserdote.

**Mga Panghitabo sa Katapusang Adlaw**

Sa katapusan, ang epekto sa pagtan-aw sa kalibutan bahin sa dakung-away labaw pa gani ka hinungdanon sa doktrina sa mga panghitabo sa katapusang adlaw. Ang panahon sa katapusan magsugod human sa katapusan sa 2,300 ka adlaw sa tagna ug magandam sa dalan alang sa balaang paghukum sa tulo ka hut-ong.

Ang nahauna nga hut-ong nga gitawag usab og hukum sa dili pa ang Paganhi o Pre Advent judgment, nagsugod niadtong Oktubre 22, 1844, sa pagpahiuli/pagputli sa langitnong santuwaryo (Daniel 8:14). Molampus kini sa Ikaduhang Paganhi ni Jesus, nga maoy moabli sa ikaduhang hut-ong nga hukum, gitawag usab kini og evidentiary judgment, diin mosalmot ang mga tinubus sa ilang 1,000 ka tuig nga pagpuyo didto sa langit (Pinadayag 20:4–6). Sa katapusan niini nga panahon, ang hukum ehekutibo o executive judgement maoy magtapus sa gubat sa kalibutan uban sa paglaglag ni Satanas, sa iyang mga manulunda, ug sa tanang dili mahinulsolon nga mga makasasala (Pinadayag 20:11–14).

Unsa may madahum sa matag usa niini nga hut-ong? Ang theodicy. Ang theodicy mao ang pagtagad sa Dios sa pagpakita sa Iyang gugma ug hustisya sa pagwala sa daotan gikan sa uniberso. Sa pre-Advent judgment, Iyang ipadayag ang Iyang hustisya ug gugma ngadto sa wala mahulog ngadto sa sala nga mga kalibutan pinaagi sa pagluwas sa Iyang katawhan ug sa pagkondinar sa gamay nga sungay ug sa mga sumusunod niini. Sa evidentiary nga paghukum, ipadayag sa Dios ang sama nga hustisya ug gugma ngadto sa mga tinubos samtang ilang nahibaloan sa langitnong mga taho ngano ang ubang mga tawo naluwas ug ang uban nangawala. Sa katapusan, sa hukum ehekutibo, tapus sa milenyo, bisan si Satanas, ang nahulog nga mga manulunda, ug ang mga nawala moluhod sa pagila nga ang Dios matarong (Roma 14:11). Kini nga pundok maglakip sa mga Canaanhon, kinsa sama sa uban nga nangawala, midumili sa pagdawat sa grasya sa Dios.

### Bahin III: Kagamitan sa Kinabuhi

**Ang Espirituhanong Away Karon**

Sa daghang mga kahimtang, ang espirituhanong kinaiyahan sa mga away sa Israel nahimo nga dayag tungud sa direkta nga pakiglambigit sa Dios. Pamalandongi maayo ang mga insidente sa ubus ug hunahunaa kon sa unsa nga paagi sila makatudlo sa mga Cristohanon karon bahin sa kinaiyahan sa espirituhanong pakiggubat ug sa mga paagi diin kita magmadaogon. Tagda ang pakiglambigit tali sa tawhanon ug sa balaan nga mga ahensiya.

**Maghuhukom 7.** Gibuntog ni Gideon and mga Midianhon uban sa 300 lamang ka mga lalaki human sa pagpauli sa 32,000 sa iyang mga kasundalohan. Ang nagpabilin nga kasundalohan mibuntog sa dakung kasundalohan sa mga Midianhon pinaagi sa pagbuak og mga banga ug paghuyop sa mga trumpeta.

**2 Hari 6:24–7:20.** Samtang ang gigutom nga mga namuyo sulud sa mga paril sa Samaria sa hingpit wala gayud makaamgo nga ang panghitabo pabor kanila, upat ka mga sanlahon nagsusi sa walay sulud nga kampo sa dakung kasundalohan sa Aramea, nga mibiya sa ilang nahimutangan sa madali ug gibiyaan ang tanang butang tungud sa kalibug.

**Isaias 36–38.** Ubus sa hilabihan kadako nga presyur, nangita si Hari Ezequias sa Ginoo ug kang propeta Isaias, alang sa panabang. Ang 185,000 ka mga sundalo ni Senakerib, ang hari sa Asiria, maoy kinadak-ang hulga nga giatubang sa Jerusalem sukad. Niini nga miabut nga kalisdanan, nanginlabot ang Dios pinaagi og milagro aron pagluwas sa walay kahimoan nga siyudad.

1. Karon, itandi kini nga mga asoy sa ibabaw sa paghulagway sa katapusang away sa tawhanong kasaysayan, nga gisulat ni Juan diha sa Pinadayag. Unsay ilang panagkasama?
2. Sa unsa nga paagi ang mga gubat sa Israel sa labing maayo nakapalig-on sa imong pagtoo bahin sa sangputanan sa away sa kalibutan diha sa Pinadayag?

Basaha ang Pinadayag 20:7–15. Sa usa ka katapusang sangka, mogamit si Satanas sa usa ka dakung kasundalohan sa paglusad sa iyang katapusang pagataki batok sa Dios ug sa mga tinubos sulud sa Bag-ong Jerusalem.

Sa unsang paagi kini nga katapusang away magtapus sa gubat luyo sa tanang gubat?