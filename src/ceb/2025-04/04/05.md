---
title:  Si Jehova Makigaway Alang Kaninyo
date:  22/10/2025
---

`Sumala sa Exodo 14:13, 14, 25, unsay orihinal ug ideyal nga plano sa Dios bahin sa pakiglambigit sa mga Israelita sa pakiggubat?`

Niana nga gutlo sa kalisdanan, sa diha nga napugos ang katawhan sa Israel ngadto sa pisikal nga kagubot, “gitubag ni Moises ang katawhan, ‘Ayaw kahadlok; dili kamo maglihok, ug tan-awa ninyo ang kaluwasan ni Jehova, nga iyang pagabuhaton karon kaninyo; kay ang mga Egiptohanon nga inyong hikit-an karon, dili na ninyo hikit-an hangtud sa kahangturan. Si Jehova makig-away alang kaninyo, ug maghilum kamo.” (Exodo 14:13, 14). Sumala sa asoy sa Biblia, bisan ang mga Ehiptohanon nakasabut niana nga katinuuran: “Mangalagiw kita gikan sa atubangan sa Israel, kay si Jehova nagapakig-away alang kanila batok sa mga Egiptohanon” (Exodo 14:25).

Ang milagroso nga panginlabot sa Dios alang sa walay kahimoan nga mga Israelita, wala mabansay alang sa militar nga mga kahanas, nahimo nga sulondan. Ang Exodo nagsakup sa modelo, sa sumbanan alang sa pagpanginlabut sa Dios alang sa Israel. Dili lamang dinhi nga ang away gipakigaway ni JEHOVA, apan ang Israel gisugo sa dili pagpakigaway (Exodo 14:14). Ang Dios mao ang manggugubat; Siya ang magpasiugda. Siya nagtukod sa pamaagi, naghubit sa paagi, ug gihimo ang kampanya. Kon si JEHOVA dili makigaway alang sa Israel, sila walay mahimo nga kalampusan.

Gihubad kini ni Ellen G. White ingon nga usa ka pahayag sa kamatuuran nga ang Dios “wala magplano nga ilang maangkon ang yuta sa saad pinaagi sa pakiggubat, kondili pinaagi sa pagpasakup sa walay kondisyon nga pagtuman sa iyang mga sugo.”—Ellen G. White, The Signs of the Times, September 2, 1880. Ingon sa ilang pagkahigawas gikan sa Ehipto, ang Dios maoy makigaway sa ilang mga gubat alang kanila. Ang ila lamang buhaton mao ang pagbarog sa hilum ug magsaksi sa Iyang gamhanan nga pagpanginlabut.

Ang kasaysayan nagpakita nga sa panahon nga ang Israel adunay igo nga pagsalig sa Dios, dili sila kinahanglan moaway (tan-awa sa 2 Hari 19, 2 Cronicas 32, Isaias 37).

Sa ideyal nga plano sa Dios, ang Israel dili gayud kinahanglan moaway alang sa ilang mga kaugalingon. Usa kadto ka sangputanan sa ilang pagkawalay-pagtoo, nga gipahayag human sa Exodo, nga gitugotan sila sa Dios nga moapil sa gubat batok sa mga Canaanhon. Sa sama nga paagi, wala sila magkinahanglan sa pag-isa sa usa ka espada batok sa mga Ehiptohanon panahon sa Exodo; dili gayud unta kini kinahanglanon nga makigaway sila sa pagbuntog sa Canaan (Deuteronomio 7:17–19).

`“Kon ang mga anak sa Israel wala pa magbagulbol batok sa Ginoo, dili unta Niya tugutan ang mga kaaway sa pakiggubat kanila.”—Ellen G. White, The Story of Redemption, p. 134. Sa unsa nga paagi makaapekto ang mga pagbagulbol sa atong kinabuhi karon?`