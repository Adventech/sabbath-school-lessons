---
title:  Prinsipe sa Panon sa Kasundalohan ni Jehova
date:  19/10/2025
---

`Basaha ang Josue 5:13–15. Unsay gisulti niini nga teksto bahin sa nagpaluyo nga impormasyon sa pagbuntog sa Canaan?`

Bag-o pa lang nakatabok ang Israel sa Jordan ug mitunob ngadto sa natad sa kaaway. Ang kuta sa Jerico anaa sa ilang atubangan, ang mga ganghaan niini hugot nga tinakpan (Josue 6:1). Niini nga punto, walay nahibaloan ang katawhan bahin sa bisan unsa nga pamaagi sa gubat. Ang labaw pa gayod nga kabalak-an, ang dala sa Israel mga tirador lang, mga bangkaw, ug mga pana aron pagbuntog og usa ka siyudad nga gipalig-on aron makalahutay sa taas nga pagpangsakop.

Ang mga pangutana ni Josue bahin sa pagkatawo sa katingalahang bisita igo lang nakadawat og dili tinaw nga tubag: “Dili.” Ang tubag sa bisita nagpadayag nga dili siya gusto mosulud ngadto sa mga kategoriya nga gihubit ni Josue. Sa usa ka pagkasulti, ang katapusang pangutana dili kon dapig ba siya kang Josue; kondili, anaa ba si Josue sa Iyang habig?

`Itandi ang Josue 5:14, 15 sa 2 Hari 6:8–17, Nehemias 9:6, ug Isaias 37:16. Unsay imong makat-onan bahin sa pagkatawo sa komander o prinsipe sa kasundalohan ni Jehova?`

Samtang ang panultihon “principe sa panon sa kasundalohan ni Jehova” talagsaon diha sa Biblia sa Hebreo, ang kombinasyon sa mga pulong “principe” ug “mga panon” sa kanunay nagpasabut ngadto sa usa ka pangulo sa militar. Ang pulong “mga panon” diha sa Kasulatan mahimo nga magpasabut ngadto sa kasundalohan, ngadto sa mga manulunda, o ngadto sa langitnong binuhat.

Ang wala pa magpakatawo nga Cristo mipakita ngadto kang Josue dili lang ingon nga usa ka kaanib, ni bisan ingon nga tinuud nga Prinsipe sa kasundalohan sa Israel, kondili ingon nga Prinsipe sa dili makita apan tinuud nga kasundalohan sa mga manulunda nga nalambigit sa usa ka labaw pa gayod kadako nga away kay niana nga kang Josue uban sa mga Canaanhon. Tinaw gipaila sa tubag ni Josue ang iyang pagsabut sa pagkatawo sa Prinsipe. Kahisama Siya sa Dios, ug miluhod si Josue sa Iyang atubangan ingon nga usa ka timaan sa halalum nga pagtahod ug pagsimba (Josue 5:14, Genesis 17:3, 2 Samuel 9:6, 2 Cronicas 20:18). Si Josue andam na sa pagdawat sa istratehiya sa pakigbisug alang sa usa ka kampanya militar nga bahin sa usa ka mas dakung panagbangi diin ang Dios sa mga Kasundalohan mismo nalambigit.

`Unsa nga kahupayan ang mahimo, ug kinahanglan, atong makuha, sa paghibalo nga ang “Prinsipe sa kasundalohan ni JEHOVA” ang nagabuhat alang sa pagpanalipod sa Iyang katawhan?`