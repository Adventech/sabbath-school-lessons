---
title:  Komento sa Magtutudlo
date:  21/11/2025
---

### Bahin I: Kinatibuk-ang Panglantaw

**Dugokan nga Teksto:** Hebreohanon 13:7

**Tutokan sa Pagtuon:** Numeros 13:30–32; Josue 14:6–14; Lucas 18:1–5; Josue 19:49–51; 2 Corinto 3:18; Roma 12:1, 2.

Si Josue ug Caleb nagkinabuhi og puno sa hagit nga mga kinabuhi. Nahimo sila nga mga ulipon sa sayo nga mga katuigan didto sa Ehipto. Sugod sa ilang pagkahamtong, ilang nasaksihan ang gamhanang mga buhat sa Dios sa Exodo. Sa tungatunga sa ilang pangidaron, naglatagaw sila didto sa kamingawan uban sa nangitngitan nga kaliwatan, nga misulay sa pagpatay kanila sa ilang pagbarog batok sa ilang pagkawalay-pagtoo. Sa katapusan, sa ilang katigulangon, ilang gitabok ang Suba sa Jordan aron sa pagpanagiya sa yuta. Ang ilang mga kinabuhi nagsakup sa mga panghitabo nga giasoy diha sa tibuuk Lima ka Libro ni Moises, gawas sa Genesis. Kini nga mga kasinatian ug mga panghitabo ang naghulma sa kinaiya niini nga talagsaon nga mga tawo sa Dios. Nakaagi sila sa pagkaulipon ug kagawasan, kalibug ug paglaum, ug sa kalangan ug katumanan.

Niini nga semana, kita adunay kahigayonan sa pagpamalandong sa espirituhanong kalampusan ni Josue ug Caleb. Duha ka hinungdanong mga gutlo ang naghulagway sa ilang sa ilang pagtoo ug pagtugyan. Ang nahauna makaplagan sa pagbalik sa 12 ka mga espiya sa diha nga si Josue ug Caleb misulay sa pagpadasig sa nahaunang kaliwatan sa pagpadayon ug pagpanagiya sa yuta, bisan sa mga hulga gikan sa mga Canaanhon (Numeros 13:30–33, Numeros 14:5–10). Kap-atan ka mga tuig sa ulahi, diha sa ikaduha nga asoy, si Josue ug Caleb nagpili sa yuta alang sa ilang panulondon. Ang dili kasagaran nga bahin sa ilang pagpili (Josue 14:6–15) nagpakita ngano nga sila gimarkahan diha sa sugilanon sa Biblia ingon nga mga sulondan sa pagtoo, kaisog, pagtugyan, ug paglahutay. Ang ilang panulondon nagpabilin karon, ug makapadasig kini sa presente nga henerasyon sa pagsalig sa Dios sa labing mapangahason nga kahimtang.

### Bahin II: Komentaryo

**Ang Pagtan-aw Pinaagi sa Pagtoo (Numeros 13:25–14:10)**

Diha sa Numeros 13:25–14:10, ang tanang 12 ka mga espiya nagkauyon diha sa putli nga mga kamatuuran sa ilang taho. Tambok kaayo ang yuta. Ang bunga nga ilang gidala sa ilang pagbalik maoy kamatuuran nga ang yuta “nag-awas sa gatas ug dugos,” usa ka panultihon sa karaang Near East, naghulagway sa dagaya nga pagkaon (tan-awa sa Numeros 13:17). Kini nga pagkasulti dili usa ka sulagma, ingon nga ang sama nga pagkasulti makita usab diha sa pakigpulong sa Dios bahin sa Canaan ngadto kang Moises ug sa katawhan (Exodo 3:8, Levitico 20:24). Sa pagkatinuud, talagsaon kaayo ang yuta. Husto ang Dios. Nagkauyon usab sila sa katakus sa kasundalohan sa mga Canaanhon, sa paghulagway kanila ingon nga lig-on ug nagkinabuhi sa dako, gipalig-on nga mga siyudad (Numeros 13:28). Hangtod niini nga punto, si Josue ug Caleb hilum lamang, samtang dili sila makalimud sa ilang nakita.

Ang pagkawalay-panagkauyon nagsugod sa paghubad niini nga mga kamatuuran. Ang kadaghanan nakaingon: “Dili kita makahimo sa pagtungas batok niadto nga katawohan; kay sila labi pang kusgan kay kanato. . . . Ang yuta nga among hiagian sa pagpaniid, mao ang yuta nga magalamoy sa mga pumoluyo niana. . . . Kami sa among pagtan-aw, daw ingon sa mga dulon lamang” (Numeros 13:31–33). Sa ilang dili matinoohon nga pagsusi, ang napulo ka mga espiya nagliso usab sa mga kamatuuran pinaagi sa pagmatuud nga ang yuta “magalamoy sa mga pumoluyo niana.” Busa, sila nagkasumpaki sa ilang mga kaugalingon ug sa katinuuran nga ang yuta sa pagkatinuud nagsuka sa ilang mga nasod (Levitico 18:26–29), wala magkaon kanila. Ang paghubad sa minoriya (Caleb ug Josue) lahi ra kaayo.

Si Ellen G. White tinaw kaayo nga naghulagway sa epekto sa taho sa napulo ka mga espiya diha sa kongregasyon: “Ang ilang pagkawalay-pagtoo naghatag og dulum nga landong sa pundok, ug ang dakung gahum sa Dios, nga sagad kaayo gipakita alang sa pinili nga nasod, nalimtan. Wala maghulat ang mga tawo sa pagpamalandong; wala mangatarongan nga Siya nga nagdala kanila hangtod niini nga dapit siguro gayod nga makahatag kanila sa yuta; wala nila hinumdumi kon unsa ka kahibulungan ang pagpahigawas sa Dios kanila gikan sa mga nagdaogdaog kanila, sa pagbuhat og agianan tabok sa dagat ug sa paglaglag sa naggukod nga mga panon ni Faraon. Ilang gibiyaan ang Dios sa pangutana, ug nagbuhat ingon og kinahanglan magsalig sila sa gahum sa mga bukton.”—Patriarchs and Prophets, p. 388.

Lahi sa pagkatalawan ug sa pagkawalay-pagtuo sa napulo ka mga espiya, si Caleb mipadayon sa pagpamatuud: “Manungas kita gilayon, ug managiya niini; kay kita makahimo kaayo sa pagdaug niana” (Numeros 13:30). Sa pagkauyon niini nga positibo nga tambag, gigisi ni Josue ang iyang sinina sa kasaguyo, subli nga nagpamatuud nga sila walay katarungan alang sa kahadlok kon ang Ginoo anaa kanila (Numeros 14:8–10). Direkta sa pagsupak sa walay pagtuo nga taho bahin sa yuta, gimatuud ni Josue nga ang namuyo mahimo nga kan-onon alang sa Israel, dili ang binali (Numeros 14:9).

**Husto nga mga Pagpili**

Kon ang kinabuhi nagsakup sa mga pagpili, ang mga pagpili magpadayag usab og kinaiya ug maghubit sa atong kaugmaon ug kabilin. Sa katapusan sa mga kinabuhi ni Josue ug Caleb, naghimo sila og kahibulungan nga mga desisyon mahitungod sa ilang lugar sa pagretiro. Kini nga mga pagpili nagpakita nga ang panahon wala magusab sa ilang tibuuk nga pagtugyan ngadto sa Dios, dili sa ilang mga kaugalingon.

**Bukid sa Hebron**

Nananghid si Caleb kang Josue sa pagpanunod sa Bukid sa Hebron (Josue 14:12a). Apan ngano nga Hebron man? Tinuud, nga ang dapit adunay

makahuloganon nga kasaysayan. Ang dapit nailhan usab nga Kiriath-Arba ug usa sa labing karaang mga rehiyon nga adunay namuyo nga gihisgutan diha sa Biblia (Genesis 23:1, 2). Ug si Abraham nakapuyo usab didto, ug gilubong uban kang Isaac sa mao nga rehiyon (Genesis 25:9, 10; Genesis 35:27–29). Apan, dili kini maoy katarungan sa pagpili ni Caleb. Tungud kay 85 anyos na si Caleb, tingali nangita na siya og usa ka dapit nga sayon adtoon. Apan ang kasayon adtoon dili maoy katarungan, tungud kay nangayo siya og usa ka bukid o bungtod. Walay makapatoo sa nagbasa nga ang Bukid sa Hebron maoy usa ka maayo nga dapit alang sa pagretiro, uban sa maayo nga mga kahigayonan sa agrikultura, maayo kaayo alang sa pagtukod og mga gambalay, o desente nga seguridad.

Sa takdo, nagpamatuud si Caleb sa katarungan sa iyang pagpili: “kay nadungog mo man niadtong adlawa nga didto ang mga Anachanon ug ang mga ciudad nga dagku ug linig-onan; tingali unya nga si Jehova magauban kanako ug pagapapahawaon ko sila, sumala sa gipamulong ni Jehova” (Josue 14:12). Gusto niya ang kuta sa mga higante! Usa sa nabantug kaayo nga Anachanon mao si Goliat gikan sa Gath, ang bugtong dapit sa yuta diin didto gihapon kini nga mga tawo (Josue 11:23). Si Goliat 9.5 piye ang katas-on (2.9 metro). Gusto ni Caleb buntogon ang usa sa labing mahagiton nga mga lugar sa maong yuta. Apan ngano nga si Caleb, 85 anyos na ang pangidaron, naghandum sa pagbuntog niadto nga dapit? Kadtong tanang katuigan sukad sa Kadesh Barnea wala makapapas sa iyang pagtoo o sa iyang paagi sa pagtan-aw sa mga kamatuuran gikan sa pagtan-aw sa pagtoo. Malagmit nga ang iyang hangyo adunay tulo ka mga tumong: aron pagpadasig sa pagtoo niini nga bag-ong henerasyon, sa pagpamatuud nga sayup ang iyang henerasyon, ug sa pagpataas sa ngalan sa Dios. Usa ka tigulang nga lalaki nga nagsalig sa gahum sa Dios makahimo sa pagdaog kong unsay nakapalisang sa usa ka tibuuk nasod.

**Ang Panulondon ni Josue**

Sa sama nga kaagi, ang pagpili ni Josue wala gidumalahan sa personal nga kaayohan. Apan nagpakita si Josue ug Caleb sa tinuud nga kahulogan sa pagpangulo: aron pagalagad sa uban imbis sa kaugalingon. Bisan og diyutay ra ang paghisgot bahin kang Caleb, ang tumong ni Josue—gikan sa pagkaministro ni Moises (Josue 1:1) ngadto sa usa ka alagad ni Yahweh (Josue 24:29)—maoy dayag nga pagkasulti. Sa unsa nga paagi nakapalambo si Josue sa iyang kinaiya ingon nga usa ka pangulo?

Nahauna, si Josue nagkat-on ubus sa landong sa usa ka bantugan nga pangulo. Sa tibuuk nga pagpakita ni Josue diha sa Pentateuch, ubus siya sa pagdumala ni Moises. Pananglitan, sa Exodo 17:8–13, ang kadaogan ni Josue sa natad sa panggubatan, nagsandig sa pagkupot ug pagpataas sa sungkod ni Moises. Diha sa Exodo 32:17, 18, nakita si Josue nga nagsunod kang Moises ibabaw sa bukid. Ingon nga usa ka tinaw nga timaan sa pagbulot-an o awtoridad ibabaw kang Josue, giusab ni Moises ang iyang ngalan (Numeros 13:16).

Batanon pa kaayo (naar), gipili si Josue sa pagsunod kang Moises (Exodos 33:11), ug panahon sa iyang tibuuk kinabuhi sa pagkahamtong, suud siya nga nadugtong ngadto kaniya. Ikaduha, bisan pa sa iyang unang kakulang sa kasinatian, gipili siya sa Dios tungud kay usa siya ka espirituhanong tawo (Numeros 21:18). Sunod niadto, ang iyang kinabuhi wala gidumalahan sa bisan unsang yutanong handum sa pagkabantog sa kaugalingon, o personal nga katagbawan. Nagtan-aw sa mga butang gikan sa usa ka espirituhanong pananaw, nagkinabuhi si Josue alang sa kahimayaan sa Dios, sa paguna sa pagtagad kong unsa ang importante. Sa katapusan, nakakaton si Josue gikan sa iyang kaugalingong kasaypanan. Sa pagkamatay na ni Moises, pangulo gihapon si Josue nga nagbansay. Kini nga ideya makita diha sa sugilanon bahin sa Ai (Josue 7), ug ang hitabo uban sa mga pumoluyo sa Gabaon (Josue 9). Gani, ang pagtoon sa pagpangulo maoy usa ka panaw sa tibuuk kinabuhi sa pagbansay, pagtubo, ug pagkausab.

Ang kinabuhi niini nga duha ka mga higante, si Josue ug Caleb, nagtudlo kanato sa labing diyutay lima ka bililhon nga mga leksyon. Nahauna, ang mga kamatuuran sa kinabuhi dili kaayo mahinungdanon kung giunsa nimo pagtan-aw niini. Sa usa ka nahulog nga kalibutan, sagad pait ang mga kamatuuran, apan ang balaan nga pagpadayag naghatag sa husto nga mga salamin sa pagtan-aw kanila sa ilang aktuwal, ug sa temporaryo, nga pagtan-aw. Ikaduha, ang pagtoo, dili magsalikway sa mga kamatuuran; igo lang kini maghatag og lahi nga anggulo sa pagsabut. Ikatulo, sa baylo nga magreklamo, gitawag kita ngadto sa pagsalig ug pagpasakup sa atong mga kaugalingon ngadto sa mga plano sa Dios, nga sa kanunay labaw pa ka maayo kaysa ato. Ikaupat, ang mga panalangin moabut ngadto kanila nga magpabilin sa bug-os diha sa Ginoo. Sa espirituhanong kahimtang, daghang mga tawo makakaplag sa pagkunhod sa ilang pagtoo sa dalagan sa panahon, samtang magkawala ang ilang “nahaunang gugma” (Pinadayag 2:4). Apan, kana nga pagkawala sa gugma ug pagtoo dili mao ang kahimtang ni Josue ug Caleb, nga nagpadayon sa ilang pagtoo ug tibuuk nga pagtugyan ngadto sa plano sa Dios sa ilang tibuuk nga mga kinabuhi. Sa katapusan, ang kinabuhi sa tanang sukod niini kinahanglan kinabuhian sumala sa mga plano nga gimugna sa Dios, dili dinasig sa hakog ug dinalo nga handum. Ang mga kinabuhi ni Josue ug Caleb nagpalanog sa mga pulong ni Pablo, diha sa 1 Corinto 10:31: “Busa, kon magakaon kamo o magainom, o magabuhat sa bisan unsa, buhata ninyo kining tanan aron sa paghimaya sa Dios.”

### Bahin III: Kagamitan sa Kinabuhi

**Unsa may Imong Pagtan-aw?**

Kon adunay higayon ang mga tawo sa pagsakay sa usa ka eroplano o motungas sa usa ka hataas nga bungtod aron pagtan-aw sa usa ka siyudad gikan sa ibabaw, ilang makita kon unsa ka gagmay ang mga gambalay nga tan-awon sa halayo. Apan kong molakaw sila ngadto sa mao nga siyudad, ilang maamgohan kon unsa sila ka gamay kung itandi ngadto niini nga mga gambalay. Unsay nakapausab? Ang pagtan-aw lamang, ang panglantaw diin sila nagtan-aw sa mga butang.

Sa pagatubang sa mga hagit sa kinabuhi, atong makita sila gikan sa pagtan-aw sa pagduhaduha o sa pagtoo. Sumala sa giingon sa usa ka tawo: “Ang pagduhaduha magtan-aw sa mga babag. Ang pagtoo magtan-aw sa dalan. Ang pagduhaduha magtan-aw sa labing ngitngit nga gabii. Ang pagtoo motan-aw sa adlaw! Ang pagduhaduha mahadlok sa paglakang. Ang pagtoo mosulbong sa ibabaw! Ang pagduhaduha mangutana, ‘Kinsay nagtoo?’ Ang pagtoo motubag, ‘Ako!’”—Paul Lee Tan, Encyclopedia of 7700 Illustrations (Garland, TX: Bible Communications, 1996), p. 404.

Hunahunaa ang mosunod nga mga sugilanon ug paghunahuna bahin sa kalabutan sa pagduhaduha ug pagtoo diha kanila:

1. Si Abraham, sa nagedad og 100, misalig sa saad sa Dios sa daghang mga kaliwatan (Genesis 15:1–6, Genesis 17:1–7, Genesis 21:1–7).
2. Nagampo si Eliseo nga maabli ang mga mata sa iyang sulogoon aron makakita sa kasundalohan sa Dios sa ilang palibut (1 Hari 6:17).
3. Gipasabut ni Jesus ngadto sa Iyang mga tinon-an nga pinaagi sa tawong buta, mapadayag ang mga buhat sa Dios (Juan 9:1–7).
4. Si Pablo, ang binilanggo, naghangyo kang Hari Agripa ug sa iyang hukmanan sa pagkahimo nga sama kaniya (Buhat 26:28–29).
5. Palandunga ang masakit, ug mahagiton, nga mga katinuuran diha sa asoy sa imong kaugalingong kinabuhi. Sa unsa nga paagi imong tan-awon kini nga mga butang gikan sa pagtan-aw sa pagtoo makahatag kanimo sa pagpadasig ug tinguha sa pagatubang kanila?