---
title:  Pagkamatinumanon
date:  16/11/2025
---

`Basaha ang Genesis 36:15; Numeros 13:6, 30–32; ug Josue 14:6, 14. Kinsa si Caleb? Unsa may iyang katungdanan taliwala sa katawhan sa Israel?`

Ang ngalan nga Caleb naggikan sa Hebreo nga pulong keleb, “iro,” nga anaa sa Daang Tugon nga sa kanunay adunay negatibo nga kahulogan. Apan, ang keleb gigamit diha sa dugang sa Biblia nga mga sinulat ug alawiton sa pagpahayag sa kaisog sa usa ka sulogoon, pagkamatinguhaon, ug pagkamatinumanon ngadto sa iyang agalon. Niini nga bahin, si Caleb matinumanon ngadto sa iyang ngalan, pagpakita sa iyang tibuuk kinabuhi sa walay susama nga pagunong ngadto sa iyang Ginoo.

`Unsay gisulti niini bahin kang Caleb sa pagkaagi nga gusto siya mopahayag sa iyang hunahuna bisan og ang kadaghanan sa mga espiya lahi ra kaayo ang ilang opinyon ug gihulga siya sa katawhan sa Israel nga patyon? Tan-awa sa Numeros 14:6–10, 21–25; Numeros 26:65; Numeros 32:12.`

Hunahunaa kini nga importante nga Israelita nga mga pangulo, mga kadungan ni Josue ug Caleb: sila si Shammua, Shaphat, Igal, Palti, Gadiel, Gaddi, Ammiel, Sethur, Nahbi, ug Geuel. Pamilyar ba kini nga mga ngalan?

Tingali dili.

Ngano man? Tungud kay mao kini ang mga ngalan sa ubang napulo ka mga espiya nga gipadala ni Moises ngadto sa pagsusi sa yuta sa Canaan. Nalimtan sila kay ang ilang mga ngalan dili takus hinumduman. Ang ilang gidala nga taho naghulagway sa Yutang Saad nga imposibli lupigon. Ilang nakita ang ilang mga kaugalingon ingon og mga apan-apan lamang kon itandi ngadto sa mga higante nga nagpuyo sa pila ka mga dapit sa yuta, ug nahilis ang ilang mga kasingkasing sa daw dili “malumpag” nga mga paril sa gipalig-on nga mga siyudad sa Canaan.

Si Caleb, ingon nga maoy magulang sa duha ka mga espiya nga nagdala og positibo nga taho, maoy nangulo sa paghatag sa laing posibilidad: ang batasan sa pagtoo. Gusto siya mosulti kon unsay iyang nahibaloan nga husto, bisan pa sa pagsupak, bisan atubangan sa posibilidad nga kamatayon: “Apan ang tibook katilingban nangayo sa pagsalibay kanila ug mga bato” (Numeros 14:10).

`Unsa may imong buhaton kon ang tanang mga tawo sa imong palibut adunay lahi nga opinyon, nga supak sa imong labing halalum nga mga pagbati?`