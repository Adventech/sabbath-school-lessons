---
title:  Nausab Pinaagi sa Pagpamalandong
date:  20/11/2025
---

Ang pagpamalandong sa ehemplo nga kinabuhi sa bantugang mga bayani sa pagtoo kinahanglanon alang sa atong espirituhanong pagtubo. Sa sama nga panahon, ang atong katapusang ehemplo mao si Jesu-Cristo, ang Iyang kinabuhi ug mga pagtolon-an. Sa unsa nga paagi ang pagtutok sa kinabuhi ni Jesus makapausab kanato? (Tan-awa sa Hebreohanon 3:18).

Si Marco Iacoboni, usa ka neuroscientist sa University of California, Los Angeles, nagsusi sa kagamitan sa mirror neurons. Kini nga duha ka gagmay nga cell circuits mapalihok kon maghimo kita og usa ka aksiyon—sama sa pagkatawa o paggakus sa usa ka tawo—ug kon kita maniid sa usa ka tawo nga maghimo sa sama nga aksiyon. Ang kalihokan niini nga mga neurons makapaubus sa kalahian tali sa pagtan-aw ug sa pagbuhat.

Nagsulti si Ellen G. White bahin sa pagkaimportante sa pagtan-aw sa kinaiya ni Jesus: “Pinaagi sa pagtutok ngadto kang Jesus atong mabatonan ang labi pa ka mahayag ug labaw ka tinaw nga mga pagsabut bahin sa Dios, ug pinaagi sa pagtutok kita mangausab. Ang pagkamaayo, gugma alang sa atong mga isigkatawo, mahimong atong natural nga lihok. Nagpalambo kita og kinaiya nga nagpakita sa kinaiya sa Dios. Ang pagtubo ngadto sa pagkasama Kaniya, atong gipalapdan ang atong katakus sa pagkaila sa Dios. Maganam kita pagsulud ngadto sa pakiguban sa langitnong kalibutan, ug kita adunay nagpadayon nga pagtubo sa gahum sa pagdawat sa mga kadato sa kahibalo ug sa kaalam bahin sa eternidad.”—Ellen G. White, Christ’s Object Lessons, p. 355.

`Basaha ang Roma 12:1, 2. Unsa ang duha ka mga proseso ang magsilbi alang sa magkasumpaki nga mga katuyoan sa atong mga kinabuhi? Unsaon nato pagkasiguro nga kita naghatag og higayon ngadto sa husto nga katuyoan?`

Sa sumaryo sa kapitulo sa iyang sulat ngadto sa taga-Roma, nagsulti si Pablo bahin sa duha ka dili magkauyon nga mga kusog nga mosulay sa paghulma sa atong mga kinabuhi. Sa usa ka bahin, ang naglibut nga kalibutan, uban sa lainlaing impluwensiya niini, nagtinguha sa pagpugos kanato sa matag adlaw nga mosunod sa iyang hulagway, nga naghimo og pagbag-o kanato nga nagagikan sa gawas padulong sa sulud.

Aron sa pagsanta niini, ang Espiritu Santo makahimo sa pagusab kanato sa sulud ngadto sa gawas sa paagi nga sama sa pagkausab sa usa ka hantatalo ngadto sa usa ka matahum nga alibangbang. Apan aron mahitabo kana nga proseso, kinahanglan atong itugyan ang atong mga kaugalingon ngadto sa Dios ug paghangyo Kaniya sa pagpadayon sa maayong buhat nga Iyang nasugdan dinhi kanato (Filipos 1:6). Sa katapusan, maghimo kita og mahunahunaon nga pagpili, sa matag gutlo, sa paglakaw diha sa Espiritu.