---
title:  Mapaubsanon nga Bayani
date:  19/11/2025
---

Ang hataas nga mga listahan sa mga ngalan sa dapit, nga nagsakup sa mga timaan sa yuta sa mga utlanan sa mga teritoryo nga gihatag ngadto sa mga tribo sa Israel, gipahimutang pinaagi sa taho sa pagbahinbahin sa yuta ngadto sa duha ka mga bayani, si Caleb ug Josue, sa nahauna nga pagusisa sa Canaan. Si Caleb ang unang nakadawat sa iyang panulondon, samtang si Josue nakadawat sa iya diha sa katapusan. Hangtod niini nga punto, gibahinbahin ni Josue ang yuta ngadto sa mga tribo sa Israel; karon panahon na sa mga tawo sa Israel paghatag ngadto kang Josue sa iyang panulondon.

`Basaha ang Josue 19:49–51. Unsa ang mga gipasabut sa kamatuuran nga ang dakung pangulo sa Israel nga maoy nagbahinbahin sa yuta nakadawat sa iyang panulondon sa katapusan?`

Ang siyudad nga nadawat ni Josue mao ang Timnath-sera, usa ka ngalan nga adunay duha ka mga pulong. Ang nahauna, Timnath, gikuha gikan sa berbo (manah) nga ang kahulogan mao ang pagihap o pagapod-apod, ug nagkahulogan kini og bahin o teritoryo. Ang ikaduha nga pulong gikan sa Hebreo nga berbo (serach), ug nagkahulogan kini og sobra o salin (itandi sa Exodo 26:12). Ang ngalan sa siyudad ni Josue mahubad ingon nga salin nga bahin o ang nahabilin nga teritoryo.

Ang ngalan sa siyudad nga gipili ni Josue gikan sa nahabilin nagpamatuud sa halangdon o dalayegon nga kinaiya sa ikaduha nga pangulo sa Israel. Una sa tanan, iyang gipaabut hangtod ang tanang tawo nakadawat na sa ilang bahin. Dayon, wala magpili si Josue sa mga teritoryo nga daghan kaayo ang namuyo o sa labing matahum nga mga siyudad ingon nga iyang panulondon, kondili usa ka yano nga siyudad, o tingali ang mga guba niini, aron iyang tukoron pagusab uban sa hago nga trabaho (itandi sa Josue 19:50).

Dugang pa, ang Timnath-sera nahimutang duul sa Shiloh, duul sa santuwaryo, nga nagpakita diin ang mga prayoridad ni Josue nahimutang ug diin nabugkos ang iyang kasingkasing. Siguro gayod, human nga ang bag-ong nahimugso nga nasod sa Israel gidala ngadto sa Yutang Saad, ug, uban sa tabang sa Dios, nakadawat sa panulondon ang matag usa ka tribo ug pamilya, dili unta supakon ang pangayoon ni Josue alang sa usa ka labaw pa ka matahum nga panulondon. Apan, natagbaw lang si Josue sa pagkinabuhi sa usa ka yano nga kinabuhi nga adunay usa ka tumong kon unsay labing importante, nga maoy unod sa pagampo ni David sa ulahi: “Usa ka butang ang gipangayo ko kang Jehova, nga pagapangitaon Ko: Nga makapuyo ako sa balay ni Jehova sa tanang mga adlaw sa akong kinabuhi, Aron sa pagtan-aw sa katahum ni Jehova. Ug sa pagpakisayud sa iyang templo” (Salmo 27:4).

`Unsa nga mga leksyon imong makuha alang sa imong kaugalingon bahin sa batasan ni Josue? Sa unsa nga paagi mahimo nga magamit nimo kini sa imong kaugalingon karon?`