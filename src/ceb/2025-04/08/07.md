---
title:  Dugang nga Panghunahuna
date:  21/11/2025
---

“Ang pagtoo ni Caleb karon mao lang gihapon kaniadto sa diha nga ang iyang pamatuud nagsupak sa daotan nga taho sa mga espiya. Nagtoo siya sa saad sa Dios nga Iyang ibutang ang Iyang katawhan sa pagpanagiya sa Canaan, ug niini iyang gisunod ang Ginoo sa bug-os. Nagantos siya uban sa iyang katawhan sa hataas nga paglatagaw didto sa kamingawan, nga nakigambit sa mga kasagmuyo ug mga lulan sa mga sad-an; apan wala siya moreklamo niini, kondili nagtuboy sa kalooy sa Dios nga nagamping kaniya didto sa kamingawan sa panahon nga ang iyang kaigsoonan gipamatay. Taliwala sa tanang kalisdanan, mga katalagman, ug mga hampak sa paglatagaw didto sa desyerto, ug panahon sa pakiggubat sukad sa ilang pagsulud sa Canaan, giluwas siya sa Ginoo; ug karon sa kapin na sa 80 anyos ang iyang pangidaron ang iyang kusog wala mokubus. Wala siya mangayo og yuta nga gidaog na, kondili ang dapit nga labaw sa tanan giisip sa mga espiya nga imposible nga masakup. Pinaagi sa panabang sa Dios iyang gidaog ang mga lig-ong dapit sa mga higante kansang gahum naghulga sa pagtoo sa Israel. Dili tinguha alang sa kadungganan o pagpadako sa kaugalingon ang nagduso kang Caleb sa paghimo sa iyang hangyo. Ang isog nga tigulang nga manggugubat mahandumon sa paghatag sa iyang katawhan og usa ka sumbanan nga magpasidungog sa Dios, ug magpadasig sa mga tribo sa bug-os nga pagpanagiya sa mga gihunahuna sa mga katigulangan nga dili madaog.”—Ellen G. White, Patriarchs and Prophets, pp. 512, 513.

“Ang pagtoo ni Caleb sa Dios mao ang naghatag kaniya og kaisog, nga nagbantay kaniya gikan sa pagkahadlok sa tawo, ug nakahimo kaniya sa pagbarog nga maisogon sa pagpanalipod sa husto. Pinaagi sa pagsalig sa sama nga gahum, ang gamhanan nga Heneral sa kasundalohan sa langit, ang matag usa ka matuud nga sundalo sa krus makadawat sa kusog ug kaisog sa pagdaog sa mga babag nga daw dili malabang.”—Ellen G. White, The Advent Review and Sabbath Herald, May 30, 1912.

**Diskusyonan nga mga Pangutana:**

`Hisguti ang gahum sa peer pressure o pagpamit-os ug ang kaisog nga gikinahanglan aron mosulti bisan ang uban magpakahilum lamang.`

`Unsay kahimoan sa kaisog sa pagkinabuhi sa pagtoo? Unsaon nato paglikay sa pagkawalay maayong pamatasan samtang magbarog alang sa atong gitoohan nga husto?`

`Ipaambit sa imong klase ang pipila ka mga ehemplo sa pagtoo gikan sa inyo nga iglesya o komunidad nga naghulma sa imong kinabuhi ug kinaiya. Unsa nga mga taras niini nga mga tawo ang takus sundon?`

`Paghunahuna ug isaysay ang mahimo nga impluwensiya sa media sa atong kinabuhi. Sa unsa nga paagi atong malikayan ang negatibo nga epekto niini samtang magbansay sa kahimoan niini alang sa maayong katuyoan?`

`Palandunga og dugang ang pagpaubus ni Josue ingon nga usa ka pangulo ug ang iyang handum sa pagpuyo duul sa santuwaryo. Sa unsa nga mga paagi ang iyang ehemplo nagsulti kanimo?`