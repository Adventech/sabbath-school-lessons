---
title:  Ihatag Kanako Kining Dapit sa Kabungtoran
date:  17/11/2025
---

`Basaha ang Josue 14:6–14, Numeros 14:24, Numeros 32:12, Deuteronomio 1:36, ug Lucas 6:45. Unsaon nimo paghulagway ang batasan ni Caleb ug Josue? Unsay gipasabut sa pagsunod sa Ginoo sa bug-os?`

Wala gayud kalimti ni Caleb ang saad sa Ginoo nga gihatag kaniya pinaagi kang Moises: “pagapasudlon ko siya ngadto sa yuta diin siya mosulod” (Numeros 14:24). Kap-atan ka tuig sa ulahi, iyang gibalik sa iyang taho bahin sa yuta ingon nga usa ka pulong “maingon nga ania kini sa akong kasingkasing” (Josue 14:7). Ang iyang taho gipasukad sa iyang pagtuo nga, uban sa pagmando ug tabang sa Dios, makahimo pagbuntog ang Israel sa yuta.

Agi og pagtandi ngadto sa taho sa ubang napulo ka mga espiya, nga nagpadasig og kahadlok taliwala sa mga Israelita, nagpakita si Caleb sa bug-os nga pagsalig ug pagtugyan ngadto sa saad sa Ginoo. Ang Hebreo nga mga pulong, nga sa literal nagkahulogan “nabusog ako sumala kang JEHOVA” (Josue 14:8). Malagmit maoy usa ka hamubo nga porma sa usa ka taas-taas nga masambingayong panultihon: “Ang akong kasingkasing bug-os nga nagasunod kang JEHOVA,” O “Akong gipuno ang akong kasingkasing sa paglakaw sa likod/sunod kang JEHOVA.” Lahi sa uban nga naglakaw sumala sa langyaw nga mga dios ug kinsa wala mosunod sa Ginoo sa bug-os, ang kasingkasing ni Caleb hingpit nga gitugyan ngadto sa Ginoo.

Ang sama nga pagkasulti sa ulahi gisubli sa makaduha, sa pagpasantop sa pagkamatinumanon ni Caleb (Josue 14:9, 14). Ang iyang kaugalingon nga paghulagway uyon sa gitawag kaniya sa Ginoo nga “anaa kaniya ang lain nga espiritu” (Numeros 14:24) nga nagpalahi kang Caleb gikan sa ubang napulo ka mga espiya. Bisan sa edad nga 85, nagpadayon siya sa pagkahimo nga usa ka sulondan kon unsa ang mahimo sa Ginoo pinaagi sa mga tawo kansang mga kasingkasing bug-os nga natugyan ngadto Kaniya ug sa Iyang katuyoan.

Nakasabut si Caleb nga ang teritoryo nga sa katapusan nabatonan sa matag usa ka tribo tukma gayod sa kadak-on sa ilang gipangayo nga maangkon diha sa mga saad sa Ginoo ug unsa ka dako sa yuta nga sila andam sa paglakaw pinaagi sa pagtoo. Ang mga saad sa Dios dili katumanan sa pagbuut sa kaugalingon, sa kahulogan nga matuman kini bisan walay pagbuut gikan kanato. Kondili, nagkinahanglan sila og pagtoo inubanan pinaagi sa tinuyo nga lihok. Ang Hebreo nga pulong ‘ulay, “tingali” (Josue 14:12), makapahayag sa kahadlok ug pagduda, apan kasagaran kini nagpasabot og paglaom ug pagpaabot nga dunay maayong mahitabo (Genesis16;2; Numeros 22:6, 11; Numeros 23:3).

`Unsa nga mga kompromiso, mga “gamay” nga kompromiso, ang mga butang nga makapugong kanato sa hingpit nga pagsunod sa Ginoo?`