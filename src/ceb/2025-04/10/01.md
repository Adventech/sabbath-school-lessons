---
title:  Ang Tinuud nga Josue
date:  29/11/2025
---

### Basaha sa Pagtuon Niini nga Semana

1 Corinto 10:1–13; Mateo 2:15; Josue 1:1–3; Buhat 3:22–26; Hebreohanon 3:7–4:11; 2 Corinto 10:3–5.

> <p>Teksto nga Sagulohon</p>
> “Kining mga butanga nahitabo kanila ingon nga pasidaan, ug gisulat ingon nga tugon alang kanato karon nga mga hing-abutan sa katapusan sa kapanahonan” (1 Corinto 10:11).

Sa libro ni Josue, adunay usa ka kahulogan nga ang kinabuhi sa panguna nga tawo niini nagtudlo ngadto sa usa ka kamatuuran nga labaw pa ka dako kaysa tawo mismo. Atong makita kini nga prinsipyo sa tibuuk Biblia, sama nga ang yuta sa Canaan, usa ka simbolo sa atong dayon nga paglaum didto sa usa ka bag-o nga yuta. Ug, natural, ang yutan-ong serbisyo sa santuwaryo nagtudlo ngadto sa labaw pa ka dako nga katinuuran: “Apan sa pagtungha na ni Cristo ingon nga labawng sacerdote sa mga maayong butang nga nanagpangabut, nan, latas sa labi pang daku ug labi pang hingpit nga tabernaculo (nga dili hinimog kamot, sa ato pa, dili iya sa yutan-ong kabuhatan)” (Hebreohanon 9:11).

Apan moabut ang pangutana: Sa unsa nga paagi nagtudlo si Josue ngadto sa usa ka umalabot nga katumanan? Unsaon nato pagkasiguro nga kana nga pagpasabut sa libro tinuud? Unsa nga biblikal nga mga prinsipyo ang nagkontrol sa paggamit sa libro ni Josue ngadto sa mga katinuuran sa Bag-ong Tugon ug ngadto sa katapusang mga panghitabo?

Niini nga semana atong tan-awon ang mga prinsipyo sa biblikal nga paghubad bahin sa mga simbolo. Atong ton-an kung giunsa sa Biblia mismo paglakip sa mga timailhan sa simbolo ug kung giunsa sa kinabuhi ni Josue pagpasabut sa ministeryo sa Mesiyas ug pagtudlo sa simbolismo nga natuman sa simbahan, ingon man sa katapusan sa kasaysayan sa tawo.

_*Basaha sa pagtoon kini nga leksyon sa pagpangandam alang sa Sabado, Disyembre 6._