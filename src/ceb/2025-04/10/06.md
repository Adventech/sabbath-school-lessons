---
title:  Si Josue ug Kita
date:  04/12/2025
---

`Si Josue maoy usa ka tipo, nga nagtudlo saylo sa ministeryo ni Jesu-Cristo ngadto sa usa ka katumanan diha sa kinabuhi sa iglesya, ang lawas ni Cristo. Sa unsa nga kahulogan ang mga gubat nga giaway sa Israel ubus ni Josue naglandong sa espirituhanong mga pakigbisug sa iglesya? Sa unsa nga paagi sila magkalahi? Tan-awa sa 1 Timoteo 1:18; 2 Timoteo 4:7; Efeso 6:10–12; 2 Corinto 10:3–5; ug Buhat 20:37.`

Ang mga magsusulat sa Bag-ong Tugon nagila sa eklesyolohikal (iglesya) nga katumanan sa tipolohiya ni Josue. Ang mga sakup sa lawas ni Cristo, ang iglesya, nalambigit sa espiritwal nga pakiggubat batok sa daotang mga gahum; apan, nanaglipay sila sa pahulay labot sa grasya sa Dios (Hebreohanon 4:9–11) ug sa mga panalangin sa ilang espirituhanong panulondon.

`Unsay gisulti niini nga mga teksto bahin sa katapusan nga katumanan sa tipolohiya ni Josue? 1 Pedro 1:4, Colosas 3:24, Pinadayag 20:9, Pinadayag 12:3.`

Ang katapusan ug kompleto nga katumanan sa tipolohiya ni Josue matapos sa ikaduhang paganhi ni Cristo (apokaliptiko/eskatolohikal nga aspeto).

Ang kinabuhi ni Josue daghan kaayo og gipakita nga kinaiya sa Dios nga ang pipila ka mga bahin sa iyang kinabuhi diha sa usa ka matagnaong kinaiya naglandong sa kalihokan ug sa persona sa Mesias.

Alang kanato, karon, ang Mesias miabut na. Ang Iyang ministeryo wala magkinahanglan nga ihulagway pa, apan sa gihapon kita adunay pribilehiyo sa pagpakita sa Iyang kinaiya—ang himaya nga gihandum ni Cristo nga ipaambit sa Iyang mga tinon-an (Juan 17:22) ug atong mabatonan kana pinaagi sa pagpamalandong sa kinaiya ni Cristo (2 Corinto 3:18). Sa magdugang ang atong pagpamalandong kang Jesus, magdugang ang atong pagpakita sa katahum sa Iyang kinaiya. Mao kini ang patukoranan nga maghatud kanato sa atong adlaw-adlaw nga paglakaw uban ni Cristo. Mao nga ang panahon diha sa Pulong, sa matag-adlaw, importante kaayo. Mao usab kini nga, kinahanglan maggahin kita og panahon sa pagpuyo diha sa kinabuhi ug kinaiya ug mga pagtolon-an ni Jesus. Pinaagi sa pagtutok, oo, mangausab kita.

`Si Josue, ang tipo, nangutana sa mga Israelita: “Unsa pa ang kadugayon sa inyong katapol sa pagpanag-iya sa yuta nga gihatag kaninyo ni Jehova, ang Dios sa inyong mga amahan?” (Josue 18:3). Unsaon ni Jesus, ang antitipo ni Josue, pagsulti niana nga pangutana karon?`