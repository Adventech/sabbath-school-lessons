---
title:  Si Josue, ang Tipo
date:  02/12/2025
---

`Diha sa kahayag sa biblikal nga tipolohiya, unsay kahulogan sa daghang mga kasusama tali sa mga kinabuhi ni Moises ug Josue? Tan-awa sa Exodo 3:1, 2; Josue 1:1–3; Numeros 13:1, 2; Josue 2:1; Exodo 3:5; Josue 5:15.`

Sa atong nakaplagan sa nahauna nga semana, gipaila si Josue ingon nga usa ka bag-ong Moises kinsa, sa kinabuhi sa ikaduha nga henerasyon, nagsubli sa labing makahuloganong mga lakang sa Exodo gikan sa Ehipto. Maingon kang Moises, gisugo siya pinaagi sa usa personal nga pakighimamat sa Ginoo. Ilalum sa kapangulohan sa duha, ang dungog sa Israel taliwala sa mga nasod nagpadasig og kahadlok. Gipangulohan ni Moises ang Israel sa pagtabok sa Dagat nga Mapula, samtang si Josue nangulo sa usa ka milagroso nga pagtabok sa Jordan. Ang duha ka mga pangulo gipahinumduman sa kakinahanglanon sa pagpatuli ug sa kahinungdanon sa Pasko. Ang mana nagsugod pagkahulog sa panahon ni Moises, ug natapus kini kang Josue. Ang duha gisugo sa paghubo sa ilang mga sandalyas. Ang gituy-od nga kamut sa duha nagsinyas sa kadaogan alang sa Israel. Naghatag si Moises og mga instruksiyon alang sa pagbahinbahin sa yuta ug sa pagtukod og mga siyudad nga dalangpanan. Gituman ni Josue ang mga instruksiyon. Ang duha naghatag og usa ka panapus nga pakigpulong ngadto sa nasod ug nagbag-o sa kasabutan alang sa katawhan sa katapusan sa ilang ministeryo.

`Ton-i ang Deuteronomio 18:15–19, Deuteronomio 34:10–12, Juan 1:21, Buhat 3:22–26, ug Buhat 7:37. Kinsa man ang nagtuman sa tagna ni Moises bahin sa usa ka propeta sama sa iyang kaugalingon? Sa unsa nga paagi mihaum si Jouse ngadto sa hulagway?`

Ang kinabuhi ni Josue maoy usa ka tipik nga katumanan sa tagna nga gihimo ni Moises (Deuteronomio 18:15, 18). Apan, ang tagna nga gihimo ni Moises wala matuman sa katapusang kahulogan niini. Sa katapusang kahulogan niini, ang tagna matuman lamang pinaagi sa Mesias. Nakaila Siya sa Amahan sa suud kaayo (Juan 1:14, 18); Siya ang matuud ug nagpadayag bahin sa Dios sa pagkatinuud (Lucas 10:22, Juan 14:6, Mateo 22:16). Ang Dios gayod nagbutang sa Iyang mga pulong diha sa Iyang baba (Juan 14:24). Busa, ang kinabuhi ni Moises ug kang Josue nahimong mga tipo sa umalabot nga Mesias, si Jesus.

`Unsa ka sentral si Jesus sa imong kaugalingong paglakaw uban sa Ginoo? Ngano nga kinahanglan si Jesus, ug unsa ang Iyang nabuhat alang kanimo, mahimo nga patukoranan sa imong tibuuk sa Cristohanong kasinatian?`