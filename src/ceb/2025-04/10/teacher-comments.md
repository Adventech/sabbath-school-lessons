---
title:  Komento sa Magtutudlo
date:  05/12/2025
---

### Bahin I: Kinatibuk-ang Panglantaw

**Dugokan nga Teksto:** 1 Corinto 10:11

**Tutokan sa Pagtuon:** 1 Corinto 10:1–13, Mateo 2:15, Josue 1:1–3, Buhat 3:22–26, Hebreohanon3:7–4:11, 2 Corinto 10:3–5

Ang tipolohiya maoy usa sa dugokang mga paagi nga gigamit sa mga magsusulat sa Bag-ong Tugon. Gipasukad kini diha sa kasaysayan ug sa teolohiya. Sa Daang Tugon, ang mga tipo sama og historikal nga pasiuna nga mga paglantaw sa kasaysayan nga nagpaabut sa mga katinuuran nga gidala bahin kang Jesus. Niini nga pagsabut, ang tipolohiya maoy usa ka matang sa tagna, pinaagi sa mga panghitabo, imbis nga pinaagi sa mga pulong. Ang tipolohiya gipasukad usab sa teolohiya tungud kay ang Dios naggiya sa mga panghitabo, magpili og espesipiko nga mga tawo, ug magpabarog og mga institusyon nga naglandong pinaagi sa tagna sa mga katinuuran sa pagtubos, nga gipahigayon ni Jesus. Sama sa tagna, ang tipolohiya nagtudlo ngadto sa pagkalabing hataas sa Dios ibabaw sa kasaysayan.

Bisan pa sa pagkamahinungdanon sa tipolohikal nga interpretasyon sa Kasulatan, daghang mga Cristohanon dili sinati bahin sa topiko. Ang pagtuon bahin kang Josue naghatag og usa ka labing maayo nga higayon sa pagtuon bahin sa biblikal nga tipolohiya ug sa pagtuon sa sulondan alang sa pagila sa mga tipo diha sa Daang Tugon, sa ilang katumanan diha sa Bag-ong Tugon, ug sa praktikal nga kalabutan sa tipolohiya sa kasamtangan sa Adbentista nga panaw.

Pinaagi sa tipolohiya, nga nagpadako sa mga sumbanan sa Dios sa tibuuk Kasulatan, masabtan sa mga tawo ang Iyang pagkalabing-hataas ibabaw sa kasaysayan ug sa Iyang nagpadayon nga kalooy sa katawhan, bisan pa sa nagpadayon nga pagkamakasasala sa Iyang mga anak. Ang kasaysayan maoy plataporma sa Dios diin magpadayag ang Dios sa Iyang gugma alang sa katawhan. Kini nga pagpadayag napakita sa nagkalainlaing mga ang-ang, nga sa makuti nahigot ngadto sa talagsaong mga pagkasulti sa walay katapusang tugon tali sa Dios ug sa Iyang kabuhatan. Kini mga pahayag maoy naghulma sa dugokan sa tipolohiya. Ang mga sumbanan nga makaplagan diha sa tipolohiya ni Josue nagpasantop sa handum sa Dios sa pagluwas sa Iyang katawhan aron malipay sila sa Iyang presensya ug pahulay, nga walay kahadlok, diha sa Iyang daw dili katoohan nga gugma.

### Bahin II: Komentaryo

**Kahulogan**

Dili usa ka pinasobra nga pagkasulti sa pagmatuud nga “sa kasaysayan, ang Seventh-day Adventism dili lang usa ka matagnaon nga kalihokan; usa usab kini ka tipolohikal nga kalihokan.” Sukad sa sinugdanan sa Adbentismo, “ang tipolohiya maoy usa ka pamaagi nga gigamit sa pagtuki, pagsinati, ug sa pagsabut sa pagkatawo sa Adbentismo, sa buluhaton, ug sa mensahe diha sa kasaysayan sa kaluwasan.”—Erick Mendieta, “Typology and Adventist Eschatological Identity: Friend or Foe?” Andrews University Seminary Students Journal, no. 1 (Spring 2015): pp. 45, 46. Adunay duha ka matang sa tipolohiya: bertikal and horisontal. Ang bertikal nga tipolohiya adunay pagtagad sa relasyon tali sa langitnon ug sa yutan-ong santuwaryo. Mao kini ang kinalapdan nga naila ug giton-an sulud sa Adbentismo. Ang horisontal nga tipolohiya naglambigit sa relasyon tali sa Daan ug Bag-ong mga Tugon, ug mao kini ang usa sa naguna nga mga paagi sa pagsabut kang Jesus sulud sa mga sinulat ni Moises ug sa tanang mga manalagna” (Lucas 24:27). Kini nga tipolohiya mao atong tutokan sa atong pagtuon sa leksyon niini nga semana.

Ang tradisyonal nga pagsabut sa tipolohiya masumaryo sa mosunod nga kahulogan: “ang pagtuon bahin sa mga tawo, mga panghitabo, o mga institusyon (ang mga tipo) nga gidesinyo sa Dios aron sa paghulagway paguna sa ilang mga katumanan sa katapusan sa panahon (mga antitipo) diha kang Cristo ug sa mga katinuuran sa ebanghelyo nga natuman pinaagi Kaniya.”—Richard M. Davidson, In the Footsteps of Joshua (Hagerstown, MD: Review and Herald, 1995). p. 26. Kana nga kahulogan dili pinugos diha sa Kasulatan, kondili, migula gikan sa pagsusi sa mga pahayag diin ang pulong nga Grego typos (tipo) makita diha sa Bag-ong Tugon (1 Corinto 10:1–13; Roma 5:12–21; 1 Pedro 3:18–22; Hebrews 8, 9), sumala sa gipakita diha sa hinungdanong sinulat ni Richard Davidson, Typology in Scripture: A Study of Hermeneutical Typos Scriptures (Berrien Springs, MI: Andrews University Press, 1981).

**Pagila sa Tipolohiya ni Josue**

Sumala sa kahulogan ni Davidson, adunay upat ka giya alang sa pagila sa mga tipo ug mga antitipo: historicity, correspondence, prefiguration, ug escalation. Nahauna, ang mga tipo maoy mga makasaysayanong kamatuuran nga gisulat pinaagi sa Daang Tugon o historicity. Sa pagtan-aw sa magsusulat sa Bag-ong Tugon balik sa Daang Tugon sa pagpangita og mga tipo, mangita sila og mga panghitabo, mga tawo, o mga institusyon nga anaa diha sa kasaysayan. Pananglitan, walay tipolohikal nga kahulogan sa mga sambingay (itandi sa Josue 9:7–15, 2 Samuel 12:1–4). Sa tipolohiya, ang Dios magalihok diha sa kasaysayan, sa paghimo og sumbanan sa kahulogan sa tagna ngadto sa ulahi nga giila sa Iyang katawhan ug mga manalagna. Gikan sa mga pagtan-aw sa Bag-ong Tugon, walay pagduhaduha nga si Josue maoy usa ka tawo sa kasaysayan. Sa iyang katapusang pakigpulong, gihisgutan pagusab ni Esteban ang buluhaton ni Josue ingon nga pangulo sa Israel panahon sa pagbuntog, nga sa maong panahon ang tabernakulo sa pagpamatuud gidala ngadto sa Canaan (tan-awa sa Buhat 7:44, 45). Gihisgutan usab si Josue diha sa Hebreohanon 4:7, 8 ingon nga maoy nagdala sa temporaryo nga pahulay ngadto sa Israel.

Laing mahinungdanong lakang sa pagila sa tipolohikal nga mga relasyon tali sa Daan ug Bag-ong Tugon diha sa lehitimo nga presensya sa mga sulat o correspondences. Kini nga mga sulat kinahanglan adunay kamatuuran sa kasaysayan, tinuud, ug dili lang ingon nga sulagma o hinanduraw. Dugang pa sa mga sinulat nga gihisgutan diha sa giton-an sa Myerkoles, si Josue ug si Jesus nagambit sa sama nga ngalan, nga gipalahi diha sa Hebreo ug sa Grego, maingon man usab sa Ingles. Dili kini makita nga usa ka sulagma sa duha ka mga katarungan. Nahauna, kini nga pagkadugtong maoy nahauna diha sa biblikal nga canon nga adunay theophoric nga elemento, sa tukma, usa ka particle o butang nga nagpahinungod ngadto sa ngalan sa Dios. Ang ngalan nga Josue maoy kombinasyon sa Hebreo nga berbo ysh’ (sa pagluwas) ug sa particle yo (jo), nga maoy pinamubo sa Yahweh (sagad gihubad nga “ang Ginoo). Ikaduha, ang Josue dili maoy iyang orihinal nga ngalan. Malagmit si Moises, ubus sa balaan nga pagdasig, nagusab sa iyang ngalan gikan sa Oseas (kaluwasan) ngadto sa Josue (Yahweh mao ang kaluwasan) (Numeros 13:16).

Ang ikatulo nga elemento nga hunahunaon mao ang prefiguration o pasiuna nga paghulagway. Ang Dios sa matagnaon nagmugna og lehitimo nga mga tipo nga maila bisan sa dili pa ang ilang katumanan, labing minos sa ilang sukaranang mga bahin. Kini nga elemento nagpalig-on pagusab sa hunahuna nga ang mga magsusulat sa Bag-ong Tugon wala magimbento sa pagdugtong tali sa duha ka mga Tugon. Ang matagnaong elemento sa Daang Tugon nga tipo gilakip na nga daan diha sa biblikal nga teksto. Tungud niini nga katarungan, ang orihinal nga magbabasa makasabut niini nga matagnaong kahulogan pinaagi sa mga sugyot sa pagila nga gibilin sa dinasig sa Espiritu Santo nga mga magsusulat. Sa diha nga nakaplagan na ang labing daghang mga giya o sugyot sa pagsabut, samtang ang mga nagbasa nagtandi sa una nga pagpadayag sa dugang pa nga mga bag-o, natural lang nga ang mga tipo mahimong mas masabtan samtang nagatubo ang opisyal nga giuyonan nga mga basahon.

Duha ka importante nga mga punto kinahanglan ipasantop pagusab dinhi. Nahauna, ang hitabo lamang ni Cristo makahimo pagpadayag sa Mesiyaniko nga kahulogan sa Daang Tugon sa tibuuk nga kusog. Ikaduha, sa kasaysayan sa paghubad, ang ubang mga tipo naila lamang diha sa paghunahuna sa nangagi. Apan, kini nga mga kamatuuran wala magpasabut sa pagkanaa sa matagnaon nga kahulogan diha sa orihinal nga kahulogan ug sa kalagmitan sa pagila niini nga gipasabut sa orihinal nga magbabasa. Ang pagila niini nga tekstuwal nga mga pamatuud magsilbi ingon nga usa ka kontrol sa paghubad, pagsanta sa magbabasa sa paghatag og kahulogan sa teksto nga wala diha. Kong wala kana nga mga kontrol, masayon lang ang tipolohiya nga pagkahuyang ngadto sa alegoriya. Ang alegoriya maoy sagad nga paagi sa biblikal nga paghubad panahon sa Middle Ages. Dili sama sa tipolohiya, ang alegoriya mangita og espirituhanong mga kahulogan diha sa Daang Tugon nga halayo ra sa tumong sa magsusulat ug sa orihinal nga gipasabut.

Ang dugang nga teksto, nga nagpamatuud sa tipolohiya ni Josue diha sa Bag-ong Tugon, mahimo nga mahisgutan dinhi: ang lahi nga kinaiya sa kadugtongan ni Josue sa buluhaton sa Manulunda sa Ginoo, ang wala pa magpakatawo nga Cristo diha sa Pentateuch. Nagsugyot si Davidson nga “ang mga paghulagway sa buluhaton ni Josue ug sa Manulunda sa Ginoo adunay daghang kasusama nga mga sinultihan, naggamit sa tukma nga mga pulong sa Hebreo. Si Josue ug ang Manulunda sa Ginoo ‘magkatagbo kaniadto’ ug ‘moadto una’ ang Israel ug ‘magdala kanila ngadto sa yuta’ ug ‘maghimo kanila sa pagpanunod’ niini (cf. Exodo 23:23); Numeros 27:17–21; Deuteronomio 3:28; 31:3, 23).” Nagpasantop usab si Davidson sa direkta nga pagkadugtong tali kang Josue (ang saserdote human sa pagkabihag) ug sa Mesias diha sa Zacarias 6:12, diin “gidugtong sa manalagna ang ngalan ni Josue sa Mesias”: “Dayon misulti kaniya [kang Josue], sa pagingon, ‘Mao kini ang gisulti ni JEHOVA sa mga panon, sa pagingon “Ania karon, ang Tawo kansang ngalan mao ang SANGA!’”—Davidson, In the Footsteps of Joshua, pp. 29, 30.

Ang katapusang sulondan alang sa pagila sa tipolohiya nga hisgutan dinhi mao ang escalation. Ang konsepto sa escalation gihulagway pagayo pinaagi sa sanglitanan sa “landong,” nga gigamit sa magsusulat sa Hebreo sa pagpasabut sa relasyon tali sa Levitiko nga sistema sa mga halad ug sa mga halad nga sinunog lakip ang mga pista ug mga tulomanon, nga nagtudlo ngadto sa hitabo ni Jesus. Ang escalation naglambigit sa usa ka pagpadako gikan sa tipo ngadto sa antitipo; usa ka pagsaka gikan sa lokal ngadto sa unibersal, gikan sa dili permanente ngadto sa hingpit, gikan sa temporaryo ngadto sa walay katapusan, ug sa human ngadto sa balaang kahimtang.

Kini nga paglambo makita diha sa tipolohiya ni Joshua. Maingon nga si Josue nangulo sa pagbuntog sa Canaan ug naghatag og temporaryo nga pahulay alang sa Israel, ang bag-o nga Josue nagsugo sa langitnong kasundalohan sa gubat sa uniberso batok sa “mga kagamhanan, batok sa mga labawng agalon niining mangitngit nga kalibutan karon, batok sa mga dautan nga espirituhanong panon diha sa mga dapit sa kalangitan” (Efeso 6:12). Ang iyang kadaogan tinaw kaayo ug maghatag sa dayon nga pahulay ngadto sa katawhan sa Dios.

Ang tipolohiya sa kasulatan maoy usa ka makaiikag nga bahin sa pagtuon sa Biblia ug dili kinahanglan nga eksklusibo lamang sa mga eskolar. Sa iyang pagpakigsulti didto sa dalan sa Emmaus, sa malumo gibadlong ni Jesus ang duha ka tawo sa pagkapakyas sa pagbasa sa Kasulatan sa simbolo niini mga bahin: “O mga tawong boangboang, kinsang mga kasingkasing hinayan nga motoo sa tanang gikasulti sa mga profeta! Dili ba kinahanglan man nga ang Cristo magaantus gayud niining mga butanga ug unya magasulod, siya sa iyang himaya” (Lucas 24:25–27). Hinaut nga maglikay ang mga Adbentista sa sama nga sayup niini nga panahon.

### Bahin III: Kagamitan sa Kinabuhi

**Ang Pagkamakanunayon sa Dios Karon**

Ang nagkalainlaing mga tipo napalig-on sa mga sumbanan sa kasaysayan nga naimpluwensiyahan sa balaan nga mga pagpanginlabut, ingon nga usa ka resulta sa mga saad sa Dios. Nagpakita sila sa pagkamatinumanon sa Dios sa Iyang mga pakigambit sa katawhan ug sa Iyang labaw nga awtoridad ibabaw sa kasaysayan. Ang tipolohiya dili lang usa ka pamaagi alang sa paghubad sa

Daang Tugon kadugtong ngadto kang Jesus; usa usab kini nga paagi sa paghubad sa kasaysayan.

Giunsa nimo paghunahuna ang pagkamakanunayon sa Dios ug paggahum ibabaw sa kasaysayan nga makatabang kanimo sa pagtagad sa mga walay kasigurohan sa tawhanong pagkinabuhi.

**Mga Tipo Niini nga Panahon**

Sa usa ka bahin, ang pagtuon sa tipolohiya makatabang kanato pagsabut kon kinsa si Jesus ug unsa ang gibuhat sa Dios pinaagi Kaniya. Nagpakita kini kon sa unsa nga paagi kana nga mga tawo sama kang Moises, Aaron, ug David naglandong paguna sa mga buluhaton sa Mesias ingon nga saserdote, manalagna, ug hari. Sa sama nga paagi, ang institusyonal nga mga tipo, sama sa mga halad ug relihiyoso nga mga pista sama sa Pasko, nagpadayag sa kapuli nga kinaiyahan sa Iyang buluhaton. Ang tipolohikal nga mga panghitabo nagtudlo usab ngadto sa mga butang nga buut buhaton ni Jesus alang sa Iyang katawhan. Sa pikas nga bahin, ang tipolohiya nagpadayag sa mga gipaabut sa Dios bahin sa Iyang mga anak.

Kong tagdon kini nga duha ka mga aspeto sa tipolohiya, unsay napadayag sa mosunod nga mga tipo bahin kang Jesus, ug unsaon nimo paggamit ang ilang mga sulondan sa pagmodelo sa imong kinabuhi sumala sa kabubut-on sa Dios?

1. Si Isaac nga naghigda sa halaran diha sa pagtugyan (Genesis 22, itandi sa Hebreohanon 11:17–19).
2. Si Jose ingon nga nagaluwas sa iyang pamilya sa iyang interaksiyon sa iyang mga igsoong lalaki (Genesis 44, 45)
3. Si Moises ingon nga nagpahigawas ug nagpataliwala sa Israel (Exodo 32:30–34)
4. Si David ingon nga pinili (mesias) nga hari sa iyang interaksiyon kang Saul (1 Samuel 24, 26)