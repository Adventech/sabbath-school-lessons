---
title:  Komento sa Magtutudlo
date:  19/12/2025
---

### Bahin I: Kinatibuk-ang Panglantaw

**Dugokan nga Teksto:** Josue 21:45

**Tutokan sa Pagtuon:** Josue 21:43–45; 2 Timoteo 2:11–13; Josue 23; Pinadayag 14:10; 19; Deuteronomio 6:5

Ang Biblia nagasoy sa kasaysayan uban sa usa ka espesipiko nga katuyoan. Ang mga magsusulat dili neyutral nga mga naniid; kanunay sila nagtumong sa pagpasabut sa usa ka mensahe sa teolohiya. Naghulagway sila sa dinasig nga hulad kong unsay nahitabo apan interesado usab bahin sa kahulogan sa kasaysayan. Ang balaan nga pagtuga naghatag sa mga manalaysay sa Biblia sa husto nga salamin sa pagtan-aw sa kasaysayan. Ang matagnaon nga kahulogan sa libro ni Josue labaw ka dayag diha sa Hebreo nga tradisyon, nga naglakip sa mga bahin nga gitawag og “Nevi’im” (Ang mga Manalagna). Ang kasaysayan tali kang Josue ug sa 2 Hari nailhan ingon nga “Kanhi nga mga Manalagna,” ug kabahin kini sa historikal nga nagpaluyo ug nagbutang sa entablado alang sa pagsabut sa panguna ug dili panguna nga manalagna, nga nahibaloan ingon nga “Ulahi nga mga Manalagna” sa Hebreo nga canon.

Ang katapusang mga pakigpulong ni Josue diha sa libro naghatag sa teolohikal nga dugokan niini. Ang dugokan nga mensahe masumaryo sa tulo ka mga pulong: “Ang Dios matinumanon.” Tungud kay gamhanan usab Siya, walay usa sa Iyang mga saad mapakyas. Ang libro naghatag usab og biblikal nga hulagway nga nagpadayon ang kasaysayan uyon sa labing hataas nga katuyoan sa Dios, bahin sa tubag, walay sapayan kong unsay tubag sa Israel. Hinoon, nagtudlo kini nga alang sa Israel sa pagdawat ug pagmentinar sa mga panalangin sa Dios, kinahanglan magmatinumanon usab sila. Makasusubo lang, nga ang nagsunod nga mga kaliwatan wala magtuman niini nga tambag, sumala sa gipakita diha sa pagdagayday sa Kasulatan. Niini nga kahulogan, ang Josue ug ang Maghuhukom nagpakita sa duha ka habig sa sama nga salapi: ang nahauna mao ang walay pagkausab nga pagkamatinumanon, ug ang ikaduha ang nagpadayon nga dili pagkamatinumanon sa Israel.

### Bahin II: Komentaryo

Ang pagkamatinumanon sa Dios nakita sa dayag diha sa relasyon sa Iyang mga anak sulud sa kahulogan sa tugon. Ang asoy sa Biblia naghulagway sa walay pagkausab sa debosyon sa Dios ngadto sa Iyang tugon bisan pa sa malapason nga pagtagad sa mga tawo. Ang pagkamaunongon sa Dios maoy kabahin sa Iyang kinaiya (Deuteronomio 32:4, Isaias 49:7), nga napagamot sa Iyang “maunongon nga gugma” (hesed) (Deuteronomio 7:9). Gani, ang maunongon ug matinumanon nga gugma sa Dios sagad gihisgutan pagusa (Miqueas 7:20). Ang balaan nga pagtugyan sa pagtuman sa Iyang mga saad bisan pa sa makauulaw nga tawhanong mga kapakyasan, maoy usa ka lig-on nga pagpakita sa maunongon nga gugma sa Dios (hesed), makita sa matag usa ka tugon sa tibuuk Biblia, gikan sa tugon kang Adan hangtod sa tugon kang David.

**Tugon Kang Adan**

Ang patukoranan nga saad sa tugon kang Adan naglambigit sa daghang kaliwatan ug paggahum sa tibuuk yuta (Genesis 1:28). Ang mga tawo, ingon nga mga magdadala sa dagway sa Dios, gipasabut sa pagkinabuhi ingon nga mga masigkahari sa Dios pinaagi sa pagpadaghan sa kinabuhi ug sa paggahum ibabaw sa kabuhatan. Apan kini nga balaan nga panalangin nababagan pinaagi sa tawhanong pagkadili-matinumanon. Bisan pa niini nga pagkasamok, ang plano sa Dios wala mausab. Sa bag-ong katinuuran, ang pagpanganak nahimo nga masakit (Genesis 3:16), ug ang tawhanong interaksiyon sa yuta direkta nga naapektohan (Genesis 3:17–19). Hinoon, bisan pa sa tawhanong kapakyasan, nagpabilin ang Dios nga matinugyanon ngadto sa Iyang plano ug nagsaad nga ang binhi o kaliwat sa babaye maglaglag sa bitin ug magpahiuli sa nawala nga dominyo (Genesis 3:15). Ang makasusubo nga kapitulo sa Genesis 3 natapus sa pagngalan kang Eva (diha sa Hebreo, “kinabuhi”), nga mahimo nga inahan sa tanang kinabuhi (Genesis 3:20), tinaw nga nagpaila nga ang kamatayon dili maoy katapusang pulong.

**Tugon Kang Noe**

Pinaagi sa Genesis 6, ang sala nagdala sa tawo ngadto sa halos wala nay kahimtang sa paghibalik. Sa moral nga kahimtang, adunay proseso sa pagguba sa paglalang, pagusab sa maayo nga paglalang ngadto sa kahimtang nga daotan lamang sa tanang panahon (Genesis 6:5). Busa, dili ikatingala nga ang pagguba sa paglalang ania dinhi sa natural nga kalibutan, usab, nagdala sa yuta ngadto sa una nga kahimtang sa tubigon nga kahilum. Naputol lamang ang kahilum pinaagi kang Noe ug sa iyang pamilya sulud sa arka. Human sa Lunop, gamit ang sama nga pagkasulti diha sa Genesis 1:28 (itandi sa Genesis 9:1). Ingon nga usa ka bag-ong Adan, napanalanginan si Noe sa saad sa daghang kaliwatan ug dominyo. Apan, napakyas usab si Noe. Nagpalanog sa Pagkahulog, mikuha si Noe sa bunga sa vino, miinum, nahubog, ug nahimong hubo sa iyang kaugalingon, sama kang Adan ug Eva una kaniya. Ang gisangputan sa iyang aksiyon, usa ka hampak, nga naghatag og kahulogan sa umalabot sa iyang kaliwatan, gilitok. Apan sa gihapon, ang Ginoo nagpabilin nga matinugyanon ngadto sa Iyang plano.

**Tugon Kang Abraham**

Ang karaang kasaysayan nagtapus sa Genesis 11, diin ang tawo sa makausa pa nagrebelde batok sa Dios. Sa usa ka pagsulay sa pagpaluya sa orihinal nga plano sa Dios sa pagkatag sa katawhan ug sa pagtukod og usa ka kagamhanan nga independente sa Iya (pinaagi sa paghimo og “usa ka ngalan alang sa atong mga kaugalingon” (Genesis 11:4), gitukod sa mga tawo ang Torre sa Babel, nga nahimo nga monumento ngadto sa kalibug. Naghambin og pagduhaduha bahin sa pagkamatinumanon sa Dios sa Iyang mga saad, ilang gimugna ang legalismo pinaagi sa tinguha sa pagluwas sa ilang mga kaugalingon nga wala Siya. Gikan sa usa ka panglantaw sa kasulatan, ang pagpakita ni Abraham niini nga panahon dili sulagma. Ang pagtawag kang Abraham nagpakita nga dili tanan mawala. Adunay pagkamatinumanon gihapon niini nga yuta. Ang sama nga mga elemento sa orihinal nga panalangin nakaplagan diha sa tugon kang Abraham: daghang kaliwatan ug dominyo (Genesis 12:1–3). Kini nga tugon nagtimaan sa usa ka lab-as nga pagsugod alang sa paglalang. Sa pagkatinuud, ang mga kasusama tali kang Abraham ug Noe nga mga tugon matiman-an ug nagpaila nga lahi sila nga mga hut-ong sa sama nga tugon. Apan, sama kang Adan, napakyas si Abraham pinaagi sa pagtuman sa tambag ni Sara sa pagkuha kang Agar ingon nga usa ka asawa. Ang mga kasusama tali sa pagkahulog ni Adan ug sa mga aksiyon ni Abraham masabut, sumala sa makita sa ubus.

| Genesis 16 | Genesis 3 |
| --- | --- |
| Busa miingon si Sarai kang Abraham (b. 2) | Miingon ang babaye (b. 2) |
| Ug mituman si Abraham sa tingog ni Sarai (b. 3) | naminaw ka sa tingog sa imong asawa (b. 17) |
| [Gikuha ni Sarai] ang Iyang sulogoon (b. 3) | [Mikuha si Eva] gikan sa bunga niini |
| Ug gihatag siya ni Sarai ngadto kang Abraham (b. 3) | Ug gihatag [ni Eva] kini ngadto sa iyang bana (b. 6) |

Dili kaduhaduhaan, nga si Abraham matinumanon, apan ang iyang pagtuman piligroso kaayo. Ang iyang kaliwat nagsunod sa iyang matinumanong sulondan apan ubus usab sa timaan. Gani, ang maunongon nga kaliwatan nahimo nga usa ka kapakyasan tali kang Isaac ug Jacob. Sa gihapon, ang Dios makagamit kanila sa pagkahimo nga usa ka panalangin ngadto sa mga nasod (tan-awa ang sugilanon ni Jose sa panahon nga ang kinabuhi napreserbar ug ang kaliwatan ni Abraham nagkupot sa dominyo), apan misangko sila sa pagkatanggong didto sa Ehipto, sa ulahi nangaulipon. Apan bisan pa, nagpabilin ang Dios nga matinugyanon ngadto sa Iyang plano.

**Tugon Kang Moises**

Bisan kon naulipon ang katawhan sa Dios didto sa Ehipto, nagpadayon ang Iyang plano alang kanila. Ang mga lanog sa Genesis 1:28 makita diha sa Exodo 1:7: “ang mga anak sa Israel nagmabungaon, ug mingtubo sa madagayaon gayud, ug misanay, ug milig-on sa hilabihan gayud; ug napuno nila ang yuta.” Adunay usa lang ka elemento ang nakulang: dominyo. Ug didto nagsugod ang kabalaka ni Faraon. Nagmugna siya og usa ka plano sa pagpakunhod sa ilang gidaghanon aron pagsanta kanila sa pagkahimo nga labaw ka kusganon kaysa mga Ehiptohanon, kinsa, mahimo unya nga mogahum sa Israel. Niini nga konteksto, si Faraon mibabag sa orihinal nga plano sa Dios, ug tungud niini nga katarungan siya ug ang iyang gingharian gihukman.

Gipagawas sa Dios ang Iyang katawhan gikan sa Ehipto aron pagbag-o sa tugon uban kanila didto sa Bukid sa Sinai. Ug sa makausa pa, ang tawo nakulangan sa balaan nga pagdahum. Didto pa gihapon si Moises ibabaw sa bukid sa pagsugod sa mga tawo pagsimba sa bulawan nga nating baka, pagpahinungod niini ngadto sa pagpahigawas kanila gikan sa pagkaulipon (Exodo 32:4). Pila pa lang ka semana sa ulahi, nagrebelde na usab ang Israel, pagdumili sa pagsulud sa Canaan tungud sa ilang pagkawalay-pagtoo (Numeros 14:11). Apan ang Dios matinumanon gihapon ngadto sa Iyang plano. Tinuud nga sa matag usa ka tugon bag-o nga tawhanong mga magdudula mitungha, ug mipahaum ang Dios ngadto sa bag-ong mga kahimtang. Apan nagpabilin ang Iyang pagkamatinumanon.

**Tugon Kang David**

Ang nahauna nga pagbuntog ubus sa kapangulohan ni Josue nagmalampuson, apan nagkinahanglan pa kini nga makompleto. Dugang ngadto sa pagkinahanglan sa pagtapus sa pagpanagiya sa teritoryo, ang katawhan sa Dios kinahanglan nga magpadayon sa pagbantay sa ilang nabuntog. Ang panahon sa Maghuhukom nagpakita sa kapakyasan sa ikaduha nga kaliwatan sa pagbuhat niana. Sa Iyang kalooy nagpabarog ang Dios og mga tigpagawas (gitawag og mga Maghuhukom diha sa libro) aron paglaban sa Israel, apan samtang nagpadayon ang sugilanon, bisan kini nga mga Maghuhukom nahimo nga dili matinumanon, ug miabut ang kaguliyang. Gitawag sa Dios si Samuel sa pagkahimo nga usa ka saserdote, Maghuhukom, ug manalagna sa dungan. Sa nagkatigulang na siya, hinoon, nakaamgo ang katawhan nga ang iyang mga anak dili mosunod sa iyang mga lakang, ug napadasig pinaagi sa sulondan sa ubang mga nasod, nangayo sila og usa ka hari.

Sa makausa pa gipahaum sa Dios ang Iyang plano—usa ka lihok nga nakita na nga daan diha sa Deuteronomio ug gitugotan ang Israel sa pagpili og usa ka hari. Si Saulo daw usa ka hingpit nga mohaum, apan ang iyang panglihok nagpadayag nga siya usa ka hari sumala sa mga kasingkasing sa katawhan. Human sa pagsalikway kaniya, gidihog si David ni Samuel sa pagkahari. Gipamatud-an pagusab sa Dios ang Iyang mga saad kang Abraham diha sa Iyang tugon uban kang David: usa ka bantugan nga ngalan, usa ka dapit alang sa Israel, ug usa kaliwat (2 Samuel 7:9–14). Apan, si David ug ang iyang kaliwatan napakyas sa hilabihan, naghatud sa Israel sa pagkabahin ngadto sa duha ka mga gingharian, sa katapusan ang duha napukan (ang amihanang gingharian) o nadestiyero (ang habagatan nga gingharian). Bisan pa niini, nagpabilin ang Dios sa Iyang plano ug wala magsalikway sa Iyang katawhan.

Kini nga pasunod nga mga tugon nagpakita sa usa ka sumbanan sa panalangin, sala, ug grasya. Nagpakita kini nga ang pagkamatinumanon ug maunongon nga gugma (hesed) nagpabilin sa kanunay latas sa mga katuigan. Giinugurahan ni Jesus ang Bag-ong Tugon, nga gipasukad sa Iyang mga merito o maayong mga nabuhat, dili mapakyas sama sa mga naguna. Sa eskatolohikal nga lumbay gikan sa Daniel ngadto sa Pinadayag, tinaw nga diha kang Jesus, ang orihinal nga mga panalangin sa Genesis 1 ug 2 gipahiuli ngadto sa katawhan: ang daghang mga kaliwat sa babaye makadawat sa gingharian. Napahiuli ang dominyo pagusab ngadto sa husto nga mga kamut (Daniel 7:13, 14).

### Bahin III: Kagamitan sa Kinabuhi

**Ang Pagkamatinumanon sa Dios Karon**

Gipadasig ni Josue ang Israel sa pagpamalandong sa mga saad sa Dios ug sa nangagi nga mga binuhatan sa pagila sa Iyang pagkamatinumanon sa presente (Josue 23:2–5).

Hunahunaa ang imong panaw sa kinabuhi ug tumboka ang mga panahon diin imong nasaksihan ang pagkamatinumanon sa Dios sa labaw pa ka tinaw kaysa ubang mga panahon. Ipahat sa klase ang imong mga pagsabut.

Usa sa labing nahibaloan nga mga bersikulo bahin sa pagkamatinumanon sa Dios mao ang Lamentaciones 3:23, diin gimantala ni Jeremias, “Daku ang Imong pagkamatinumanon.” Sa panahon niini nga pagmantala ni Jeremias, ang katawhan sa Dios tungud sa ilang pagsupil, diha sa usa ka mangitngit nga dapit. Ang tulo ka patukoranan nga mga haligi sa katilingban sa Judea naguba: ang yuta, ang monarkiya, ang templo. Apan bisan pa atubangan sa malisud nga katinuuran sa pagkadestiyero ug pagkaguba, maisogon ang manalagna sa pagmantala sa mga pulong nga nakapadasig sa hinigugma nga alawiton “Great Is Thy Faithfulness!”

1. Unsaon nimo pagtan-aw ang pagkamatinumanon sa Dios taliwala sa lisud nga mga panahon sa kinabuhi?
2. Sa unsang paagi nga ang pagkakasaligan sa Dios makatabang kanimo sa pagpanaw sa baloron nga katubigan sa kinabuhi kong dili nimo makita sa tinaw ang Iyang mga aksiyon?
3. Hunahunaa ang dihadiha nga kahulogan sa Lamentaciones 3:23 ilabina ang mga bersikulo 22 ug 24. Tan-awa kong sa unsa nga paagi kini nga mga bersikulo makatabang sa pagtubag sa pangutana sa ibabaw. Hisguti ang mga kalooy sa Dios (hesed), kahingawa, ug ang paglaum nga Iyang gipasantop kanato diha sa kahulogan niini nga mga bersikulo ug diha sa kahayag sa kahimtang ni Jeremias. Unsa nga pagpadasig ikahatag kanimo niini nga mga bersikulo?

**Ang Atong Pagkamatinumanon Karon**

Ang pagkamatinumanon gipaila ingon nga usa ka bunga sa Balaang Espiritu, diha sa Galacia 5:22.

1. Unsaon nimo pagtan-aw ang pagkamatinumanon sa Dios sa bertikal nga hulagway, sa imong relasyon uban Kaniya?
2. Unsaon nimo pagtan-aw ang pagkamatinumanon sa Dios sa horisontal nga hulagway, sa imong relasyon uban sa imong mga isigkatawo?