---
title:  Dugang nga Panghunahuna
date:  19/12/2025
---

Basaha ang sinulat ni Ellen G. White, “The Last Words of Joshua,” pp. 521, 522, diha sa Patriarchs and Prophets.

“Daghan ang gilimbongan ni Satanas sa bakak nga teoriya nga ang gugma sa Dios alang sa Iyang katawhan dako kaayo sa pagkaagi nga Iyang pasayloon ang ilang mga sala; iyang gipaila nga samtang ang mga hulga sa pulong sa Dios maoy mahimong usa ka katuyoan sa Iyang moral nga pangagamhanan, dili gayud sila matuman sa literal. Apan sa tanan Niya nga mga pagtagad sa Iyang mga linalang ang Dios nagmentinar sa mga prinsipyo sa pagkamatarong pinaagi sa pagpadayag sa sala sa tinuud nga kinaiya niini pinaagi sa pagpakita nga ang siguro nga resulta niini mao ang pagkaalaut ug kamatayon. Ang walay kondisyon nga pasaylo sa sala wala gayod nahitabo, ni mahitabo. Kana nga matang sa pagpasaylo magpakita sa pagbiya sa mga prinsipyo sa pagkamatarong, nga mao gayod ang patukoranan sa kagamhanan sa Dios. Magpuno kini sa wala mahulog nga uniberso sa pagsaway. Matinumanon ang Dios nga nagtudlo sa mga resulta sa sala, ug kon dili tinuud kini nga mga pasidaan, unsaon nato pagkasiguro nga ang Iyang mga saad matuman? Kana nga gitawag nga kaayo nga mopahilayo sa hustisya dili tinuud nga kaayo kondili kahuyang.

“Ang Dios mao ang maghahatag og kinabuhi. Gikan sa sinugdanan ang tanan Niya nga mga balaod gipahinungod ngadto sa kinabuhi. Apan ang sala nagbungkag sa han-ay nga gipabarog sa Dios, ug misunod ang kagubot o walay pagsinabtanay. Hangtod nga adunay sala, ang pagantos ug kamatayon dili malikayan. Tungud lamang kay ang Manunubos maoy nagpas-an sa tunglo sa sala alang kanato aron ang tawo makalaum sa paglikay, diha sa iyang kaugalingong persona, sa masubo nga mga resulta niini.”—Ellen G. White, Patriarchs and Prophets, p. 522.

**Diskusyonan nga mga Pangutana:**

`Sublia ang ebidensiya sa pagkamatinumanon sa Dios sa imong kinabuhi. Ngadto sa unsa ang imong ikatudlo? Sa sama nga panahon, unsaon nimo pagtubag kon wala matuman ang sangputanan sa mga butang nga imong gilauman o ginaampo, o gani ang giangkon nga mga saad gisugat uban sa kahilum?`

`Isaysay ang biblikal nga pagtolon-an bahin sa kasuko sa Dios. Unsaon nimo pagpasabut ang kapungot sa Ginoo ingon nga kabahin sa maayong balita?`

`Unsa nga mga prinsipyo ang imong matigum gikan sa leksyon niini nga semana bahin sa pakiguban-uban sa mga dili matinoohon? Sa unsa nga paagi atong mabalansi ang pagbaton sa tinaw nga mga utlanan bahin sa atong mga prinsipyo ug mga binuhatan samtang kita makiguban sa mga tawo aron sila maalagaran ug matagad alang sa ilang kaayohan?`

`Unsa nga pila ka mga babag ang magsanta kanimo gikan sa pagkupot ngadto sa Ginoo uban sa tibuuk mo nga kasingkasing?`