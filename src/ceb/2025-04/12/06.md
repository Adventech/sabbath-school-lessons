---
title:  Kupot sa Dios
date:  18/12/2025
---

Ang bugtong paagi nga ang Israel makalikay sa tentasyon sa pagsimba og mga diosdios ug sa kapungot sa Dios dili sa kanunay nga mahinumdum sa mga “pagdili” sa tugon, kondili pinaagi sa pagpalambo sa usa ka maminatngonon ug makanunayon nga pagalagad ngadto sa Ginoo. Ang sama nga berbo, “sa pagkupot, pagsunod” ngadto sa Ginoo (tan-awa sa Deuteronomio 4:4), gigamit usab kini sa paghulagway sa kasabutan sa kaminyoon nga gipahinungod tali sa asawa ug bana (Genesis 2:24) o sa pagkamaunongon ni Ruth ngadto kang Naomi (Ruth 1:14). Importante ang pagtimaan nga, sumala sa pagtuki ni Josue, niana nga pagkamatinumanon naghulagway sa Israel ingon nga usa ka nasod “hangtod niini nga adlaw.” Ikasubo, ang sama nga pagpaila dili mahimo nga tinuud alang sa ulahi nga kapanahonan sa kasaysayan sa Israel, ingon sa makasubo nga paghulagway sa basahon sa mga Maghuhukom (Maghuhukom 2:2, 7, 11; Maghuhukom 3:7, 12; Maghuhukom 4:1, uban pa.)

`Naghangyo si Josue sa Israel sa paghigugma sa Ginoo nga ilang Dios (Josue 23:11; itandi sa Deuteronomio 6:5). Dili ikapamugos ang gugma; kay kon ipugos, dili na kini gugma. Apan, sa unsa nga paagi nga ang gugma mahimong sugoon?`

Aron ang Israel magpadayon sa pagkalipay sa mga panalangin sa tugon, kinahanglan sila magpabilin nga maunongon ngadto sa Dios. Kusganon kaayo ang Hebreo sa pagpasantop niini: “Magmaminatngonon gayod kamo alang sa inyong kaugalingong kalag.” Ang pulong ‘ahaba, “gugma,” adunay halapad nga kahulogan sa tawhanong mga pagbati, lakip sa mahigalaong pagkadugtong, suud nga pakighilawas, inahanon nga pagkalumo, romantiko nga gugma, ug pagkamaunongon ngadto sa Dios. Kon atong masabtan ang gugma alang sa Dios ingon nga mahunahunaon nga pagtugyan ug pagalagad ngadto Kaniya, kini mahimong ipatuman nga dili malapas ang tinuod nga kinaiya niini (itandi sa Juan 13:34). Ang Dios gusto sa kanunay nga ang pagtuman ngadto sa Iyang mga sugo kinahanglan magagikan sa usa ka personal nga relasyon uban Kaniya (Exodo 19:4 [“Ako . . . ang nagdala kaninyo nganhi sa Akong kaugalingon,”], Deuteronomio 6:5, itandi sa Mateo 22:37) pinasikad sa Iyang nabuhat alang kanila sa Iyang dakung kalooy ug gugma.

Ang sugo sa paghigugma sa Dios nagpakita usab sa mutuwal, apan dili simetriko, nga kinaiya sa balaang gugma. Naghandum ang Dios sa pagsulud ngadto sa usa ka suud, personal nga relasyon uban sa matag usa ka tawo nga modawat ug mobalus sa Iyang gugma. Busa, ang Iyang unibersal nga gugma ngadto sa tanan nagsakup sa hulagway alang sa pagpakita sa atong bulontaryo, mutuwal nga gugma.

`Naghatag si Jesus og usa ka bag-o nga sugo ngadto sa Iyang mga tinon-an. Sa unsa nga kahulogan kini nga sugo bag-o ug daan sa sama nga panahon? Basaha ang Juan 13:34, Juan 15:17, ug 1 Juan 3:11; itandi sa Levitico 19:18.`