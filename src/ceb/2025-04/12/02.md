---
title:  Ang Tanan Natuman
date:  14/12/2025
---

`Diha sa Josue 21:43–45, unsa ang gihulagway niini nga libro bahin sa Dios? Sa unsa nga paagi kini nga mga pulong magamit dili lamang ngadto sa historikal nga Yutang Saad kondili ngadto usab sa katinuuran sa atong kaluwasan (2 Timoteo 2:11–13)?`

Kini nga mga bersikulo nagsakup sa panapus sa libro ug sa teolohikal nga sumaryo niini. Nagpasantop sila sa usa sa dagkung mga tema sa tibuuk libro: ang tugon sa pagkamatinumanon ni Yahweh, nga nagtuman sa Iyang mga saad ug sa Iyang mga panumpa. Kini nga hamubo nga bahin nagsumaryo usab sa tibuuk sulud sa libro hangtod niini nga bahin. Ang Josue 21:43 nagsulti labot sa pagbahinbahin ug pagpuyo sa yuta (Josue 13–21), samtang ang Josue 21:44 nagpasabut ngadto sa mga kadaogan batok sa mga kaaway ug ang paggahum nga nabatonan ibabaw sa yuta (Josue mga kapitulo 1–12). Kini nga tanang mga hulagway gitan-aw pinaagi sa salamin sa pagkamatinumanon sa Dios. Ang mga Israelita kinahanglan sa kanunay mahinumdum nga dili gayud sila makahimo pagangkon sa mga kadaogan batok sa ilang mga kaaway o sa yuta ingon nga ilang panulondon—gawas kon pinaagi sa pagkamaunongon sa Dios ngadto sa Iyang nahatag nga pulong.

Iyang gihatag “ang tibuuk yuta” (Josue 21:43), “ang tanan nilang mga kaaway gitugyan ni Jehova sa ilang mga kamot” (Josue 21:43), ug sumala sa “gipamulong ni Jehova” (Josue 21:44) “ang tanan nangatuman” (Josue 21:45). Ang gisublisubli nga paggamit sa pulong kol, “tanan,” unum ka besis diha sa tulo ka mga bersikulo (Josue 21:43–45), nagpasantop sa makausa pa sa kamatuuran nga ang yuta gasa ni Yahweh, ug ang Israel dili makaangkon og pasidungog sa pagkadawat niini. Ang Ginoo nga nanumpa sa “paghatag” sa yuta ug “maoy naghatag” sa ilang mga kaaway ngadto sa ilang mga kamut.

Ang tanang kalampusan sa Israel kinahanglan ipahinungod sa bug-os ngadto sa balaan nga pagpahigayon sa Dios ug sa Iyang pagkakasaligan. Matuud usab kini bahin sa kaluwasan: “Kay tungod sa grasya kamo nangaluwas pinaagi sa pagtoo; ug kini dili sa inyong kaugalingong kahimoan, kini hatag sa Dios, dili tungod sa mga binuhatan aron walay bisan kinsa nga magapasigarbo” (Efeso 2:8, 9).

Sa pagkatinuud, ang pagpasantop sa pagkamatinumanon sa Dios, nagsulat usab si Pablo: “Kasaligan ang pulong nga nagaingon: Kon ugaling kita nangamatay man uban kaniya, kita mangabuhi usab uban kaniya; kon ugaling kita magaantus man, kita managhari usab unya uban kaniya; kon ugaling kita dili man moangkon kaniya, kita dili usab niya pagaangkonon; kon ugaling kita dili man kasaligan, siya magapabilin nga kasaligan” (2 Timoteo 2:11–13).

`Sa unsa nga paagi ang pagkamatinumanon sa Dios sa pagtuman sa Iyang mga saad makahatag kanato sa pagsalig nga walay usa sa Iyang mga saad alang sa umalabot mapakyas? (Tan-awa sa 1 Corinto 10:13, 2 Corinto 1:18–20.)`