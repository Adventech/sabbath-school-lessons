---
title:  Ang Pultahan sa Paglaum
date:  05/11/2025
---

`Basaha ang Josue 8:1–29. Unsay gisulti kanato niini nga sugilanon kon unsaon paghimo sa atong labing halalum nga mga kapakyasan ngadto sa mga kahigayonan?`

Ang pamaagi ni Yahweh nakahimo sa una nga kapildihan sa Israel ngadto sa usa ka taktikal nga bintaha, busa maoy nakapausab sa Walog sa Acor (Hebreo nga pulong alang sa “kagubot”) ngadto sa pultahan sa paglaum (itandi sa Oseas 2:15). Sa pagkabaton sa hilabihan nga pagsalig sa kaugalingon tungud sa ilang una nga kadaogan batok sa mga Israelita, ang mga nagpuyo sa Ai nagsubli sa ilang pamaagi sa ilang pagataki sa mga Israelita nga nagpakaarong-ingnon nga miatras ug napildi. Sa paghigawas sa mga namuyo sa Ai sa ilang lig-on nga kuta, ang 30,000 ka mga Israelita, nagatang didto sa dili kaayo halayo nga luyo sa siyudad (Josue 8:4), mobuntog sa basiyo nga siyudad pinaagi sa pagsunog niini. Mipatin-aw ang Josue 8:7 nga dili ang istratehiya maoy nakadala sa kadaogan, kondili ang Ginoo sa Iyang kaugalingon maoy naghatag og kadaogan ug naghatag sa siyudad sa Ai ngadto sa mga Israelita. Bisan diha sa usa ka kapitulo diin ang aspeto sa militar ang nagdominar sa sugilanon labaw kaysa bisan laing kapitulo sa libro, ang teksto nagpasantop sa nagpailalum nga kamatuuran nga ang kadaogan usa ka gasa ni Yahweh.

Ang hinungdanong yugto sa gubat nahitabo sa diha nga migawas ang mga lalaki sa siyudad ug nagsugod sa paggukod sa mga Israelita. Mao kini ang ikaduha nga panahon nga ang Dios misulti diha sa Josue 8:2, sa pagsenyas nga Siya ang nagdumala sa gubat. Hangtod niini nga gutlo, wala kita mahibalo sa gisangputan sa gubat. Gikan niini nga punto hangtod sa unahan, nahimong tinaw nga ang Israelita nga kasundalohan nagmadaogon.

Ang hinagiban diha sa kamut ni Josue usa lang ka galab nga espada, sa baylo nga usa ka espada o bangkaw. Sa panahon ni Josue, wala tingali kini gigamit ingon nga usa ka aktuwal nga hinagiban, apan nahimo kini nga simbolo sa pagkalabing hataas. Ug, gawas sa paghatag og sinyas alang sa pagataki, nagpahayag kini sa pagkalabing-hataas sa Dios diha sa kapildihan sa Ai. Pinaagi sa pag-unat sa galab nga espada hangtod nabatonan ang hingpit nga kadaogan, gipakita nga si Josue bug-os nga misagop sa katungdanan sa pagpangulo nga gibansay ni Moises sa pagtabok sa Dagat nga Mapula (Exodo 14:16) ug sa gubat batok sa mga Amelikanhon (Exodo 17:11–13), diin si Josue sa personal maoy nangulo sa away.

Niini nga panahon walay makita, nga milagroso nga pagpanginlabut sa Dios, bisan pa ang kadaogan batok sa Ai wala kaayo gitabangan sa Dios kaysa sa mga Ehiptohanon sa una nga henerasyon o sa bag-o nag kadaogan sa Jerico. Ang yawi ngadto sa kadaogan mao ang pagtoo ni Josue sa pulong sa Ginoo ug sa iyang walay pagduhaduha nga pagtuman niini. Ang prinsipyo nga makita niini nga sugilanon magpabilin nga tinuud alang sa katawhan sa Dios karon, bisan diin sila mamuyo ug bisan unsay ilang mga hagit.