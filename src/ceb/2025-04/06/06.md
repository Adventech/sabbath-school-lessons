---
title:  Usa ka Saksi Ngadto sa Gahum sa Dios
date:  06/11/2025
---

Sumala sa atong nahibaloan (tan-awa sa leksyon 5), gihatagan sa Dios ang pagano nga mga nasod og kahigayonan sa pagila bahin Kaniya ug sa pagtalikod gikan sa ilang daotang mga paagi. Apan, nagdumili sila ug sa katapusan nagatubang sa hukum sa Dios.

`Basaha ang Josue 7:6–9, nga naghisgot sa una nga reaksyon ni Josue ngadto sa kalamidad nga miabut kanila. Tutoki sa ilabina ang Josue 7:9. Unsa ang importante nga teolohikal nga prinsipyo ang makaplagan diha sa iyang mga pulong?`

Sa una nga pagtan-aw, si Josue daw naghimo sa sama nga gibuhat sa katawhan sa Israel taliwala sa ilang mga kalisud human sa ilang pagbiya sa Ehipto, sama sa: “Apat hinoon namatay kami pinaagi sa kamot ni Jehova didto sa yuta sa Egipto, sa nanaglingkod kami tupad sa mga kolon sa mga unod, sa nanagpangaon kami ug tinapay sa pagkabusog; kay kami gidala ninyo dinhi niining kamingawan, aron sa pagpatay sa kagutom niining tibook nga katilingban” (Exodo 16:3).

Ug si Josue miingon: “Alaut, Oh Jehova nga Ginoo, ngano pa ugod nga kining katawohan imong gidala dinhi sa tabok sa Jordan aron sa pagtugyan kanamo ngadto sa kamot sa mga Amorehanon, aron sa pagpawala kanamo? maayo pa unta kong natagbaw lamang kami ug mingpuyo didto sa pikas nga daplin sa Jordan!” (Josue 7:7).

Apan, wala magdugay, iyang gipakita ang iyang dakung pagtagad sa kadaot nga makuha sa ngalan ug kadungganan sa Dios gikan niini nga kapildihan. “Kay ang mga Canaanhon ug ang tanang mga pumoluyo sa yuta makadungog niini, ug magalibut unya kanamo, ug magapanas sa among ngalan sa ibabaw sa yuta: ug unsaon na man nimo ang ngalan mong gamhanan?” (Josue 7:9).

Kini nagpadayag og usa ka tema ug prinsipyo nga sentral sa mga katuyoan sa Dios sa Israel. Bisan og gusto Niya ang pagano nga mga nasod sa ilang palibut makakita sa dagkung mga butang nga buhaton sa Dios alang sa Iyang katawhan nga nagatuman Kaniya, makahimo usab sila, sama sa gihimo ni Rahab, makakat-on bahin sa Dios sa Israel pinaagi sa gahum sa mga kadaogan sa Iyang katawhan. Sa laing bahin, kon dili maayo ang dalagan sa mga butang, sumala sa ilang nahitabo dinhi, isipon sa mga nasod nga huyang ang Dios sa Israel ug dili epektibo (tan-awa sa Numeros 14:16, Deuteronomio 9:28) nga maoy makapalig-on sa pagsupak sa mga Canaanhon.

Sa usa ka pagkasulti, bisan sa konteksto sa pagkuha sa Hebreo sa yuta, dagkung mga isyu ug mga prinsipyo ang malambigit, nga maglakip sa pagdala og kadungganan ug himaya ngadto sa Dios, nga mao lang usab ang bugtong paglaum alang sa mga pagano, ug alang usab sa Israel.

`Basaha ang Deuteronomio 4:5–9. Sa unsa nga mga paagi atong makita ang usa ka kasusama dinhi tali sa Israel ug sa ilang pagsaksi ngadto sa kalibutan ug sa atong pagsaksi ingon nga mga Adbentista karon?`