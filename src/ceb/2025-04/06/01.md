---
title:  Ang Kaaway sa Sulud
date:  01/11/2025
---

### Basaha sa Pagtuon Niini nga Semana

1 Pedro 1:4, Josue 7, Salmo 139:1–16, Esdras 10:11, Lucas 12:15, Josue 8:1–29.

> <p>Teksto nga Sagulohon</p>
> “Ako, si Jehova, magasusi sa hunahuna, ako magasulay sa kasingkasing, bisan pa ngani sa paghatag sa tagsatagsa ka tawo sumala sa iyang mga kagawian, sumala sa bunga sa iyang mga buhat” (Jeremias 17:10).

Ang Josue 7 mao ang nahauna nga kahimtang diin, pinaagi sa usa ka makahinuklog nga kasinatian, ang katawhan sa Israel nakakat-on sa halapad nga dangatan sa mga sangputanan sa tugon ug sa halalum nga kahulogan niini. Samtang ang pagtuman sa mga kamandoan sa tugon nagsiguro sa kadaogan, ang walay pagtagad sa mga kasabutan sa tugon misangput sa kapildihan. Ang kalampusan sa militar nasandig dili sa ilang kadaghanon, pamaagi sa gubat, o hanas nga mga taktika kondili tungud sa presensya sa Balaan nga Manggugubat uban kanila.

Panahon sa pagbahinbahin sa Yutang Saad, nakahibalo ang Israel sa lisud nga leksyon nga ang ilang labing piligroso nga kaaway dili tagagawas sa ilang kampo kondili sulud lang sa ilang kaugalingong kampo ug han-ay. Ang kinadak-ang hagit nga anaa sa ilang atubangan dili ang lig-on nga mga paril sa mga siyudad sa mga Canaanhon ni sa ilang abante nga mga gamit sa panggubatan, kondili ang kagahian sa pagbuut sa mga tawo sa ilang kaugalingong kampo sa tinuyo nga dili pagtagad sa mga pahimangno sa Ginoo.

Sa pagpaabut alang sa atong langitnong panulondon (1 Pedro 1:4, Colosas 3:24), magatubang kita sa sama nga mga hagit. Samtang ania kita sa utlanan sa Yuta nga Saad, sulayan ang atong pagkamatinumanon, ug modaog lang kita pinaagi sa pagtugyan ngadto kang Jesu-Cristo.

_*Basaha sa pagtoon kini nga leksyon sa pagpangandam alang sa Sabado, Nobyembre 8._
