---
title:  Komento sa Magtutudlo
date:  07/11/2025
---

### Bahin I: Kinatibuk-ang Panglantaw

**Dugokan nga Teksto:** Jeremias 17:10

**Tutokan sa Pagtuon:** 1 Pedro 1:4, Josue 7, Salmo 139:1–16, Esdras 10:11, Lucas 12:15, Josue 8:1–29.

Human sa dayag nga kadaogan batok sa Jerico, nagantos ang Israel sa makauulaw nga kapildihan gikan sa daw huyang nga kasundalohan sa Ai. Samtang nangita si Josue og pagpatinaw gikan sa Dios, iyang naamgohan nga ang gubat maoy resulta sa labaw pa kaysa iyang pagkapakyas sa pagkonsulta sa Dios sa wala pa sila mosulong batok sa Ai. Ni mabasol ang pagkapakyas tungud lamang sa kakulang sa husto nga pagpangandam o sa istratehiya. Kondili, adunay kaaway sa sulud.

Dili, ang kaaway dili usa ka espiya nga naghatag og mahinungdanon kaayo nga kasayoran sa kaatbang. Sulud sa Israel ang sad-an. Pinaagi sa pagkuha og mga butang gikan sa Jerico, gilapas ni Achan ang mga pamalaod sa balaan nga gubat. Ang resulta sa kapildihan sa Israel takus sa usa ka mahinungdanon kaayo nga pahinumdum alang sa Israel, ilabina kang Josue, bahin sa espirituhanong aspeto niini nga mga gubat. Dugang pa, nagpasidaan kini sa Israel nga ang Dios dili mokonsenti sa Iyang katawhan, sama sa dili niya pagkonsenti sa kasal-anan sa mga Canaanhon, ilabina kong bahin sa kadaghanon sa kahayag nga nabatonan sa Israel.

Ang kalapasan ni Achan, diha niini, binoang kaayo; apan ang labi pa gayod ka makapasubo mao ang pagkawalay paghinulsol ug nagpadayon nga kinaiyahan sa iyang sala. Ang tinuyo nga pagsupil ni Achan nagaghat sa Dios sa madali nga aksiyon, ug sa kalit, tungud sa iyang pagkamalapason. Kini nga makasusubo nga kaagi, diha dayon sa pagsugod sa pagbuntog, nagpakita sa binoang nga kinaiyahan sa sala. Niini nga semana, nagdapit kanato ang sugilanon bahin kang Achan ngadto sa bag-o nga paghunahuna sa makapasubo nga kinaiyahan sa sala.

### Bahin II: Komentaryo

Adunay nagkalainlaing mga pulong ug mga hulagway bahin sa sala diha sa Biblia. Ang labing komon nga mga pulong alang sa sala sa Daang Tugon mao ang hataah, sagad nga gihubad nga “sala,” ‘awon’ (sa tradisyon gihubad ingon nga “kasalanan”), ug pesha (sagad gihubad nga “kalapasan”). Ang paggamit niini nga mga pulong sa tibuuk Daang Tugon nagpakita nga ang kahulogan sa sala nagsugod gikan sa tinuyo o dili tinuyo nga pagtipas gikan sa usa ka sukdanan sama sa paglapas sa balaod sa Dios, nakulangan o napakyas sa pagkab-ut sa tumong, ug usa ka gipili o dayag nga rebelyon batok sa Dios. Niini nga katapusang matang, ang sala dili mapasaylo. Diha sa Numeros 15:30, kini nga mga sala gihulagway diha sa mosunod nga mga pulong:

“Apan ang kalag nga nagabuhat sa bisan unsang kasaypanan uban sa pagkawalay-pagpanumbaling, bisan siya natawo sa yutang pinuy-anan sa mga anak sa Israel, kun usa ka lumalangyaw, kanang kalaga nagapasipala kang Jehova; ug kanang kalaga pagaputlon gikan sa taliwala sa iyang katawohan.” Ang dagway sa usa ka tawo nga nagabuhat og usa ka butang “nga tinuyo kaayo” (literal nga pagkasulti sa Hebreo “beyad ramah”) naglarawan sa bulontaryo ug pinili nga buhat sa pagsupak sa Ginoo.

Walay halad nga solusyon niini nga sala tungud kay walay paghinulsol nga nalambigit niini. Walay puli alang sa makasasala nga dili moila sa pagkinahanglan alang niini. Diha sa Josue 7, si Achan mibuhat “uban sa pagkawalay-pagpanumbaling,” ug tungud kay nagdumili siya sa pagbati og pagbasul alang sa iyang sala, walay mabuhat usab alang kaniya. Ang matag usa ka higayon sa grasya panahon sa tibuuk nga proseso nagpagahi sa iyang kasingkasing.

Ang batasan sa pagkasukihan ni Achan, bisan pa sa nakita nga gahum sa Dios sa pagpikas sa Suba sa Jordan ngadto sa duha, ug sa milagroso nga pagpahugno sa hilabihan kalig-on nga mga paril sa Jerico, nagdapit sa magbabasa sa pagpalandong sa kinaiyahan sa sala. Masabtan, ang gipahayag ni George Knight sa kalainan tali sa “SALA” sa kapital nga mga letra ug sa “sala” sa gamay nga letra. Samtang ang una mao ang tuburan, ang ulahi mao ang pagdagayday; ang naguna mao ang balatian, ang ulahi mao ang simtoma. Sagad kaayo, ang mga tawo igo lang magtagad sa ulahi, nga ipakita sa ilang panggawi, nga walay pagila nga ang panglihok igo lang nagpakita kong unsay nahitabo sulud sa kasingkasing. (Tan-awa ang sinulat ni George Knight, Sin and Salvation: God’s Work for and in Us (Haggerstown, MI): Review and Herald, 2009), pp. 28–51.) Kini nga panghunahuna bahin sa sala ingon nga balatian nagsaysay sa pagpasantop bahin kang Jesus diha sa “kasingkasing,” ingon nga supak sa mga lihok sa gawas sa debosyon ug pagtuman, sa Iyang mga pagpakigsultihay sa relihiyoso nga mga pangulo sa Juda. Sa walay duhaduha, diha sa pagtagad sa bisan unsa nga balatian, nagkinahanglan ang pagsuta sa mga simtoma, apan ang pagtambal dili mohunong diha kon ang kaayohan maoy aktuwal nga tumong.

Niini nga konteksto, ang SALA, maoy nagpailalum nga kahimtang sa mga makasasala, ug ang sangputanan, ang batasan maoy maghubit kanila sa ingon. Kana nga kahimtang sa panghunahuna makita sa pagsulay ni Lucifer sa pagkuha sa dapit sa Dios, ug makita usab kini diha sa tawhanong paningkamot sa pagkahimo nga sama sa Dios didto sa Tanaman sa Eden. Ang gamut sa pamatasan sa mga makasasala mao ang kawang nga pagsulay sa pagkuha sa dapit sa Magbubuhat. Sumala sa maayo kaayo nga pagkasulti ni Herbert Douglas: “Ang sala maoy kinomu sa usa ka binuhat diha sa nawong sa iyang Magbubuhat; ang sala maoy usa ka linalang nga walay pagsalig sa Dios, magsalikway Kaniya ingon nga ang Ginoo sa iyang kinabuhi.”—Herbert Douglas, Why Jesus Waits (Nampa ID: Pacific Press, 2002), p. 18.

Makapasibut, nga ang pulong “sala” dili makita diha sa Genesis 2 ug 3, apan ang sugilanon nagpaila sa pagsulay ni Eva sa pagkuha sa dapit sa Dios. Diha sa Genesis 1, ang matag adlaw sa Paglalang nagtapus sa pagtulotimbang sa Dios kon unsa ang Iyang nabuhat. Ang pasunod “nakita sa Dios” (r’h) nga ang Iyang gibuhat “maayo” (towv) makita sa unum ka besis. Ang tukma nga pasunod nagpakita sa diha nga nakita (r’h) ni Eva nga ang bunga sa kahoy ug nagpamatuud nga kini maayo (towv). Kini nga maninampingong paggamit sa mga pulong nagpaila nga ang orihinal sa sala mao ang tawhanong pagsulay sa pagkuha sa dapit sa Dios sa pagingon ug pagtulotimbang kon unsay maayo. Ang sama nga pasunod magpakita pagusab diha sa Genesis 6 sa diha nga ang mga anak sa Dios nakakita (r’h) sa mga anak nga babaye sa mga tawo ug nagila kanila nga “matahum,” nga sama sa Hebreo nga pulong alang sa “maayo” (towv), diha sa Genesis 1 ug 3 (itandi sa Genesis 6:1, 2). Sa makausa pa ang tawo misulay sa pagkahimo nga Dios, nga adunay makatalagmanon nga mga sangputanan.

Ang dayag nga pagrebelde ni Achan batok sa usa ka dayag nga sugo sa Dios makapahinumdum sa orihinal nga pagsulay ni Lucifer sa pagkuha sa dapit sa Dios. Diha sa ilang pagkabuta, dili sila makaamgo sa kaboangan niana nga tinguha. Sa katapusan, gipakasad-an sila, dili tungud sa pagkadili takus sa Dios o pagkadili gusto sa pagpasaylo kanila, kondili sa ilang binoang nga pagpadayon sa paghunahuna nga sila mahimo nga Dios o mahimo nga mga tagiya sa ilang padulngan, nga wala nagkinahanglan sa tuburan sa kinabuhi.

Bisan og ang uban makatudlo ngadto sa pagkahilabihan sa silot ni Achan ingon nga ebidensiya sa pagkalahi tali sa Dios sa Daang Tugon ug ang Dios, sumala sa gipadayag ni Jesus, diha sa Bag-ong Tugon, ang sugilanon ni Achan makakaplag og kasusama diha sa Buhat 5, diin nagsulti si Lucas kon sa unsa nga paagi giduaw dayon sa Dios ang sala ni Ananias ug Sapira.

Adunay daghang mga kasusama tali niini nga duha ka mga panghitabo. Nahauna, ang duha ka mga aksiyon gihulagway pinaagi sa sama nga mga berbo nga pulong. Diha sa Septuagint, ang kinatigulangan nga hubad sa Grego sa Daang Tugon, gihulagway si Achan ingon pagpanagiya sa dili angay (nosphizomai) alang sa iyang kaugalingon gikan sa mga butang nga gitugyan ngadto sa Ginoo. Ang sama nga berbo naghulagway kang Ananias ug Sapira sa pagtipig (nosphizo) alang sa ilang kaugalingon niana nga ilang gipamatuud sa publiko nga gigahin ngadto sa Ginoo. Ikaduha, sa duha ka mga kahimtang, nagkuha sila gikan sa mga butang nga gigahin ngadto sa Dios. Sa diha nga gipahinungod ni Ananas ug Sapira ang tanang abut gikan sa gibaligya nga yuta ngadto sa Dios, ang tanang abut Iya sa Dios. Tungud niini nga katarungan, ang ilang sala, maingon man kang Achan naglambigit pagbakak ug pangawat. Ikatulo, ang duha ka mga panghitabo nahitabo sa usa ka talandogon nga panahon alang sa katawhan sa Dios: ang pagsugod sa pagbuntog ug ang sinugdanan sa iglesya.

Tingali, tungud niini nga katarungan, ang ilang salaod nakasugat sa dali nga pagpanimalus. Nagkomento bahin sa paghukum batok kang Ananias ug Sapira, nagingon si Ellen G. White: “Ang Walay Kinutoban nga Kaalam nagtan-aw nga kini nga timaan sa pagpakita sa kapungot sa Dios kinahanglanon aron mapanalipdan ang batan-ong iglesya gikan sa pagkaluya sa pagtoo. Kusog ang pagtubo sa ilang mga sakup. Mameligro unta ang iglesya kon, diha sa kusog nga pagtubo sa mga nakabig, ang mga lalaki ug mga babaye ginadugang, kinsa samtang nagangkon sa pagalagad sa Dios, nagsimba og mamon o bahandi.”—The Acts of t he Apostles, p. 13. Mao usab ang ikaingon bahin sa silot ni Achan.

Ang ideya nga adunay lahilahi nga paagi sa pagtagad sa Dios bahin sa sala sa Daang Tugon ug sa Bag-o sayup. Gani, “daghan ang nalimbongan ni Satanas sa sayup nga teoriya nga ang gugma sa Dios alang sa Iyang katawhan dako kaayo nga dili lang Niya panumbalingon ang ilang sala; nagrepresentar siya nga samtang ang mga hulga sa pulong sa Dios nagsilbi sa usa ka katuyoan sa Iyang moral nga kagamhanan, dili gayud sila matuman sa literal. Apan sa tanan Niya nga pagtagad sa Iyang mga linalang gipadayon sa Dios ang mga prinsipyo sa pagkamatarong pinaagi sa pagpadayag sa sala sa tinuud nga kinaiya niini pinaagi sa pagpakita nga ang siguro nga resulta mao ang kasakitan ug kamatayon.”—Ellen G. White, Patriarchs and Prophets, p. 522.

Ang sugilanon bahin kang Achan nagsilbi ingon nga usa ka pasidaan bahin sa makalilisang nga kinaiyahan sa sala, apan nagpakita usab kini sa grasya sa Dios. Daghang katuigan sa ulahi, nagsaad ang Dios pinaagi sa manalagna nga si Oseas sa pagusab sa walog sa Acor (kagubot), ang dapit diin si Achan ug ang iyang pamilya gilubong nga buhi, ngadto sa usa ka pultahan sa paglaum (Oseas 2:15). Sa pagkatinuud, Siya ang Dios sa mga pagbaliskad sa panghitabo.

### Bahin III: Kagamitan sa Kinabuhi

**Sala ug Kaluwasan**

Sa sama nga libro nga gihisgutan dili pa dugay niini nga leksyon, nangatarongan si George Knight nga ang sala ug kaluwasan gihubit pinaagi sa sama nga pulong: gugma. Sa iyang pagtan-aw, ang sala nagpatumong sa gugma ngadto sa sayup nga tumong, sa takdo, ngadto sa kaugalingon. Sa mao nga paagi, ang kaluwasan gugma usab, apan gugma kini nga gipatumong ngadto sa husto nga tumong, nga mao ang Dios.

1. Uyon ka ba niini nga panghunahuna” Ipasabut.
2. Kong oo, paghatag og usa ka praktikal nga pananglitan kung sa unsa nga paagi kini nga konsepto mapahinungod sa tinuud nga kinabuhi.

**Ang Kabug-at sa Sala**

“Usa ka siaw nga batanon nangutana sa usa ka magwawali, ‘Nagingon ka nga ang dili maluwas nga mga tawo magpas-an sa kabug-aton sa sala. Wala man koy gibati. Unsa ba kabug-at ang sala? Napulo ba ka libras? Kawaloan ka libras? Mitubag ang magwawali pinaagi sa pagpangutana sa batanon, ‘Kong imong butangan og 400 libras ang usa ka minatay, makabatyag ba kini sa kabug-aton sa karga?’ Mitubag ang batanon, ‘dili makabatyag kini, tungud kay patay man.’ Gitapus sa magwawali, ‘Kana usab nga espiritu o pagbati, sa pagkatinuud patay

kay dili naman makabatyag sa kabugaton sa sala o wala nay pagtagad sa kabugaton niini ug wala magpakabana mahitungod sa presensya niini.

1. Sa unsa nga paagi ang nabatasan sa paggahin og “usa ka mahunahunaon nga takna matag adlaw sa pagpamalandong sa kinabuhi ni Cristo . . . ilabina ang katapusang mga higayon,” sumala sa gisugyot ni Ellen G. White, makatabang kanato sa pagsabut sa tinuud nga kinaiyahan sa sala? (Tan-awa sa, The Desire of Ages, p. 83.)
2. Sa unsa nga paagi si Satanas nagbuhat karon sa dili kaayo pagpatagad sa mga tawo bahin sa sala? Unsaon nato paglikay niini nga lit-ag?