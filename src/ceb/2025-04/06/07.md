---
title:  Dugang nga Panghunahuna
date:  07/11/2025
---

Basaha ang sinulat ni Ellen G. White “The Fall of Jericho,” pp. 493–498, diha sa Patriarchs and Prophets.

“Ang sala nga makamatay nga naghatud ngadto sa pagkalaglag ni Achan adunay gamut diha sa pagkamaibogon, sa tanang sala usa sa labing komon ug ang labing wala kaayo matagad. . . .

“Giila ni Achan ang iyang sala, apan ulahi na kaayo kini alang sa pagsugid sa paghatag kaniya og kaayohan. Iyang nakita ang kasundalohan sa Israel nga namalik gikan sa Ai nga napildi ug nangaluya; apan wala siya moduul sa atubangan aron mosugid sa iyang sala. Iyang nakita si Josue ug ang mga ansiyano sa Israel nga nanagduko ngadto sa yuta diha sa kagul-anan nga hilabihan kalisud ikasulti sa pulong. Kon nakahimo pa siya sa pagsugid, makahatag unta siya og pila ka mga pamatuud sa tinuud nga pagkasubo; apan nagpakahilum lang gihapon siya. Iyang nadunggan ang pagmantala sa usa ka dakung salaod nga nahimo, ug gani nakadungog sa kinaiya niini sa tukma nga pagkasulti. Apan tak-um ang iyang mga ngabil. Dayon miabut ang solemne nga imbestigasyon. Daw unsa ka kulbahiman ang iyang kalag uban sa kalisang samtang iyang nakita nga ang iyang tribo maoy gitumbok, dayon ang iyang pamilya ug ang mga sakup sa iyang panimalay! Apan siya walay gihapon gilitok nga pagsugid, hangtod ang tudlo sa Dios gipunting kaniya. Dayon, sa diha nga ang iyang sala dili na matabonan, iyang giangkon ang kamatuuran. Daw unsa ka sagad ang sama nga pagsugid gihimo. Adunay halapad nga kalahian tali sa pagangkon sa mga kamatuuran human sila namatud-an ug sa pagsugid og mga sala nga ang ato lang mga kaugalingon ang nahibalo ug ngadto sa Dios. Dili unta makahimo pagsugid si Achan kon naglaum pa siya nga sa pagbuhat niini makalikay siya sa mga sangputanan sa iyang salaod. Apan ang iyang pagsugid nagsilbi lang hinoon sa pagpakita nga matarong ang iyang silot. Walay tininuud nga paghinulsol alang sa sala, wala pagkasubo, walay kausaban sa katuyoan, walay pagdumot sa daotan.”—Ellen G. White, Patriarchs and Prophets, pp. 496–498.

**Diskusyonan nga mga Pangutana:**

`Isaysay ang mga gipasabut sa ikanapulo ka sugo (Exodo 20:17) dinhi sa usa ka kalibutan nga gigamhan sa mga panganunsiyo ug konsyumerismo. Unsaon nato sa praktikal nga paagi pagila tali sa usa ka kagustohan ug sa usa ka gikinahanglan, ug ngano kana nga pagila sa kalahian importante?`

`Basaha ang pagampo ni Daniel diha sa Daniel 9:4–9. Ngano nga mahinungdanon nga si Daniel, sa pagsugid sa mga sala sa Israel, kanunay nagkanayon “among” gibuhat kini nga daotang mga butang, bisan og kita walay rekord nga si Daniel sa iyang kaugalingon nakabuhat sukad og daotan?`

`Hunahunaa ang pangutana diha sa katapusan sa leksyon sa Hwebes. Ngano ang pagtuman sa mga Israelita sa tanang “mga lagda ug mga paghukum” importante man kaayo ngadto sa ilang pagsaksi? Sa unsa nga paagi kini nga sama nga prinsipyo mapahinungod ngadto sa atong iglesya karon? Unsa ka labaw pa ka epektibo ang atong pagpanaksi kon ato gayod sundon ang tanan nga nahatag sa Dios kanato?`