---
title:  Makatalagmanong mga Pagpili
date:  04/11/2025
---

`Basaha ang Josue 7:19–21. Unsay gihangyo ni Josue kang Achan nga buhaton? Unsay kahulogan niana nga usa ka hangyo? Unsaon nato pagsabut sa iyang pagsugid?`

Gisugo ni Josue si Achan sa pagbuhat og duha ka butang: nahauna, sa paghimaya sa Dios ug pagpasidungog Kaniya. Ikaduha, sa pagsugid kon unsay iyang nabuhat sa walay pagtabon niini. Mohimaya unta si Achan sa Dios pinaagi sa pagangkon kon unsay iyang nabuhat. Ang pulong gigamit dinhi (todah) mapahinungod ngadto sa paghatag og pasalamat (Salmo 26:7, Isaias 51:3, Jeremias 17:26), apan ngadto usab sa pagsugid og sala (Esdras 10:11).

Ikasubo, ang biblikal nga teksto wala maghatag og pagpasabut nga nagpakita sa bisan unsa nga timaan sa tinuud nga pagsugid ni Achan. Naglaum siya nga hangtod sa katapusan dili kini mahibaloan. Ang iyang masukihong pagbati naghimo kaniya nga usa ka mapahitas-on nga makasasala, alang kang kinsa walay kapasayloan sumala sa balaod ni Moises (itandi sa Numeros 15:27–31).

Ang mga pulong ni Achan diha sa Josue 7:21 daw nahisama sa pagkahulog ni Adan ug Eva. Nakita ni Eva (ra’ah) nga ang kahoy tilinguhaon (khamad) ug sa katapusan mikuha (laqakh) sa bunga niini (Genesis 3:6). Sa iyang pagsugid, miangkon si Achan nga iyang nakita (ra’ah) sa nakuha nga butang ang usa ka maanindot nga kupo sa Shinar, 200 siklo nga salapi, ug usa ka bareta nga bulawan. Naibug siya (khamad) ug gikuha (laqakh)kini. Maingon sa kahimtang ni Adan ug Eva, ang pagpili ni Achan nagpadayag nga ang sala sa pagkamaibogon mao ang sala sa pagkawalay-pagtuo. Nagduhaduha kini sa Dios nga dili gusto mohatag sa labing maayo alang sa Iyang mga linalang ug sa pagtago sa pila ka bililhon nga mga kalipayan gikan kanila, nga nasakup sa natad sa balaan lamang.

Gawas pa sa pagpahinungod ngadto sa nahauna nga tawhanong pagkahulog, ang teksto nagpasantop sa usa ka dayag kaayo nga pagkatandi tali sa mga kinaiya ni Rahab (itandi sa Josue 2:1–13) ug niadto kang Achan. Ang usa midala sa mga espiya ngadto sa atop ug gitagoan sila gikan sa mga sundalo; ang usa mikuha sa gidili nga mga butang ug gitagoan sila gikan kang Josue. Ang usa nagpakita og kalooy ngadto sa Israelita nga mga espiya ug gitabangan sila pagsiguro sa kadaogan; ang lain nagdala og kagubot sa Israel tungud sa iyang kahangol ug nakahatag sa kapildihan. Ang usa naghimo og usa ka kasabutan sa mga Israelita; ang usa naglapas sa tugon ni Yahweh. Si Rahab nagluwas sa iyang kaugalingon ug sa iyang pamilya, nahimo sila nga respetado nga mga lumolupyo sa Israel; si Achan naglaglag sa iyang kaugalingon ug sa iyang pamilya ngadto sa kamatayon ug nahimo nga usa ka pananglitan sa kaulawan.

`Paghunahuna bahin sa sala sa pagkamaibogon. Unsaon nato paglikay nga dili masulud ngadto niini, bisan kon unsa kadaghan ang anaa o wala kanato? (Itandi sa Lucas 12:15.)`