---
title:  Ang Sala ni Achan
date:  03/11/2025
---

`Basaha ang Josue 7:16–19. Unsay gisulti kanato sa tibuuk nga pamaagi bahin sa Dios ug ni Achan?`

Sa baylo nga ipadayag ang pagkatawo sa nakasala, nagpahimutang ang Dios og usa ka pamaagi nga magpadayag ang Iyang hustisya ug grasya. Human sa pagpasabut sa hinungdan sa kapildihan sa Israel ug pagtawag alang sa pagbalaan sa katawhan (Josue 7:13), nagtugot Siya og igo nga panahon tali sa pagpahibalo sa pamaagi ug sa paghimo niini, nga maghatag og panahon kang Achan sa paghunahuna, sa paghinulsol, ug sa pagsugid sa iyang sala. Sa sama nga paagi, ang iyang pamilya (kon nahibalo pa sila unsay nahitabo) adunay kahigayonan sa pagdesisyon kon gusto ba sila malambigit sa pagtago o modumili sa nga malambigit, sama sa mga anak nga lalaki ni Korah, nga naglikay sa pagkalaglag sa pagdumili sa pagdapig sa ilang amahan (itandi sa Numeros 16:23–33, Numeros 26:11).

Ang solusyon sa kahimtang mosunod sa sukwahi nga direksiyon sa pagabot niini ug naghampak sa Israel: ang tibuuk nga sala gikuha ug gipagaan gikan sa Israel ngadto sa usa ka tribo; gikan sa tribo ngadto sa pamilya; gikan sa pamilya ngadto sa panimalay; ug gikan sa panimalay ngadto sa indibiduwal. Gawas, sa pagpadayag sa nakasala, ang proseso sa pagsukit usab nagpaila sa walay sala. Importante usab kini nga bahin sa makuti nga pamaagi sa paghukum, diin ang Dios sa Iyang kaugalingon nagbuhat ingon nga saksi sa wala makita nga mga binuhatan ni Akan.

Ang magbasa halos mobati sa tensiyon samtang gitumbok sa Dios si Achan. Kinsa ba ang dili mahibulong sa kagahian sa pagbati sa usa ka tawo sa pagdahum nga dili siya masakpan? Walay bisan unsay matago gikan sa malukopon nga mga mata sa Ginoo (Salmo 139:1–16, 2 Cronicas 16:9), kinsa nahibalo kon unsay gitagoan sa kasingkasing sa usa ka tawo (1 Samuel 16:7, Jeremias 17:10, Proverbio 5:21).

Importante nga matikdan ang paagi nga gitawag ni Josue si Achan: “Anak ko.” Kini nga pagkasulti nagpakita dili lang sa edad ug sa katungdanan sa pagpangulo ni Josue, kondili nagpadayag usab sa Espiritu nga gipakita niini nga bantugan nga manggugubat sa pagila sa hustisya. Puno sa kalooy ang iyang kasingkasing alang kang Achan, bisan og gisugo siya sa pagpahamtang sa hukum sa nakasala. Pinaagi niini nga kinaiya, si Josue sa makausa naglandong sa pagkamabination, kalooy, ug gugma sa Usa kinsa “dili makapasakit, wala gayud magsulti og hait nga mga pulong, wala gayud naghatag og kasakit sa usa ka sensitibo nga kalag. . . . Siya (si Jesus) sa walay kukahadlok nga nagbadlong sa pagsalingkapaw, pagkadili matinoohon, ug kasalanan, apan ang mga luha diha sa Iyang paningog samtang Siya molitok sa masakit nga mga pagbadlong.”—Ellen G. White, The Desire of Ages, p.353.

`Sa unsa nga paagi sa pagila nga ang Dios nahibalo sa tanan nga imong buhaton, bisan sa imong tinago nga mga butang, makapahimug-at kon unsaon nimo pagkinabuhi? Sa unsa nga paagi kini makaapekto sa matang sa imong pagkinabuhi?`