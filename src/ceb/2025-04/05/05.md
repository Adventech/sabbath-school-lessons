---
title:  Gawasnon nga Pagpili
date:  29/10/2025
---

`Basaha ang Deuteronomio 20:10, 15–18; Deuteronomio 13:12–18; ug Josue 10:40. Sa unsa nga paagi ang balaod sa pakiggubat ug ang pamaagi batok sa usa ka lungsod nga masimbahon og mga diosdios sa Israel, nga gisulti diha sa Deuteronomio, makatabang kanato pagsabut sa mga limitasyon sa tibuuk nga paglaglag panahon sa gubat nga gisalmotan sa mga Israelita?`

Ang Hebreo nga teksto naggamit sa usa ka talagsaon nga pulong sa paghulagway sa paglaglag sa katawhan sa gubat: cherem. Kini nga pulong nagpasabut kon unsa ang “gidili,” “gitunglo,” o “gipahinungod ngadto sa bug-os nga kalaglagan.” Kadaghanan sa panahon, nagpasabut kini sa kompleto ug dili mausab nga pagbutang sa mga tawo, mga mananap, o sa mga butang nga dili molihok diha sa eksklusibo nga kabubuton sa Dios, nga nalambigit panahon sa gubat, sa kadaghanang kahimtang, sa paglaglag kanila. Ang konsepto ug pagbuhat sa cherem ingon nga tibuuk nga paglaglag sa usa ka katawhan panahon sa gubat kinahanglan sabton diha sa kahayag sa pakigaway ni Yahweh sa mga gahum sa daotan sa uniberso, diin ang Iyang kinaiya ug dungog maoy nameligro.

Sa makausa pa, tungud sa pagtungha sa sala dinhi sa kalibutan, walay anaa diha sa tunga: ang usa ka tawo mahimong dapig sa Dios o batok Kaniya. Ang usa ka habig maghatud ngadto sa kinabuhi, kinabuhi nga dayon, ug ang atbang ngadto sa kamatayon, dayon nga kamatayon.

Ang buhat sa tibuuk nga paglaglag naghulagway sa matarong nga hukum sa Dios batok sa sala ug daotan. Ang Dios talagsaong nagsugo sa pagpahamtang sa Iyang hukum ngadto sa Iyang pinili nga nasod, ang karaang Israel. Ang debosyon ngadto sa paglaglag nailalum sa Iyang hugot nga paggahum ingon nga Siya ang Dios, limitado ngadto sa usa ka panahon sa kasaysayan, sa pagbuntog, ug ngadto sa maayo nga pagtumbok sa dapit, ang karaang Canaan. Sa atong nakita sa atong gitonan gahapon, kadtong nailalum sa gidili nga laglagon sa kanunay nagrebelde batok sa mga katuyoan sa Dios ug naghugaw kanila, ni wala gayud maghinulsol. Busa, ang desisyon sa Dios sa paglaglag kanila dili pinugos ni nasodnon.

Dugang pa, ang Israel makadahum sa sama nga pagtagad kon ilang sagopon ang sama nga matang sa pagkinabuhi sa mga Canaanhon (itandi sa Deuteronomio 13). Bisan kon daw ingon og ang mga pundok nahimutang sa bisan hain nga habig sa balaan nga gubat giila nang daan (ang mga Israelita mao ang manununod sa yuta ug ang mga Canaanhon laglagon), adunay posibilidad sa pagbalhin gikan sa usa ka habig ngadto sa lain, sumala sa atong makita sa kahimtang ni Rahab, Achan, ug sa mga pumoluyo sa Gabaon.

Wala hatagi og panalipod ang katawhan sa pinugos o gibutang ubus sa usa ka pagdili. Kadtong nakabenepisyo gikan sa usa ka relasyon kang Yahweh mahimo nga mawad-an sa ilang pribilehiyo sa kahimtang kon sila morebelde, ug kadtong nailalum sa pagdili makahimo pagpasakup ngadto sa awtoridad ni Yahweh ug mabuhi.

`Unsa man ang espirituhanong mga gipasabut sa pagdumili sa mga Canaanhon bahin sa Dios alang sa atong kahimtang karon? Nga, unsa ang mga sangputanan sa gawasnon nga mga pagpili alang kanato sa personal?`