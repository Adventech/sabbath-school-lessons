---
title:  Ang Prinsipe sa Pakigdait
date:  30/10/2025
---

`Giunsa paghulagway sa mosunod nga mga teksto ang gilantaw sa Dios sa umalabot alang sa Iyang katawhan? Isaias 9:6, Isaias 11:1–5, Isaias 60:17, Oseas 2:18, Mique. 4:3.`

Bisan og ang dugokan nga tumong sa leksyon niini nga semana nagsakup sa balaang sugo ug giabagan nga mga gubat sa Daang Tugon, kinahanglan atong hisgutan ang presensya sa lain apan sama ka mahinungdanon nga tema sa matagnaong mga sinulat sa Daang Tugon: ang umalabot nga pananawon sa malinawon nga panahon sa Mesias. Ang Mesias gihulagway ingon nga ang “Principe sa Pakigdait” (Isaias 9:6). Siya maghimo og usa ka gingharian nga gigamhan pinaagi sa kalinaw, diin ang liyon ug ang nating karnero maguban sa pagpanibsib (Isaias 11:1–8), diin wala nay pagpamatay o pagpasakit (Isaias 11:9), ug diin ang kalinaw magahari (Isaias 60:17) ug magaagay sama sa suba (Isaias 66:12).

`Basaha ang 2 Hari 6:16–23. Unsa nga mga paghulagway ang gihatag niini nga sugilanon ngadto sa labaw pa ka halalum nga mga katuyoan alang sa Iyang katawhan ug sa tawo?`

Hunahunaa ang sugilanon sa pagpakaon sa kasundalohan sa Siria sa pagpasiugda ni Eliseo. Sa baylo nga pamatyon sila (2 Hari 6:22), iyang gipakita kanila ang labing hataas nga pagkamaayo, kalinaw, nga mao ang handum kanunay sa Dios alang sa Iyang katawhan. Makasibut tan-awon nga si Eliseo nakaamgo sa bug-os sa pagkalabing gamhanan sa dili makita nga kasundalohan nga nagalibut sa kaaway (2 Hari 6:17). Sama nga nalambigit ang Dios sa usa ka away sa uniberso nga sa kanunay makapadaot sa atong planeta, ang katapusang kalab-uton sa pagtubos dili usa ka walay katapusan nga away o bisan usa ka pagpanglupig sa kaaway diha sa usa ka kahimtang sa pagkaulipon, kondili sa pakigdait nga walay katapusan. Maingon nga ang pagpangdagmal balusan og pagpangdagmal (Mateo 26:52), ang kalinaw mosangput sa kalinaw. Ang sugilanon nagtapus pinaagi sa pagsulti nga ang “ang mga panon sa Siria wala na moadto ngadto sa yuta sa Israel” (2 Hari 6:23).

`Paghunahuna og mga paagi nga atong mahimo, pinaagi sa pagsundog kang Jesus, ingon nga mga ahente sa kalinaw. Kumusta man sa imong kaugalingong kinabuhi karon? Sa unsa nga mga paagi, sa bisan unsa nga kalisdanan ang tingali imong maatubang, ikaw mahimo nga usa ka ahente sa kalinaw sa baylo nga walay pagsinabtanay?`