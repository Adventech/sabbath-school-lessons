---
title:  Ang Kasalanan sa mga Canaanhon
date:  26/10/2025
---

`Basaha ang Genesis 15:16, Levitico 18:24–30, Deuteronomio 18:9–14, ug Esdras 9:11. Unsay gisulti kanato niini nga mga teksto bahin sa labaw kalapad nga plano sa Dios sa pagtanyag sa yuta sa Canaan ngadto sa mga Israelita?`

Kinahanglan atong tan-awon ang saylo sa libro ni Josue aron atong masabtan sa bug-os kon unsay gipasabut bahin sa kasalanan sa mga nasod nga nagpuyo sa Canaan. Kini nga dulumtanan nga mga binuhatan niini nga mga nasod sa paghalad sa bata, sa pagbalaan og mga butang, nagagamit sa pagtagna, anting-antingan, diwatahan, magpapangutana sa mga minatay, ug magpapakitambag sa mga kailang espiritu naghatag kanato og usa ka giya (Deuteronomio 18:9–12.)

Ang pagdiskobre sa karaang Ugaritic texts (gikan sa Ras Shamra) naghatag og dugang nga pagsabut ngadto sa rilihiyon ug katilingban nga Canaanhon, ug sila nagpakita nga ang pagkadulomtanan niini nga kultura dili lang masabtan kondili—sumala sa moral sumbanan sa Daang Tugon—nagpamatarong usab.

Ang Canaanhon nga rilihiyon gipasukad sa pagtolon-an nga ang natural nga kahibulungan nga nagpasiguro sa pagkamabungahon gigamhan sa relasyon sa pakighilawas tali sa mga dios ug mga diosa. Busa ilang gilantaw ang kalihokan sa pakighilawas sa mga dios sumala sa ilang kaugalingong panglihok sa pakighilawas ug buhaton diha sa tulomanon sa pakighilawas aron sa pagpagana sa mga dios ug mga diosa sa pagbuhat sa ingon. Kini nga konsepto miresulta diha sa pagkamugna sa “balaan” nga prostitusyon, nga maglambigit sa lalaki ug babaye nga mga bigaon nga magpagana pinaagi sa mga tulomanon sa pagpakighilawas, sa makausa pa kini nga tanan ingon nga kabahin sa ilang relihiyoso nga mga binuhatan!

Ang usa ka nasod dili makabarog ngadto sa usa ka moral nga baroganan nga molabaw kataas kay niana nga pagsimba sa mga tawo sa mga dios. Ingon nga resulta niana nga pagsabut sa ilang mga dios, dili ikatingala nga ang relihiyoso nga mga binuhatan sa mga Canaanhon naglakip sa paghalad og bata, nga sa espesipiko gipakigbatokan sumala sa gipasidaan sa Biblia.

Ang ebidensiya sa arkeolohiya nagpamatuud nga ang mga namuyo sa Canaan sa kanunay naghalad sa ilang kamagulangan nga mga bata ngadto sa mga dios, sa tinuud sa mga yawa, panahon sa ilang pagsimba. Adunay nakaplagan nga gagmay nga mga bukog nga dugmokon sulud sa dagkung mga banga uban sa makalilisang nga mga sinulat nga nagpamatuud ngadto sa ilang makauulaw nga rilihiyon ug kon unsa ang kahulogan alang sa daghan sa ilang mga anak.

Busa, ang paglaglag sa mga Canaanhon, dili usa ka naulahi nga panghunahuna, usa ka butang nga mitumaw panahon sa pagdesisyon sa Dios sa paghatag sa yuta sa Canaan ngadto sa mga Israelita. Ang mga namuyo sa Canaan gihatagan og panahon sa kahigayonan, usa ka panahon sa dugang nga kalooy nga sila adunay kahigayonan sa pagdiskobre sa Dios ug sa Iyang kinaiya pinaagi sa pagsaksi sa mga patriarka nga nagpuyo uban kanila. Sila adunay higayon, apan makita nga ilang giusikan kini, ug nagpadayon sa ilang makalilisang nga mga binuhatan hangtod nga ang Ginoo sa katapusan nagpahunong kanila.