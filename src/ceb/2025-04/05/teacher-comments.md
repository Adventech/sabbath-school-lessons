---
title:  Komento sa Magtutudlo
date:  31/10/2025
---

### Bahin I: Kinatibuk-ang Panglantaw

**Dugokan nga Teksto:** Josue 10:42

**Tutokan sa Pagtuon:** Genesis 15:16; Levitico 18:24–30; 2 Timoteo 4:1, 8; Exodo 23:28–30; Deuteronomio 20:10, 15–18; Isaias 9:6

Sumala sa gihisgutan sa milabay nga semana, ang isyu bahin sa balaang gubat diha sa Daang Tugon makapalibug. Ang pagtagad niini nga isyu maglambigit sa pagsabut sa pagtan-aw sa kalibutan bahin niini nga away ug sa maayo nga pagsusi sa gisulti diha sa Biblia. Ang tighubad kinahanglan magtagad sa labing diyutay upat ka mga aspeto sa pagsubli sa biblikal nga rekord.

Nahauna, ang moderno nga mga mobasa sagad maghatag sa ilang kasamtangan sa pagsabut bahin sa gubat diha sa Kasulatan. Ang relihiyoso nga gubat diha paggahum sa Dios sa Daang Tugon lahi ug kinahanglan hubaron sumala sa gipasabut.

Ikaduha, kinahanglan sabton ang kahulogan sa kasaysayan sa Canaan ug ang rilihiyon niini aron masabtan ngano nga ang mga namuyo gipapahawa gikan sa mao nga yuta.

Ikatulo, dili gayud tuyo sa Dios ang paglaglag sa mga namuyo sa yuta; Siya adunay labaw ka maayo nga mga plano alang kanila. Apan, tungud sa ilang pagpadayon sa agianan sa kalaglagan, gipalihok sa Dios ang Iyang katungdanan ingon nga Maghuhukom. Ang Iyang mahigugmaon nga kinaiyahan dili makatugot sa daotan nga magpadayon nga dili matagad.

Sa katapusan, kung magbasa sa bisan unsa ang problemado nga bahin sa Daang Tugon, kinahanglan tan-awon ang padulngan sa mga tuyo sa Dios alang sa Iyang katawhan ug sa katawhan.

Ang gubat, uban sa tanang makalilisang nga mga sangputanan, dili gayud kabahin sa plano sa Dios alang niini nga kalibutan. Nagabuhat Siya aron sa pagpahiuli sa kalinaw nga walay katapusan sa atong kalibutan ug sa uniberso. Apan, sa pagbuhat niana, kinahanglan Iyang wad-on ang daotan sa katapusan, dili lamang sa gamhanang paagi kondili pinaagi usab sa usa ka maalamon nga paagi.

### Bahin II: Komentaryo

**Ang Biblikal nga Konsepto sa Balaan nga Gubat**

Sa iyang komentaryo bahin sa Exodo, si Douglas K. Stuart nagtanyag og usa ka makahuloganon nga paghulagway sa balaan nga gubat nga gipasabut sa Biblia. Kini nga matang sa gubat, sagad gisulti pinaagi sa Hebreo nga berbo haram, o sa nombre nga herem, naglambigit sa paglaglag sa kinabuhi sa tawo sa usa ka dakung sukod ug usahay sa kabtangan ug sa kinabuhi sa mananap. Tungud sa kahinungdanon niini, ang gihimo nga lista ni Stuart sa ubus nagkinahanglan og pipila ka mga kausaban (gikuha gikan kang Douglas K. Stuart, Exodus: The New American Commentary, (Nashville: Broadman & Holman, 2006), vol. 2, pp. 395–397.)

1. Diha sa talagsaon nga paghulagway sa karaang Israel, walay gitugotang hanas nga kasundalohan. Ang mga gubat awayon sa mga bagohan ug mga bulontaryo, usa ka lahi kaayo nga pagkatandi sa batid nga istraktura sa militar sa kakaraanan ug kadtong pamilyar sa karon.
2. Walay suweldo ang mga sundalo. Ilang gituman ang mga sugo sa Dios diha sa kahulogan sa tugon ug dili moaway alang sa personal nga kaayohan. Sa daghang mga kahimtang, nagkahulogan kini nga gidid-an sila sa pagkuha sa mga bihag o pagpangawat.
3. Ang balaan nga gubat maaway lamang alang sa pagbuntog o pagpanalipod sa Yuta nga Saad niana nga partikular nga panahon sa kasaysayan. Human sa pagbuntog, bisan unsa nga gubat sa pagsulong hingpit nga gidili. Gitawag ang Israel sa pakigaway alang sa Yutang Saad sa usa ka espesipiko nga dapit ug historikal nga konteksto. Sa pagdaog na nila sa yuta ug paghiusa sa ilang teritoryo, ang mga Israelita dili unta magpadako sa mga utlanan sa Yutang Saad pinaagi sa gubat. Wala magtawag ang Dios sa Iyang katawhan sa pagkahimo nga usa nga nagpalapad sa emperyo militar.
4. Ang pagpahigayon og balaan nga gubat, giila nga usa ka balaan nga buhat, anaa lamang sa mga kamut sa Dios, nga gituman sa Iyang pinili nga mga propeta, sama kang Moises o Josue. Nagpasantop kini nga ang gubat kinahanglan dili gayud usa ka tawhanong pagpasiugda, kondili usa ka sagrado nga buluhaton.
5. Ang pagpakiglambigit sa Dios sa usa ka balaan nga gubat nagkinahanglan og espirituhanong pangandam, nga naglakip sa pagpuasa, ug pagdili sa pakighilawas, o ubang mga matang sa pagdumili sa kaugalingon. Ang seremonya sa pagpatuli (Josue 5:1–9) ug ang pagsaulog sa Pasko (Josue 5:10–12), diha sa kahulogan sa pagbag-o sa tugon, kabahin niini nga pagpangandam.
6. Ang usa ka Israelita nga maglapas niini nga mga sulondan sa balaang gubat silotan pinaagi sa kamatayon, ang masupilon nga tawo mahimo nga usa ka herem, nga gitugyan ngadto sa kalaglagan.
7. Sa katapusan, ang direkta nga pakiglambigit sa Dios maghatud ngadto sa paspas nga mga kadaogan diha sa kahulogan sa matinumanong balaan nga gubat. Mga pananglitan bahin niini maglakip sa daghang mga gubat panahon sa pagbuntog (Josue 6:16–21), Josue 10:1–15) ug sa mga panahon nga ang Israel o Juda manalipod sa teritoryo niini, uban sa tabang sa Dios, gikan sa mosulong nga mga puwersa (2 Samuel 5:22–25). Sa sama nga kaagi, adunay negatibo nga mga pananglitan diin ang kakulang sa pakiglambigit sa mosangput sa kapildihan (1 Samuel 31:1–7), sama sa pagatubang sa Israel sa mga Amelikanhon nga walay balaan nga pagtugot ug sa pagkapildi didto sa Hormah (Numeros 14:19–45), o sa pagkapildi nila sa walay dungog nga kasundalohan didto sa Ai (Josue 7:2–4).

Sa pagkatapus sa teokratiko nga nasod, ang pagpatuman niini nga mga pamalaod dili na mahimo, ug tungud niini nga katarungan wala nay dungog o kinaraan na ang balaan nga gubat. Ikasubo, ang relihiyoso nga pamahayag gigamit sa pagpamatarong sa mga gubat bisan karon. Apan, diha sa kahayag sa Kasulatan, kana nga paggamit nagrepresentar sa usa ka pagtuis sa biblikal teksto, usa ka kamatuuran nga maghimo kanatong tanan sa dugang ka masusihon, ug masinabuton sa sublisubli nga paggamit sa pagpamatarong sa mga gubat niini nga mga adlaw.

Ang kasamtangan nga mga sulondan nagpakita sa lahi nga kinaiya sa balaan nga gubat diha sa Biblia. Ang gibuhat nga gubat sa Israel nagpakita sa usa ka balaan nga pagdawat sa tawhanong kahimtang. Apan, sa usa ka kultura diin ang gubat, kabangis, ug pagdagmal maoy kinaiyahan niini, atong nakat-onan pinaagi niini nga mga sulondan kini nga tulo ka mga kinahanglanon nga mga bahin sa balaan nga gubat nga kinahanglan tipigan sa hunahuna kon tagdon kini sa moderno nga mga magbasa ang makapalibug nga mga pahayag sa Biblia: (a) ang gubat limitado lamang sa espesipiko nga mga kahimtang; (b) ang matarong nga mga gubat gipasabut sa Dios, nga mao lamang ang nahibalo sa tawhanong kasingkasing ug sa umalabot; ug (c) ang gubat, sa katapusan, nagrepresentar sa usa ka pagtipas gikan sa tumong sa Dios bahin sa kalinaw.

**Ang Maayong Balita Bahin sa Kapungot sa Dios**

Ang balaan nga gubat maoy usa ka lig-on nga pagpakita sa kasuko sa Dios, dili lamang ngadto sa mga Canaanhon ug sa ubang mga nasod kondili ngadto usab sa Iyang katawhan sa kapanahonan sa Biblia. Ang mga pagpaniid sa ibabaw makahimo sa pagpasabut sa kinaiyahan sa balaan nga gubat, apan wala sila magpasabut kung sa unsa nga paagi kini mapahiuyon niini nga daw nagkasumpaki nga mga bahin sa persona sa Dios: gugma ug kasuko. Gani, ang kapungot sa Dios dili usa ka ilado nga topiko karon. Ang nabantug nga Protestante nga teyologo si C. H. Dodd, naghunahuna sa kapungot sa Dios nga “usa ka karaang pulong.”—Dodd, The Epistle of Paul to the Romans: The Moffat New Testament Commentary (New York: Harper and Brothers Publishers, 1932), p.20. Bisan pa nga dili kaayo kini ilado nga topiko karon, dili kini malimtan, kay gihisgutan kini 580 ka besis diha sa Daang Tugon ug 100 diha sa Bag-o. Ang balaan nga kasuko napagamot diha sa dili mausab nga mga bahin sa kinaiya sa Dios.

Nahauna, ang Dios balaan. Ang Israel gitawag ngadto sa pagkabalaan tungud kay si Jehova balaan (Levitico 11:44). Sa tibuuk libro ni Isaias, ang Dios gipaila nga ang “Usa nga Balaan sa Israel” sa 27 ka besis (tan-awa sa Isaias 1:4, Isaias 60:14). Nagpamatuud ang mga manulunda, “Balaan, balaan, balaan” (Pinadayag 4:8, Isaias 6:3) diha sa presensya sa Dios. Ang Iyang pagkabalaan nagpalahi Kaniya gikan sa makasasala nga mga tawo, nga dili gani makaantos sa bisan pasiklap sa Iyang pisikal nga presensya ingon nga matumba nga daw patay (Dan. 10:8, 9; Pinadayag 1:17). Ang pagkabalaan sa Dios dili makahiangay sa daotan, nga Iyang gidumtan, pinasikad sa Iyang kinaiyahan nga walay pagkausab. Sa iyang pagpakigsulti sa Dios, nagkanayon si propeta Habacuc: “Ikaw man ang may labing maputling mga mata kay sa pagtan-aw sa kadautan, ug ikaw nga dili makatan-aw sa pagkamasupilon” (Habacuc 1:13).

Ikaduha, ang Dios matarong. Nagpamatuud si David: “Kay si Jehova matarung; siya nahagugma sa pagkamatarung: Ang matarung magatan-aw sa iyang nawong” (Salmo 11:7). Bisan sa natad nga tawhanon, atong lauman nga mahatag ang hustisya. Makasisibut tan-awon nga kon sa unsa nga paagi ang katawhan sa makataronganon mangayo og hustisya kon magatubang sa inhustisya sa tawhanong hut-ong, apan magkalisud sa pagtuo bahin sa Dios, ingon nga maoy katapusang Maghuhukom, nga magpahamtang og hustisya pinaagi sa pagsilot sa daotan ug niadto nga nagdapig niini. Sa tinaw nga hulagway bahin sa mga kalag sa mga martir ilalum sa halaran, nanagtuaw sila, “Unsa ba kadugay ang dili pa nimo paghukom sa mga nanagpuyo sa yuta ug pagpanimalus batok kanila tungod sa among dugo?” (Pinadayag 6:10). Nagpaabut sila og hustisya, ang Dios matarong.

Ikatulo, gibuhat sa Dios ang mga tawo nga adunay gawasnon nga pagbuot. Wala buhata sa Dios ang tawo nga Siya ang magbuot nga sila mahigugma ug magtuman Kaniya. Tungud gayod niini nga katarungan, makahimo sila og dili maayo nga mga desisyon sa pagsupak sa Iyang balaang kabubut-on ug mosangko sa daotan nga mga sangputanan. Kini nga katungud makita diha sa konsepto sa kasabutan, nga nagpasabut sa kasabutan tali sa duha ka partido. Ang paghunahuna niini nga aspeto sa tugon o kasabutan, nagpamatuud si Josue ngadto sa Israel, “Apan alang kanako ug sa akong balay, kami magaalagad kang Jehova” (Josue 24:15).

Sa katapusan, ang Dios gugma. Malibug ang uban kong sa unsa nga paagi ang kasuko sa Dios makapadayag sa Iyang gugma. Sa gipasabut, ang Dios gugma usab (1 Juan 4:8). Iyang gipamatuud ang Iyang gugma ngadto sa Israel pinaagi sa maloloy-on nga mga pulong: “Oo, gihigugma ko ikaw sa usa ka gugma nga walay katapusan” (Jeremias 31:3). Ang pagkawalay pagtagad, dili kapungot, maoy kaatbang sa gugma. Busa, ang walay pagtagad nga Dios maoy makapatakus sa pagkahadlok apan dili gayod debosyon. Siya ang tanan apan walay pagtagad. Sa tawhanong pagkasulti, ang mga ginikanan magdumot, ug mobungat, sa angayan, ngadto sa makahatag og kadaot sa ilang mga anak. Nganong dili nato kana madahum gikan sa Dios??

Natural, ang usa ka hingpit nga Dios dili makasinati og kapungot sama sa atong masinati. Diha sa usa ka misteryoso nga kahulogan, ang Iyang kapungot hingpit ug balaan. Kana nga misteryo presente didto sa krus ni Jesus, diin ang gugma ug kasuko, kalooy ug paghukum, ug kinabuhi ug kamatayon natagik sa gamhanang pagkalig-on. Ang pagbubo sa Balaan nga kapungot tinudanay ug lig-on. Sa gihapon, alang niadtong nagsalig kang Cristo, motugyan sa mapaubsanon sa tanang pagsalig sa kaugalingon ug garbo sa tiilan sa Iyang krus, walay katarungan alang sa kahadlok tungud kay ang “hingpit nga gugma nagahingilin sa kahadlok” (1 Juan 4:18). Dugang pa, nakasinati si Jesus sa kapungot sa Dios sa atong dapit.

### Bahin III: Kagamitan sa Kinabuhi

**Balaan nga Gubat Karon?**

Hunahunaa kon sa unsa nga paagi ang relihiyoso nga pamahayag karon gigamit aron sa pagpamatarong ug pagpadako sa gubat sukad pa sa kakaraanan. Sa Cristohanong kahulogan, ang mga Krusada maoy usa ka maayong pananglitan. Niini nga kampanya militar, nga giuyonan sa Iglesya sa Roma, ang mga Tigkrusada nagtoo nga sila anaa sa usa ka espirituhanong buluhaton aron sa pagpahigawas sa Balaang Yuta gikan sa Islamic nga mga nanulong.

Bisan kung kadaghanan kanato mouyon nga ang matag usa ka nasod adunay katungud sa pagpanalipod sa kaugalingon niini batok sa mga mangingilog, ngano man nga ang relihiyoso nga pamahayag bahin sa balaang gubat dili gamiton karon? (Hinumdumi, nga sa pagporma sa imong tubag, ang biblikal nga konsepto sa balaan nga gubat.)

**Kadaogan Pinaagi sa Gugma**

Ang balaan nga gubat tali sa maayo ug daotan nadaog sa wala gidahum ug dili kasarangan nga paagi ni Jesus. Hunahunaa uban sa imong klase ang mosunod nga panghunahuna:

“Busa sa baylo nga makigaway ug “modaog,” gipili ni Jesus ang ‘pagkapildi.’ O sa labi pa ka maayo, Iyang gipili ang paghigugma sa mga sulondan sa gingharian niini nga kalibutan aron Iyang madaog ang mga sulondan sa gingharian sa Dios. Ang Iyang pagsalig wala diha sa gahum sa espada kondili diha sa gahum sa maisogon, gugma sa paghalad sa kaugalingon, ug busa mitugot Siya sa pagpalansang sa Iyang kaugalingon. Human sa tulo ka adlaw, gipamatarong sa Dios ang iyang pagsalig diha sa gahum sa gugma sa pagantos. Iyang gituman ang kabubut-on sa Dios, ug pinaagi sa Iyang halad, gibuntog ang kamatayon ug ang mga gahum sa daotan nga nagkupot niini nga kalibutan sa pagkaulipon (Colosas 2:13–15).”—Gregory A. Boyd, The Myth of a Christian Nation: How the Quest for Political Power Is Destroying the Church (Grand Rapids, MI: Zondervan, 2006) p. 39.

Sa unsa nga paagi imong magamit ang pananglitan sa mainantoson nga gugma, nga gihimo ni Jesus, samtang imong awayon ang espirituhanong pakiggubat karon?