---
title:  Didto Kamo!
date:  21/12/2025
---

“Ug si Josue nagtigum sa tanang kabanayan sa Israel didto sa Sechem, ug nagtawag sa mga anciano sa Israel: ug sa ilang mga pangulo, ug sa ilang mga maghuhukom, ug sa ilang mga punoan; ug sila mingtugyan sa ilang kaugalingon sa atubangan sa Dios” (Josue 24:1).

Ang Sechem mao ang dapit diin si Abraham nagtukod og usa ka halaran sa iyang pagabut sa maong yuta, ug diin ang Dios naghatag kaniya sa unang saad bahin sa yuta (Genesis 12:7). Karon sa pagkatuman na sa mga saad nga gihatag ngadto kang Abraham, gibag-o sa Israel ang kasabutan sa Dios sa mao gayod nga dapit diin ang una nga saad gihatag. Ang hangyo ni Josue nagpahinumdum sa mga pulong ni Jacob sa “pagsalikway sa langyaw nga mga dios nga anaa sa inyong taliwala” (Josue 24:23; itandi sa Genesis 35:2–4). Ang dapit sa hitabo diha ug sa kaugalingon niini mismo nagpasabut sa tawag sa pagpakita sa wala magkabahin nga pagunong ngadto sa Ginoo, sa pagsalikway sa tanang uban nga “mga dios.”

`Basaha ang Josue 24:2–13. Unsay dugokan nga pagpasabut sa mensahe sa Dios ngadto sa Israel?`

Ang Dios maoy dugokan nga hilisgutan sa gisubli nga nangagi: “Ako ang nagkuha,” “Ako ang naghatag,” “Ako ang nagpadala,” “Ako naghampak ,” Ako ang nagbuhat,” “Ako ang nagdala kaninyo sa pagpagawas,” “Ako ang nagaluwas kaninyo,” uban pa. Ang Israel dili mao ang dugokan nga nagabuhat diha sa sugilanon kondili ang tumong niini. Ang Dios maoy naglalang sa Israel. Kong wala pa ang Dios manginlabot sa kinabuhi ni Abraham, magalagad unta sila sa sama nga mga diosdios. Ang pagkabuhi sa Israel ingon nga usa ka nasod dili ang merito sa bisan kinsa niini sa mga katigulangan kondili ang eksklusibo nga buhat sa grasya sa Dios. Tungud kay nakapuyo ang mga Israelita sa maong yuta dili usa ka sukaranan sa pagpanghambog kondili ang katarungan gayud ngano nga kinahanglan sila magalagad sa Dios.

Ang pakigpulong sa Dios adunay usa ka pagkabalhin nga nahitabo sa lima ka panahon tali “kanimo” ug “kanila” (sa mga amahan). Ang mga amahan ug kini nga kaliwatan sa Sechem giisip nga usa. Nagtinguha si Josue sa pagpakita sa gipamatuud na ni Moises diha sa Deuteronomio 5:3, nga ang Ginoo dili lang ang naghimo sa kasabutan uban sa mga amahan kondili uban sa tanan nga presente sa panahon sa pakigpulong ni Josue. Ang kagdaghan didto karon wala na makasinati sa Exodo. Dili ang “tanan” kanila didto sa Horeb. Apan nagingon si Josue nga silang tanan didto. Sa laktud, ang milabay nga leksyon kinahanglan ipahat sa matag usa sa bag-ong kaliwatan. Ang Dios nga nagabuhat alang sa mga katigulangan kaniadto andam sa pagbuhat alang sa presente nga kaliwatan.

`Unsa nga mga paagi nga kita makahimo, ingon nga usa ka iglesya, sa pagbaton og labi pa ka maayo nga pagsabut sa kinatibuk-ang responsibilidad; nga mao ang pagsabut sa ideya nga kon unsa ang atong buhaton makaapekto sa matag usa diha sa iglesya?`