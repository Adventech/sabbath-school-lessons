---
title:  Ang mga Katalagman sa Pagsimba og mga Diosdios
date:  24/12/2025
---

`Basaha ang Josue 24:22–24. Ngano nga kinahanglan sublion man ni Josue sa iyang hangyo ang mga Israelita sa paglikay sa ilang mga diosdios?`

Ang hulga sa pagsimba og mga diosdios dili usa ka teoriya. Sa sayo pa, didto sa kapatagan sa Moab, nangayo si Moises sa sama nga desisyon (Deuteronomio 30:19, 20). Ang mga dios nga gitan-aw na karon dili ang mga didto sa Ehipto o niadtong saylo sa suba, apan nakaplagan kini sa “ilang taliwala.” Busa, nagpakilooy si Josue sa iyang katawhan sa paghatag sa ilang mga kasingkasing ngadto sa Ginoo. Ang Hebreo nga pulong nga gigamit dinhi, natah, nagkahulogan “sa paginat,” “sa pagbawog.” Naghulagway kini sa usa ka Dios nga gidahum sa pagbawog o pagduko ug pagpaminaw ngadto sa mga pagampo (2 Hari 19:16, Salmo 31:2, 3, Daniel 9:18), ug mao usab kini ang pagtagad nga gikinahanglan sa Israel sa ulahi pinaagi sa mga manalagna (Isaias 55:3, Jeremias 7:24). Gigamit kini sa pagpaila sa apostasiya ni Salomon sa diha nga ang iyang kasingkasing mikiling ngadto sa langyaw nga mga dios (1 Hari 11:2, 4, 9). Ang makasasala nga kasingkasing sa tawo walay natural nga hilig sa pagduko ug pagpaminaw sa tingog sa Dios. Nagkinahanglan kini og mahunahunaon nga mga desisyon sa atong bahin sa pagkiling niini ngadto sa pagtuman sa kabubut-on sa Dios.

Ang tubag sa mga Israelita sa literal mabasa: “Maminaw kami sa Iyang tingog.” Kini nga pagkasulti nagpasantop sa relasyonal nga bahin sa pagtuman. Wala sugoa ang Israel sa naandan nga pagsunod sa mga tulomanon nga walay kinabuhi. Ang kasabutan maoy usa ka buhi nga relasyon uban sa Ginoo, nga dili sa bug-os masulti pinaagi sa mga tulomanon lamang. Ang rilihiyon sa Israel walay tuyo nga legalistiko; kondili maoy usa ka makanunayon nga pakigsulti diha sa pagtoo ug gugma uban sa balaan ug maloloy-on nga Manluluwas.

Bisan human sa tulo ka pilo nga saad sa katawhan sa pagalagad sa Ginoo, nga nagpasabut, sumala sa gisugo ni Josue, ang pagkuha sa langyaw nga dios gikan sa ilang taliwala, walay taho nga nahitabo gayod kini. Sa tibuuk libro, nabatasan ang pagtaho sa katumanan sa mga sugo ni Josue (o niadtong iya ni Moises) ingon nga mga sulondan sa pagtuman. Ang kakulang niini karon sa katapusan sa libro nagbilin sa hangyo ni Josue nga walay katin-awan. Ang sentral nga hangyo sa libro sa pagalagad sa Ginoo dili lang alang sa kaliwatan ni Josue kondili alang usab sa matag usa ka bag-o nga kaliwatan sa katawhan sa Dios nga mobasa o maminaw niini nga mensahe.

`Unsa ka sagad ikaw nakasaad sa Ginoo nga mobuhat ikaw og usa ka butang apan wala nimo mabuhat? Ngano man? Unsay gisulti sa imong tubag bahin sa grasya?`