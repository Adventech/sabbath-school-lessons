---
title:  Diha sa Pagkamatinudanon ug sa Kamatuuran
date:  22/12/2025
---

`Unsay man ang gihangyo ni Josue ngadto sa mga Israel nga ilang buhaton? (Josue 24:14, 15). Unsay gipasabut sa pagalagad sa Ginoo diha sa pagkamatinud-anon ug sa kamatuuran?`

Ang hangyo ni Josue tinaw nagpahayag sa kamatuuran nga ang Israel kinahanglan mopili sa pagkamaunongon ngadto sa ilang Magbubuhat, magtipig sa ilang pagkalahi ug magpuyo diha sa yuta, o mobalik ngadto sa pagkasama taliwala sa daghang mga tawo nga nagsimba og mga diosdios, nga walay tinaw nga ngalan, katuyoan, o buluhaton. Ila ang pagpili.

Duha ka pilo ang hangyo ni Josue: Kinahanglan ang Israel mahadlok sa Ginoo ug magalagad Kaniya “diha sa pagkamatinud-anon ug diha sa kamatuuran.” Ang pagkahadlok sa Ginoo wala magpasabut sa usa ka kinabuhi nga walay hunong ang pagkurog ug walay siguro nga pagbati. Kondili nagpasabut kini ngadto sa balaan nga pagtahod ug pagkahinuklog nga magagikan sa pagila sa pagkadili-matugkad nga pagkadako, pagkabalaan, sa pagkawalay kinutoban sa Dios sa pikas nga bahin, ug sa atong pagkagamay, pagkamakasasala, ug pagkaadunay kinutoban sa pikas nga bahin. Ang pagkahadlok sa Dios mao ang kanunay nga pagkaamgo sa kadako sa Iyang mga gisugo, usa ka pagila nga dili lang Siya ang atong langitnong Amahan kondili ang atong Balaan nga Hari usab. Kana nga pagkaamgo maghatud ngadto sa usa ka kinabuhi sa pagtuman ngadto sa Dios (Levitico 19:14, Levitico 25:17. Deuteronomio 17:19, 2 Hari 17:34). Samtang ang “kahadlok” naghulagway sa pagtagad sa sulud nga kinahanglan magpaila sa usa ka Israelita, ang praktikal nga sangputanan sa balaan nga pagtahod ngadto sa Dios mao ang pagalagad.

Ang pagbuhat nga gisugo sa Israel gihulagway pinaagi sa duha ka Hebreo nga mga pulong: “diha sa pagkamatinudanon” ug “diha sa kamatuuran.” Ang nahauna nga pulong (tamim) sa kasagaran gigamit ingon nga usa ka adhetibo o adjective sa paghulagway sa pagkahingpit sa ihalad nga mananap. Ang ikaduha nga pulong nga naghulagway sa pagbuhat sa Israel mao ang “kamatuuran,” o “pagkamatinumanon” (Hebreo ‘emet). Ang pulong sa kinatibuk-an nagpasabut sa pagkamakanunayon ug kalig-on. Sagad kini mapahinungod ngadto sa Dios, kansang kinaiya sa Iyang pagka-Siya gipaila pinaagi sa pagkamatinumanon, nga Iyang gipakita ngadto sa Israel.

Ang usa ka matinumanon nga tawo masaligan ug takus sa pagkamasaligan. Sa usa ka pagsabut gihangyo ni Josue ang Israel sa pagpakita sa sama nga pagkamaunongon ngadto sa Dios nga gipakita sa Dios ngadto sa Iyang katawhan sa dalagan sa ilang kasaysayan. Dili lang kini pagtuman sa Iyang mga sugo nga makita sa gawas kondili kon unsa ang nagatubod sa usa ka tawo sa sulud sa makanunayon nga pagbati sa kasingkasing. Ang ilang mga kinabuhi kinahanglan magpakita sa pagkamapasalamaton ngadto sa Dios alang sa Iyang nabuhat alang kanila. Sa kakinahanglanon, mao kini usab ang paagi sa atong pakigdugtong ngadto kang Jesus karon.

`Unsay kahulogan niini kanimo sa pagalagad sa Ginoo “diha sa pagkamatinudanon” ug “diha sa kamatuuran”? Unsa ang uban nga makasamok nga mga hinungdan sa imong kinabuhi nga makapugong kanimo sa imong bug-os nga debosyon ngadto sa Dios?`