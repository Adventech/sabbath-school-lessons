---
title:  Dugang nga Panghunahuna
date:  26/12/2025
---

Basaha ang sinulat ni Ellen G. White, “The Last Words of Joshua,” pp. 522–524, diha sa Patriarchs and Prophets.

“Taliwala sa mga panon nga migula gikan sa Ehipto adunay daghan nga nanagsimba sa mga diosdios; ug kana mao ang gahum sa nabatasan nga gibuhat sa sekreto nagpadayon, sa pila ka bahin, bisan human sa pagpuyo na didto sa Canaan. Nakasabut si Josue niini nga daotan taliwala sa mga Israelita, ug tinaw ang iyang pagsabut sa mga katalagman nga mosangput. Mainiton ang iyang handum sa pagtan-aw sa usa ka tibuuk nga kausaban taliwala sa Hebreohanon nga panon. Nahibalo siya nga gawas kon ang katawhan maghimo sa desisyon sa pagalagad sa Ginoo uban sa ilang bug-os nga mga kasingkasing, magpadayon sila sa pagpahimulag sa ilang mga kaugalingon sa maganam ka halayo gikan Kaniya. . . . Samtang ang usa ka bahin sa Hebreohanon nga panon mga espirituhanong mga magsisimba, daghan ang sa dagway lamang; walay kadasig o pagkamainiton nga nagpaila sa ilang pagalagad. Ang pipila mga nagsimba og mga diosdios sa ilang mga kasingkasing, nga maulaw sa pagpaila sa ilang mga kaugalingon nga ingon niana.”—Ellen G. White, Signs of the Times, May 19, 1881.

“Kining solemne nga tugon natala diha sa libro sa balaod, nga tipigan sa pagkasagrado. Busa si Josue nagpabarog og usa ka dakung bato ubus sa usa ka kahoy nga oak sa kilid sa santuwaryo sa Ginoo. ‘Ug miingon si Josue ngadto sa tanang katawhan, Tan-awa kini nga bato nga mahimong usa ka saksi alang kanato; kay nakadungog kini sa tanang pulong sa Ginoo nga iyang gisulti kanato; busa kini maoy usa ka saksi alang kaninyo, basi inyong ilimod ang inyong Dios.’ Dinhi sa yano nagpamatuud si Josue nga ang iyang mga pahimangno ug mga pasidaan ngadto sa katawhan dili iyang kaugalingong mga pulong, kondili mga pulong sa Dios. Kini nga dakung bato magbarog aron pagpamatuud ngadto sa mosunod nga mga kaliwatan sa panahon nga kini gipabarog sa pagpahinumdum, ug mahimong usa ka saksi batok sa katawhan, kon mousab sila sa pagpakaubus ngadto sa pagsimba og mga diosdios.”—Ellen G. White, Signs of the Times, May 26, 1881.

**Diskusyonan nga mga Pangutana:**

`Isaysay ang kahulogan sa panultihon: “Kay siya mao ang usa ka balaan nga Dios” (Josue 24:19). Sa unsa nga kahulogan ang Dios usa ka Dios nga abughoan?`

`Sa unsa nga paagi ang atong gugma alang sa Dios nadugtong ngadto sa kagawasan sa pagpili nga Iyang gihatag kanato? Nga, makahimo ba kita sa tinuud nga paghigugma kon kita walay tinuud nga kagawasan? Mapugos ba ang tinuud nga gugma? Kon dili, ngano nga dili man?`

`Unsa ang pipila ka praktikal nga mga paagi nga ang mga pangulo sa iglesya karon makapasa sa sulo ngadto sa sunod nga kaliwatan?`

`Hunahunaa ang kinabuhi ni Josue ug ang konklusyon nga sa tanan sa iyang kinabuhi ang mga Israelita nagalagad sa Ginoo. Unsa ang konklusyon nga imong gusto makuha sa mga tawo bahin sa imong kinabuhi?`