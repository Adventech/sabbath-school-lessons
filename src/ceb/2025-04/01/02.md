---
title:  Usa ka Bag-o nga Moises
date:  28/09/2025
---

`Basaha ang Deuteronomio 18:15–22 ug Josue 1:1–9. Ngano nga mahinungdanon nga ang Libro ni Josue gisugdan pinaagi sa pagpalanog sa usa ka saad kon unsay mahitabo human sa pagkamatay ni Moises?`

Bisan namatay na si Moises, ug gitudlo sa Dios ang usa ka bag-o nga pangulo, si Josue, adunay mga kasusama taliwala kanila. Sila nga duha gisultihan sa Dios nga mao ang magdumala sa ilang katawhan ngadto sa yuta nga gisaad ngadto sa ilang mga amahan. Sumala sa gisulti sa Ginoo ngadto kang Josue: “Ang tanang dapit nga pagatumban sa lapalapa sa inyong tiil kana gihatag ko kaninyo sumala sa gipamulong ko kang Moises” (Josue 1:3). Tapuson ni Josue ang buluhaton nga sa una Iyang gihatag ngadto kang Moises. Usa gayod siya ka bag-o nga Moises.

`Basaha ang Exodo 33:11; Numeros 14:6, 30, 38; Numeros 27:18; Numeros 32:12; Deuteronomio 1:38; Deuteronomio 31:23; ug Deuteronomio 34:9. Unsay gisulti niini nga mga teksto kanato bahin kang Josue?`

Niini nga panahon, ang saad nga ang Dios “magapatindog” og usa ka manalagna nga sama kang Moises (Deuteronomio 18:15) usa lang ka posibilidad imbis nga usa ka nahimo na nga katinuuran. Ang pangabli nga mga pulong sa libro ni Josue magpahinumdum sa magbabasa niini nga saad ug, sa sama nga panahon, magmugna og usa ka pagdahum sa pagkatuman niini.

Bisan og patay na, si Moises nagdominar gihapon sa nahauna nga kapitulo. Gihisgutan ang iyang ngalan sa napulo ka besis, upat lang kang Josue. Gitawag si Moises nga “ang alagad ni Jehova” samtang si Josue gipaila nga “ministro ni Moises” (Josue 1:1). Molungtad sa tibuuk kinabuhi nga pagkamatinumanon sa pagalagad ug pagtuman alang kang Josue sa pagdawat sa titulo nga “ang alagad ni Jehova” (Josue 24:29).

Bisan og ang una nga kapitulo sa Josue naghulagway sa usa ka pagkabalhin tali sa duha ka dagkung mga pangulo sa Israel, ang labing importante nga persona mao si Jehova, kansang mga pulong nagbukas sa libro ug kansang pagmando nagdominar niini. Walay ikapangutana kon kinsa gayod ang tinuud nga pangulo sa Israel.

`Latas sa mga katuigan, nagtawag ang Dios og mga lalaki ug mga babaye sa pagdumala sa Iyang katawhan. Ngano nga mahinungdanon man kaayo ang paghinumdum kon kinsa ang matuud, dili makita nga pangulo sa iglesya?`