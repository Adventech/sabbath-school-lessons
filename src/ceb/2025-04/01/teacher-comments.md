---
title:  Komento sa Magtutudlo
date:  03/10/2025
---

### Bahin I: Kinatibuk-ang Panglantaw

**Dugokan nga Teksto:** Josue 1:7

**Tutokan sa Pagtuon:** Deuteronomio 18:15–22; Josue 1; Hebreohanon 6:17, 18; Efeso 6:10–18; Salmo 1:1–3; Roma 3:31

Bisan patay na si Moises, nagpadayon pa ang iyang impluwensiya sa pagpangulo sa nagbanagbanag na nga bag-ong panahon. Sa sinugdanan sa basahon nga nagdala sa iyang ngalan, gidasig sa Dios si Josue sa pagsalig Kaniya. Giawhag sa Dios ang bag-o nga pangulo sa pagsunod sa mga lakang ni Moises. Bag-o na ang mga panahon, apan ang mga sugo ug mga saad nagpabilin sa gihapon: pagtabok, pagbuntog, pagbahin, ug pagalagad! Mao gihapon ang mga kondisyon: ang pagtuman ingon nga usa ka tubag ngadto sa maloloy-ong mga buhat sa Dios sa pagluwas kaniadto, pinasikad sa usa ka masaligon nga relasyon uban Kaniya. Ang bugtong kalainan mao lamang ang mga tawo: miabut ang bag-o nga kaliwatan. Sa usa ka kahulogan, nagtanyag ang basahon sa Josue og bag-o nga kahigayonan alang sa katawhan sa Dios karon, samtang nagbarog sila sa mga baybayon sa Yutang Saad.

Sa sinugdanan sa libro, ang dugokan nga pangutana mao: Kuhaon ba sa Israel kini nga bag-o nga kahigayonan? Ila ba sundon ang pamaagi sa kalampusan nga wala gisunod sa una nga henerasyon?

Nasubli ang kasaysayan sa pagkakaron. Ang iglesya ubus sa kapangulohan ni Cristo, ang bag-o nga Josue, gipatawag sa pagabante ngadto sa katumanan sa mga saad sa Dios. Ang sumbanan sa kasabutan wala mausab: Gihatag sa Dios kanato ang mga butang nga dili nato makuha sa atong kaugalingon, ug naghulat Siya sa atong pagsunod, nga nagpakita sa atong pagsalig sa Iyang gugma, kaalam, ug gahum. Ang pangutana nagpabilin: Mosalig ba ang atong kaliwatan sa katakus sa Dios sa pagdala sa Iyang plano “aron kini mahingpit unya sa adlaw ni Jesu-Cristo” (Filipos 1:6)? Samtang nagbarog ang presente nga kaliwatan sa utlanan sa langitnong Canaan, naglanog gihapon ang tingog sa Dios sa pagkagamhanan: “Magmakusganon ka ug magmaisug ka” (Josue 1:7).

### Bahin II: Komentaryo

**Espirituhanong Pagpangulo**

Ang pagsugo kang Josue ingon nga kapuli ni Moises miabut dayon human sa masakit nga halandumon nga kapakyasan ni Moises didto sa kamingawan sa Sin, nga nagsanta sa bantugan nga pangulo gikan sa pagsulud sa Canaan (Numeros 20:9–12). Sa labi pa dako nga kahulogan, kini nga hitabo suud nga nadugtong ngadto sa hangyo sa mga anak nga babaye ni Salphaad (Numeros 27:1–12). Ingon nga kabahin sa una nga kaliwatan, namatay si Salphaad didto sa kamingawan tungud sa pagkawalay-pagtoo ug pagsupil. Namatay na si

Aaron ug nagkaduul na ang katapusan ni Moises, nagampo ang tigulang na nga pangulo alang sa usa ka manununod. Ang iyang pagampo ug ang tubag sa Dios, naghulagway sa kaugmaon sa pagdumala ni Josue. Ang iyang pagpangulo maoy matang sa kasundalohan, sumala sa gipasabut sa panultihon “magauna kanamo,” (1 Samuel 8:20). Sa pagkatinuud ang iyang pagkabatid sa kasundalohan nakita na nga daan diha sa Exodo 17:9–14, diin iyang gidumalahan ang mga Israelita batok sa mga puwersa ni Amalek. Kini nga kampanya nagpakita kon sa unsa nga paagi giandam si Josue sa Ginoo atubangan sa iyang aktuwal nga kamandoan.

Diha sa tubag sa Dios kang Moises, si Josue maoy usa ka tawo nga puno sa Espiritu (ruah) (Numeros 27:18). Kana nga pagsusi mahinungdanon gikan sa Usa nga nahibalo sa kasingkasing. Sa Daang Tugon ang Hebreo nga pulong ruah nagpasabut sa usa ka impersonal nga hangin, tawhanong gininhawa, pamaagi, ug hunahuna, taliwala sa ubang mga butang. Nagpasabut usab kini ngadto sa balaan nga Ahente nga sa aktibo nalambigit sa kalibutanong mga kalihokan sukad sa panahon sa Paglalang (Genesis 1:2). Ang presensya sa Espiritu Santo diha sa Lima ka Libro ni Moises gipadayag pinaagi sa tulo nga mga pagpakita: kaalam, tagna, ug pagpangulo. Si Jose maoy una nga tawo nga gipaila nga nagbaton sa Espiritu sa Dios (Genesis 41:38). Ang tanang tulo ka mga aspeto makita sa iyang kinabuhi: ingon nga usa ka manalagna, nagdawat siya og mga damgo; ingon nga usa ka maalamon nga tawo, iyang gihubad ang mga damgo ni Faraon; ug ingon nga usa ka pangulo, nagmugna siya og usa ka plano dili lamang sa pagluwas sa iyang katawhan kondili sa mga nasod usab nga naigo sa gutom.

Sa ministeryo ni Josue, ang kaalam, panagna, ug pagpangulo nahiusa usab. Siya nahupngan “sa espiritu sa kaalam” (ruah hokmah) (Deuteronomio 34:9). Dugang pa, usa siya sa 70 ka mga ansiyano nga nakadawat sa Espiritu sa panagna (Numeros 11). Sa katapusan, diha sa Numeros 27:18, gitudlo siya sa Dios ingon nga usa ka pangulo kinsa gipuy-an sa Espiritu.

Bisan pa sa dungganong mga katakus nga nagugmad ni Josue latas sa mga katuigan sa pagalagad kang Moises, gipaila ang iyang pagkapangulo diha espirituhanong mga pulong. Ang espirituhanong pagpangulo lamang ang makahatag og kahulogan sa konteksto sa espirituhanong pakigbisug. Sa katapusan, ang mga gubat nga gitawag si Josue sa pagpakigaway Iya sa Dios, dili ngadto kaniya o ngadto sa Israel.

**Ang Sumbanan sa Tugon: Panalangin, Saad, ug Pagtuman**

Gikan sa una nga pakigsulti sa Dios uban sa tawo, ang sumbanan sa kasabutan makita: Ang Dios magpanalangin sa dili pa mohatag sa mga sugo (Genesis 1:28). Sa nagkalainlaing sunod nga mga kasabutan, gipakita ang balaan nga mga panalangin pinaagi sa mga saad sa Dios sa pagluwas, kaliwatan, ug yuta. Pananglitan, sa pagtawag sa Dios kang Noe sa pagtukod sa arka, nagpakita kini sa iyang panaad sa paghatag og usa ka paagi sa kaluwasan ngadto sa tawo. Nakadawat si Noe og dugang mga espesipiko nga mga sugo human lamang sa dakung pagkaluwas niadtong didto sulud sa arka. Sa sama nga paagi, gituman ni Abraham ang sugo sa Dios kaniya sa pagbiya sa iyang yutang-natawhan human lamang sa iyang pagkadungog sa gisaad sa Dios nga mga panalangin (Genesis 12:1–3. Ang kasabutan ni Moises mosunod sa susama nga sumbanan, sa pagpahinumdum sa Dios sa katawhan kon unsay Iyang buhaton alang sa Israel sa wala pa Niya gihatag ang Napulo ka Sugo, diha sa Exodo 20. Sa katapusan, ingon nga handum ni David sa pagtukod og usa ka balay alang sa Ginoo didto sa Jerusalem, nagsaad ang Dios sa pagtukod og usa ka balay sa baylo, alang kang David (2 Samuel 7:27). Sa bag-o nga kasabutan, gibutang sa Dios ang Iyang balaod sa mga kasingkasing sa Iyang katawhan aron gawasnon ang ilang pagtuman Kaniya (Jeremias 31:33).

Busa, bisan unsay legalistiko nga pagsabut bahin sa balaod sa Dios dili matumong sa gipasabut diha sa Biblia bahin sa pagtuman. Ang pagtuman sa kanunay maoy tawhanong tubag ngadto sa balaan nga pagpasiugda sa pagpanalangin sa katawhan sa Dios. Ang kaluwasan wala gayud magsandig sa tawhanong mga kahimoan. Ni magsalig gayod sa tawhanong mga binuhatan. Kana nga legalistiko nga pagsabut sa balaod sa Daang Tugon naghiwi sa tinuud nga katuyoan. Tinaw ang pagpamatuud ni Roy Gane: “Kon atong mabuntog ang atong walay pagtagad sa balaod sa Biblia, dili ba kini maghatud ngadto sa legalismo? Dili, kon atong masabtan ang katuyoan sa balaod sa Dios. Mao kini ang usa ka sukdanan sa pagbuhat ug paghunahuna uyon sa kinaiya sa gugma sa Dios. Dili kini, dili mahimo, ug wala gayud himoa nga usa ka paagi sa kaluwasan. Ang pagbuhat sa husto dili gayud makatubus kanato gikan sa atong pagkamamalatyon o sa nangagi nga mga sala. Ang grasya lamang sa Dios pinaagi sa halad ni Cristo, nga dawaton pinaagi sa pagtoo, ang makahimo niana. Ang kasugoan sa Dios alang sa mga tawo nga napahigawas na.”—Roy Gane, Leviticus, Numbers: The NIV Application Commentary (Grand Rapids, MI: Zondervan, 2004), p. 310.

**Balaod ug Kaalam**

Ang basahon sa kaalam diha sa Daang Tugon, nga nagsakup sa mga basahon sa Job, Proverbio, ug Ecclesiastes, ug uban sa pila ka mga salmo, nagpahayag sa duha ka dagkung mga tema: Paglalang ug balaod. Kini nga mga libro nagpakita kon sa unsa nga paagi ang Paglalang ug ang Balaod makaapekto sa paagi sa pakigdugtong sa mga tumotoo ngadto sa Dios ug ngadto sa usag-usa.

Gani adunay suud nga relasyon tali sa balaod ug sa kaalam. Tin-aw kini nga relasyon diha sa Deuteronomio 4:6: “Busa bantayan, ug buhaton ninyo sila; kay kini mao ang inyong kinaadman ug salabutan sa mga mata sa katawohan, nga nakadungog niining tanan nga kabalaoran, ug magaingon: Sa pagkamatuod gayud kining dakung nasud maoy usa ka makinaadmanon ug masinabutong katawohan.” Ang pagkabantogan sa Israel dili makaplagan diha sa bahandi ug sa gahum-militar kondili diha sa kaalam nga resulta gikan sa matinumanon nga pagbantay sa kasugoan sa Dios. Natural, ang kalampusan ug kauswagan mosunod. Kana nga kalampusan ug kauswagan makita diha sa mga resulta sa hangyo si Salomon alang sa kaalam (1 Hari 3:13).

Ang kaalam, mao ang kahibalo nga gimando sa Dios, nga gihatag kanato ang katakus sa pagkinabuhi og maayo diha sa kahulogan sa pagkahadlok kang Yahweh pinaagi sa pagkamatinumanon sa Iyang kabubut-on ug sa pagkinabuhi uyon uban sa mga isigkatawo ug sa kinaiyahan. Ang boang, diha sa pagsupil batok sa linalang nga han-ay sa Dios, nasupak Kaniya, samtang ang maalamon nagsupak sa kasamok ug nag-abay sa kabubut-on sa Dios sa usa ka kinabuhi sa pagtuman. Ang mga sangputanan niini nga pagpili naglukop diha sa tibuuk nga basahon sa kaalam sa Biblia, nga nagtagad usab sa mga wala malakip ug sa mga pagkadili makataronganon nga sa kanunay nagtimaan sa atong pagkinabuhi ilalum sa adlaw (tan-awa diha sa Job ug Ecclesiastes).

Ang sama nga prinsipyo makaplagan sa Josue 1, diin ang pangulo, nga nagrepresentar sa tibuuk nasod, gitawag sa pagtuman sa tibuuk balaod sa makugihon. Ang Israel makahimo sa pagpili sa dalan sa kaalam ug makasinati sa mga kaayohan niini. Apan, sa pagbuhat niana, si Josue ug ang mga Israelita kinahanglan “Magmabaskugon ug magmaisug gayud” (Josue 1:7). Ang sama nga paris sa mga ginasugo gigamit na ni Moises sa pagpadasig sa mga Israelita ug sa iyang sumusunod (Deuteronomio 31:6.7). Sa ulahi, mosulti usab si Josue sa sama nga mga pulong (Josue 10:25). Apan ngano man? Ang pagtuman nagkinahanglan sa pagsalig, ug diha sa kahulogan sa tawhanong kinaiyahan, ang pagsalig sa kanunay nagkinahanglan og kusog ug kaisog. Sa makausa pa, ang pagtuman dili usa ka kasabutan diin kita makaganansiya o maalkansi, pinasikad kong unsa ang atong ikahatag. Ang pagtuman maoy usa ka pagpakita sa tawhanong pagsalig sa paagi sa Dios. Gipagamot kini diha sa usa ka relasyon uban sa buhi nga Dios. Naglambigit kini sa pagdumili sa kaugalingon, pagpas-an, ug pagsunod sa mainantoson nga mga lakang ni Jesus (Lucas 9:23). Kini nga pagtugyan dili alang sa maluyahon nga kasingkasing.

### Bahin III: Kagamitan sa Kinabuhi

**Pagpangulo**

Adunay daghang modelo sa pagpangulo, sama sa karismatiko nga modelo, makapausab nga modelo, maalagarong–pagkapangulo nga modelo, ug uban pa. Kini nga tanang matang sa pagpangulo mahimo nga makaplagan diha sa Biblia. Hinoon, ang dayag nga timaan sa malampuson nga mga pangulo sumala sa gipahayag diha sa Biblia mao ang ilang espirituhanong katakus. Sugod kang Josue, isaysay ang mga kalidad sa espirituhanong pangulo diha sa kinabuhi sa mosunod nga mga tawo:

- Josue
- Abraham
- Debora
- David
- Ester
- Pedro
- Pablo

Unsaon nimo paghulagway ang usa ka espirituhanong pangulo karon?

Ang mga pangulo nga gihisgutan sa ibabaw nagbansay usab og responsibilidad gawas sa relihiyoso nga natad. Posibli ba nga mahimo nga espirituhanong pangulo diha sa “sekular” nga katungdanan? Ngano man, o ngano nga dili man? Kon oo, sa unsa nga paagi?

**Pagpahulay Diha sa mga Saad sa Dios**

Ang Iglesya Adbentista namugna ingon nga usa ka kalihokan nga gipasikad sa saad sa ikaduha nga paganhi ni Jesus, sumala sa gipaila sa ngalan sa denominasyon. Ang balaang pahulay nga gisaad diha sa libro ni Josue ngadto sa Israel, nakab-ut lamang sa panahon ni Salomon, kapid-an ka gatus nga mga tuig human sa nahauna nga pagbuntog. Apan, bisan kini nga pahulay, temporaryo lamang. Sa Hebreohanon 11 atong mabasa nga ang mga sulondan sa mga matinumanon wala makadawat sumala sa gisaad. Bisan pa sa mga pangutana bahin sa pagkalangay ni Jesus, ang kasinatian sa katawhan sa Dios sa tibuuk kasaysayan mao ang nagpadayon nga pagpanaw ngadto sa mga saad.

Hunahunaa Kini: Sa unsa nga mga paagi ang mga sulondan sa pagtoo, nga makaplagan diha sa Hebreohanon 11, nagpadasig kanimo sa pagpadayon sa unahan padulong sa katumanan sa bulahan nga paglaum?

**Gitawag Ngadto sa Pagkamabaskugon ug Pagkamaisogon**

Isaysay sa imong klase kong sa unsa nga paagi, ingon nga mga Adbentista, gikinahanglan nga magmakusganon ug magmaisugon kita diha sa nagkalainlaing mga sakup diin kita gitawag sa pagkinabuhi sa atong pagtoo karon?

1. Pamilya
2. Kasilinganan
3. Tulunghaan
4. Trabahoan