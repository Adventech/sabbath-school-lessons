---
title:  Pagtabok! Pagbuntog! Pagbahin! Pagalagad!
date:  29/09/2025
---

`Basaha ang Josue 1. Unsay atong makat-onan bahin sa paagi sa pagkasulat sa libro gikan niini nga pangabli nga kapitulo?`

Ang nahauna nga kapitulo sa Josue nagsilbi nga usa ka pagpaila ngadto sa tibuuk nga libro. Nagsakup kini sa upat ka mga pakigpulong nga tugbang sa upat ka mga bahin sa libro: pagtabok (Josue 1:2–9); pagbuntog (Josue 1:10, 11); pagbahinbahin sa yuta (Josue 1:12–15); ug pagalagad pinaagi sa pagtuman sa balaod (Josue 1:16–18).

Ang libro sa Josue makita ingon nga usa ka pasunod sa balaan nga mga pamaagi. Sa matag usa ka inisyatibo, naghatag ang Dios og usa ka espesipiko nga buluhaton kang Josue mahitungud sa pagbuntog sa Canaan, ug ang matag usa gipaila sa ulahi nga bahin sa libro human sa malampuson nga pagkatapus.

Sa katapusan, ang mga saad sa Dios bahin sa pagpuyo sa yuta matuman. Gikan niadto, ang katungdanan sa pagpanagiya sa yuta nahimutang sa mga kamut sa mga Israelita ug mahimo lamang matuman pinaagi sa tinuud nga pagtoo ug sa pagsunod nga kanunay nga gipahinungod sa mao nga pagtoo.

Ang mga pamaagi sa Dios, gipahayag pinaagi sa tulo ka mga berbo—“pagtabok,” “pagbuntog,” ug “pagbahinbahin”—pagdawat sa usa ka angay nga tubag diha sa pagtuman sa katawhan, nga naggikan sa katapusan pamaagi: pagalagad.

Sa makausa pa, ang libro sa Josue adunay upat ka dakung mga bahin, ang matag usa gipaila pinaagi sa usa ka espesipiko nga konsepto nga gisulti pinaagi sa nagdominar nga presensya sa usa ka Hebreo nga pulong:

1. Pagtabok (Josue 1:1—5:12)
2. Pagbuntog (Josue 5:13–12:24)
3. Pagbahinbahin (Josue 13:1—12:24)
4. Pagalagad (Josue 22:1–24:33).

Busa, ang paagi sa pagkasulat sa libro nagpasabut sa dugokan nga mensahe: Ang mga pamaagi sa Dios dili mahimo nga iyaiya lang. Sa baylo, nagkinahanglan sila sa matinumanong pagtubag sa Iyang katawhan. Nga mao, sa tanang gibuhat sa Dios alang kanato—lakip ang tanan nga Iyang nabuhat alang kanato nga dili nato mabuhat sa atong mga kaugalingon—kita gipanagtawag sa pagbuhat sa atong masarangan alang sa atong mga kaugalingon, nga mao ang pagtuman sa gisugo sa Dios kanato. Mao kini kanunay ang nahitabo sa tanang balaan nga kasaysayan, ug mao gihapon kini nga pamaagi karon. Pananglitan, ang paghulagway sa katawhan sa Dios sa katapusan sa panahon diha sa Pinadayag 14:12 nagpasabut sa sama nga ideya: pagtoo kon unsa ang gibuhat sa Dios alang kanato, nga maghatud ngadto sa pagtuman.

`Paghunahuna og pipila ka mga saad sa Pulong sa Dios nga labing bililhon alang kanimo. Unsa nga matang sa pagtubag ang gikinahanglan niini sa imong bahin aron nga matinuud sila?`