---
title:  Magmakusganon Ka!
date:  01/10/2025
---

`Basaha ang Josue 1:7–9. Ngano nga kinahanglan ipasantop ni Jehova sa duha ka higayon kang Josue nga kinahanglan magmakusganon ug magmaisugon siya?`

Ang buluhaton nga gibutang atubangan ni Josue daw naglambigit sa dako kaayo nga mga hagit. Ang mga paril sa mga siyudad sa Canaan makita nga daw dili maguba, ang mga namuyo sa yuta gibansay alang sa gubat. Sa kasukwahi, ang mga Israelita, yano nga mga nagpanaw, wala magtagana bisan sa labing yano nga mga himan sa paglumpag sa lig-on kaayo nga mga paril. Ang kasaysayan nagsulti kanato nga bisan ang Ehipto, ang labing gamhanang nasod niadto nga mga panahon, dili makahimo sa pagsakup sa yuta sa Canaan.

Apan ang tugon sa pagkakusganon ug pagkamaisogon wala lamang magtumong sa moral sa pakigbisug o mga pamaagi sa gubat. Ang kaisog ug kusog gikinahanglan alang sa pagpabilin nga matinumanon ngadto sa Torah ug sa mga piho nga mga gikinahanglan niini, nga naghubit sa tugon sa Israel uban kang Yahweh.

`Basaha ang Efeso 6:10–18. Bisan og wala kita gisugo sa pagsalmot karon sa gubat militar, unsaon nato paggamit ang mga pulong sa pagpadasig nga gihatag kang Josue sa atong adlaw-adlaw nga espirituhanong mga pakigbisug?`

Karon, sa pagtuman sa buluhaton nga gipiyal ngadto kanila ni Cristo, nagatubang ang mga Cristohanon sa sama nga hagit ngadto sa mga sumusunod ni Josue; nga, gisugo sila sa pakiggubat batok sa ilang makasasala nga mga hilig, batok sa mga pamunoan, mga gahum, ug mga pangulo sa kangitngit niini nga panahon, ug batok sa mga panon sa pagkadaotan. Sama kang Josue, nakabaton usab sila sa masaligon nga saad sa presensya ni Cristo: “Ako magauban kaninyo sa kanunay hangtud sa katapusan sa kapanahonan” (Mateo 28:20). Maingon nga ang nagsuporta nga presensya sa Ginoo igo na sa pagwala sa mga kahadlok ni Josue, igo na usab kini sa pagwala sa atong mga pagduhaduha ug mga kahigwaos karon.

Ang hagit kanato mao ang pagila pagayo sa Ginoo sa pagsalig Kaniya sa Iyang mga saad kanato. Ug mao kini nga, labaw kaysa bisan unsa pang mga butang, atong gikinahanglan kana nga personal nga relasyon Kaniya.

`Ang mahinungdanon kaayo nga pangutana alang kanato karon dili lahi sa giatubang ni Josue. Unsaon nato pagpabilin nga matuud ngadto sa gisulti sa Pulong sa Dios bisan dili kini popular o masayon buhaton?`