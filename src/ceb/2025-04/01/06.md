---
title:  Mauswagon ug Malampuson
date:  02/10/2025
---

`Basaha ang Josue 1:7–9 uban sa Genesis 24:40, Isaias 53:10, ug Salmo 1:1–3. Sumala niini nga mga teksto, unsay gipasabut sa pagkamauswagon ug pagkamalampuson?`

Ang Hebreo nga pulong _tsalakh_, “magmauswagon” (Josue 1:8), nagpasabut sa makapatagbaw nga kalampusan sumala sa giplano, o usa ka paborable nga mga kahimtang.

Ang pulong _sakal_, “sa pagkamaalamon” (Josue 1:8), mahubad ingon nga “kauswagan” o “pagkamalampuson.” Apan magkahulogan usab kini “pagkamabinantayon,” o “sa paglihok nga maalamon.” Makita kini kanunay diha sa Job, Proverbio, ug mga Salmo, diin ang paghunahuna sa kalampusan suud nga nadugtong ngadto sa pagbuhat nga maalamon pinaagi sa pagkahadlok sa Dios ug pagtuman sa Iyang Pulong.

Sumala niini nga pagpasabut, ang kalampusan dili kinahanglan mahubit ingon nga materyal nga kauswagan, bisan og naglakip usab kini niini. Ang kalampusan kinahanglan tan-awon ingon nga usa ka kahimtang sa pagkahiuyon sa espirituhanong mga mithi ug mga prinsipyo nga nahimutang diha sa patukoranan sa gibuhat sa Dios nga kalibutan ug gipahayag diha sa Iyang balaod.

Sa pagkatinuud, ang pagsalig diha sa mga saad sa Dios, ilabina sa saad sa kaluwasan pinaagi lamang sa pagtoo ug sa pagtuman sa Iyang balaod, wala magkasumpaki sa usag usa. Nagrepresentar kini sa duha ka mga habig nga managsama.

`Basaha ang Roma 3:31. Unsa ang gisulti niini nga teksto bahin sa relasyon tali sa balaod ug pagtoo?`

Ang pagbutang sa pagtoo diha sa kamatayon ni Jesus alang sa pagpasaylo sa atong sala batok sa pagtuman sa balaod sa Dios naghimo og sayup ug delikado nga pagbahinbahin niini. Ang balaod ug grasya sa kanunay magkauban. Ang hapaw lamang nga pagsabut sa kalabutan sa balaod maghatud ngadto sa pagsabut sa “balaod” ug “grasya” nga magkalahi.

Ang mga magsusulat sa Daang Tugon adunay hataas nga pagila alang sa balaod ug giisip kini nga usa ka tinubdan sa kalipay (Salmo 1:2; Salmo 119:70, 77, 174). Sa husto nga pagila ug paggamit, ang balaod maghatud ngadto sa labaw pa ka halalum nga pagsabut sa tawo sa iyang pagkamakasasala (Roma 7:7) ug pagkinahanglan alang sa pagkamatarong ni Cristo (Galacia 3:24).

`Bisan unsa kadaghan sa grasya sa Dios nga imong gipangita aron sa pagtuman sa Iyang balaod, sa unsa nga paagi ang imong kaugalingong kasinatian nagpakita sa imong pagkinahanglan sa nagatabon nga pagkamatarong ni Cristo?`