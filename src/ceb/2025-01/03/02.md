---
title:  Labaw pa ka Bililhon Kaysa Imong Mahanduraw
date:   12/01/2025
---

Sumala sa atong nakita sa usa ka naglabay nga leksyon, walay usa—bisan ang labing grabe nga makasasala o labing ngil-ad nga mamumuhat sa daotan—nga dili higugmaon sa Dios. Ug tungud kay ang Dios naghatag og bili sa mga tawo labaw pa kaysa atong mahanduraw, wala Siyay kahimuot sa sala tungud kay gihigugna kita Niya ug nahibalo kon unsay nabuhat usab, sa sala kanato.

`Basaha ang Lucas 15:11–32. Unsay gipadayag sa sambingay sa anak nga mausikon bahin sa kahingawa ug gugma sa Dios? Unsa nga pasidaan nga gihatag niini alang niadtong sama sa laing igsoon, nga nagpabilin sa puloy-anan?`

Niini nga sugilanon nga giasoy ni Jesus, giuna-una pagpangayo sa anak ang iyang panulondon, nga nagsalikway gayud sa iyang amahan ug sa panimalay sa iyang amahan. Dayon ang anak nga mausikon nagpadayon sa pagusik-usik sa iyang panulondon hangtod nga midangat sa pagkakabus ug kagutom, naibug sa pagkaon sa mga baboy diha sa pasongan. Sa pagkaamgo nga ang mga sulogoon sa balay sa iyang amahan nagsubra ang pagkaon, nakahukom siya sa pagbalik sa ilang balay sa mga paglaum sa pagkahimong usa ka sulogoon.

Ang nagsunod gamhanan. Ang ubang mga amahan dili modawat nianang anak sa iyang pagpauli. “Imong gikuha ang imong panulondon ug mibulag gikan sa akong balay. Wala na kay balay dinhi.” Makatarunganon kana, nga pagtagad, dili ba? Sa mga mata sa ubang tawhanong mga ginikanan, makaingon nga halayo na kaayo ang pagkahimulag ang maong anak nga dili na siya angay dawaton sa balay, ilabina ingon nga usa ka anak.

Apan, diha sa sambingay, ang amahan nga (nagrepresentar sa Dios) dili motubag sa bisan unsa niini nga mga paagi. Kondili, “sa diha nga [ang anak nga mausikon] nga halayo pa kaayo, nakita na siya sa amahan ug nahingawa kaniya ug midalagan ug migakus siya ug iyang gihalokan siya” (Lucas 15:20). Bisan og giisip kini nga dili kaayo halangdon nianang mga panahona alang sa agalon sa balay sa pagdalagan aron sa pagsugat sa usa ka tawo, ang amahan sa iyang dakung kahingawa midalagan sa gawas aron pagtagbo sa iyang anak ug, dugang sa pagkakahibulongan, gipahiuli siya ngadto sa iyang panimalay, bisan sa pagpahigayon og celebrasyon alang kaniya, sa pagpaila sa dakung kahingawa sa Dios alang sa matag masalaypon nga tawo ug sa kalipay nga nagdawat bisan sa usa ka tawo nga mobalik sa puloy-anan. Daw unsa nga larawan sa Dios!

`Makapasibot mao ang reaksyon sa usa ka anak. Ngano nga kini nga reaksyon, gipasikad sa labing diyutay nga bahin sa pagkamakiangayon, ug masinabuton kaayo, usab? Apan, unsa may gitudlo kanato niini nga sugilanon bahin kon sa unsa nga paagi ang tawhanong mga konsepto sa pagka-makiangayon dili makadakop sa kaladmon sa ebanghelyo o sa gugma sa Dios alang kanato?`