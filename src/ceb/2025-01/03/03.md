---
title:  Pagmaya Uban sa Kalipay
date:   13/01/2025
---

Malisud alang kanato ang paghanduraw, nga giisip sa Dios ang matag tawo sa dili makwenta nga bili, nga maoy hinungdan nga Siya magamaya bahin sa kaluwasan sa bisan usa ka kalag.

`Basaha ang Sofonias 3:17. Sa unsa nga paagi kini nga bersikulo makahatag og kahayag labut sa sambingay bahin sa anak nga mausikon?`

Ang Sofonias 3:17 sa tin-aw nagpakita sa kahimuot sa Dios alang sa Iyang tinubos nga katawhan. Halos ang matag pulong alang sa kalipay sa Hebreo nga pinulungan naputos ngadto niining usa ka bersikulo, nga naglarawan sa kahimuot sa Dios alang sa katawhan nga Iyang linukat.Daw halos walay usa sa mga pulong sa kaugalingon niini igo na sa paghulagway sa kadak-on sa kahimuot sa Dios nianang adlawa.

Timan-i usab, diin ang Dios sumala niini nga bersikulo—diha “taliwala” sa Iyang katawhan. Ang pagpasig-uli nga mibarug gikan sa kadugtungan sa gugma miabut uban sa dihadiha nga presensyasa Dios. Sama sa amahan sa iyang pagkalantaw sa iyang anak sa halayo, midalagan siya sa pagsugat—dinhi ang Dios taliwala sa iyang katawhan.

Diha sa Isaias 62:4, sa sama nga hulagway nahimutang ang sanglitan sa usa ka kaminyoon. Sumala sa Isaias 62:4, ang katawhan sa Dios “pagatawgon Hephzibah,” nga nagkahulugan “Ang Akong kahimuot anaa kaniya,” ug ang yuta pagatawgon “Beulah,” nga nagkahulugan “minyo.” Ngano man? Tungud kay, ang teksto nag-ingon, “si JEHOVA nahimuot kanimo, ug ang imong yuta maminyo.” Ang mao gayud nga kina-ibabawan sa kalipay sa Dios gitagana alang sa adlaw sa pagpabalik, sa Iyang pagdawat sa Iyang katawhan ug pagmaya alang kanato, maingon sa pagmaya sa amahan alang sa iyang anak nga mausikon.

`Basaha ang Efeso 5:25–28. Unsay gisulti niini bahin sa matang sa gugma nga kita gitawag sa pagpakita?`

`Kini nga pahayag nagtambag sa mga bana sa paghigugma sa ilang mga asawa “maingon sa paghigugma usab ni Cristo sa iglesia ug paghatag sa Iyang kaugalingon alang kaniya,” ug sa paghigugma sa ilang mga asawa “ingon sa iyang kaugalingong mga lawas” (Efeso 5:25, 28). Kini nga mga teksto wala lang magpasantopsa matang sa dili hakog ug mainantuson nga gugma sab ana alang sa iyang asawa kondili nagpakita usab kang Cristo sa Iyang kaugalingon nga paghigugma sa Iyang katawhan (ang iglesia) ingon nga kabahin sa Iyang kaugalingon.`