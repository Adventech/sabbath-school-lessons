---
title:  Komento Sa Magtutudlo
date:   17/01/2025
---

### Bahin I: Kinatibuk-ang Panglantaw

**Dugokan nga Teksto**: Sofonias 3:17, Lucas 15:4–32.

**Pasiuna**: Ang atong mahigugmaong Dios magamaya, ug mahimuot, sa pagbaton og usa ka mahigugmaong relasyon sa Iyang mga linalang,

**Mga Tema sa Leksyon**: Ang leksyon niining semanaha magpasantop sa tulo ka dugokan nga mga puntos:

1. Ang kahimuot sa Sios sa Iyang mga linalang nagpakita kon unsa kita ka bililhon sa Iyang mga mata. Ang matag tawo bililhon sa mga mata sa Dios ug adunay dili mabana-bana nga bili ug pulos. Tungud niini nga katarungan, malipay Siya, ug adunay kahimuot sa Iyang mga anak nga lalaki ug mga babaye kon sila maghinulsol ug mangita Kaniya . Ang mga sambingay diha sa Lucas 15 nagpasantop sa kalipay sa Dios ug magsaulog bahin sa kaluwasan sa usa ka nawala nga tawo. Ang Iyang kalipay sa atong kaluwasan nagpakita kon unsa kita ka bililhon diha sa pagtan-aw sa Dios.
2. Ang kalipay sa Dios maoy katarungan alang sa tawhanong kalipay ug pagdayeg: Gusto sa Dios magpuno sa atong mga kasingkasing sa nagaawas nga kalipay, ug mahimuot Siya diha sa tawhanong kalipay ug pagdayeg. Iyang dapiton ang Iyang katawhan sa pagsinati sa kalipay diha Kaniya samtang sila magadayeg Kaniya uban sa kalipay pinaagi sa mga pag-ampo ug mga alawiton. Usab, ang mga pagdayeg ngadto sa Dios makatabang kanato sa pagpanglantaw, diha sa pagpaabot, sa Iyang umalabot nga kahimuot ug kalipay uban sa Iyang katawhan.
3. Nagkinahanglan kita kang Cristo aron pagpahimuot sa Dios: Gidapit kita sa pagpahimuot sa Dios, sa paghalad ngadto Kaniya sa espirituhanong mga halad pinaagi sa pagdayeg sa atong mga ngabil diha sa paghatag og pasalamat ug pinaagi sa pagbatasan sa pagbuhat og maayo ug pagpahat. Apan, makahimo lang kita pagbuhat niining mga butanga pinaagi sa pagpataliwala ni Cristo. Ang atong pagtoo makahimuot lamang sa Dios pinaagi sa mga buhat ni Cristo alang kanato.

Kagamitan sa Kinabuhi: Ang kahimuot sa Dios sa Iyang mga linalang nagpakita kon unsa kita ka bililhon diha sa Iyang mga mata ug daw unsa ka dako ang Iyang pagmahal sa Iyang gilalang. Kon sa unsa nga paagi kita magbili sa katakus sa matag tawo?

### Bahin II: Komentaryo

**1. Ang Kahimuot sa Dios sa Iyang mga Linalang Nagpakita kon Unsa Kita ka Bililhon sa Iyang mga Mata.**

Ang sambingay sa anak nga mausikon sa tin-aw nagpakita kon unsa ka bililhon kita diha sa pagbili sa Dios. Gani, ang tanang tulo ka nalangkob nga mga sambingay diha sa Lucas 15, nga giasoy ngadto sa nagbagutbot nga mga Pariseo ug mga eskriba (Lucas 15:2), nagpasantop sa daw dili katuohan nga bili sa (nawala) nga mga tawo diha sa mga mata sa Dios. Takus timan-an nga ang mga Pariseo ug mga escriba walay makita nga bisan unsa nga bili sa mga tawo (“mga makasasala”) nga sa mainiton giabi-abi ni Jesus (Lucas 15:2). Gipasabut ni Ellen G. White, nga ang “mga Pariseo nagtamay ug naghukom lang kanila; apan gidawat sila ni Cristo ingon nga mga anak sa Dios, nahimulag gayud gikan sa balay sa Amahan, apan wala mapasaylo sa kasingkasing sa Amahan.”—Christ’s Object Lessons, p. 186.

Sa tulo ka mga sambingay, gibadlong ni Jesus ang mga Pariseo sa ilang walay pagpasaylo nga panghunahuna, sa pagpasantop sa balaang kahimuot sa pagpangita ug pagdawat sa usa ka tawo nga nawala. Sa usa ka pagkasulti, ang pagpakita sa kalipay ug kahimuot diha sa matag sambingay nagpaila kon unsa ka bililhon ang usa ka tawo nga nawala. Diha sa sambingay sa nawala nga karnero, matinguhaon ang magbalantay sa pagpangita sa usa nga nawala “hangtod iyang nakaplagan kini” (Lucas 15:4). Mibalik siya uban “niini sa iyang mga abaga, nagmalipayon” (Lucas 15:5). Sa magdugang ang atong pagka-amgo kon unsa ka malipayon ang magbalantay sa mga karnero, magdugang ang atong pagsabut kon unsa ka bililhon sa iyang mga mata ang iyang karnero nga nawala. Sa pagkamtuod, ang kalipay ug kahimuot sa magbalantay naga-awas, samtang iyang gidapit ang mga silingan ug mga higala sa pagmaya uban kaniya (Lucas 15:6).

Ang sama nga sumbanan makita diha sa ubang duha pa ka mga sambingay: ang sambingay sa nawala nga lipta o sinsiyo nga salapi, ang babaye nangita sa mainampingon alang sa maong salapi “hangtod nga iyang nakaplagan kini” (Lucas 15:8). Dayon sa hilabihan nga kalipay iyang gidapit ang iyang mga silingan ug mga higala uban kaniya (Lucas 15:9). Bahin sa sambingay sa nawala nga anak, nga maoy pangkatapusan sa tulo ka sambingay, ang anak nga mausikon wala lang mawala, apan gisultihan nga naganam-anam siya sa paghimo og mga lakang sa pagkamasupilon ngadto niadtong iyang pagaadtoan, samtang siya sa nahauna, wala makasabot sa matuod nga kahulugan sa iyang dinalidali ug binuang nga mga desisyon. Sa katapusan, sa nahiabot siya sa maayo nga panghunahuna, gibati sa anak nga mausikon nga nawala ang iyang kadungganan ug bili atubangan sa iyang amahan, tungud sa iyang kaugalingong sala: “Dili na ako takus pagatawgon nga imong anak” (Lucas 15:19).

Apan, ang mga aksyon sa amahan lahi gikan sa makatarunganong pagpaabot sa anak. Kondili, ang amahan “midalagan ug migakus sa iyang liog ug gihalokan siya” (Lucas 15:20). Makapakurat, nga dili lang kini maoy mga pagpahayag sa maayo nga kabubut-on ug kahimuot bahin sa amahan. Sa walay pagtagad sa hangyo sa anak nga dawaton siya ingon nga usa ka sulogoon, gipasantop sa amahan ang kadungganan sa iyang anak pinaagi sa pagsugo sa mga sulogoon sa pagdala “sa labing maayo nga kupo” ug “usa ka singsing,” ug “mga sandalyas’ “alang kaniya (Lucas 15:22). Apan dili pa kana igo. Ang pagmatuod sa bili sa iyang anak pinaagi sa pagpalahi sa mga bisti gipalig-on sa talagsaong pagsaulog nga ipalambo sa amahan:” “Pagdala og pinatambok nga nating baka dinhi ug ihawa kini, ug mangaon kita ug managlipay” (Lucas 15:23). Sa hamubo, wala lang dawata sa amahan ang anak kondili nahimuot sa iyang pagbalik.

Hangtod dinhi, atong makaplagan diha sa sambingay sa anak nga mausikon ang sama nga sumbanan nga gipaila diha sa mga sambingay sa nawala nga karnero ug sa nawala nga salapi; nga, ang nawala nakaplagan ug adunay pagsaulog bahin niini nga mga balita. Apan, ang sambingay bahin niining anak nga mausikon nagpadayon og usa ka lakang nga dugang, samtang ang pagsaulog gisukit-sukit pag-ayo sa magulang nga anak (Lucas 15:29, 30). Kini nga punto mahinungdanon tungud kay naghulagway kini sa pagtagad sa mga Pariseo sa sinugdanan sa kapitulo (tan-awa sa Lucas 15:2). Ang magulang nga anak sa sambingay ug ang mga Pariseo nakasaway sa hilabihan sa pagdawat sa mga makasasala ug sa panagsalo sa lamesa nga kan-anan sa pagsaulog uban kanila. Kini nga pagsaway nagpadayan kon giunsa nila pagpakubos sa bili sa mga tawo nga gidawat sa mainiton. Agi og pagtandi, ang sambingay nagtudlo kon giunsa pagbili sa Dios sa Iyang mga anak nga lalaki ug mga babaye ug magsaulog kon sila maghinulsol ug mangita Kaniya. Tungud niini nga katarungan, nagtapos ang sambingay uban sa amahan nga nagtubag sa magsaway sa magulang nga anak uban sa mosunod nga pamahayag: “Husto nga kinahanglan kita magmaya ug maglipay (Lucas 15:32).

Ang Grego nga pulong sa gihubad nga pagkasulti “husto kadto” mao ang berbo nga dei, nga sa literal nagkahulugan “kinahanglan kini, gikinahanglan sa usa, kinahanglananon kini, ang usa nga kinahanglan” o nagpasantop nga ang usa ka butang “kinahanglan mahitabo tungud sa pagkahaum” (Frederick W. Danker, et al., A Greek-English Lexicon of the New Testament and Other Early Christian Literature [Chicago Press, 2000], p. 214). Ang ubang mga bersyon sa Biblia naghubad niini nga “It was fitting” (ESV, RSV) o “we had” (NASB, NRSV, NIV) diha sa Lucas 15:32. Ang nagpailalum nga konsepto niini nga pinulungan sa kakinahanglanon mao ang bililhon nga bili sa usa ka tawo nga nawala ug nakaplagan. Gikan niini nga paghulagway nga ang amahan nagpasantop nga “kita kinahanglan” magsaulog. Wala nay lain nga butang buhaton diha sa kahayag sa bili sa usa ka tawo nga nakaplagan. Sama ngadto sa pagbati diha sa duha ka nag-una nga mga sambingay, ang amahan dili gusto magsaulog nga maginusara. Ang mga sulogoon daw nalambigit (Lucas 15:22–27), ug ang amahan sa dayag nagpakilooy sa magulang nga anak sa pagapil, usab. Ang anak nga mausikon dili lang ang “imong anak,” sa paggamit sa pinulungan sa magulang nga igsoon (Lucas 15:30), apan, samtang nagpakilooy ang amahan, “ang imong igsoon” (Lucas 15:32).

Busa, ang mga sambingay nga giasoy ni Jesus, diha sa Lucas 15, nagtudlo nga ang kahimuot sa Dios sa kaluwasan sa Iyang mga anak nga mga lalaki ug mga babaye nagpakita kon unsa kita ka bililhon diha sa Iyang mga mata. Dili lang Siya gusto nga atong bation nga bililhon uban sa Iyang mahigugmaong kahimuot, kondili kinahanglan usab kita magsaulog uban Kaniya (ug busa bililhon sa tibuok kasingkasing ang kaluwasan) sa atong mga masigka-igsoon nga mga lalaki ug mga babaye.

**2. Ang Kahimuot sa Dios Maoy Katarungan Alang sa Tawhanong Kalipay ug Pagdayeg.**

Ang Sofonias 3:17 ug Salmo 149:4 daw susama sa ilang pagpasantop bahin sa kahimuot sa Dios. Ang Salmo 149 maoy usa ka pagdapit ngadto sa pagdayeg sa Dios sa pagkamalipayon:

“Pagpamaya ang Israel diha sa ilang Magbubuhat; pagpalipaya ang mga anak sa Sion diha sa ilang Hari” (Salmo 149:2).

Ang katarungan alang niini nga pagdapit nga gihatag diha sa Salmo 149:4: “Kay mahimuot si JEHOVA sa Iyang katawhan. Busa, ang salmo nagmatuod sa kahimuot diha sa usa ka two-way nga relasyon. Mahimuot ang Dios sa katawhan, ug niini nga pasikaranan, ang katawhan gidapit sa pagsinati sa kahimuot sa Ginoo samtang sila magdayeg Kaniya uban sa kalipay.

Sa sama nga paagi, ang Sofonias 3:14 nagtambag sa katawhan sa Dios ngadto sa malipayong pagdayeg sa Ginoo. “Pag-awit, O, Israel! Magmalipayon kamo ug magmaya uban sa inyong bug-os nga kasingkasing.” Kini nga tambag gisundan sa pagpasantop diha sa Sofonias 3:17 nga ang gamhanan ug makaluwas nga Dios anaa sa taliwala sa Iyang katawhan ug nga “Siya magamaya ibabaw kaninyo uban sa kalipay, Iyang pahilumon kamo uban sa Iyang gugma, Magamaya Siya ibabaw kaninyo uban ang pag-awit.” Samtang diha sa Salmo 149, ang kahimuot sa Dios maoy katarungan alang sa tawhanong pagdayeg ug kalipay, diha sa Sofonias 3, ang mga pagdayeg ngadto Kaniya gipahigayon ngadto sa paglantaw sa umalabot nga kahimuot sa Dios ug kalipay uban sa Iyang katawhan.

**3. Atong Gikinahanglan si Cristo Aron sa Pagpahimuot sa Dios.**

Taliwala sa nagkalainlaing mga paagi diin kita ginadapit ngadto sa pagpahimuot sa Dios diha sa Kasulatan (tan-awa, pananglitan sa Hebreohanon 11:5, 6; 2 Corinto 5:9; Col. 1:10; 1 Tesalonica 4:1). Ang Hebreohanon 13:15 nagawhag kanato sa paghalad kanunay sa espirituhanong mga halad ngadto sa Dios, nga naglakip sa pagdayeg sa atong mga ngabil diha sa paghatag og pasalamat ngadto Kaniya ug sa pagbatasan sa pagbuhat og maayo ug sa pagpahat. Ang sunod nga bersikulo naglakip, “uban niana nga mga halad nga makapahimuot pag-ayo sa Dios” (Hebreohanon 13:16). Takus timan-an nga ang nahaunang mga pulong sa Hebreohanon 13:15 nagpaila nga kita dili unta maghalad niini nga mga halad pinaagi sa atong mga kaugalingon. Kondili, kinahanglan kita maghalad sa espirituhanong mga halad ngadto sa Dios “pinaagi kang Jesus.” Sa usa ka pagkasulti, dili kita makahimo pagpahimuot sa Dios uban sa atong kaugalingong maayo nga mga buhat. Pinaagi lamang kang Cristo nga ang atong mga pagdayeg ug mga buhat mahimo nga igahalad ingon nga espirituhanong mga halad nga sa matuod makapahimuot sa Dios.

### Bahin III: Kagamitan sa Kinabuhi

Ang mga tawo gihatagan sa sobra sa kasarangan nga bili. Bililhon ikaw tungud kay ikaw gibuhat sumala sa dagway sa Dios. Kahibulongan ang paghunahuna nga gimahal sa Dios ang mga tawo labaw kaysa atong mahimo sa paghanduraw. Niini nga pagsabut sa hunahuna, hisguti ang mosunod nga mga pangutana sa ubos:

1. Sa unsa nga paagi ang atong pagrespeto ug gugma sa mga tawo nga atong ikahibalag sa matag adlaw sa kinabuhi magpakita kanila kon unsa ka bililhon sila sa mga mata sa Dios?
2. Sa unsa nga mga paagi ang nagangkon nga relihiyoso nga mga tawo sa walay suwerte magtamay sa kadungganan ug pagbili sa uban?
3. Kadtong naghigugma sa Dios gusto mahibalo kon unsaon sa pagpahimuot Kaniya. Apan sa unsa nga paagi, sa aktuwal, kita makahimo pagpahimuot sa Dios? Ngadto sa unsa ka dako ang paagi kita magbili sa ubang mga tawo madugtong sa kahimuot sa Dios bahin sa kaluwasan sa Iyang katawhan?
4. Unsay imong mabuhat sa paghatag og bili sa matag tawo ngadto sa pagkahimuot sa iyang kaluwasan ug sa pagmantala sa pagkamaayo sa Dios ug sa lig-on nga gugma?
5. Paghatag og usa ka praktikal nga pananglitan kon sa unsa nga paagi ang pagpanglaban ni Cristo makahimo kanato sa pagpahimuot sa Dios uban sa atong mga aksyon?

`Notes`