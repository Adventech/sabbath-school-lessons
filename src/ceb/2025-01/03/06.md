---
title:  Usa ka Bililhon nga Kalab-uton
date:   16/01/2025
---

Ilalum sa pagpandong sa kalooy ug pagpataliwala sa Dios, mahimuot ang Dios bisan sa labing gamay nga positibo nga pagtubag sa Iyang gugma. Pinaagi lamang sa Usa nga takus nga higumaon ug sa Iyang kaugalingon hingpit nga matarong, ang matag usa kanato maisip nga matarong ug pinalangga sa Dios nga makapuyo uban Kaniya diha sa hingpit nga gugma sa walay katapusan. Mao kini ang dakung paglaum sa pagtubos, nga naglambigit sa buhat ni Cristo alang kanato didto sa langit.

Apan, tingali mahibulong ka, maapil ba niini bisan ako? Unsa man kon dili ko maayo kaayo? Unsa man kon akong kahadlokan nga wala koy igo nga pagtoo?

`Basaha ang Marcos 9:17–29. Unsa may pagtubag sa Dios ngadto sa tawo niini nga sugilanon? Unsa ka daghan o dako nga pagtoo ang igo nga pagtoo?`

Dili makahingilin ang mga tinun-an sa yawa; daw nawala na ang tanang paglaum. Apan miabut si Jesus ug Iyang giingnan ang amahan, “Kon aduna kay pagtoo, ang tanang butang mahimo ngadto kaniya nga magatuo” (Marcos 9:23). Ug mitubag ang amahan nga naghilak, “Ginoo, ako nagatuo; tabangi ako sa akong pagkawalay-pagtoo” (Marcos 9:24).

Timan-i nga wala moingon si Jesus ngadto sa tawo, “Balik Nako kon dako na ang imong pagtoo.” Sa baylo ang iyang pagtuaw, “Tabangi ako sa akong pagkawalay pagtoo,” igo na.

Kon walay pagtoo dili mahimo ang pagpahimuot sa Dios (Hebreohanon 11:6), apan dawaton ni Jesus bisan ang kinagamyan nga pagtoo, tungud sa pagtoo (pinaagi sa pagpataliwala ni Cristo), makapahimuot kita Kaniya. Pinaagi sa pagtoo ug tungud sa buhat ni Cristo alang kanato, makahimo kita pagtubag sa mga paagi nga makapahimuot sa Dios, sama sa paagi nga ang tawhanong amahan mahimuot kon ang usa ka anak magdala kaniya og usa ka gawas nga bisan walay bili.

Busa, kinahanglan atong sundon ang tambag ni Pablo nga mahimo nga atong kalab-uton ngadto sa “pagkakahimut-an sa Dios” (2 Corinto 5:9, 10, 1 Tesalonica 4:1, Hebreohanon 11:5).

Ug kinahanglan atong hangyoon ang Dios sa pag-usab sa atong mga interests sa paglakip sa labing maayo nga mga interests niadtong atong higugmaon, ug sa pagpalapad sa atong gugma, aron moabot kini ngadto sa uban. “Magkaloy-anay kamo sa usag-usa sa gugma nga minagso-on, diha sa pagpalabwanay sa pagtahud ang usa sa usa. Ayaw kamo pagpakulang sa kasibot, hinonoa magmainiton kamo diha sa Espiritu. Alagara ninyo ang Ginoo. Pagkalipay kamo diha sa inyong paglaum, pagpailub kamo sa panahon sa kagul-anan, lumahutay kamo sa pag-ampo. Umamot kamo alang sa kinahanglanon sa mga balaan, batasana ninyo ang pagkamaabi-abihon” (Roma 12:10–13).

`Kon ang Dios modawat kanato pinaagi kang Cristo, daw unsa pa kita nga kinahanglan modawat sa uban? Unsay mahimo sa kahayag sa pagsugo sa paghigugma sa imong silingan ingon sa imong kaugalingon (Levitico 19:18, Mateo 22:39) ug sa golden rule sa pagtagad sa mga tawo sa paagi nga imong gusto ikaw tagdon nga magpasabot niini nga ideya?`