---
title:  Ang Skeptical Theist o Maduhaduhaong Motuo og Dios
date:   11/02/2025
---

Gimantala sa Dios diha sa Isaias 55:8,9, “Kay ang Akong mga hunahuna dili mao ang inyong mga hunahuna, ni ang inyong mga dalan Akong mga dalan,” nagaingon si JEHOVA. “Kay maingon nga ang mga langit labaw ka hataas kaysa yuta, mao man ang Akong mga daw labaw ka hataas kaysa inyong mga dalan, ug ang Akong mga hunahuna kaysa inyong mga hunahuna.”

Ang mga hunahuna sa Dios labaw kaayo ka hataas kaysa ato. Dili gani kita makahimo paghanduraw sa mga kakuti sa plano sa Dios alang sa kasaysayan. Tungud niini, nganong kinahanglan man kita magpaabot sa pagkaanaa sa kahimtang sa pagkahibalo kon unsa ang mga katarungan sa Dios sa Iyang buhaton o sa dili Niya buhaton sa nagkalainlaing mga kahimtang?

Usa ka paagi sa pagtagad sa problema sa daotan, pinasikad sa pag-ila kon unsa ka gamay ang atong nahibaloan, gitawag og “skeptical theism.” Ang skeptical theist mao kanang usa ka tawo nga nagtuo nga ang Dios adunay daghang maayo nga mga katarungan sa Iyang pagbuhat, apan naghatag kanato og limitado nga kahibalo, dili kita magpaabot sa pagkadangat sa kahimtang sa pagkahibalo kon unsa kana nga mga katarungan. Ang skeptical theist dili makatuo bahin sa tawhanong katakos sa pagkaamgo o sa pagsabut sa hingpit sa mga katarungan sa Dios bahin sa daotan niining kalibutan. Tungud lang kay dili kita makakita, pananglitan, sa mga kagaw nga naglutaw sa hangin nga nagpalibot kanato wala magpasabot nga walay mga kagaw nga naglutaw-lutaw sa hangin sa atong palibot. Tungud kay ang usa ka tawo wala mahibalo kon unsa ang mga katarungan sa Dios sa pagkasiguro wala magkahulugan nga ang Dios walay maayo nga katarungan.

`Basaha ang Salmo 73. Giunsa sa salmista pagsabut sa daotan ug inhustisya sa iyang palibot? Unsay iyang nakita nga nagbutang sa iyang pagsabut sa lahi nga pagtan-aw?`

Nasamok pag-ayo ang salmista sa daotan dinhi sa kalibutan. Iyang gitan-aw ang iyang palibot ug iyang nakita ang pag-uswag sa daotan. Ang tanang butang daw dili matarong ug makiangayon. Wala siyay mga tubag nga ikahatag. Naghunahuna siya kon aduna bay bili ang pagtoo ug pag-alagad sa Dios. Hangtod, sa iyang pagtan-aw sa santuwaryo.

Ang santuwaryo naghatag og bahin sa yawe sa problema sa daotan—sa pag-ila nga adunay matarong nga Maghuhukom nga magdala og hustisya ug hukom sa Iyang kaugalingong panahon.

`Sa unsa nga paagi ang Adbentista nga pagsabut sa doktrina sa hukom ug sa santuwaryo naghatag og kahayag sa problema sa sala? Makatabang ba kini kanimo ang pagkahibalo nga, samtang kita adunay daghang mga pangutana karon, ang mga detalye sa kasaysayan ug sa matarong nga mga paghukom sa Dios igapadayag sa katapusan?`