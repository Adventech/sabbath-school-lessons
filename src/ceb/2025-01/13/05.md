---
title:  Ang Gugma Maoy Katumanan sa Kasugoan
date:   26/03/2025
---

Ang relasyon tali sa gugma ug balaod dili mapasobrahan sa pagpasabot. Sa pagkatinuod, sumala sa Kasulatan, ang paghigugma mao ang pagtuman sa balaod.

Sa Roma 13:8–10, si Pablo nagtudlo nga “siya nga nahigugma sa uban nakatuman sa balaod” (Roma 13:8). Human paglista sa daghan sa katapusang unom sa Napulo ka Sugo, nagpamatuod si Pablo nga ang “tanan gilangkub niini nga pagkasulti, “Higugmaon mo ang imong silingan ingon sa imong kaugalingon” (Roma 13:9). Sa pagkatinuod, si Pablo tin-aw nga nagtudlo nga, “ang gugma mao ang katumanan sa balaod” (Roma 13:10). Usab, diha sa Galacia 5:14 gipasabut ni Pablo, “ang tanang kasugoan natuman sa usa ka pulong, sama niini, “Higugmaon mo ang imong silingan ingon sa imong kaugalingon” (Galacia 5:14). Apan unsa nga matang sa gugma ang makatuman sa kasugoan? Sama sa unsa nga dagway kana nga gugma?

`Basaha ang Mateo 23:23, 24. Unsa nga “labi ka mahinungdanong mga butang sa kasugoan”? Basaha ang Deuteronomio 5:12–15 ug Isaias 58:13, 14. Sa unsa nga paagi kini nga mga pahayag makapakita sa relasyon tali sa kasugoan (sa partikular ang sugo sa Igpapahulay) ug sa pagtagad sa Dios alang sa hustisya ug pagkaluwas?`

Gipaila ni Jesus ang “labi ka mahinungdanong mga butang sa kasugoan” sama sa “hustisya ug kalooy ug pagtoo.” Ug diha sa relasyon sa usa ka sugo sa partikular—ang Igpapahulay—nga atong makita diha sa Kasulatan mismo sa pagkausa nadugtong sa kaluwasan ug sa hustisya.

Diha sa Deuteronomio 5, ang sugo sa Igpapahulay napasukad diha sa relasyon sa pagluwas sa Dios sa Israel gikan sa pagkaulipon. Nga ang Igpapahulay dili lang usa ka handumanan sa paglalang kondili usa usab ka handumanan gikan sa kaulipnan ug sa pagpangdaogdaog. Ug diha sa kahulugan bahin sa pagtalikod gikan sa kaugalingon nga kalipayan sa pagtawag sa Igpapahulay nga usa ka kalipayan pinaagi sa paghimo niini nga kalipayan diha kang Jehova (Isaias 58:13, 14), ang pagpasantop anaa sa mga binuhatan sa gugma ug hustisya alang sa uban—sa pagbuhat og maayo, sa pagpakakaon sa gigutom, sa paghatag og puloy-anan sa mga walay balay (tan-awa sa Isaias 58:3–10).

Sa nahatagan niini nga mga pagtulon-an (ug daghan pa), kadtong naghandum sa pagtuman sa kasugoan pinaagi sa gugma kinahanglan adunay pagtagad dili lang bahin sa pagbuhat og kasal-anan kondili bahin usab sa dili pagbuhat sa maayo. Ang gugma ingon nga katumanan sa kasugoan naglambigit dili lamang sa pagbantay sa balaod diha sa pagsabut sa paglikay gikan sa mga sala kondili nagsakop usab sa aktibo nga pagbuhat og maayo—pagbuhat og mga binuhatan sa gugma nga sa matinumanon magpalambo sa hustisya ug kalooy. Ang pagkamatinumanon ngadto sa Dios labaw pa kaysa dili paglapas sa letra sa balaod.