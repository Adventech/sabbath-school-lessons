---
title:  Labaw sa Tanan, ang Paghigugmaay sa Usag-usa
date:   27/03/2025
---

Kon ang gugma maoy katumanan sa kasugoan, nan ang usa ka tawo dili makatuman sa kasugoan sa Dios sa tibuok nga kahulugan pinaagi sa dili pagbuhat og sayup nga mga butang. Ang balaod sa gugma mismo (nga gipasabut sa bug-os diha sa Kasulatan) wala lamang magsugo kanato sa dili pagbuhat og daotan, kondili ang balaod nawhag kanato sa pagbuhat og mga buhat nga magpadayag sa gugma sa Dios ngadto sa uban—dili lamang ngadto sa ubang mga sakop sa iglesia kondili ngadto usab sa kalibutan sa kinatibuk-an, nga gikinahanglan gayud sa usa ka tinuod nga Cristohanon nga pagsaksi.

`Basaha ang Santiago 2:1–9. Unsa nga mahinungdanon kaayo nga mensahe gihatag kanato dinhi?`

Dinhi kusganong gisaway ni Santiago ang inhustisya sa katilingban, ilabina sa dili pagtahod sa mga kabus ug mga dinaogdaog sa uban nga mga dato. Dayon, iyang gitawag ang pagtagad ngadto sa kasugoan sa gugma alang sa silingan sa usa ka tawo, sa pagingon nga kon imong tumanon kini nga sugo, nan “nagbuhat kag maayo” (Santiago 2:8). Sumala sa pagkasulti ni Ellen G. White bahin niini: “Ang gugma ngadto sa tawo mao ang yutan-ong pagpakita sa gugma sa Dios. Mao kini ang pagpugas niini nga gugma, sa paghimo kanato nga mga anak sa usa ka pamilya, aron nga ang Hari sa himaya mahiusa kanato. Ug sa pagkatuman sa Iyang panamilit nga mga pulong, ‘Maghigugmaay kamo sa usag-usa, maingon sa Akong paghigugma kaninyo’ (Juan 15:12); kon atong higugmaon ang kalibutan sama sa Iyang paghigugma niini, nan alang kanato natuman ang Iyang buluhaton. Gipahaum kita alang sa langit; kay aduna kitay langit sa atong mga kasingkasing.”—Ellen G. White, The Desire of Ages, p. 641.

Kon atong higugmaon ang kalibutan, maingon sa paghigugma ni Cristo sa kalibutan—nan napahaum kita alang sa langit. Daw unsa ka kusganon nga pagkasulti kon unsay kahulugan sa pagkahimong usa ka sumosunod ni Jesus!

Nagsugo si Jesus sa Iyang mga sumosunod sa “paghigugma-ay sa usag-usa;” maingon sa “Akong paghigugma kaninyo” (Juan 13:34). Nagmantala usab si Jesus: “Pinaagi niini ang tanan mahibalo nga kamo Akong mga tinun-an, kon mahigugma-ay kamo sa usag-usa” (Juan 13:35). Sentro kaayo ang gugma ngadto sa Cristohanon nga pagtoo tungud kay ang Dios gugma (1 Juan 4:8, 16). Ug kadtong nagangkon nga naghigugma sa Dios kinahanglan maghigugmaay sa usag-usa (itandi sa 1 Juan 3:11; 4:20, 21).

Tungud niini, ang 1 Pedro 4:8 nagtambag sa mga Cristohanon: “Ug labaw niining tanang butang, batoni ninyo ang mainiton nga gugma alang sa usag-usa, kay ang “gugma nagatabon sa daghang kasal-anan” (tan-awa usab sa Hebreohanon 10:24 ug sa 1 Tesalonica 3:12)

`Dugangi pagpasabot ang ideya sa paghigugma sa kalibutan maingon sa paghigugma ni Cristo sa kalibutan. Sa unsa nga paagi makatabang kini kanato sa pagsabut sa konsepto sa Cristohanon nga pagkahingpit ug sa unsa nga paagi kita gipahaum alang sa kinabuhing walay katapusan? Dad-a ang imong tubag ngadto sa klase karong Sabado.`