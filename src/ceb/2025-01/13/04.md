---
title:  Balaod ug Grasya
date:   25/03/2025
---

Sumala sa atong nakita, ang balaod ug grasya dili magkasupakay sa usag-usa, kondili, sila adunay nagkalainlaing kagamitan sumala sa gugma ug hustisya sa Dios. Usa ka hait nga pagkalahi tali sa balaod ug grasya nakapalibog tingali sa karaang mga Israelita, nga nakakita sa Dios nga nagahatag sa kasugoan mismo ingon nga usa ka dakung pagpakita sa grasya sa Dios. Samtang ang mga “dios’’ sa mga nasod sa palibot walay pulos ug sa bug-os dili mahibaloan, magbiya sa mga tawo nga walay usa ka paagi sa pagkahibalo kon unsay gusto sa “mga dios” ug unsay makapahimuot kanila, ang Dios sa Biblia sa tin-aw kaayo nagtudlo sa Iyang katawhan kon unsay makapahimuot Kaniya nga mao ang kaayohan sa tanan Niya nga katawhan, sa linawas, ug sa tingub.

Apan ang balaod o kasugoan dili maoy makaluwas kanato gikan sa sala o makapausab sa tawhanong mga kasingkasing. Tungud sa atong kinaiyanhong pagkamakasasala, nagkinahanglan kita og espirituwal nga pagilis sa kasingkasing.

`Basaha ang Jeremias 31:31–34. Unsay gitudlo niini kanato bahin sa mga saad sa Dios sa paghatag kanato og usa ka bag-ong kasingkasing?`

`Itandi kini sa mga pulong ni Cristo ngadto kang Nicodemo diha sa Juan 3:1–21 bahin sa bag-ong pagpakatawo. Tan-awa usab sa Hebreohanon 8:10.`

Ang Napulo ka Sugo gisulat o gikulit sa Dios ibabaw sa mga papan nga bato (Exodo 31:18), apan ang kasugoan gisulat usab sa mga kasingkasing sa katawhan sa Dios (Salmo 37:30, 31). Ang maayo, ang balaod sa Dios dili lang sa atong gawas kondili sa sulod sa ato gayud nga mga kinaiya. Ang Dios lamang ang makahimo sa pagsulat sa Iyang kasugoan sa tawhanong mga kasingkasing, ug nagsaad Siya sa pagbuhat niini alang sa Iyang katawhan sa tugon o kasabutan (tan-awa sa Hebreohanon 8:10).

Dili kita makaluwas sa atong mga kaugalingon pinaagi sa pagtuman sa kasugoan. Kondili, pinaagi sa grasya kita giluwas tungud sa pagtoo, dili pinaagi sa atong mga kaugalingon, kay gasa kini sa Dios (Efeso 2:8). Dili nato tumanon ang kasugoan aron maluwas, atong gituman ang balaod tungud kay giluwas na kita. Dili nato tumanon ang balaod aron higugmaon kondili gihigugma na kita, ug busa kita naghandum sa paghigugma sa Dios ug sa uban (tan-awa ang Juan 14:15). Sa sama nga panahon, ang kasugoan magpakita kanato sa atong mga sala (Santiago 1:22–25, Roma 3:20, Roma 7:7), magpakita kanato sa atong pagkinahanglan og usa ka Manunubos (Galacia 3:22–24), maggiya kanato diha sa labing maayo nga mga dalan sa kinabuhi, ug magpadayag sa kinaiya sa gugma sa Dios.

`Unsay imong paglaum sa paghukom? Makugihon ug matinumanon ka ba sa pagtuman sa kasugoan o ang pagkamatarong ba ni Cristo, nga magatabon kanimo? Unsa may ikasulti sa imong tubag bahin sa kagamitan sa balaod sa Dios kon unsa ang mahimo o dili mahimo niini?`