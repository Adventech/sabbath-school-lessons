---
title:  Gugma Gihatag nga Walay Bayad
date:   31/12/2024
---

Wala lang magpadayon ang Dios sa libre nga paghigugma sa Israel, bisan pa sa sublisubli nga mga pagrebelde, kondili ang Dios, nagpadayon usab sa libre nga paghigugma kanato, bisan kon makasasala pa kita. Dili kita takus nga modawat sa gugma sa Dios, ug dili gayud kini nato mahagoan. Sa usa ka pagkasulti, wala magkinahanglan ang Dios kanato. Ang Dios sa Biblia wala magkinahanglan sa bisan unsa nga butang (Buhat 17:25). Ang gugma sa Dios alang sa tanang tawo sa kinatibuk-an maoy Iyang kaugalingong kabubut-on.

`Itandi ang Pinadayag 4:11 ug Salmo 33:6. Unsay gisulti kanato niini nga mga bersikulo bahin sa kagawasan sa Dios mahitungud sa Paglalang?`

Gibuhat sa Dios kining kalibutan nga walay bayad. Ug tungud niini, ang Dios takus modawat sa tanang himaya, dungog, ug gahum. Wala magkinahanglan ang Dios nga maghimo sa bisan unsa nga kalibutan. Sa wala pa matukod ang kalibutan, nalingaw na ang Dios sa kadugtungan sa gugma nga diha nang daan sa Godhead (Pagka-Dios).

`Basaha ang ang Juan 17:24. Unsay gisulti niini kanato bahin sa gugma sa Dios sa wala pa ang kalibutan?`

Wala magkinahanglan ang Dios sa bisan unsa nga linalang ingon nga usa ka tumong sa Iyang gugma. Apan, sumala sa kinaiya sa gugma, ang Dios nagpili sa pagbuhat sa kalibutan ug misulud ngadto sa usa ka relasyon sa gugma	uban sa mga linalang.

Dili lang libre ang pagbuhat sa Dios niini nga kalibutan ingon nga hatagan sa Iyang madagayaong gugma, kondili gipadayon usab sa Dios ang libre nga paghatag sa Iyang gugma ngadto sa katawohan, bisan human sa pagkahulog sa mga tawo ngadto sa sala didto sa Eden, ug bisan gani human sa atong personal nga pagpakasala.

Human sa Pagkahulog didto sa Eden, si Adan ug Eva walay katungud sa pagpadayon sa pagkinabuhi ug sa pagdawat sa gugma sa Dios. Apan ang Dios, nga maoy nagkuput sa “tanang butang pinaagi sa pulong sa Iyang gahum” (Hebreohanon 1:3), sa Iyang dakung gugma, kalooy, ug grasya nagsangkap sa ilang mga kinabuhi ug naghimo og usa ka paagi sa pagpasig-uli sa tawo balik ngadto sa Iyang kaugalingon diha sa gugma. Ug kana nga pagpasig-uli naglakip usab kanato.

`Unsay kahulugan sa kamatuuran nga ang Dios nagpadayon sa paghatag og gugma niining kalibutan bisan pa sa pagkahulog ug pagkadaotan niini, nagpahayag kanato bahin sa Iyang gugma ug kinaiya? Sa unsa nga paagi kini nga kamatuuran makahimo kanato sa paghigugma usab Kaniya?`