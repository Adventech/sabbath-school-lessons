---
title:  Wala Dawata nga Gugma
date:   30/12/2024
---

Ang hilabihan nga makatandog nga kahimtang sa Iyang gugma alang sa nahulog nga tawo makaplagan diha sa sugilanon ni Oseas. Gisugo sa Dios si propeta Oseas, “Lumakaw ka, ug magkuha ka alang sa imong kaugalingon og usa ka asawa nga bigaon ug sa mga anak sa pagkabigaon, kay ang yuta nakahimo sa dakung pagkabigaon pinaagi sa pagbulag gikan kang JEHOVA” (Oseas 1:2). Si Oseas ug ang iyang dili maunongon nga asawa may nahimong usa ka buhing leksyon bahin sa gugma sa Dios alang sa Iyang katawohan, bisan pa sa pagkadili-matinumanon sa Israel ug sa espirituhanong pagkabigaon. Usa kini ka sugilanon sa gihatag nga gugma sa Dios nga walay bayad ngadto sa dili takus niini.

Sa pagkatinuod, bisan pa sa pagkamatinumanon ug gugma sa Dios, nagrebelde ang katawohan batok Kaniya, sa makadaghang panahon, usab. Tungud niini, ang Kasulatan sa sublisubli naghulagway sa Dios ingon nga hinigugma nga wala dawata sa usa ka dili matinumanong asawa. Hingpit ug matinumanon ang Iyang paghigugma sa Iyang katawohan, apan ilang gisalikway Siya ug nagsimba sila sa ubang mga dios, nga nakapaguol Kaniya sa hilabihan tungud sa ilang pagbugto sa ilang kadugtungan sa Dios nga daw dili na masumpay

`Basaha ang ang Oseas 14:1–4. Unsay gipadayag niini nga mga bersikulo bahin sa makanunayon nga gugma sa Dios alang sa Iyang katawohan?`

Human sa sublisubli nga pagrebelde sa Iyang katawohan, ang Dios nagpamatuod: “Akong ayohon ang ilang paglapas, higugmaon ko sila sa walay bayad.” Ang pulong “walay bayad” diha sa hugpong sa mga pulong “Higugmaon ko sila sa walay bayad” gihubad sa Hebreo nga pulong (nedabah), nga nagpasabut nga gitanyag nga bulontaryo. Sama kini gigamit nga pulong nga halad-nga-kinabubut-on sa sistema sa santuwaryo.

Sa tibuok Oseas, ug sa tibuok nga mga asoy sa Kasulatan, ang Dios nagpakita sa kahibulongan nga pagtugyan ug pagkahingawa ngadto sa Iyang katawohan. Bisan pa sa ilang sublisubli nga pagpangita sa ubang mga lovers, paglapas sa kasabutan sa kadugtungan, nga daw dili na mauli-an, ang Dios sa Iyang gawasnong kabubut-on nagpadayon sa paghatag sa Iyang gugma ngadto kanila. Ang katawohan dili takus sa paghigugma sa Dios; ilang gisalikway ug giwala ang bisan unsa nga katungud sa pag-angkon niini. Apan, nagpadayon ang Dios sa paghigugma kanila nga walay bisan unsa nga pagpugos, moral o sa laing bahin. Dinhi ug sa laing dapit, sa Kasulatan, ang Dios sa walay pagkausab nagpakita sa Iyang gugma nga walay bayad ug sa kinabubut-on.

`Daghang mga tawo naghunahuna bahin sa Dios ingon nga usa ka halayo ug walay pagbati nga hari ug maghuhukom. Sa unsa nga paagi ang paghanduraw bahin sa Dios ingon gisalikway ug gipaguol sama sa usa ka lover nga wala dawata sa usa ka dili mabudhion nga asawa makatabang kanimo sa lahi nga pagtan-aw bahin sa Dios? Sa unsa nga paagi kini makapausab kanimo sa imong kaugalingong pagtan-aw sa imong relasyon sa Dios?`