---
title:  Komento Sa Magtutudlo
date:   03/01/2025
---

### Bahin I: Kinatibuk-ang Panglantaw

**Dugokan nga Teksto**: Oseas 14:4

**Tutokan sa Pagtuon**: Juan 17:24; Mateo 22:1–14; Juan 10:17, 18

**Pasiuna**: Ang Dios nahigugma sa matag usa labaw kaysa atong mahanduraw. Ang Iyang gugma hilabihan ka madagayaon, maloloy-on, samtang Siya mibulontaryo sa pagpili sa pagpadayag sa Iyang mainantusong gugma, bisan kon ang mga tawo dili matinumanon.

**Mga Tema sa Leksyon**: Ang leksyon niining semanaha magpasantup sa tulo ka dugokan nga tema.

1. Ang gugma sa Dios dili mapasabot pinaagi sa kakinahanglanon: Ang Iyang gugma sentro sa atong pagpanabot sa Iyang relasyon ngadto tawo. Ang balaang gugma maoy usa ka pagpahayag sa dihadiha ug dagaya nga pagkamahinatagon. Ang Iyang gugma dili tungud o sa pagkakinahanglanon sa bisan unsa nga aksyon sa atong bahin, dili tungud sa bisan unsa nga tawhanong kahimoan. Ang Dios magpakita sa Iyang gugma nga walay bisan unsa nga pagpaabot sa pagbaton og bintaha ngadto sa Iyang kaugalingon. Iyang gihigugma ang matag tawo ug magbuhat niini nga libre kaayo, maingon sa kahimtang ni Oseas, Israel, ug kanato.
2. Ang kadak-on sa gugma sa Dios dili mabanabana: Ang gugma sa Dios dili pinasikad sa hinungdan sa mga kahimtang. Kinabubut-on Siya nga naghatag sa Iyang kaugalingon alang kanato, ug ang Iyang makanunayon ug walay pagkapakyas nga gugma nagpadayag sa Iyang kalooy sa labaw ka bug-os. Ang Iyang gugma molabaw sa tanang pagpaabot, maingon sa Iyang libre nga paghatag sa grasya, kalooy, ug kahingawa bisan gani ngadto sa labing dili takus nga mga tawo.
3. Ang gugma sa Dios madumilian: Ang Dios naghatag kanato sa labing bug-os nga pagpadayag sa iyang manggihatagon sa kaugalingon nga gugma apan dili magbuot pag-una sa reaksyon sa mga tawo ngadto niini. Ang Iyang gugma dili maggahum o magpugos kondili nagtanyag kanato sa kagawasan sa pagdawat o pagdumili niini.

Kagamitan sa Kinabuhi: Ang gugma sa Dios nagalabaw sa tawhanong pagpaabot, samtang Siya nagahatag sa grasya, kalooy, ug kahingawa nga walay bayad ngadto sa tanan bisan gani sa dili takus nga katawhan. Sa unsa nga paagi kini nga paghunahuna bahin sa gugma sa Dios makapausab sa atong pagtagad ngadto niadtong anaa sa sulod sa atong katungud nga walay bisan unsa nga nabuhat aron mahimo nga takus sa kahingawa gikan kanato?

### Bahin II: Komentaryo

**1. Ang gugma sa Dios Dili Mapasabot Pinaagi sa Panginahanglan.**

Ang kagawasan maoy usa ka talandogon nga kinaiyahan sa gugma sa Dios. Ang Iyang gugma dili mahatag pinaagi sa bisan unsa nga lain nga butang. Diha sa relasyon sa hinungdan ug sangputanan, ang gisangputan mao ang kinahanglanong sangputanan sa usa ka hinungdan. Apan, sa baylo nga mamapasabot pinaagi sa hinungdan ug sangputanan nga pangatarungan sa kakinahanglanon, ang gugma sa Dios masabtan kaayo nga bulontaryo. Kini nga ideya gipakita diha sa kasinatian ni Oseas ug sa iyang dili maunongong asawa. Pinaagi sa sugilanon sa ilang kasinatian, sa atong makita unya, ang mga konsepto mohataw nga ang gugma sa Dios dili lang ingon nga kinahanglanon sa paglalang ug nga ang gugma sa Dios gihatag nga walay bayad.

**Si Oseas ug ang kagawasan sa gugma sa Dios**: Ang Oseas 14:4 nagdugtong sa gisaad sa Dios nga pag-alim sa pagkadili matinumanon sa Israel sa Iyang panaad sa paghigugma sa Iyang katawhan sa walay bayad. Kini nga saad gisubli sa maloloy-ong pagpahiuli sa malapasong katawhan sa Dios, nga gipakita diha sa Oseas 2:14–23, ug sumala sa gihulagway sa kaugalingong maloloy-ong relasyon ni Oseas sa iyang mabudhiong asawa (Oseas 3:1–5). Ang pagtandi sa kasinatian sa kaagi sa kinabuhi ni Oseas nagsugyot nga ang gugma sa Dios manggihatagon kaayo sa hilabihan.

“Mao kini ang usa ka gugma nga dili matrabahoan—unsa man kaha ang malagmit ikapakita sa Israel ngadto sa Yahweh ingon nga usa ka madawat nga bayad?” Sa baylo, ang Hebreo nga pulong nedahash, nga nagpasantop nga ang Dios mahigugma sa Israel nga walay bayad, nagpasabot sa ideya nga ang usa ka “bulontaryo nga halad’ o ‘paghalad nga gihimo pinaagi sa pagkamanggihatagon.’” –Douglas Stuart, “Hoseah—Jonah,” Word Biblical Commentary (Dallas: Word, Incorporated, 1987), vol. 31, p. 215. Busa, ang gugma sa Dios dili ihatag tungud sa kakinahanglanon pinaagi sa bisan unsa nga aksyon nga gibuhat sa Israel. Kondili, usa kini nga pagpahayag sa Iyang kagawasan ug busa, bug-os sa pagka-bulontaryo. Gani, ang pinulungan sa balaang pag-alim diha sa Oseas 14:4 (tan-awa usab sa Oseas 5:13, Oseas 6:1, Oseas 7:1, Oseas 11:3) daw nagpasantop sa bulontaryo nga kinaiyahan sa gugma sa Dios, tungud kay ang Israel dili makahimo sa pagka-dili matinumanon pinaagi sa kaugalingong kusug niini. Busa, ang bulontaryo nga kinaiyahan niini nga gugma nagpasabot nga kadtong gihigugma sa Dios sa tinuod dili takus niini.

**Gugma sa Dios ug paglalang**: ang panghunahuna nga ang gugma nagkinahanglan og usa ka kadugtungan sa uban daw nagpasabot nga gikinahanglan sa Dios ang paghimo og mga linalang aron sa pagkahimo nga usa ka mahigugmaong Dios. Sa usa ka pagkasulti, ang paglalang kinahanglanon alang sa gugma sa Dios. Apan kini nga ideya wala uyoni sa Kasulatan, nga nagpasantop sa kagawasan ug awtonomiya sa Dios. Wala Siya magkinahanglan sa bisan unsa nga butang gikan sa Iyang mga linalang (Buhat 17:25). Dugang pa, ang balaang gugma diha na nga daan sa walay katapusan sa wala pa ang gipasantop ni Jesus sa Iyang pagsulti nga gihigugma Siya sa Amahan “sa wala pa matukod ang kalibutan” (Juan 17:24). Busa, ang paglalang sa kalibutan dili usa ka kinahanglanon alang sa pagpatungha sa gugma sa Dios. Sa baylo, ang paglalang maoy usa ka balaang bulontaryo nga kalihukan nga misangpot gikan sa kagawasan sa Iyang walay katapusan ug nagaawas sa gugma.

**Gugma sa Dios maghatag nga libre**: Ang mainantusong halad sa kamatayon ni Jesus didto sa krus maoy usa ka bulontaryo nga halad sa gugma. Dili lang Siya usa ka biktima sa mabangis nga pagpatay. Maingon nga si Jesus sa Iyang kaugalingon nagpasantop, “naghalad sa Akong kinabuhi . . . Walay bisan kinsa nga makakuha niini gikan Kanako, apan Akong gihalad kini sa Akong kaugalingon’” (Juan 10:17, 18). Sa sama nga paagi, gipasabut ni Pablo nga si Cristo “nahigugma kanako ug naghatag sa Iyang kaugalingon alang kanako” (Galacia 2:20). Busa, ang paglansang kang Jesus dili usa ka kinahanglanon, nga gimugna sa daotang mga aksyon sa mga nagpatay Kaniya, kondili Siya, sa baylo, mibulontaryo sa paghatag sa Iyang kaugalingon ingon nga usa ka dili kasarangang pagpakita sa kagawasan sa balaang gugma.

**2. Ang Kadak-on sa Gugma sa Dios Dili Banabanaon.**

Ang panghunahuna nga ang gugma sa Dios wala pagsunud sa pangatarungan sa hinungdan ug epekto (cause and effect) nagkahulugan nga kinahanglan dili kini banabanaon, nga maghatud, busa, ngadto sa masabtang makatarunganong pagpasabot. Duha ka hitabo sa pagpanglaban atubangan sa Dios diha sa Pentateuch nagpasantop sa problema niana nga usa ka paghunahuna.

Ang nahaunang hitabo mao ang pagpanglaban o pagpataliwala ni Abraham (Genesis 18:23–33) diha sa gipasabut sa balaang paghukom, nga gipahibalo batok sa Sodoma ug Gomora (Genesis 18:20). Sa nahauna, nagpakilooy si Abraham ngadto sa hustisya sa Dios ug nangutana kon Iya ba gayud laglagon ang siyudad kon adunay kalim-an lang ka matarong nga mga tawo niini (Genesis 18:24, 25). Malalis, ang kalim-an daw sama og usa ka makatarunganon nga numero alang kang Abraham sa iyang pagpangalyupo sa balaang hustisya. Apan, tungud kay kini nga numero nagsigi man og kunhod sa kanunay nga pagpadayon sa pagpataliwala ni Abraham gikan sa kalim-an ngadto sa kap-atan ug lima (Genesis 18:28), gikan sa kap-atan ug lima ngadto sa kap-atan (Genesis 18:29) gikan sa kap-atan ngadto sa katloan (Genesis 18:30), gikan sa katloan ngadto sa kaluhaan (Genesis 18:31), ug gikan sa kaluhaan ngadto sa napulo (Genesis 18:32), Wala na siya magpakilooy sa balaang hustisya kondili ngadto sa kalooy sa Dios (Genesis 18:27, 30, 32). Daw ang kalim-an makatarunganon alang sa hustisya, apan ang napulo halayo na kaayo gikan sa makiangayong mapaabot. Kon sa sinugdanan sa pagpanglaban maghatag og paghunahuna nga si Abraham misulay sa pagdani sa Dios ngadto sa pagkamatarong ug dayon ngadto sa kalooy, ang nagpadayon nga diyalogo sa pagpanglaban nagpadayag nga kana nga tuyo dili gayud mao ang kahimtang. Kondili, ang proseso sa pagpanglaban sa aktuwal nagpadayag nga ang mahigugmaong kalooy sa Dios labaw ka hataas kaysa makatarunganong gipaabot o gihunahuna nga pagbanabana.

Ang ikaduha nga higayon sa pagpanglaban mao ang pagpanginlabot ni Moises alang sa mga Israelita didto sa Sinai. Sa pagkasiguro, ang nahaunang impresyon mao nga misulay siya sa pagpatuo sa Dios sa pagkamaloloy-on ngadto kanila (Exodo 32:11–14, 31–33). Apan sa makausa pa, dili ko mao ang kahimtang. Ang panapos sa interaksyon tali kang Moises ug sa Ginoo mao ang pagpadayag sa balaang himaya, nga maoy usa ka talagsaong pagpakita sa gugma sa Dios (Exodo 34:6, 7). Gawas pa niini nga pagmatuod sa balaang kagawasan sa pagkamaloloy-on ngadto niadtong dayag nga dili angayan modawat sa gugma sa Dios (Exodo 33:19). Ang acute o grabe nga dili bagay nga pagtandi tali sa “pagpakitag kalooy alang sa linibo’” ug “pagduaw sa kasal-anan . . . ngadto sa ikatulo ug ikaupat nga kaliwatan’” (Exodo 34:7) nagsugyot nga, sa katapusan, ang kadak-on sa gugma sa Dios dili mabanabana nga sa partikular nagpasantop sa kagawasan sa Iyang gugma.

**3. Ang Gugma sa Dios Dili Masuklan.**

Ang kagawasan sa balaang gugma nagkahulugan usab nga dili kini mag-una sa pag-isip sa reaksyon sa tawo ngadto niini nga gugma. Sa makausa pa, ang gugma sa Dios sa pagkakinahanglanon bulontaryo ug wala maglakip sa kinahanglanon nga pangatarungan sa hinungdan ug sangpotanan. Sa Iyang pagkaguol bahin sa Jerusalem, si Jesus nagpadayag sa Iyang masulob-on nga wala matuman nga mga handum bahin sa kaluwasan sa mga anak niini. Iyang gipasantop “makapila ba” Siya naghandum “sa mga anak ingon sa usa ka himongaan nga magtigum sa mga piso ilalum sa iyang mga pako, apan [sila] dili mobuot” (Mateo 23:37). Ang Grego nga berbo nga thelo gigamit makaduha niini nga pahayag, apan sa nagkalainlaing mga paagi. Ang nahauna nga hitabo naghulagway sa kabubut-on ni Cristo.

Bahin niadtong Iyang gusto luwason, samtang ang ikaduha nga higayon nagpaila nga wala sila moambit sa sama nga handum. Busa, unsa ang itanyag sa balaang gugma dili magagad sa usa ka mahigugmaong reaksyon bahin niadtong modawat niini nga tanyag. Walay suwerte, tungud niining mahigugmaong handum wala tagda o balusi, dili kini sa aktuwal matuman.

Lain pang pananglitan sa Biblia sa pagsupil ngadto sa balaang gugma makaplagan diha sa sambingay sa kumbira sa kasal, nga ngadto niini daghan ang gipanawag, apan namalibad sila sa pagdapit (Mateo 22:3). Dayon, ang tawag gihatag ngadto sa uban, nga sa pagkatinuod mitambong sa kasal (Mateo 22:9, 10). Apan, bisan taliwala sa mga nanambong adunay usa “nga wala magsul-ob sa usa ka bisti alang sa kasal’” (Mateo 22:11). Ang conclusion sa sambingay nagpasantop nga ‘”daghan ang gipanawag, apan diyutay ra ang napili’” (Mateo 22:14). Niin inga sambingay bahin “sa gingharian sa langit” (Mateo 22:2), ang pagkasulti sa pagkapinili wala magpasabot sa ideya sa usa ka balaang pagkapili nang daan (predestination) kondili adunay kalabutan sa pagpili sa mga tawo o sa pagdumili sa pagdapit sa Dios. Sa usa ka pagkasulti, “Daghan ang gidapit; apan ang uban nagdumili sa pagtambong, ug ang uban nga mitambong nagdumili ngadto sa pagpasakop ngadto sa mga sulondan o pamalaod sa gingharian ug busa wala dawata. Kadtong nagpabilin gingalan og ‘pinili.’”—D. A, Carson, Matthew, The Expositor’s Bible Commentary: Matthew, Mark, Luke (Grand Rapids, MI: Zondervan, 1984), p. 457. Busa, ang atong katakus sa pagpili maoy lain nga pagpaila sa kagawasan sa gugma sa Dios, nga bukas ngadto sa matuod nga gawasnon nga mga reaksyon sa pagdawat ug sa pagdumili. Gidapit kita ngadto sa libre nga pagpili niini.

### Bahin III: Kagamitan sa Kinabuhi

Pinasikad sa unang gihisgotan sa paghulagway bahin sa kagawasan sa gugma sa Dios, hisguti ang mosunud nga mga pangutana:

1. Sa unsa nga paagi sa pagsabut nga ang gugma sa Dios dili tungud sa bisan unsa nga aksyon sa atong bahin nagdani kanato duol-duol ngadto sa Iyang presensya? Paghatag og labing ubos usa ka praktikalnga pananglitan.
2. Unsa nga mga bahina sa makalipay nga panghunahuna nga ang gugma sa Dios nagalabaw sa tanang pagpaabot, samtang Siya sa libre nagpakita sa kahingawa ngadto sa kadaghanang dili takus nga katawhan, maggamit diha sa mga pagpakigsulti sa dili mga tumotuo?
3. Sa unsa nga praktikal nga mga paagi kita, sa walay suwerte, makadumili sa pagdawat sa gugma sa Dios?
4. Sa paghunahuna nga ang gugma sa Dios dili mogamit sa pagpamugos, unsay atong makat-unan gikan niini nga gugma, samtang kita maghunahuna bahin sa mga paagi diin kita, ingon nga mga Cristohanon, tingali mahigugma sa uban sa labaw pa ka tinuod?

`Notes`