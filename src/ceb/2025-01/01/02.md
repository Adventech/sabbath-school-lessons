---
title:  Saylo pa sa Makatarunganong mga Gipaabut
date:   29/12/2024
---

Ang Dios dili lang mangutana kanato, “Nahigugma ka ba Kanako,” apan ang Dios sa Iyang kaugalingon nahigugma sa matag tawo, ug sa wala gyuy bayad. Sa pagkatinuod, gihigugma kita Niya ug ang ubang mga tawo nga libre labaw pa kaysa atong mahunahuna. Ug nahibalo kita niini nga gugma pinaagi sa Iyang gibuhat sa kasaysayan sa Iyang katawhan.

`Basaha ang Exodo 33:15–22 ug hunahuna ang gipasabut niini nga mga bersikulo ug sa pag-asoy niini. Unsay gipadayag niini nga pahayag, ilabina sa bersikulo 19 bahin sa kabubut-on ug sa gugma sa Dios?`

Daw ang tanan nawala. Wala magdugay human sa kahibulongan nga pagluwas sa Dios sa Iyang katawohan gikan sa pagkaulipon didto sa Ehipto, ang katawohan sa Israel nagrebelde batok sa Dios ug nagsima sa bulawan nga nating baka. Pagkanaog ni Moises gikan sa bukid, iyang nakita ang ilang gibuhat, ug iyang gilabay ang mga papan nga bato nga gisulatan sa Napulo ka Sugo ug gibuak sila. Bisan og ang mga tawo nawad-an sa bisan unsa nga katungud ngadto sa mga pribilihiyo sa kasabutan o tugon ug sa mga panalangin nga gipahinungod sa Dios kanila nga wala bayad, ang Dios libre sa Iyang pagpili sa pagpadayon sa kasabutan sa pagpakigdugtong kanila—bisan pa sa ilang pagkadili-takus alang sa kasabutan sa mga panalangin.

Ang mga pulong sa Exodo 33:19, “Magmaloloy-on ako ngadto sa akong pagkaloy-an, ug magapakita ako sa puangod ngadto sa pagapuangoran ko” sagad gisayup sa pagsabut nga ang Dios mao ang magpili kon kinsa ang Iyang gusto pagakaloy-an ug mahigugma sa pipila, apan dili sa uban. Apan, diha sa gipasabut, ang Dios wala magsulti dinhi nga Siya ra gayud ang magbuot kon kinsa ang Iyang kaloy-an ug dili ang uban. Dili kana maoy paagi sa Dios, sukwahi sa ubang sikat nga pagtulon-an nga ang Dios daan nang nagpili kon kinsa ang malaglag ug magatubang sa dayon nga pagkahinukman?

Busa, unsa may gimantala sa Dios dinhi? Sa kakinahanglanon, gimantala sa Dios nga, ingon nga mao ang Magbubuhat sa tanan, Siya ang adunay katungud ug awtoridad sa paghatag og grasya ug kalooy nga walay bayad ngadto sa bisan gani sa labing dili takus nga mga tawo. Ug mao kini ang Iyang buhaton dinhi niini nga kahimtang, bisan human sa rebelyon sa pagsimba sa linilok nga nating baka nga bulawan, pinaagi sa paghatag og kalooy ngadto sa Iyang katawohan, nga Israel, bisan og dili sila takus niini.

Mao kini ang usa sa daghang mga kahimtang diin magpakita ang Dios sa Iyang gugma ug buhaton Niya kini saylo pa sa bisan unsa nga makatarunganong mga gipaabut. Maayo nga balita kini alang kanatong tanan, dili ba?

`Sa unsa nga mga paagi ang Dios nagpadayon sa pagpadayag ug pagpakita sa Iyang gugma kanimo—saylo pa sa bisan unsa nga makatarunganong mga gipaabot?`