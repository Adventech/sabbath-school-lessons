---
title:  Dugang nga Panghunahuna
date:   03/01/2025
---

Basaha kang Ellen G. White, “To Meet the Bridegroom,” pp. 405–421 diha sa Christ Object Lessons.

Ang kangitngit sa sayup nga pagsabut mahitungud sa Dios ang nagsalipod sa kalibutan. Nagkawala ang kahibalo sa mga tawo labut sa kinaiya sa Dios. Wala masabti kini. Niining panahona usa ka mensahe gikan sa Dios igamantala, usa ka mensahe nga makapadan-ag ang inpluwensya ug makaluwas ang gahum niini. Kinahanglan ipahibalo ang Iyang kinaiya. Ngadto sa kangitngit sa kalibutan ipadan-ag ang kahayag sa Iyang himaya, ang kahayag sa Iyang pagkamaayo, kalooy, ug kamatuuran.

“Mao kini ang buluhaton nga gilagda ni manalagna Isaias diha sa mga pulong, ‘O Jerusalem, nga nagadala sa mga maayong balita, ipataas ang imong tingog uban sa kusug; ipataas kini, ayaw kahadlok; isulti ngadto sa mga siyudad sa Juda, Ania karon, ang Ginoong Dios moanhi uban sa kusgan nga kamot, ug ang Iyang bukton magahari alang Kaniya; ania karon, ang Iyang balus uban Kaniya, ug ang iyang buluhaton sa Iyang atubangan.’ Isaias 40:9, 10.

“Kadtong nagpaabut alang sa Pamanhonon moingon ngadto sa katawohan, ‘Ania karon ang inyong Dios.’ Ang katapusang mga silaw sa maloloy-ong kahayag, ang katapusang mensahe nga ihatag ngadto sa kalibutan, mao ang usa ka pagpadayag sa Iyang kinaiya ug gugma. Ang mga anak sa Dios magpakita sa Iyang himaya. Sa Iyang kaugalingong kinabuhi ug kinaiya ilang ipadayag kon unsay nahimo sa grasya sa Dios alang kanila.

“Ang kahayag sa Adlaw sa Pagkamatarong magasidlak diha sa maayo nga mga buhat—diha sa mga pulong sa pagkabalaan.”—Ellen G.White, Christ’s Object Lessons, pp. 415, 416.

**Diskusyonan nga mga Pangutana**:

`Labaw ka ngil-ad kaysa panghunahuna nga walay Dios mao ang paghunahuna nga gidumtan kita sa Dios. Daw unsa unta ka lahi nga kalibutan nga atong gipuy-an kon mao kana ang kamatuuran?`

`Nganong sa imong panghunahuna nga daghan kaayo ang sayup nga pagsabut bahin sa kinaiya sa Dios dinhi sa atong kalibutan karon? Paghunahuna ug ipasabut ang mga paagi nga ikaw tingali makatabang sa mga tawo pagtan-aw sa kinaiya sa Dios nga gugma sa dugang pa ka tin-aw.`

`Unsa nga mensahe nga ikamantala bahin sa kinaiya sa Dios karon? Unsaon nimo pagpasabut kini nga mensahe ngadto sa usa ka tawo nga dili pa sinati sa katinuoran sa gugma sa Dios? Unsa nga pamatuod ang imo nga ikatudlo nga magpakita sa katinuoran sa Iyang gugma ug sa Iyang matahum nga kinaiya?`

`Kon maghisgut og bahin sa gugma sa Dios maoy usa ka butang. Ang pagpadayag ug pagpakita niana nga gugma sa atong mga kinabuhi lahi. Unsa nga “mga binuhatan sa pagkabalaan” makahimo sa pagpadayag sa gugma sa Dios ngadto sa mga anaa sa atong palibot?`