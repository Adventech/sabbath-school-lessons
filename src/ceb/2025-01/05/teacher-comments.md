---
title:  Komento Sa Magtutudlo
date:   31/01/2025
---

### Bahin I: Kinatibuk-ang Panglantaw

**Dugokan nga Teksto**: Salmo 78:38

**Tutokan sa Pagtuon**: Salmo 78; Mateo 21:12, 13; Juan2:14, 15.

**Pasiuna**: Ang kapungot sa Dios maoy usa ka pagpahayag sa Iyang gugma, nga magsilot sa daotan ug sala.

**Mga Tema sa Leksyon**: Ang leksyon niining semanaha magpasantop sa duha ka dugokan nga mga puntos.

1. Ang kapungot sa Dios maoy Iyang balaan ug mapaubsanon nga tubag ngadto sa sala: Ang kapungot dili ipasukad sa usa ka pinugos, dili kapugngan, o mapanimaslon, lig-on nga tubag batok sa daotan ug inhustisya. Ang Iyang kasuko maoy usa ka tubag sa nagpadayon ug masupilon nga sala, nga magdaot sa Iyang linalang. Ang balaan nga kapungot maoy lain nga pagpahayag sa Iyang gugma, mahimo nga pagsilot sa daotan nga mga tawo alang sa ilang mga sala o sa pagluwas sa Iyang katawhan gikan sa pagkupot kanila. Diha sa Kasulatan, ang kapungot masabtan sa labing maayo sa kahulugan sa sugilanon niini, sama sa gipahayag sa Salmo 78. Bisan pa niining tanan nga mga timaan ug mga kahibulongan nga buhat sa Dios, ang Iyang katawhan nakalimot Kaniya, nahimong sukihan ug masupilon, nagbaton sa dili mahinulsolon nga mga kasingkasing.
2. Ang kapungot sa Dios maoy usa ka mahigugmaon ug matarong nga kasuko: Diha sa Kasulatan atong makita ang tin-aw nga paghulagway sa kapungot sa Dios, ingon nga usa ka mahigugmaon ug matarong nga kasuko batok sa pagpangdaudaug ug pagantus sa Iyang katawhan. Aktibo ang Dios sa pagpanginlabot sa pagsilot sa daotan, tungod sa Iyang matarong nga kasuko, nga gipalihok pinaagi sa hingpit nga pagkamaayo ug gugma. Ang Iyang kapungot maoy tukma nga tubag sa gugma batok sa daotan, tungod kay ang daotan nagdaot sa Iyang hinigugma nga mga linalang.

Kagamitan sa Kinabuhi: Tungod sa responsabli nga tubag sa Dios ngadto sa inhustisya ug daotan, unsaon man nato pagbuhat ngadto sa aktibo nga pagwala sa inhustisya o pagsulbad sa pagantus sa uban?

### Bahin II: Komentaryo

**Ang Kapungot Mao ang Iyang Balaan ug Balaan Tubag ngadto sa Sala.**

Ang pagtulon-an sa Biblia bahin sa kapungot sa Dios masabtan sa labing maayo diha sa kahulugan sa asoy nga gihisgotan dinhi. Ang Salmo 78, nga maoy ikaduha nga hataas nga salmo diha sa Mag-alawit, sunod sa kapitulo 119, nagpasantop sa espisiko nga mga panghitabo sa kasaysayan sa Israel, sa partikular sa Exodo ug sa mga paglaag-laag didto sa kamingawan. Dinhi niining balaknon nga pagkaasoy, si Asaph nagpadasig sa katawhan sa Dios sa pagkamatinumanon ngadto kang Jehova, nga itandi ngadto sa masupilon nga mga kaliwatan kaniadto.

Lahi kaysa daghang mga Salmo, ang Salmo 78 wala ipahinungod ngadto sa Dios pinaagi sa alawiton/pag-ampo, kondili ngadto sa mga tawo, diha sa porma sa alawiton/pahimangno (tan-awa sa note bahin sa Salmo 78 ni Adele Berlin ug ni Marc Zvi Brettler, The Jewish Study Bible, 2nd ed. [Oxford: Oxford University Press, 2014], p.1353). Labing malagmit, maoy tumong sa salmista sa pagtabang sa katawhan sa pahinumdum sa gamhanan ug mahigugmaong mga buhat sa Dios. Samtang sila mag-awit niining balaknon nga asoy, nga niini sa pagsiguro nga wala sila malimot sama sa nahitabo sa kaliwatan didto sa kamingawan (tan-awa sa note bahin sa Salmo 78 ni C. John Collins, ESV Study Bible [Wheaton, IL: Crossway, 2008], p. 1033).

Ang Hebreohanon nga berbo alang sa paghikalimot (skh) gigamit makaduha diha sa Salmo. Diha sa Salmo 78:7, ang pagpasantop bahin sa dili paghikalimot sa mga buhat ni Jehova nadugtong sa pagbutang sa paglaum sa usa ka tawo diha sa Dios” ug sa pagtuman sa “Iyang mga sugo.” Sa pagkalahi, ang paghikalimot sa mga buhat sa Dios mao ang “pagkasukihan ug pagkamasupilon” ug pagpadayag sa labi pa ka halalum nga problema sa dili “husto nga pagbutang sa kasingkasing”; nga kini nagpakita sa usa ka espiritu nga “dili matinumanon ngadto sa Dios” (Salmo 78:8), ug “nanagsulti sila batok sa Dios” (Salmo 78:19). Tungod sa pagtubag ngadto niini nga salmo nga atong nadunggan ang pagpahinungod ngadto sa kapungot sa Dios diha sa Salmo 78:21, “Busa, nakadungog si JEHOVA niini ug hilabihan kasuko; sa pagkaagi nga gidagkotan ang usa ka kalayo batok kang Jacob, ug miabut usab ang kasuko batok sa Israel.” Ang katarungan sa kapungot sa Dios gi-summarize sa mosunod nga bersikulo: “Tungod kay wala sila nanagpanuo sa Dios, ug wala mosalig diha sa Iyang kaluwasan” (Salmo 78:22), bisan pa sa tanang timaan ug mga katingalahan nga gihimo ni Jehova atubangan sa ilang mga mata.

Sa sama nga kaagi ang sunod nga reperensiya ngadto sa kapungot sa Dios, diha sa Salmo 78:31, nagpadayon ngadto sa pagmatuod nga “bisan pa niini nagpakasala gihapon sila ug wala motuo sa Iyang kahibulongan nga mga buhat” (Salmo 78:32). Sa pagkasiguro, nagsulti gani ang salmo nga, sa paghampak sa Dios kanila, nagsugod sila pagpangita Kaniya pag-usab ug sa paghinumdum nga ang Dios maoy ilang kaluwasan (Salmo 78:34, 35).

Apan, dili sinsero kini nga reaksyon. Gani, “ilang giulog-ulogan Siya sa ilang mga baba, ug namakak sila Kaniya uban sa ilang mga dila; kay ang ilang kasingkasing dili maunongon uban Kaniya, ni matinumanon sila sa Iyang tugon” (Salmo 78:36, 37). Atong makita sa tukma niini nga kahulugan nga ang labing matahum ug mahigugmaong paghulagway sa kapungot sa Dios diha sa Salmo: “Apan siya, sanglit maloloy-on, nagpasaylo sa ilang kasal-anan, ug wala niya paglaglaga sila: Oo, sa nakadaghan gipahilayo niya ang iyang kaligutgut, Ug wala niya pagpukawa ang bug-os niyang kasuko” (Salmo 78:38).

Gipahinumduman usab ni Asaph ang katawhan sa Dios nga ang kapungot sa Dios nagluwas kanila gikan sa pagdaugdaug didto sa Ehipto, samtang ang Iyang mga paghukom gipakanaog batok sa mga Ehiptohanon (Salmo 78:49, 50). Apan human niining kahibulongan nga pagluwas, “gisulayan ug gihagit sa mga Israelitas ang Labing Halangdon nga Dios, ug wala magbantay sa Iyang mga pamatuod” (Salmo 78:56). Taliwala sa balaan nga kasugoan, gihatagan sa pinasahi nga pagpasantop ang sala sa pagsimbag mga diosdios: “ilang gihagit Siya ngadto sa kasuko tungod sa ilang hatag-as nga mga dapit, nga nagpalihok Kaniya ngadto sa pagpangabugho tungod sa ilang linilok nga mga hulagway” (Salmo 78:58). Takus timan-an nga ang kapungot sa Dios gihulagway, niini nga kahulugan, diha sa mga pulong sa pagbiya: “Busa Iyang gibiyaan ang balongbalong sa Shiloh” (Salmo 78:60) ug Iyang “gihatag ang Iyang katawhan ngadto espada” (Salmo 78:62).

Ang balaknon nga pagka-asoy diha sa Salmo 78 nagpaila nga ang kapungot sa Dios dili pinugos nga pahigayon, ni usa nga dili mapugngan nga reaksyon. Kondili, ang Iyang kapungot mao lig-on Niya nga tubag ngadto sa nagpadayon ug masupilon nga sala.

**Ang Kapungot sa Dios Maoy usa ka Mahigugmaon ug Matarong nga Kasuko.**

Ang mga asoy diha sa mga Ebanghelyo bahin sa paghinlo ni Jesus sa templo (Mateo 21:12, 13; Marcos 11:15–17; Lucas 19:45–48; Juan 1:14, 15) naghatag og usa ka bililhon sa pananglitan kon sa unsa nga paagi ang balaan nga kapungot kinahanglan sabton ingon nga usa ka matarong ug responsabli nga kasuko, ingon nga kasupak ngadto sa mapungtanon og pinutong nga panglihok bahin sa Dios. Diha sa kapitulo 16 (“Diha sa Iyang Templo”) sa The Desire of Ages, si Ellen G. White naghatag og makapasabot nga mga pahayag alang sa atong pagpamalandong bahin sa kapungot sa Dios. Sa makadaghang panahon niini nga kapitulo siya nangatarungan nga dili lamang ang tawo nga Jesus kinsa mao ang naghinlo sa templo. Sa iyang mga pulong, “ang paghinlo sa templo maoy usa ka pagpakita sa labaw pa kaysa tawhanong gahum.”—The Deisre of Ages, p. 164. Usab, samtang nagtan-aw ang mga tawo “kang Cristo, ilang nakita ang pagkabalaan diha sa unod pinaagi sa kupo sa pagkatawo.”—Mga pahina 158, 162.

Gipasabot ni Ellen White nga ang mga namaligya didto sa nataran sa templo “nangayog hilabihan ka mahal nga mga presyo alang sa mga mananap nga ilang gipamaligya, ug ilang gibahinan sa ilang mga ganansya ang mga pari ug mga pangulo, nga niini nagpadato sa ilang mga kaugalingon pinaagi sa kahago sa mga tawo.”—Pahina 155. Busa, sa baylo nga mag-alagad sila ingon nga mga representante sa Dios atubangan sa mga tawo pinaagi sa pagsaway “sa mga pangabuso sa sawang sa templo,” ang mga pari ug mga pangulo “nagtuon sa pamaagi alang sa ilang kaugalingong ganansiya.”—Mga Pahina 156, 157. Sumala sa iyang pamahayag, “Unta sila magahatag sa mga tawo og usa ka sulondan sa kaligdong ug kalooy,” sa pagkamatinagdanon ngadto sa “mga panginahanglan sa mga magsisimba” ug “andam sa pagtabang niadtong wala makahimo pagpalit sa gikinahanglan nga mga halad.”—Pahina 157. Apan, ang ilang kadalo nagpagahi sa ilang mga kasingkasing.

Gihulagway ni Ellen G. White ang mga tawo didto sa templo ingon ingon nga “kadtong nanag-antus, kadtong nanginahanglan ug nagkalisud. Ang mga buta, mga bakol, mga bungol, atua didto. Ang uban nagdala sa ilang mga higdaanan. Daghan ang nangadto nga mga kabus aron magpalit sa labing ubos nga halad alang kang Jehova, kabus kaayo bisan lang sa pagpalit og pagkaon nga makatagbaw unta sa ilang kagutom.”—The Desire of Ages, p. 157. Apan ang mga pari “walay kahingawa o kalooy” alang, o mahitungod kanila. “Ang ilang pagantus wala makapukaw og kalooy sa mga kasingkasing sa mga pari.”—Pahina 157.

Lahi sa mga pari, miadto si Jesus sa templo ug nakakita sa “dili makiangayon nga mga panagsabot” ug “ang kalisud sa mga kabus.” Unya naggamit si Ellen G. White sa pinulungan nga kapungot sa pagpasantop sa reaksyon ni Jesus. “Sa Iyang pagtan-aw sa eksena, ang kasuko, awtoridad, ug gahum gipakita diha sa Iyang panagway.”—Pahina 157. Niini nga kahulugan sa kapungot nga si Ellen G. White nagpasantop nga gipakidlap ni Cristo ang Iyang pagka-Dios pinaagi sa iyang pagkatawo. Samtang “kadtong naghimo . . . sa dili balaan nga pagpamaligya” nagtan-aw Kaniya, ilang gibati ingon og daw nagtindog sila “atubangan sa hukmanan sa Dios sa pagpanubag sa ilang mga binuhatan.”—Mga Pahina 157, 158. Iyang gipaila ang pagpanglintuwang ni Jesus “sa mga lamesa sa mga mangingilis og kwarta” ingon nga “usa ka grabe nga binuhatan nga wala pa gyud mapakita kaniadto.”—Pahina 158.

Takus timan-an nga kini nga kasuko dili sa husto masabtan nga walay pagpasantop mahitungod “sa kahingawa ni Cristo alang sa mga kabus,” “nga napukaw” pinaagi sa pagpamaligya didto sa templo (Pahina 162). “Uban sa mga luha sa Iyang mga mata, Siya miingon ngadto sa mga nagkurog sa Iyang palibot: Ayaw kahadlok; pagaluwason Ko kamo, ug magahimaya kamo Kanako.”—Pahina 163.

Kining biblical nga sugilanon, giasoy ni Ellen G. White diha sa katahum, christologically nagpakita kon sa unsa nga paagi ang kapungot sa Dios maoy usa ka mahigugmaon ug matarong nga kasuko batok sa pagdaugdaug ug pagantus sa Iyang katawhan. Sa katapusan, kining balaan nga kasuko nagpalihok sa usa ka gamhanan nga pagluwas sa Iyang katawhan, ingon nga usa ka resulta sa paghukom sa mga tigdaugdaug.

### Bahin III: Kagamitan sa Kinabuhi

Diha sa sinulat nga Reflection on the Wrath of God, namalandong si Marvin Moore sa balaan nga tubag ngadto sa inhustisya. Naghisgot si Moore og usa ka sugilanon, nga sa hamubo mapahaum sa mosunod: usa ka inahan miadto sa nataran sa likod aron magkuha og usa ka butang ug iyang nakaplagan ang iyang teenager nga gilugos sa iyang uyoan. Moadto ba lang ang inahan sa iyang lawak aron mag-ampo alang sa maong kahimtang, o kinahanglan ba siya manginlabot sa paghunong sa sala ug sa makasasala? (Tan-awa sa Journal of the Adventist Theological Society 15.2 [2004]: pp. 118–127, ilabina sa pp. 121, 122, https://digitalcommons.andrews.edu/jats/vol15/is:

Niini nga sugilanon sa hunahuna, hangyoa ang imong mga tinun-an sa pagdiscuss sa mga pangutana ug mga exercises sa ubos:

1. Sa unsa nga paagi kinahanglan ang Dios molihok kon Iyang makita ang tanang pangabuso ug inhustisya nga gibuhat batok sa Iyang katawhan? Magbati ba ang Dios sa hilabihan nga kapungot?
2. Ang kapungot ba sa Dios maoy usa ka pagpahayag sa Iyang gugma? Ipasabot. Manginlabot ba Siya aron pagsumpo sa sala ug sa makasasala? Ngano man, o nganong dili man?
3. Sa unsa nga mga kahimtang ikaw sa aktibo nagabuhat sa pagwala sa inhustisya o sa pagpagaan sa pagantus sa uban?
4. Nagtambag kanato ang Biblia sa pagkasuko ug sa dili pagpakasala. Niini nga panghunahuna, paghatag og lig-on nga mga pananglitan sa imong adlaw-adlaw nga pagkinabuhi diin ang kapungot mahimong usa ka pagpakita sa gugma.

`Notes`