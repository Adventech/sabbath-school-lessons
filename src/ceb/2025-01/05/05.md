---
title:  Ang Dios Dili Gustong Magpasakit
date:   29/01/2025
---

Sa tibuok Biblia, ang Dios sa sublisubli nagpakita sa Iyang pagbati dapit sa mga dinaogdaog ug mga linupigan ug ang Iyang tugbang nga matarong kasuko batok sa mga mabiktimahon ug sa mga madaogdaogon. Kon walay daotan, dili masuko ang Dios. Ang Iyang kasuko mao lamang ug sa kanunay batok niadtong magadaot sa Iyang kabuhatan.

Sumala sa Lamentaciones 3:32, 33, ang Dios dili gusto magpasakit (sa literal, ang Dios dili magpasakit “gikan sa Iyang kasingkasing”). Dili gusto magpahamtang og hukom batok sa mga mamumuhat og daotan, apan ang gugma sa katapusan nagkinahanglan og hustisya.

Kini nga kamatuuran gipakita kon unsa ka dugay ang Dios nagpadayon sa pagpasaylo sa Iyang katawhan ug sa sublisubli naghatag kanila og mga higayon sa paghinulsol ug mapasig-uli ngadto Kaniya. Sa sublisubli, pinaagi sa mga manalagna, ang Dios nagtawag sa Iyang katawhan, apan nagdumili sa pagpaminaw (tan-awa sa Jeremias 35:14–17, Salmo 81:11–14).

`Basaha ang Esdras 5:12 ug itandi kini sa Jeremias 51:24, 25, 44. Unsay gipasabut niini bahin sa paghukom nga miabut ibabaw sa Jerusalem pinaagi sa mga taga Babilonia? (Tan-awa usab sa 2 Cronicas 36:16)`

Sumala sa Esdras 5, human sa kanunay sa dili mahinulsolon nga paghagit sa Dios ngadto sa pagpasuko, ug sa katapusan Iyang gikuha ug “gihatag” ang katawhan “ngadto sa kamot ni Nabukodonosor Hari sa Babilonia” (Esdras 5:12). Apan ang Dios nagbuhat sa ingon sa diha nga “wala nay mahimo” (2 Cronicas 36:16), ug sa ulahi gihukman sa Dios ang Babilonia tungud sa subra na kaayo nga kadaotan nga gipahamtang niini sa Juda (Jeremias 51:24, 25, 44; itandi sa Zacarias 1:15).

Daghang uban nga mga hukom nga gihulagway sa Kasulatan nga gipahamtang sa Dios nga gipasabut ingon nga mga kahimtang diin ang Dios “naghatag” sa katawhan ngadto sa Iyang mga kaaway (Maghuhukom 2:13, 14; Salmo 106:41, 42), sumala sa desisyon sa mga tawo sa pagbiya sa Ginoo ug pagalagad sa “mga dios” sa mga nasod (Maghuhukom 10:6–16, Deuteronomio 20:24–26). Ang kasuko sa Dios batok sa daotan, nga sa katapusan mosangpot sa pagpawala sa tanang daotan sa makausa ug alang sa tanan, magagikan sa Iyang gugma alang sa tanan ug gikan sa Iyang handum alang sa katapusang kaayohan sa uniberso, nga mao ang tibuok nga pangutana bahin sa sala ug rebelyon ug daotan.

`Sa unsa nga paagi ang kamatuuran nga ang Dios dili gusto maghukom batok kang bisan kinsa makatandog sa imong pagsabut sa balaang kasuko ug kapungot? Kon ang Dios mahinay sa kasuko, dili ba kita magdugang sa atong pagpailob ug pagkamainantuson niadtong anaa sa atong palibot? Unsaon nato sa paghimo sa ingon samtang manalipod ug magtagad alang sa mga biktima sa sayup nga binuhatan?`