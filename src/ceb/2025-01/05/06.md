---
title:  Magpakita og Kalooy
date:   30/01/2025
---

Samtang ang balaang kapungot usa ka makalilisang” nga butang, dili gayud imoral o dili mahigugmaon. Sa sukwahi, sa Daan ug Bag-ong mga Tugon, mosulti ang Dios sa Iyang kapungot batok sa daotan tungud sa Iyang gugma. Ang balaang kapungot makalilisang tungud sa pagkangil-ad sa daotan kon itandi sa putli nga pagkamaayo ug pagkahalangdon sa Dios.

Tungud niini, ang gugma kinahanglanon kaayo sa Dios; dili ang kapungot. Diin walay daotan o inhustisya, walay kapungot. Sa katapusan, ang labing mahigugmaong lihok sa Dios mao ang pagwala sa daotan gikan sa uniberso epektibo usab nga magwala sa kasuko ug kapungot. Ug tungud kay wala na gayuy bisan unsa nga inhustisya o daotan. Sa walay katapusan adunay eternidad lamang sa kalipay ug hustisya diha sa usa ka hingpit nga relasyon sa gugma. Wala na gayuy motungha nga balaang kapungot tungud kay wala na gayuy pagkinahanglan niini. Daw unsa ka matahum nga panghunahuna.

`Ang uban mabalaka nga basi ang balaang kasuko dili lang tinuyo magtugot hinoon sa tawhanong panimalos. Basaha ang Deuteronomio 32:35, Proverbio 20:22, Proverbio 24:29, Roma 12:17–21, ug Hebreo hanon 10:30. Sa unsa nga paagi kini nga mga teksto magbantay batok sa tawhanong panimalos?`

Sumala sa Kasulatan, ang Dios adunay katungud sa pagdala og hukom, ug kon kini Iyang buhaton, kini Iyang buhaton uban sa hingpit nga hustisya. Ang Daan ug Bag-ong Tugon sa tin-aw nagandam sa panimalos alang sa Dios. Sa pagsulat ni Pablo diha sa Roma 12:19, “Mga hinigugma ayaw ninyo himoa ang panimalos, hinonoa hatagi ninyog higayon ang kapungot sa Dios, kay nahisulat man kini nga nagaingon. ‘Akoa ang panimalos, ako ang magabayad,’ nagaingon ang Ginoo” (gikutlo gikan sa Deuteronomio 32:35).

Samtang ang Dios sa katapusan mao ang magahukom batok sa inhustisya ug daotan, si Cristo naghatag og usa ka paagi alang sa tanan nga magatuo Kaniya. Sa pagkatinuod, “si Jesus nga maoy magaluwas kanato gikan sa umalabot nga kapungot” (1 Tesa. 1:10; itandi sa Roma 5:8, 9). Ug sumala kini sa plano sa Dios: “Kay wala magtudlo ang Dios kanato ngadto sa kapungot, kondili ngadto sa pagbaton og kaluwasanpinaagi sa atong Ginoong Jesu-Cristo” (1 Tesa. 5:9). Ang balaang kapungot dili walaon, apan kadtong adunay pagtoo kang Jesus luwason gikan niana nga kapungot tungud kang Cristo Jesus.

`Sa unsa nga paagi ang pagpasaylo ni Cristo makatuboy sa hustisya samtang kini magaluwas kanato gikan sa kapungot? Ang pag-ila nga ang giandam alang kanimo bisan pa sa imong mga kakulangon, daw unsa pa ka labi ka maloloy-on ikaw ngadto sa uban?`