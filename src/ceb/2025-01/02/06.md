---
title:  "Nadawat Nimo nga Walay Bayad: Panghatag nga Walay Bayad"
date:   09/01/2025
---

Sama sa sulogoon nga dili gayud makabayad sa iyang utang ngadto sa iyang agalon, dili gayud usab kita makahimo pagbayad sa Dios. Dili gayud kita makahimo paghago sa atong mga kaugalingon aron makadawat sa gugma sa Dios. “Gipadayag sa Dios ang Iyang gugma alang kanato, nga sa mga makasasala pa kita, nagpakamatay si Cristo alang kanato” (Roma 5:8). Daw unsa ka kahibulongan nga gugma! Sumala sa gipahayag diha sa 1 Juan 3:1, “Tan-awa ninyo unsa nga gugmaha ang gihatag kanato sa Amahan nga paganganlan kita nga mga anak sa Dios, ug mao kana kita!”

Apan, ang atong kinahanglan mabuhat mao ang pagpakita sa gugma sa Dios ngadto sa uban kutob sa atong mahimo. Kon kita nakadawat nianang dakung kahingawa ug pasaylo, daw unsa pa ka labaw ka dako nga kinahanglan kita malooy ug magpasaylo sa uban?

Hinumdumi kadtong sulogoon nga gibawian sa kalooy ug pasaylo sa iyang agalon tungud kay napakyas siya sa paghatag kanila ngadto sa iyang isigka-sulogoon. Kon kita tinuod nga nahigugma sa Dios, dili kita magpakyas sa pagpakita sa Iyang gugma ngadto sa uban.

`Basaha ang Juan 15:12, 1 Juan 3:16, ug 1 Juan 4:7–12. Unsay gitudlo niini nga mga pahayag kanato bahin sa relasyon tali sa gugma sa Dios, sa atong gugma alang sa Dios, ug gugma alang sa uban?`

Human lang sa Juan 15:12, gisultihan ni Jesus ang Iyang mga tinun-an, “Kamo Akong mga higala kon inyong buhaton ang bisan unsa nga Akong gisugo kaninyo” (Juan 15:14). Ug unsa may gisugo ni Jesus kanila? Uban sa pila ka mga butang, gisugo sila ni Jesus (ug kita) sa paghigugma sa uban maingon sa Iyang paghigugma kanila. Dinhi ug sa ubang dapit, gisugo kita sa Ginoo sa paghigugma sa Dios ug sa paghigugmaay sa usag-usa.

Sa laktod, kinahanglan atong ilhon nga kita gipasaylo sa walay kinutubang utang, utang nga dili gayud nato mabayran, usa ka utang nga mabayran lang pinaagi sa krus alang kanato. Busa, kinahanglan atong higugmaon ug dayegon ang Dios ug magkinabuhi uban sa gugma ug grasya ngadto sa uban. Sumala sa gitudlo sa Lucas 7:47, ang tawo nga gipasaylo og daghan, mahigugma og daghan, apan “ngadto sa diyutay ra gipasaylo, ang sama mahigugma og diyutay.” Ug kinsa ba kanato ang wala makaamgo kon unsa ka dako ang pagpasaylo kaniya?

Kon ang paghigugma sa Dios nagkinahanglan sa atong pagpasaylo sa uban, kinahanglan kita sa pagkadinalian magpahat sa mensahe sa gugma sa Dios, diha sa pulong ug sa buhat. Kinahanglan atong tabangan ang uban sa ilang adlaw-adlaw nga mga kinabuhi dinhi ug karon, ug magtinguha sa pagkahimo nga agianan sa gugma sa Dios ug magtudlo sa mga tawo ngadto sa Usa nga nagtanyag kanila og saad sa kinabuhing walay katapusan didto sa usa ka bag-ong langit ug usa ka bag-ong yuta—usa ka bug-os nga bag-ong pagkalalang gikan niini nga kalibutan, nga hilabihan nga nahugawan ug pagkadaot tungud sa sala ug kamatayon, ang makasusubo nga pagsalikway sa gugma sa Dios.

`Unsa nga tukma nga mga lakang imong mabuhat ngadto sa paghigugma sa Dios pinaagi sa paghigugma sa uban? Unsay imong mabuhat karon ug sa umalabot nga mga adlaw sa pagpakita sa mga tawo sa gugma sa Dios ug (sa katapusan) pagdapit kanila sa pagkalingaw kon unsay kahulugan sa pagbaton sa saad sa dayon nga kinabuhi?`