---
title:  Ang Molungtad Kanunay nga Gugma sa Dios
date:   05/01/2025
---

Tin-aw ang gisulti sa Kasulatan: Gihigugma sa Dios ang tanan. Ang labing nabantug nga bersikulo sa Kasulatan mao ang Juan 3:16, nagmantala niini nga kamatuuran: “Kay gihigugma gayud sa Dios ang kalibutan sa pagkaagi nga Iyang gihatag ang Iyang Anak nga bugtong aron nga bisan kinsa ang motuo kaniya dili mawala kondili makabaton sa kinabuhing dayon.”

`Basaha ang Salmo 33:5 ug Salmo 145:9. Unsay gitudlo niini nga mga bersikulo kon unsa ka malukopon ang mahigugmaong kalolot sa Dios, kahingawa, ug kalooy?`

Ang uban tingali maghunahuna nga dili sila angayan higugmaon, o gihigugma sa Dios ang matagusa, apan dili sila. Apan ang Biblia sa kanunay nagmantala nga ang matag tawo gihigugma sa Dios. Walay usa nga wala Niya higugmaa, kay gusto sa Dios nga maluwas usab ang tanan.

`Basaha ang 2 Pedro 3:9, 1 Timoteo 2:4, ug Ezequiel 33:11. Unsay gitudlo niini nga mga teksto bahin sa handum sa Dios sa pagluwas sa matag usa?`

Ang bersikulo human sa Juan 3:16 nagdugang: “Kay wala ipadala sa Dios ang Iyang Anak nganhi sa kalibutan aron pagahukman ang kalibutan, kondili ang kalibutan pinaagi Kaniya maluwas” (Juan 3:17).

Kon ang Dios lamang ang agdon, ang matag tawo nga modawat sa Iyang gugma maluwas unta. Apan, ang Ginoo dili mamugos kang bisan kinsa sa pagdawat niini.

Bisan ang uban mosalikway niini, dili gayud mohunong ang Dios sa paghigugma kanila. Sa Jeremias 31:3, Iyang gimantala sa Iyang katawohan: “Oo, gihigugma Ko kamo sa usa ka gugma nga walay katapusan; busa uban sa mahigugmaong kalolot gidani Ko kamo.” Sa laing dapit, gisubli sa Biblia pagtudlo nga ang gugma sa Dios magapadayon hangtod sa walay katapusan (tan-awa sa Salmo 136). Walay hunong ang gugma sa Dios, walay katapusan. Lisud kini sabton kay sayon man alang kanato sa dili paghigugma sa uban, dili ba?

Apan, kon kita sa matag usa makakat-on sa pagsinati sa katinuoran niana nga gugma, sa pagkasayod alang sa atong mga kaugalingon daw unsa unta ka lahi ang atong pagkinabuhi ug pagtagad sa uban.

`Kon gihigugma sa Dios ang tanan, kini nagpasabut nga kinahanglan Iyang higugmaon bisan ang uban nga masupilon kaayo nga mga tawo, kay aduna may uban (gani daghan kaayo kini sila) nga badlonganon kaayo. Unsay gitudlo kanato bahin sa paghigugma sa Dios bisan niining mga tawhana kon unsaon nato sa paghigugma usab, sila?`