---
title:  Ang Atong Labing-Gamhanan nga Dios
date:   16/02/2025
---

“Ang Dios labing gamhanan,” ang batan-on nga pastor nagtudlo sa iyang middle school group. “Nagpasabot kana nga Siya ang naggahum sa tanang butang nga mahitabo.” Usa ka nahibulong nga tinun-an mitubag, “Busa ang Dios maoy naggahum sa pagkamatay sa akong iro?”

Misulay pagtubag niini nga pangutana, ang batan-ong pastor mitubag: “Lisud kana nga pangutana. Apan usahay ang Dios motugot kanato sa pag-agi sa malisud nga mga panahon aron maandam kita alang sa labaw pa ka lisud nga mga butang sa umalabot. Nahinumdum ko kon unsa ka lisud sa pagkamatay sa akong iro. Apan sa akong pagkaagi niana nakatabang kanako sa pag-atubang sa usa ka labaw pa ka lisud nga panahon sa pagkamatay sa akong lola. May kahulugan ba kana?”

Human sa taas nga kahilum, nagpadayon ang tinun-an sa pag-ingon, “Busa ang Dios maoy nagpatay sa akong iro aron maandam ako sa Iyang pagpatay sa akong lola?”—Gikutlo kini ni Marc Cortez, kang John C. Peckham, Divine Attributes: Knowing the Covenantal God of Scripture (Michigan: Baker Academic, 2021), p. 141.

Ang mga tawo usahay magtuo nga ang tanang butang mahitabo sumala sa gusto sa Dios. Bisan unsay mahitabo dinhi sa kalibutan gibut-an gayud sa Dios. Gani, ang Dios gamhanan labaw sa tanan. Sa unsa man diay nga paagi, ang bisan unsa nga butang nga mahitabo nga dili gusto sa Dios mahitabo? Busa, bisan unsay mahitabo, bisan unsa ka daotan, kabubut-on kadto sa Dios. Kana, daw maoy tuno sa pagpasabot sa pagtudlo niana nga matang sa lohiya.

`Basaha ang Salmo 81:11–14; Isaias 30:15, 18; Isaias 66:4; ug Lucas 13:34. Unsay gisulti niini nga mga teksto bahin sa pangutana kon ang kabubut-on ba sa Dios maoy matuman sa kanunay?`

Samtang daghang mga tawo nagtuo nga ang Dios kinahanglan sa kanunay maoy matuman sa gusto Niya, ang Biblia nagsulti sa lahi nga sugilanon. Sa sublisubli ang Kasulatan naghulagway nga ang Dios nakasinati sa wala matuman nga mga handum. Nga, kon unsay nahitabo sagad sukwahi sa gisulti sa Dios sa Iya unta gusto mahitabo. Sa daghang mga kahimtang, dayag ang pamatuod sa Dios nga kon unsay nagkahitabo sukwahi sa Iyang gusto o kabubut-on. Usa lang ang Iyang kabubut-on alang sa Iyang katawhan, apan lahi ang ilang gipili. Nagmahay ang Dios sa pagingon: “Ang Akong katawhan dili motuman sa Akong tingog. . . . Oh, maayo unta nga ang Akong katawhan maminaw Kanako, nga ang Israel maglakaw unta sa Akong mga dalan! Akong buntogon dayon ang ilang mga kaaway (Salmo 81:11, 13, 14).

`Hunahunaa pag-ayo ang mga gipasabut o gitudlo sa bisan unsa nga teolohiya nga nagpahinungod nga ang tanang butang mahitabo sumala sa kabubut-on sa Dios. Unsa nga matang sa halalum nga problema, ilabina diha sa kahulugan sa daotan, nga mahimo niana nga matang sa teolohiya?`