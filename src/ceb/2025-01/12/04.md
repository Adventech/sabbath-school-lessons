---
title:  Mahigugma ang Dios sa Hustisya
date:   18/03/2025
---

Nagpamatuod ang Kasulatan nga ang Dios mahigugma sa hustisya ug magdumot sa dautan (pananglitan, Salmo 33:5, Isaias 61:8), ug aduna Siyay dakung kabalaka sa inhustisya, nga magpatungha sa matarong nga kasuko alang sa tanan nga mga magbuhat sa inhustisya. Sa tibuok Daan ug Bag-ong Tugon, ang Dios sa makanunayon mabination dapig sa mga linupigan ug dinaogdaog samtang magpasabut sa matarong nga kasuko batok sa mga mamiktima ug mga madaogdaogon.

`Basaha ang Salmo 82. Giunsa pagsulti sa Dios ang Iyang kabalaka alang sa hustisya dinhi sa kalibutan? Unsa kaha ang kahulugan niini alang kanato karon?`

Sumala sa pagsabut niini sa daghang mga komentarista, kini nga pahayag naghulagway sa yutan-ong mga pangulo nga maoy responsable alang sa inhustisya sa katilingban ug usa usab kini ka reperensiya kon ang Dios maghukom sa mga pangulo sa kahitas-an (sa mga “dios”) nga nagpaluyo sa kurakot nga yutan-ong mga maghuhukom ug mga pangulo (yawan-ong mga gahum, nga masabut). Sa tukma, pangutan-on ang mga pangulo, “Hangtod anus-a ba maghukom kamo nga walay katul-id, ug palabihon ang pagkatawo sa mga dautan (Salmo 82:2).

Dugang pa, tugona sila: “Labani ang mga kabus ug mga ilo; Buhata ang hustisya sa mga sinakit ug sa makalolooy; tabangan mo ang mga kabus ug ang mga hangul; luwasa sila gikan sa mga kamot sa dautan” (Salmo 82:3, 4). Dinhi ug sa uban pang dapit sa Kasulatan, ang mga propeta sa Daang Tugon nagpalanog sa tawag alang sa hustisya. Dili kini gamay nga pagpatagad diha sa Kasulatan; kinataliwad-an kini ngadto sa mensahe sa mga manalagna sa tibuok Daang Tugon ug sa gisulti ni Jesus sa dinhi pa Siya sa pagka-unod.

Dili sekreto kon unsa ang gihandum sa Dios ug ang Iyang gisugo ngadto sa mga nagangkon sa pahigugma ug pagtuman Kaniya. Iyang gipatin-aw gayud diha sa Miqueias 6:8 (ug ang susama nga mga pahayag sa ubang dapit): “Gipakita na niya kanimo Oh tawo, kong unsa ang maayo ug gikinahanglan ni Jehova kanimo, kondili ang pagbuhat ug minatarung ug paghigugma sa kalolot, ug paglakaw nga mapainubsanon uban sa imong Dios?”

Kini nga pagbati gipalanog sa tibuok Kasulatan. Pananglitan, miingon si Jesus: “’Ang tanang tawo makaila nga kamo mga tinun-an ko pinaagi niini, kon kamo maghigugmaay sa usa ug usa’” (Juan 13:35; Itandi sa 1 Juan 4:8–16)

`Sama sa unsa kaha ang dagway sa atong mga pamilya ug mga iglesia kon atong tagdon pagayo ang Miquieas 6:8 ug sa tinuyo kinabuhian kini sa atong sinultihan ug binuhatan? Sa bisan unsa ang imong pagsabut niini, sa unsa nga paagi kini nga mga prinsipyo mapakita sa labi pa ka maayo?`