---
title:  Dugang nga Panghunahuna
date:   21/03/2025
---

Basaha kang Ellen G. White, “The Sabbath,” pp. 281–289, sa The Desire of Ages.

“Ang mga espiya wala mangahas sa pagtubag kang Cristo atubangan sa panon sa katawhan, sa kahadlok nga malambigit ang ilang kaugalingon sa kalisdanan. Nahibalo sila nga Iyang gisulti ang kamatuuran. Sa baylo nga lapason ang ilang mga tradisyon, ilang pasagdan ang tawo sa pagantus, samtang ilang luwason ang usa ka mananap tungud sa pagkaalkansi sa tag-iya kon pasagdan kini. Busa ang labi pa ka dako nga pagtagad gipakita alang sa walay buot nga mananap kaysa alang sa tawo nga gibuhat sumala sa dagway sa Dios. Naghulagway kini sa buhat sa tanang mini nga mga relihiyon. Naggikan sila sa handum sa tawo sa pagpataas sa iyang kaugalingon labaw sa Dios, apan mosangko sila sa pagpakaulaw sa tawo nga ubus sa mananap. Ang matag relihiyon nga makiggubat batok sa pagkalabing hataas sa Dios magtikas sa tawo sa himaya nga iya sa Paglalang nga ipahiuli kaniya diha kang Cristo. Ang matag mini nga relihiyon nagtudlo sa mga sakop niini sa walay pagtagad sa tawhanong panginahanglan, mga pagantus, ug mga katungud. Ang ebanghelyo nagbutang og hataas nga bili sa katawhan ingon nga pinalit sa dugo ni Cristo, ug nagtudlo kini sa malomo nga pagtagad alang sa mga panginahanglan ug mga kasub-anan sa tawo. Nagingon ang Ginoo, “Akong himoon ang usa ka tawo nga labaw pa ka bililhon kaysa hamili nga bulawan; bisan ang usa ka tawo nga labaw pa ka lunsay kaysa bulawan sa Ophir.” Isaias 13:12.

“Sa pagpangutana ni Jesus sa mga Pariseo kon uyon ba sa kasugoan ang pagbuhat og maayo sa adlaw nga Igpapahulay o pagbuhat ba og daotan, aron sa pagluwas og kinabuhi o sa pagpatay, Iyang giatubang sila sa ilang kaugalingong daotan nga katuyoan. Nangita sila sa Iyang kinabuhi uban sa mapait nga pagdumot, samtang Siya nagluwas og kinabuhi ug nagdala’g kalipay ngadto sa panon sa katawhan. Labi ba ka maayo ang pagpatay panahon sa adlaw nga Igpapahulay, sumala sa ilang giplano nga buhaton, kaysa pag-ayo sa masakiton, sumala sa Iyang gibuhat? Labi bang matarong ang paghambin sa kasingkasing sa pagpatay sa balaang adlaw sa Dios kaysa paghigugma sa mga tawo, nga makakaplag og pagpahayag diha sa mga buhat sa kalooy?”—Ellen G. White, The Desire of Ages, pp. 286, 287.

**Diskusyonan nga mga Pangutana**:

`Ngano ug sa unsa nga paagi matinuod nga ang “Matag mini nga relihiyon nagtudlo sa mga sakop niini sa dili pagtagad sa tawhanong panginahanglan”? Unsaon nato pagbuhat sa tinuyo aron sa paglikay niana nga pagka-walay pagtagad sa atong mga komunidad sa iglesia ug saylo pa?`

`Kinsa may akong silingan? Kinsa may imong silingan? Sa unsa nga praktikal nga mga paagi ang kinahanglan pagsunod kang Cristo makahimo kanato sama sa Samaritanhon nga milabang sa mga utlanan sa iyang panahon aron magbuhat tungud sa gugma?`

`Kon ang Dios naghigugma sa hustisya ug kalooy unsaon nato pagbuhat sumala sa unsa nga mga butang nga labing maayo ngadto sa Dios? Unsaon nato pagdugang sa atong pagtagad nianang gitawag ni Jesus “ang labi pa ka mahinungdanong mga butang sa kasugoan”?`

`Kon maghunahuna ug magsulti kita bahin sa paghukom, unsa ka makanunayon kita makapasantop nga ang usa ka nagunang paagi sa pagsaysay ni Jesus sa hukom diha sa mga pulong, kon, ug ngadto sa unsa ka dako, kita sa aktibo maghigugma sa uban, sa partikular sa mga dinaogdaog ug gipanglupigan? Ipakita dinhi niini ang kahayag diha sa Mateo 25:31–46.`