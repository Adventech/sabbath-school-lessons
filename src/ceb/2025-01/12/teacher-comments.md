---
title:  Komento Sa Magtutudlo
date:   21/03/2025
---

### Bahin I: Kinatibuk-ang Panglantaw

**Dugokan nga Teksto**: 1 Juan 4:20

**Tutokan sa Pagtuon**: Mateo 19:16–22; Mateo 22:35–40; Mateo 25:40, 45; Lucas 10:30–37; 1 Juan 4:20.

**Pasiuna**: Kon atong gihigugma ang Dios, maghigugmaay kita sa usag-usa ug magpaambit sa usa ka kabalaka alang sa ilang maayo nga kahimtang.

**Mga Tema sa Leksyon**: Ang leksyon niini nga semana magpasantop sa duha ka dugokan nga mga hunahuna.

1. Ang dili maputol nga dugtong sa paghigugma sa Dios ug paghigugma sa uban (hustisya): Sa Kasulatan, ang paghigugma sa usa ka masigka-magtutuo naglambigit og lig-on nga mahigugmaong mga buhat pinaagi sa pagpahat og materyal nga mga butang sa usa ka igsoong lalaki ug babaye nga nanginahanglan, paghigugmaay sa usag-usa nagpasabot sa usa ka kabalaka alang sa iyang maayo nga kahimtang. Ang mainantuson sa kaugalingon nga gugma ni Cristo alang kanato maoy basihanan alang sa atong pagila ug pagbatasan sa gugma, diin ang pagkapakyas sa paghigugma sa uban magkahulugan nga pagkapakyas sa pagtan-aw sa Dios nga gipadayag diha kang Cristo.
2. Ang mga kapakyasan sa gugma—nga ang gugma ug hustisya wala magkadugtong: kon mahigugma kita sa Dios, atong higugmaon ang uban ug magpahat sa usa ka pagtagad alang sa hustisya nga magtumong sa maayo nga kahimtang sa mga tawo. Sa sama nga kahimtang, ang pagkaputol sa kadugtongan tali sa paghigugma sa Dios ug sa pagbuhat og hustisya ngadto sa uban maoy pagpakita sa kakulang sa pagtugyan subay sa kasugoan sa Dios. Mao kining kahimtang sa kasaysayan sa datong batan-ong pangulo, nga naghunahuna nga nagtuman siya sa kasugoan apan napakyas sa pagpakita og gugma ngadto sa mga kabus. Lain pang pananglitan diha sa mga Ebanghelyo mao ang pari ug ang Levita sa sambingay sa maayo nga Samaritanhon. Naghunahuna usab sila nga nagasunod sa mga tulomanon sa pagkaputli apan napakyas sa pagpakita og kalooy ug gugma.

Kagamitan sa Kinabuhi: Kumusta man ang imong pagkinabuhi ngadto sa hunahuna nga ang paghigugma sa Dios naglambigit sa pagtagad bahin sa mga panginahanglan sa uban?

### Bahin II: Komentaryo

**1. Ang Dili Mabugto nga Dugtong sa Paghigugma sa Dios ug sa Paghigugma sa Uban (Hustisya)**

Ang kadugtongan tali sa paghigugma sa Dios ug sa paghigugma sa uban, diha sa 1 Juan 4:20, naghatag og usa ka importante nga pagpasabot sa pastoral nga mga pasidaan ni Juan batok sa pagkapakyas sa paghigugma sa mga igsoong lalaki ug mga babaye, sama sa gipasantop sa nag-una nga mga pahayag. Nagtumbok si Karen H. Jobes nga sa 1 Juan 4:20, “Hingpit nga naglibot si Juan sa iyang diskusyon bahin sa gugma, ilabina alang sa mga masigka-tumotuo.”—1, 2, & 3 JOHN: Zondervan Exegetical Commentary on the New Testament (Grand Rapids, MI: Zondervan, 2014), p. 206. Sa labing diyutay tulo ka mga pahayag diha sa 1 Juan bahin niini nga diskusyon.

Diha sa 1 Juan 2:9–11, gidugtong ni Juan ang mga pagtagad sa mahigugmaon ug ang dili mahigugmaon/pagdumot sa mga masigka-magtutuo sa nagkasupak nga mga hulagway sa kahayag ug kangitngit. Sa iyang mga pulong, “Siya nga nagaingon nga nahigugma siya sa kahayag, ug nagadumot sa iyang igsoon, anaa sa kangitngit hangtud karon. Siya nga nahigugma sa iyang igsoon nagapuyo diha sa kahayag, ug wala mahimong hinungdan sa pagkapangdol diha kaniya. Apan siya nga nagadumot sa iyang igsoon anaa sa kangitngit ug nagalakaw diha sa kangitngit, ug wala mahibalo kon asa siya padulong, tungod kay ang kangitngit nagabuta sa iyang mga mata” (1 Juan 2:9–11).

Sa sama nga kaagi, diha sa 1 Juan 3:10, 11, ang kalainan anaa tali sa mga anak sa Dios ug sa mga anak sa yawa. “Niini ang mga anak sa Dios ug ang mga anak sa yawa makita: Bisan kinsa nga wala magabuhat sa pagkamatarong dili Iya sa Dios, ni ang wala maghigugma sa iyang igsoon. Kay mao kini ang mensahe nga inyong nadunggan gikan sa sinugdan, nga kinahanglan maghigugmaay kita ang usag-usa” (1 Juan 3:10, 11).

Dayon, diha sa 1 Juan 3:14–17, atong makaplagan ang dugang mga detalye bahin sa mga pasidaan ni Juan niining butanga, karon sa pagsupakay tali sa kinabuhi ug kamatayon. “Nahibalo kita nga nakalabang na kita gikan sa kamatayon ngadto sa kinabuhi, kay atong gihigugma ang kaigsoonan. Siya nga wala maghigugma sa iyang igsoon nagapabilin diha sa kamatayon. Bisan kinsa nga nagadumot sa iyang igsoon usa ka mamumuno, ug nahibalo kamo nga walay mamumuno adunay dayon nga kinabuhi nga nagapabilin diha kaniya. Pinaagi niini, kita nahibalo og gugma, kay Siya nagahalad sa Iyang kinabuhi alang kanato. Ug kinahanglan usab kita maghalad sa atong mga kinabuhi alang sa mga igsoon. Apan bisan kinsa ang nagabaton sa mga butang niining kalibutan, ug nakakita sa iyang igsoon diha sa pagpanginahanglan, apan nagasira sa iyang kasingkasing gikan kaniya, unsaon man sa gugma sa Dios nga magpabilin diha kaniya?” (1 Juan 3:14–17).

Duha ka makahuluganon nga detalye napanid-an niini nga pahayag. Nahauna, ang paghigugma sa usa ka masigkatumotuo napadayag diha sa mga pulong sa pagpaambit sa materyal nga mga butang sa usa ka igsoong lalaki o babaye nga nanginahanglan. Kining lig-on nga mahigugmaong buhat maoy usa ka importante nga matang sa hustisya o katilingbanon nga kaayohan nasabtan sa positibo ingon nga pagpalambo sa maayo nga kahimtang sa uban, nga nagpasabot sa pagpagaan sa pagantus dinhi sa kalibutan. Ang pagantus makita dinhi ingon nga mahikap nga porma sa inhustisya. Ikaduha, ang gugma nga nagbarug alang sa hustisya, sa pagkaagi sa pagsangkap sa panginahanglan sa uban, sumala kini sa Cristological nga kapasikaran sa 1 Juan 3:16, “Pinaagi niini kita nahibalo sa gugma, tungod kay Iyang gihalad ang Iyang kinabuhi alang kanato. Ug kita usab kinahanglan maghalad sa atong mga kinabuhi alang sa mga igsoon.” Nga, ang gugma ni Cristo nga mainantuson sa kaugalingon alang kanato maoy nga basihanan sa atong kahibalo ug pagbatasan sa gugma.

Busa, kon atong basahon ang 1 Juan 4:20, “Kon ang usa ka tawo moingon, ‘Ako nahigugma sa Dios,’ apan nagdumot sa iyang igsoon, siya usa ka bakakon; kay wala man siya mahigugma sa iyang igsoon nga iyang makita, unsaon man niya paghigugma sa Dios nga wala niya makita?” Diha sa kahayag sa 1 Juan 2:9–11, 1 Juan 3:10–11, ug ilabina sa 1 Juan 3:14–17, mahimo ang paghulagway ang mosunod nga mga konklusyon. Nahauna, ang pagkapakyas sa paghigugma sa mga isigka-tumotuo sa partikular gisulti diha sa walay pagtagad sa pagsangkap sa materyal nga panginahanglan sa mga igsoong lalaki ug mga babaye. Sumala sa theological nga deduction sa 1 Juan 4:20, kini nga pagkapakyas maoy usa ka ebidencia nga ang nag-angkon nga tumotuo wala mahigugma sa Dios. Ang theological anthropology mahimong basihanan alang niini nga deduction o pagkasulti, ingon nga ang Dios maoy nagbuhat sa mga tawo diha sa Iyang kaugalingong dagway (Genesis 1:27).

Apan, ang basihanan sa deduction sa 1 Juan 4:20 daw Christological usab. Nga sumala sa nakita na diha sa 1 Juan 3:16, ang gugma ni Cristo nga mainantuson sa kaugalingon maoy patukoranan sa atong kahibalo sa gugma ug ang nagpalihok nga sumbanan/gahum alang sa atong gugma ngadto sa uban. Kining Christological nga basihan gipamatuod pag-usab diha sa 1 Juan 4:9–11.

Samtang “walay usa nga nakakita sa Dios sa bisan unsa nga panahona” (1 Juan 4:12), ang Iyang gugma nahimong makita o “napakita nganhi kanato” tungod kay Iyang gipadala ang Iyang bugtong nga Anak nganhi sa kalibutan” (1 Juan 4:9). Gani, ang gisulti nga “atong gihigugma” ang Dios “tungod kay Siya ang unang nahigugma kanato” (1 Juan 4:19) gipasabot diha sa kahulugan nga dili kita maoy unang nahigugma sa Dios, “kondili nga Siya ang naghigugma kanato ug nagpadala sa Iyang Anak sa pagkahimong kapasayloan sa atong mga sala” (1 Juan 4:10). Ug “kon ang Dios nahigugma gayud kanato, kita usab kinahanglan maghigugmaay sa usag-usa” (1 Juan 4:11).

Ang ideya nga si Cristo maoy makita nga pagpaila sa gugma sa Dios, nga dili makita nato (1 Juan 4:12), gisubli sa pagpalig-on sa kaugalingong pamatuod ni Juan ingon nga usa ka nakakita nga saksi bahin kang Jesus: “Ug among nakita ug nagpamatuod nga ang Amahan nagpadala sa Anak ingon nga Manluluwas sa kalibutan” (1 Juan 4:14); tan-awa usab sa Juan 1:14, 18). Busa, sa pag-summarize ni Jobes, “ang pagkapakyas sa paghigugma sa uban nagpasabot nga ang usa ka tawo napakyas sa pagtan-aw sa Dios nga gipadayag diha kang Jesu-Cristo ug tungod niana wala gayud makahigugma sa Dios.” 1, 2, & 3 John: Zondervan Exegetical Commentary on the New Testament, p. 207. Kining dili maputol nga dugtong sa paghigugma sa Dios ug sa paghigugma sa uban (sa kahulugan sa pagpalambo sa hustisya, nga mao, ang pagkamaayo sa kahimtang sa uban), makita gikan sa usa ka Christological nga baruganan, makapahinumdum kanato sa gipamatuod ni Jesus diha sa Mateo 25:40: “Tungod kay inyo kini ginabuhat sa kinaubsan niining Akong mga igsoon, gibuhat usab ninyo kini Kanako”; tan-awa usab sa Mateo 25:45, nga naggamit sa negatibo nga pinulungan sa paghayag niini nga prinsipyo).

**2. Ang mga Kapakyasan sa Gugma: Kon ang Gugma ug Hustisya Wala Madugtong**

Ang pagkadugtong tali sa paghigugma sa Dios ug sa uban, sa partikular diha sa porma sa hustisya (pagpadasig sa ilang maayo nga kahimtang ug sa pagpagaan sa ilang pagantus) naghatag sa kinahanglan nga pagpahayag diha sa kinabuhi alang sa tanang kasugoan nga atong makaplagan diha sa Kasulatan. Sa usa ka pagkasuti, ang pagkawala madugtong tali sa paghigugma sa Dios ug paghimo og hustisya ngadto sa uban (sa paghigugma kanila) nagkahulugan nga walay tinuod nga pagkauyonay sa atong mga kinabuhi, samtang mosulay kita sa pagbantay sa mga kasugoan sa Dios. Ang mga pananglitan niini nga prinsipyo maglakip sa dato nga batan-on nga pangulo (Mateo 19:16–22), kinsa nagtuo nga nagbantay sa kasugoan, apan napakyas sa pagpakita og gugma ngadto sa mga kabus uban sa iyang materyal nga mga kabtangan ug dayon, sa katapusan, napakyas sa pagsunod kang Jesus. Lain pang mahinungdanong pananglitan diha sa mga Ebanghelyo mao ang saserdote ug ang Levita diha sa sambingay sa maayo nga Samaritanhon (Lucas 10:30–37), samtang sila nagtuo sa pagsunod sa mga tulomanon sa pagkaputli, nga adunay kalabotan ngadto sa templo, apan napakyas sa pagpakitag kalooy ug gugma ngadto sa tawo nga nagungaw sa kamatayon diha sa dalan gikan sa Jerusalem ngadto sa Jerico.

Gipasantop ni Jesus diha sa panagsultihay uban sa usa ka abogado, sumala sa narekord diha sa Mateo 22:35–40, nga ang paghigugma sa Dios ug sa mga silingan sa usa ka tawo maoy “duha ka bitayan” nga nagkupot sa tanang biblikal nga mga pagtulon-an (ang balaod ug ang mga manalagna). Samtang ang daghang mga hubad sa Mateo 22:40 naghatag sa Grego nga berbo kremannymi depende (“Niining duha ka mga sugo nagsandig ang tibuok Balaod ug mga Manalagna”; tan-awa usab sa NASB1995, NET, RSV), ang dugang literal nga kahulugan sa nagadepende sa gigamit sa ubang mga hubad ‘Niining duha ka sugo nagabitay ang tibuok Balaod ug mga Manalagna”).

### Bahin III: Kagamitan sa Kinabuhi

Diha sa kahulugan sa dili maputol nga dugtong tali sa paghigugma sa Dios ug paghigugma sa uban, basihan alang sa imong gugma ngadto sa uban. Gikan niini nga paghunahuna, hisguti sa imong klase ang mosunod nga mga pangutana:

1. Sa unsa nga mga paagi ang gugma sa Dios, sumala sa gipadayag didto sa krus, ang imong pananglitan sa paghigugma sa uban?
2. Unsa nga mga pagantus sa personal imong gihimo sa paghigugma sa uban ug sa paghatag og hustisya/pagsangkap ngadto sa ilang panginahanglan?
3. Kon ang mga tawo magantus sa kakabus, pagpanglupig, o sa bisan unsa nga matang sa inhustisya, unsa may atong mabuhat ingon nga usa ka iglesia sa pagsuporta kanila.

`Notes`