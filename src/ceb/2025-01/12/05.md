---
title:  Gitawag ngadto sa Papagpalig-on sa Hustisya
date:   19/03/2025
---

Ang mga propeta diha sa Kasulatan mapadayonon nga nagpasantup sa tawag sa Dios alang sa hustisya diha sa katilingban. Sa sublisubli, walay pagkulang ang Kasulatan gikan sa pagpasantup sa mga isyo sa inhustisya ug pagpangdaogdaog. Sa pagkatinuod, ang tawag sa Dios alang sa pagdala og paghukom mismo mao ang pagtawag alang sa Dios sa pagpalig-on sa hustisya.

Pananglitan, wala magugom-ugom si Isaias sa iyang mga pulong bahin sa inhustisya sa Israel sa maong panahon. Ang iyang mga pulong ug panawagan alang sa hustisya kinahanglan magbagting sa kusug ug sa katinaw sa atong mga igdulongog karon. “Pagtuon sa pagbuhat ug maayo; pangitaa ang hustisya, tabangi ang mga dinaogdaug, hukmi sa matarong ang mga ilo, labani ang balo nga babaye” (Isaias 1:17). Dugang pa, iyang gimantala ang “ala-ut” batok niadtong nanagsugo sa dili matarong nga mga sugo, ug sa mga magsusulat nga nagsulat sa mga butang nga balit-ad. Aron sa paghikaw sa hangul gikan sa hustisya, ug sa pagagaw gikan sa mga kabus sa akong katawohan sa ilang katungud” (Isaias 10:1, 2), pasida-an: “Unsa may inyong pagabuhaton sulod sa adlaw sa pagdu- aw ug sulod sa adlaw sa kalaglagan nga umalabut gikan sa halayo? Kang kinsa man kamo modangup aron kamo tabangan? Ug asa man ninyo biya-i ang inyong himaya?” (Isaias 10:3) Sa sama nga paagi, si manalagna Jeremias nagmantala sa mensahe sa Dios: “Alaut kadtong nagatukod sa iyang balay pinaagi sa dili pagkamatarong, ug ang iyang mga lawak pinaagi sa dili hustisya, nga nagagamit sa iyang pagalagad sa iyang isigkatawo sa walay mga suhol, ug dili mohatag kaniya sa iyang bayad. . . .Wala ba ang imong amahan magkaon ug mag-inum ug magbuhat ug hustisya, ug pagkamatarong? Unya maayo kadto kaniya. Siya naghukom sa katungud sa mga kabus ug hangul; unya maayo kadto kaniya. Dili ba kini maoy pagila kanako? nagaingon si JEHOVA” (Jeremias 22:13, 15, 16).

`Basaha ang Mateo 23:23–30. Unsay gitudlo ni Jesus dinhi kon unsa ang labing importante? Sa imong paghunahuna unsa may Iyang gipasabut sa Iyang pagpahinungod ngadto sa “labaw ka bug-at nga mga butang”?`

Basi adunay maghunahuna nga ang inhustisya mao lamang ang gikabalak-an sa mga propeta sa Daang Tugon, atong makita sa tin-aw dinhi sa ubang dapit sa ministeryo ni Jesus nga mao kini ang kinadak-an nga gikabalak-an ni Cristo sa Iyang kaugalingon. Sumala sa Iyang gisulti: “Alaut kamo mga escriba ug mga Fariseo, mga maut! kay nagahatag kamo og ikapulo sa yerbabuyna ug sa anis ug sa komino; apan wala ninyo buhata ang labi pang hinungdanong mga butang sa kasugoan nga mao ang hustisya ug kalooy, ug pagtoo, kining mga butanga gayud unta nga inyong pagabuhaton, sa walay pagbiya sa uban” (Mateo 23:23). Diha sa kaabay nga pahayag sa Lucas, nagguol si Jesus nga ilang “gilabyan ang hustisya ug ang gugma sa Dios” (Lucas 11:42).

`Kon imong tutokan ang “labaw pa ka bug-at nga mga butang” karon, sama sa unsa kaha ang dagway niana ingon nga kasupak sa bisan unsa nga “ikapulo sa yerbabuyna ug anis ug komino” nga mao hinoon ang atong tutokan?`