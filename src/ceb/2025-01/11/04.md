---
title:  Ang Awit sa Akong Pinalangga
date:   11/03/2025
---

Sa kahibulongang mga paagi, ang Dios nagpakita sa Iyang gugma ug pagkamatarong taliwala sa away sa uniberso. Apan, ang uban tingali mangutana, Makabuhat ba unta og dugang ang Dios kaysa Iya nang nabuhat sa pagsanta ug/o pagwala sa daotan? Atong nakita ang hulagway sa usa ka away sa uniberso nga nagpaila nga ang Dios nagalihok aron sa pagrespeto sa kagawasan sa pagbuot nga kinahanglanon alang sa labing dako nga paglambo sa mga kadugtungan sa gugma tali Kaniya ug sa katawhan. Dugang pa, Siya nagalihok sulod sa moral nga mga pagdili, o mga tulomanon sa away, sulod sa kahulugan sa usa ka away sa uniberso bahin sa Iyang kinaiya, nga mahusay lamang pinaagi sa pagpakita sa Iyang gugma.

`Basaha ang Isaias 5:1–4. Kinsa man ang nagsulti dinhi niining mga bersikulo? Kinsa man ang gikasulti ni Isaias? Kinsa man ang girepresentahan sa parasan ug tag-iya sa parasan? Unsa man ang kahulugan sa mga aksyon sa tag-iya sa parasan alang sa parasan? Unsa man ang resulta?`

Niini nga mga bersikulo, nagawit si Isaias ug usa ka alawiton bahin sa iyang hinigugma, usa ka parasan. Ang tag-iya sa parasan mao ang Dios, ug ang parasan nagrepresentar sa katawhan sa Dios (tan-awa, pananglitan sa Isaias 1:8, Jeremias 2:21). Apan ang mga gipasabut dinhi mapalapad usab labot sa dugang nga kalapad sa buluhaton sa Dios niining kalibutan. Sumala niini nga mga bersikulo, ang tag-iya sa parasan (ang Dios) nagbuhat sa tanang butang nga sa makatarunganon mapaabut sa pagsiguro sa paglambo sa Iyang parasan. Ang parasan kinahanglan mamunga og maayo nga mga paras, apan namunga lang kini og “ihalas nga mga paras,” nga sa ubang mga hubad nagpasabot ingon nga “walay bili.” Sa pagkatinuod, ang Hebreo nga pulong dinhi sa literal mahubad baho nga bunga. Ang parasan sa Dios mamunga og dunut nga mga ubas o paras.

Ang Isaias 5:3 nagbalhin ngadto sa Dios nga nagdapit sa mga tawo ngadto sa “paghukom” tali Kaniya ug sa Iyang parasan. Ug, sa Isaias 5:4, ang Dios sa Iyang kaugalingon nagpahigayon sa importante sa tanang pangutana: “Unsa pa man unta ang dugang nga mabuhat ngadto sa Akong parasan nga wala nako mabuhat niini? Ngano diay, nga sa Akong pagpaabot niini nga magdala og maayo nga mga ubas, nga namunga man hinoon og ihalas nga mga ubas?” Unsa pa may dugang nga Iyang mahimo? Daw unsa ka makalipay nga gani Iyang gihangyo ang uban sa paghukum kon unsa ang Iyang nabuhat.

`Kon imong tan-awon ang krus, diin ang Dios naghalad sa Iyang kaugalingon ingon nga usa ka halad alang sa atong tanang sala, sa unsa nga paagi ang Iyang mga pulong, “Unsa pa man unta ang mahimo ngadto sa Akong parasan nga wala nako mabuhat niini?”—nagpahayag sa hilabihan ka katingalahan nga kahulugan?`