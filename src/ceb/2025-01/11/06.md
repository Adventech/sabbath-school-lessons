---
title:  Ang Pagbawi sa Dungog sa Ngalan sa Dios
date:   13/03/2025
---

Sa katapusan, ang ngalan sa Dios napamatud-an nga matarong sa tanang paagi. Pinaagi sa buhat sa Amahan, Anak, ug Espiritu Santo sa plano sa pagtubos, ang hingpit nga pagkamatarong ug gugma sa Dios napakita saylo sa bisan unsa makatarunganong pagduhaduha (tan-awa sa Roma 3:25, 26; Roma 5:8).

`Basaha ang Roma 3:1–4 diha sa kahayag sa Isaias 5:3, 4. Unsay gitudlo niini kanato bahin sa Dios sa Iyang kaugalingon nga napamatud-an nga matarong diha sa away sa uniberso?`

Sa Roma 3 ug Isaias 5, atong makita nga ang Dios (sa pipila ka limitado nga pagsabut) nagdapit bisan sa mga linalang sa paghukom sa Iyang kinaiya, bisan og wala kitay katungud o baruganan sa pagbuhat niini. Sa katapusan, sa pag-abli sa tanang “basahon,” atong makita ang pamatuod nga hingpit ang Dios nga makatarunganon ug matarong. Ang Dios magbawi sa gidaot Niyang dungog sa Iyang kaaway atubangan sa mabuot nga kabuhatan.

`Basaha ang Pinadayag 15:3 ug Pinadayag 19:1–6. Unsay gitudlo niini nga mga pahayag bahin sa pagbawi sa balaang ngalan sa Dios sa katapusan?`

Sa tibuok Kasulatan, nagpakita ang Dios sa kabalaka alang sa Iyang ngalan. Ngano man? Dili ka makabaton sa halalum nga relasyon sa gugma uban sa usa ka tawo kansang kinaiya wala nimo mauyoni o dili nimo masaligan. Kon ang usa ka tawo nagsulti sa imong asawa o bana sa makalilisang nga mga bakak bahin sa imong kinaiya, imong buhaton kutob sa imong mahimo sa pagsumpo niana nga mga pangangkon, kay kon tuohan kana nga mga bakak, magpiang kana sa inyong relasyon sa gugma.

Sa katapusan, ang ngalan o dungog sa Dios mapamatud-an nga matarong didto sa krus ug sa tibuok nga plano sa pagtubos. Panahon sa pre-advent nga hukom [paghukom sa dili pa ang pagbalik ni Jesus], ang Dios mapamatud-an nga matarong atubangan sa nagtan-aw nga uniberso.

Dayon, sa post-advent [paghukom human sa pagbalik ni Jesus] nga hukom diin ang mga tinubos mao gani ang “maghukom sa mga manulunda” (1 Corinto 6:2, 3), ang Dios mapamatud-an nga matarong, samtang ang mga tinubos nahatagan og higayon sa pagsubli sa mga rekord ug sa pagsusi alang sa ilang mga kaugalingon ngano ang Dios nagbuhat ingon sa Iyang gihimo, ug nga ang tanang mga paghukom sa Dios matarong ug mahigugmaon. Kinsa ba kanato ang walay daghang pangutana nga kinahanglan tubagon? Sa dili pa ang tanan mabuhat, atong mabatonan kanang tanan nga mga pangutana matubag (tan-awa sa 1 Corinto 4:5).

Sa katapusan, ang tanang tuhod mangapiko ug ang tanang dila magsugid nga si Jesus mao ang Ginoo (Filipos 2:10, 11). Kining tanan kabahin sa pag-pagbawi sa pagdaot sa kinaiya sa Dios.