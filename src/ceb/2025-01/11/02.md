---
title:  Si Cristo ang Mananaog
date:   09/03/2025
---

Bisan og adunay kaaway nga nagabuhat nga gipaila ni Cristo nga mangingilog “ang hari niining kalibutana,” ang tinuod nga hari sa uniberso mao si Jesu-Cristo. Nagangkon ni Jesus ang kadaugan alang kanato, ug diha Kaniya kita makadaug, bisan taliwala sa mga kalisdanan ug pagantus. Sa pagkatinuod, ang buluhaton ni Cristo magsumpo sa kaaway sa matag paagi.

Gihulagway sa Kasulatan ang yawa ingon nga:

1. Ang limbongan sa tibuok kalibutan sukad pa sa sinugdan (Pinadayag 12:9, Mateo 4:3, Juan 8:44, 2 Corinto 11:3, 1 Juan 3:8).
2. Ang tigbutang-butang ug tigsumbong sa Dios ug sa Iyang katawhan sa langit (Pinadayag 12:10; Pinadayag 13:6; Job 1–2; Zacarias 3:1, 2; Judas 9).
3. Ang mangingilog nga hari niining kalibutan (Juan 12:31, Juan 14:30, Juan 16:11, Buhat 26:18, 2 Corinto 4:4, Efeso 2:2, 1 Juan 5:19).

`Basaha ang Juan 18:37. Unsay gisulti niini kanato bahin sa buluhaton ni Cristo sa pagsumpo sa mga limbong sa kaaway? Unsay kahulugan sa giingon nga Hari si Jesus?`

Bisan nagtudlo ang Kasulatan nga si Satanas dakung limbungan, tigpasipala, tigsumbong, ug mangingilog nga Karin niining kalibutan, nagtudlo usab kini nga si Jesus midaug batok kang Satanas sa tanang paagi.

1. Si Jesus “mianhi sa kalibutan, sa pagpamatuod ngadto sa kamatuuran” (Juan 18:37).
2. Pinaagi sa krus, gipakita sa labing hataas ni Jesus ang hingpit nga pagkamatarong ug gugma sa Dios (Roma 3:25, 26; Roma 5:8), nga niini nagsumpo sa mapasipalahon nga mga sumbong sa yawa (Pinadayag 12:10, 11), ug
3. Bungkagon ni Jesus sa katapusan ang ginharian sa yawa, kinsa “nahibalo nga hamubo nalang ang iyang panahon” (Pinadayag 12:12; itandi sa Roma 16:20), ug si Cristo “magahari sa walay katapusan” (Pinadayag 11:15).

Sa katapusan, bisan unsay buhaton ni Satanas, pildido na siya nga kaaway, ug ang yawe alang kanato mao sa pagangkon sa kadaugan ni Cristo alang sa atong mga kaugalingon sa matag-adlaw, sa matag-gutlo, ug usab sa pag-angkon sa mga saad nga gitanyag kanato didto sa krus.

`Sa dakung away, kita nahibalo kon hain nga habig ang modaug. Sa unsa nga paagi ang atong adlaw-adlaw nga mga pagpili makapahimug-at kon hain nga habig kita mosangko sa katapusan? Unsaon nato pagsiguro nga ania kita karon sa habig nga modaug?`