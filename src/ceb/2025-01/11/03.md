---
title:  Ang Matarong ug ang Tigpamatarong
date:   10/03/2025
---

Sa matag tuyok, ang buhat ni Cristo mao ang pagsumpo sa buhat sa yawa. Ug sumala sa 1 Juan 3:8, si Jesus “gipadayag alang niini nga katuyoan, sa pagbungkad sa mga buhat sa yawa” (1 Juan 3:8) ug sa “paglaglag sa usa nga adunay gahum sa kamatayon, nga mao ang yawa” (Hebreohanon 2:14). Apan, tibuok nga kapildihan sa pagkapangulo sa kaaway moabot sa duha ka mga hugna. Nahauna, pinaagi sa buhat didto sa Krus, gipanghimakak ni Cristo ang mapasipalahon nga mga sumbong ni Satanas. Ug sa ulahi, si Satanas ug ang iyang ginharian pagalaglagon.

`Basaha ang Roma 3:23–26 ug Roma 5:8. Unsay gipadayag niini nga mga pahayag bahin sa paagi ni Cristo sa pagbuntog sa mga sumbong sa yawa?`

Sumala sa atong nakita, giangkon sa kaaway nga dili hingpit nga matarong ug mahigugmaon ang Dios. Apan, diha kang Cristo, naghatag ang Dios sa kinatas-an nga pagpadayag sa Iyang pagkamatarong ug gugma, ug kini Iyang gibuhat pinaagi sa Krus.

Human sa kamatayon ni Jesus, “nakita ni Satanas nga nahukas ang iyanpagtakoban. Ang iyang pagdumala nabuksan atubangan sa wala mahulog nga mga manulunda ug atubangan sa langitnong uniberso. Iyang napadayag ang iyang kaugalingon ingon nga usa ka mamumuno. Pinaagi sa pag-ula sa dugo sa Anak sa Dios, iyang giibut ang iyang kaugalingon gikan sa mga kalooy sa langitnong mga linalang.”—Ellen G. White, The Desire of Ages, p. 761.

`Basaha ang Pinadayag 12:10–12 diha sa kahayag sa Genesis 3:15. Sa unsa nga paagi kini nga pahayag naghatag og kahayag sa uniberso bahin sa kahulugan sa kadaugan ni Cristo didto sa Krus?`

Ang kasaysayan sa pagtubos naghatag og dagaya nga pamatuod alang kanato nga masaligon nga ang Dios sa kanunay nagabuhat sa pagdala kon unsay maayo alang sa tanan nga adunay kalabutan. Ang Dios sa Kasulatan sa kanunay magbuhat sa maayo ug maayonan, kon hatagan sa mga agianan nga Iyang magamit sa dakung away (Deuteronomio 32:4, 1 Sam. 3:18, Salmo 145:17, Daniel 4:37, Hab. 1:13, Pinadayag 15:3, Genesis 18:25).

`Ngano nga ang pagpakita sa pagkamatarong ug gugma sa Dios importante man kaayo sa away sa uniberso? Kon maghunahuna ka sa Krus ug sa tanang buhat sa Dios sa plano sa pagtubos, sa unsa nga paagi ang mga buhat sa Dios maghatag kanimo og pagsalig sa Iyang gugma, bisan taliwala sa mga pagsulay ug mga pagantus?`