---
title:  Ang Sambingay ni Cristo Bahin sa Parasan
date:   12/03/2025
---

Diha sa sambingay sa tag-iya sa parasan, sa Mateo 21, gipadayon ni Jesus sa diin mihunong ang Isaias 5, naghatag og dugang kahayag bahin sa kinaiya ug mga aksyon sa tag-iya sa parasan alang sa Iyang parasan.

`Basaha ang Mateo 21:33–39 uban sa partikular nga pangutana sa Isaias 5:4 sa hunahuna. Unsa pa unta ang Iyang mabuhat kaysa Iya nang nabuhat?`

Ang unang bahin sa sambingay ni Cristo nagkutlo direkta gikan sa awit sa Isaias 5 bahin sa tag-iya sa parasan ug sa iyang parasan. Dayon, nadugang si Jesus, “gipaabangan” sa tag-iya sa parasan ang iyang uma “ngadto sa mga mangunguma sa parasan ug mipanaw sa halayo nga nasod” (Mateo 21:23).

Apan, samtang ang tag-iya sa parasan sa makaduha nagpadala sa Iyang mga sulogoon (mga propeta) aron sa pagkuha sa abut sa uma, gibunalan sa mga nagabang sa Iyang parasan ang Iyang mga sulogoon ug gipamatay sila (Mateo 21:34–36). Sa katapusan, Iyang gipadala ang Iyang Anak (si Jesus), sa pagingon “Ilang respetohon ang akong anak” (Mateo 21:37). Apan ilang gipatay usab, ang Iyang Anak, sa pagingon, “Mao kini ang manununod. Dali, atong patyon siya ug ilogon ang iyang panulondon.’ Busa ilang gidakop siya ug gilabay ngadto sa parasan ug gipatay siya” (Mateo 21:38, 39).

Unsa pa may Iyang mabuhat? Gihigugma gayud kita sa Amahan sa pagkaagi nga Iyang gihatag ang Iyang pinalangga nga Anak (Juan 3:16). Kon ang away sa uniberso maoy gisugyot dinhi, dili kini mahusay sa dili pa ang tukma nga panahon pinaagi sa pagpalihok sa balaang gahum kondili nagkinahanglan una og usa ka pagpakita sa publiko sa kinaiya sa Dios. Kini nga pagpakita gipahigayon sa katapusan diha sa buluhaton ni Cristo (Roma 3:25, 26; Roma 5:8). Unsa pa may dugang atong mapangayo nga ang Dios (diha kang Cristo) naghatag sa Iyang kaugalingon aron magpakamatay alang kanato, aron Siya makapamatarong kanato sa walay bisan unsa nga paagi nga makadaot sa Iyang hustisya ug hingpit nga gugma?

Ang hitabo didto sa krus nagpakita nga ang Dios nakabuhat na sa tanang butang nga Iyang nahimo aron sa pagwagtang sa daotan, apan sa walay paglaglag sa kahulugan alang sa pagpalambo sa tinuod nga gugma. Kon aduna pay laing paagi nga agianan sa Dios, dili ba unta Niya pili-on kini? Samtang ang katawhan nagantus sa hilabihan niining away sa uniberso, ang Dios sa Iyang kaugalingon ang nagantus labaw sa tanan. Kon atong tan-awon ang Krus, kita sa pagkatinuod, makakita kon unsa ang pagantus sa kasakit nga gidala sa sala ngadto sa Dios sa Iyang kaugalingon. Apan, sagrado kaayo ang kagawasan nga maoy kinaiyahan sa gugma sa pagkaagi nga si Cristo andam sa pagantus niini alang kanato.

`Basaha ang Isaias 53:4. Kang kinsang “kagul-anan” ug “mga kasub-anan” gipas-an ni Cristo didto sa krus? Unsay kinahanglan isulti niini kanato bahin sa tanan nga nabuhat sa Dios alang kanato ug unsa ang bili sa kaluwasan nga Iyang gibayaran?`