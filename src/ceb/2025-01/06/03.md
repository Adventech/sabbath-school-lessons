---
title:  Ang Dios Bug-os nga Maayo ug Matarong
date:   03/02/2025
---

Ang Dios dili lang nag-angkon sa paghigugma og hustisya ug nagtawag sa katawhan sa paghigugma ug pagbuhat sa hustisya, kondili ang Dios mismo sa hingpit ug sa walay pagkausab nagpakita niini nga mga taras.

Ang Kasulatan nagtudlo nga ang Dios bug-os nga balaan, matinumanon, matarong, ug mahigugmaon. Ang Dios lamang ug sa kanunay nagbuhat kon unsa ang mahigugmaon, matarong, ug makiangayon. Dili gayud Siya magbuhat sa bisan unsa nga sayup.

`Basaha ang Deuteronomio 32:4 ug Salmo 92:15. Unsay gitudlo niini nga mga pahayag bahin sa pagkamatinumanon ug pagkamatarong sa Dios?`

Kini ug daghan pang uban nga mga pahayag nagpamatuod nga ang Dios makiangayon ug mahigugmaon—“walay dili pagkamatarong diha Kaniya” (Salmo 25:8, Salmo 129:4). Ang Dios “dili magbuhat nga dili matarong. Kada buntag magdala Siya sa Iyang hustisya ngadto sa kahayag; Dili gayud Siya mapakyas, apan ang mga dili matarong wala mahibalog kaulaw” (Sofonias 3:5). Tan-awa ang direkta nga pagkalahi sa kinaiya sa Dios batok niadtong walay gugma sa hustisya.

Ang Dios nahibalo kon unsay labing maayo alang sa matag usa, gusto sa labing maayo alang sa matag usa, ug magpadayon sa pagbuhat sa kon unsay labing maayo nga sangpotanan alang sa tanan nga malambigit.

`Basaha ang Salmo 9:7, 8 ug Salmo 145:9–17. Unsay gitudlo niini nga mga bersikulo bahin sa Dios?`

Ang Dios sa Biblia “usa ka matarong nga maghuhukom” (Salmo 7:11) ug walay daotan nga magapuyo uban Kaniya (Salmo 5:4).

Sumala sa gitudlo sa 1 Juan 1:5, “ang Dios kahayag ug diha Kaniya wala gyuy kangitngit.” Sa pagkatinuod, ang Dios dili lang hingpit sa pagkamaayo, kondili sumala pa sa Santiago 1:13 “ang Dios dili matintal sa daotan” (itandi sa Habakuk 1:13).

Niining tanan, ang pagkamaayo ug himaya sa Dios walay pagkabulag sa pagkadugtong. Samtang daghan ang nagsimba sa gahum sa Dios, ang Dios gamhanan sa ngatanan, apan Siya magpalihok lang sa Iyang gahum sa mga paagi nga makiangayon ug mahigugmaon. Dili usa ka pagkahiatol nga sa paghangyo ni Moises sa Dios, “Ipakita nako ang Imong himaya,” mitubag ang Dios sa pag-ingon, Akong paagion ang Akong tanan nga pagkamaayo sa imong atubangan” (Exodo 33:18, 19).

`Ngano kanang usa ka maayo nga Dios magtugot sa hilabihan kadaghan kaayo daotan niining kalibutan? Isaysay ang imong tubag sa klase.`