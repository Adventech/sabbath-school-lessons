---
title:  Hugti Pagkupot ang Gugma ug Hustisya
date:   06/02/2025
---

Ang Kasulatan sa kanunay nagtudlo nga “si JEHOVA nga imong Dios, Siya ang Dios, ang matinumanon nga Dios nga magtuman sa kasabutan o tugon ug kalooy alang sa usa ka libo ka mga kaliwatan niadtong nahigugma Kaniya ug nagbantay sa Iyang mga sugo” (Deuteronomio 7:9). Ang Iyang kinaiya sa pagkamaayo ug gugma gipakita sa labing hataas pinaagi kang Jesus didto sa krus (tan-awa sa Roma 3:25, 26; Roma 5:8). Sumala sa Salmo 100:5, “Si JEHOVA maayo; Siya makananunayon sa paghigugma nga molungtad sa walay katapusan, ug sa Iyang pagkamatinumanon ngadto sa tanang kaliwatan” (itandi sa Salmo 89:2). Busa ang Dios masaligan; mohatag lamang Siya sa maayo nga mga gasa ngadto sa Iyang mga anak (Santiago 1:17; itandi sa Lucas 11:11–13). Gani, mohatag Siya sa maayo nga mga butang bisan niadtong magbutang sa ilang mga kaugalingon ingon nga Iyang mga kaaway.

`Basaha ang Mateo 5:43–48. Unsay gitudlo niini bahin sa kahibulongan nga gugma sa Dios? Unsaon nato pagtagad sa uban diha sa kahayag niini nga pagtulon-an ni Jesus?`

Ang Mateo 5 naghulagway sa gugma sa Dios ingon nga usa ka hingpit nga gugma. Ang gugma nga dili hingpit mao ang gugma nga mahigugma lamang niadtong naghigugma kanimo. Apan ang Dios naghigugma bisan sa mga nagdumot Kaniya, bisan kadtong nagpahimutang sa ilang mga kaugalingon ingon nga Iyang mga kaaway. Ang Iyang gugma kompleto ug, busa, hingpit.

Bisan og ang gugma ug kalooy sa Dios labaw pa kaayo kaysa bisan unsa nga makatarunganong mga pagpaabot, dili gayud molabaw o mosupak sa hustisya. Sa sukwahi, magdala kini og hustisya ug kalooy (Salmo 85:10). Sa sama nga paagi, ang Biblia nagtambag kanato: “Bantayi ang kalolot ug hustisya, ug maghulat ka sa imong Dios sa mapadayonon gayud” (Oseas 12:6). Sa laing hulad, ingon niini ang pagkasulti, “Kupti pag-ayo ang gugma ug hustisya” (itandi sa Lucas 11:42).

Sa katapusan, ang Dios mismo magdala og hingpit nga hustisya. Ang Roma 2:5 nagtudlo nga ang Iyang “matarong nga hukom ipadayag” (Roma 2:5). Sa katapusan, ang mga tinubos mag-awit: “Dako ug kahibulongan ang Imong mga buhat, Ginoong Dios nga Labing Makagagahum! Matarong ug matuod ang Imong mga paagi, O Hari sa mga balaan! Kinsa bay dili mahadlok Kanimo, O Jehova, ug himayaa ang Imong ngalan? Kay Ikaw lamang ang balaan. Kay ang tanang mga nasod manuol ug mosimba sa Imong atubangan, kay ang Imong mga paghukom gipakita” (Pinadayag 15:3, 4; itandi sa Pinadayag 19:1, 2).

`Ang Isaias 25:1 nagmantala, “O JEHOVA, Ikaw mao ang akong Dios. Bayawon ko Ikaw, dayegon ko ang Imong ngalan, kay Ikaw nagbuhat og kahibulongan nga mga butang; ang Imong mga tambag sa karaan matinumanon ug kamatuuran.” Unsaon nato pagtuon sa pagdayeg sa Dios bisan sa daotang mga panahon? Sa unsa nga mga paagi ang imong kinabuhi mismo mahimo nga usa ka halad sa pagdayeg ngadto sa Dios sa paagi nga makapalambo sa hustisya sa imong natad sa inpluwensya?`