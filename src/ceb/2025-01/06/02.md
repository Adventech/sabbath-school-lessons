---
title:  Gugma ug Hustisya
date:   02/02/2025
---

Sa tibuok Kasulatan, ang gugma ug hustisya magakauban. Ang matuod nga gugma nagkinahanglan og hustisya, ug ang matuod nga hustisyar magamhan ug mapahamtang diha sa gugma. Wala kita maanad sa paghunahuna niining duha ka mga konsepto sa pagkausa, apan tungud lamang kana kay ang gugma ug hustisya dako kaayo nga nahugawan sa katawhan.

`Basaha ang Salmo 33:5, Isaias 61:8, Jeremias 9:24, Salmo 85:10, ug Salmo 89:14. Sa unsa nga paagi kini nga mga teksto naghatag og kahayag sa kabalaka sa Dios alang sa hustisya?`

Kini nga mga teksto sa tin-aw nagpamatuod nga ang Dios naghigugma sa hustisya (Sal, 33:5, Isaias 61:8). Diha sa Kasulatan, ang mga ideya bahin sa gugma ug hustisya dili magkabulag sa pagkadugtong. Ang gugma sa Dios ug ang pagkamatarong sa Dios nagakauban, ug Siya adunay halalum nga kabalaka nga ang pagkamatarong ug hustisya tumanon dinhi sa kalibutan.

Busa, alang sa maayo nga katarungan, ang mga manalagna sa makanunayon nagsaway sa tanang matang sa inhustisya, lakip ang dili matarong nga mga balaod, limbungan nga mga timbangan, ug inhustisya ug pagdaogdaog sa mga kabus ug mga balo o bisan kinsa nga mga mahuyang. Bisan og ang katawhan magbuhat sa daghang mga daotan ug mga inhustisya, ang Dios sa kanunay “magapalihok sa mahigugmaong-kalolot, paghukom, ug pagkamatarong dinhi sa yuta” (Jeremias 9:24). Tungud niini, sa tibuok Kasulatan, kadtong matinumanon ngadto sa Dios sa dako nagapaabut sa balaang paghukom ingon nga usa ka maayo kaayo nga butang tungud kay nagadala kini og silot sa mga mamumuhat og daotan ug mga manglulupig, ug magadala kinig hustisya ug kaluwasan alang sa mga biktima sa inhustisya ug pagpanglupig.

Gani, ang pagkamatarong ug hustisya mao ang patukuranan sa kagamhanan sa Dios. Ang moral nga pangagamhanan sa Dios sa gugma makiangayon ug matarong, dako og kalahian gikan sa kurakot nga mga kagamhanan niining kalibutan, nga sa kanunay magabuhat og inhustisya alang sa personal nga ganansya ug personal nga gahum. Diha sa Dios, ang “kalooy ug kamatuuran nagtagbo sa pagkausa; ang pagkamatarong ug kalinaw naghalokay” (Salmo 85:10).

Ug gipatin-aw kini sa Dios kon unsay Iyang gipaabut kanato. “Iyang gipakita kanimo, O tawo, kon unsa ang maayo; ug unsa ang gisugo ni JEHOVA kanimo kondili ang pagbuhat sa kaangayan, ug paghigugma sa kalooy, ug sa paglakaw nga mapaubsanon uban sa imong Dios?” (Miqueias 6:8). Kon adunay bisan unsa nga butanga nga kinahanglan atong ipakita ang kinaiya sa Dios, gugma—ug ang hustisya ug kalooy nga magagikan niini—maoy kinataliwad-an.

`Unsa nga mga pananglitan, bisan karon, sa hugaw nga tawhanong hustisya? Busa, sa unang paagi, kita dili makatuaw alang sa pag-abut sa hingpit nga hustisya sa Dios?`