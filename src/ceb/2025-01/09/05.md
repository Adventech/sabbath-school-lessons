---
title:  Kon Mosimba Ka Lang Kanako
date:   26/02/2025
---

Ang tinguha ni Satanas sa pag-ilog sa trono sa Dios gipadayag usab sa mga sugilanon diha sa Mateo 4 ug Lucas 4. Sa makatingala nga panagsangka tali ni Jesus ug sa manunulay, daghan ang gipadayag bahin sa kinaiyahan sa away. Dinhi atong makita ang katinuoran sa dakung away tali kang Cristo ug Satanas, apan giasoy sa tin-aw ug hulagwaynon kaayo nga mga pulong.

`Basaha ang Mateo 4:1–11. Sa unsa nga paagi ang katinuoran sa dakung away tali kang Cristo ug Satanas gipadayag dinhi?`

“Gidala” sa Espiritu si Jesus ngadto sa kamingawan alang sa dayag nga tuyo nga “tintalon si Jesus sa yawa” (Mateo 4:1). Ug sa wala pa mag-atubang sa gipahigayon nang daan nga panagtagbo, nagpuasa si Jesus sulod sa kap-atan ka adlaw. Busa sa pag-abot sa yawa, iyang gitintal si Jesus sa paghimo sa mga bato ngadto sa tinapay, sa pagtandog sa hilabihan nga kagutom ni Jesus. Apan giatbangan ni Jesus ang maong pagsulay sa gisulti sa Kasulatan, ug napakyas ang tinguha ni Satanas.

Dayon sa tinguha nga mosugot na si Jesus, giawhag si Jesus sa paglukso gikan sa bobongan sa templo. Gituis ni Satanas ang Kasulatan sa pagsuta kon tinuod ba gayud si Jesus nga Anak sa Dios, ug panalipdan Siya sa mga manulunda. Apan sa husto nga pagbasa sa Kasulatan, sa makausa pa gisumpo ni Jesus ang sugyot sa yawa.

Ang ikatulong pagsulay tin-aw nagpadayag kon unsa gayud ang gusto buhaton sa yawa. Iyang pasimbahon si Jesus kaniya. Nagtinguha si Satanas sa pag-ilog sa buhat sa pagsimba nga angay lang ipahinungod ngadto sa Dios.

Ug sa pagbuhat sa ingon, iyang gipakita kang Jesus “ang tanang mga ginharian sa kalibutan ug ang ilang himaya” ug dayon nag-angkon: “Kining tanang mga butanga akong ihatag Kanimo kon moluhod Ka lang ug mosimba kanako” (Mateo 4:8, 9).

Sa pagkatinuod, diha sa Lucas 4:6, maoy usa ka teksto nga kaabay sa Mateo, sa pag-angkon sa yawa: “Kining tanang pagbulot-an akong ihatag Kanimo, ug ang ilang himaya; kay gihatag kini nganhi kanako, ug ako kining ihatag ngadto kang bisan kinsa nga akong gusto” (Lucas 4:6).

Sa makausa pa gisumpo ni Jesus ang pagsulay uban sa gisulti sa Kasulatan, ug napakyas na usab si Satanas.

Niining tulo ka mga pagsulay, gigamit ni Jesus ang Kasulatan sa pakigbatok sa pangataki sa kaaway.

`Ang Efeso 6:12 nagpahinumdum kanato nga “wala kita makigbisug batok sa unod ug dugo, kondili batok sa mga patukuranan, batok sa mga gahum, batok sa mga pangulo sa kangitngit niini nga kaliwatan, batok sa espirituhanong mga panon sa pagkadaotan sa langitnong mga dapit.” Bisan og dili kita magkinabuhi diha sa kahadlok, nganong kinahanglan ato man hinumduman kanunay ang katinuoran sa pakigbisug nga nagpadayon sa atong palibot?`