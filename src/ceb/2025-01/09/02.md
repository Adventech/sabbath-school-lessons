---
title:  Ang Usa ka Kaaway Nagbuhat Niini
date:   23/02/2025
---

`Basaha ang Mateo 13:24–27. Sa unsa nga paagi ang sambingay makatabang kanato pagsabut sa daotan dinhi sa atong kalibutan?`

Giasoy ni Jesus ang sugilanon sa usa ka tag-iya og yuta nga nagpugas og maayo nga mga binhi sa iyang uma. Apan mitubo ang mga bunglayon uban sa mga trigo. Sa pagkakita niini, ang mga sulogoon nangutana sa, “Sir, dili ba maayo mang mga binhi ang imong gipugas? Nganong ania may mga bunglayon nga mitubo?” (Mateo 13:27). Susama niini ang pangutana nga kanunay gipangutana karon bahin sa problema sa daotan: Kon gibuhat pa sa Dios ang kalibutan nga bug-os maayo, nganong aduna may daotan dinhi niini?

`Basaha ang Mateo 13:28–30 diha sa kahayag sa pagpasabot ni Cristo diha sa Mateo 13:37–40. Sa unsa nga paagi kini makahatag usab og kahayag bahin sa kinaiyahan sa away sa uniberso?`

Gitubag sa agalon ang iyang mga sulogoon: “Usa ka kaaway ang nagbuhat niini” (Mateo 13:28). Gipaila ni Jesus sa ulahi ang usa “nga maoy nagpugas sa maayong binhi” nga mao “ang Anak sa Tawo,” nga si Jesus mismo (Mateo 13:37), ug Iyang gipasabut nga “ang uma mao ang kalibutan” (Mateo 13:38), ug ang “kaaway nga nagpugas” sa mga bunglayon mao “ang yawa” (Mateo 13:39), sa tin-aw naghulagway sa usa ka away tali kang Cristo ug Satanas. Nganong aduna may daotan dinhi sa kalibutan? Ang daotan maoy resulta sa kaaway (ang yawa) nga nagsupak sa agalon.

“Usa ka kaaway ang nagbuhat niini” (Mateo 13:28).

Kini nga tubag, hinoon, naghagit sa paapas nga pangutana, “Gusto ba nimo nga among ibton kining mga bunglayon?” Sa usa ka pagkasulti, nganong dili man dayon ibton ang daotan?” “Ayaw,” tubag sa agalon, “basi sa inyong pag-ibot maapil ang mga trigo. Pasagdi lang una sila nga magatubo hangtod sa ting-ani” (Mateo 13:29, 30; Itandi sa Marcos 4:29). Sumala sa sambingay, ang Dios maoy magtapus sa daotan sa katapusan, apan ang pag-ibut niini sa dili pa ang panahon moresulta sa dili na maulian nga makadaot sa maayo.

`Unsa nga pipila ka mga piligro sa tinguha sa pag-ibut sa mga bunglayon gikan sa trigo karon? Sa sama nga panahon, unsa may dili maoy gipasabut nga dili lang tagdon ang daotan nga atong mahibalag?`