---
title:  Komento Sa Magtutudlo
date:   28/02/2025
---

### Bahin I: Kinatibuk-ang Panglantaw

**Dugokan nga Teksto**: Genesis 3:15

**Tutokan sa Pagtuon**: Genesis 3:1–4, Isa, 14:12–15, Ezequiel 28:12–19, Mateo 13:24–30, Juan 8:44, Pinadayag 12:7–9.

**Pasiuna**: Ang away sa uniberso makapahimug-at sa matag tawo sa matag-adlaw ug ang sa tibuok uniberso. Misulay si Satanas sa pag-ilog sa pagsimba nga Iya lamang sa Dios, apan napukan siya sa katapusan.

**Mga Tema sa Leksyon**: Ang leksyon niining semanaha magpasantop sa tulo ka dugokan nga mga panghunahuna.

1. Ang away sa uniberso dili usa ka dualistic nga gubat sa omnipotent nga mga gahum: Ang away sa uniberso nagsentro sa moral nga pagkahingpit sa kinaiya sa Dios. Ang away wala maglambigit sa duha ka patas nga independente nga mga gahum nga nag-away bahin sa usa ka walay pagkatapos nga gubat, ingon nga si Lucifer nga sa orihinal gibuhat sa Dios ug nakahukom sa pagsukit sa kinaiya sa iyang Magbubuhat.
2. Ang away sa uniberso naglambigit sa katawhan sa Dios: Ang tibuok uniberso nagbati sa mga epekto sa maong away. Didto sa langit, si Cristo maoy nahaunang tumong sa rebelyon ni Lucifer. Didto sa kamingawan, gisukit-sukit ni Satanas ang pagka-Anak ni Jesus. Apan, midaug si Jesus, ug gihatagan Siya og gahum sa paghimo kanato nga mga anak nga lalaki ug mga babaye sa Dios.
3. Ang husay sa away sa uniberso dili mahimong premature: Moabot ang adlaw nga tapuson sa Dios ang daotan. Samtang karon, ang daotan gitugotan sa pagdangat sa pagkahamtung aron nga ang bakak nga mga sumbong batok sa pangagamhanan sa Dios makita sa ilang tinuod nga kahayag sa tanang mga tawo.

Kagamitan sa Kinabuhi: Unsaon man ang kamatuoran nga atong giatubang nga ang mga epekto sa away sa uniberso sa adlaw-adlaw makahimo kanato nga labaw pa ka maamgohon ug andam sa pagsandig sa Dios sa tanang panahon?

### Bahin II: Komentaryo

**1. Ang Away sa Uniberso Dili usa ka Dualistic nga Gubat sa Omnipotent nga mga Gahum.**

Adunay tin-aw nga mga version sa away sa uniberso sa nagkalainlaing relihiyoso ug/o pilosopikanhong mga sirkulo. Usa ka impluwensiyado nga bersiyon nga dili Cristohanon nga dualismo. Sumala sa gipahayag ni C. S. Lewis, ang dualismo maoy “pagtulon-an nga adunay duha ka patas ug independente nga mga gahum nga nagpaluyo sa tanang butang, ang usa kanila maayo ug ang usa daotan, ug nga kini nga uniberso mao ang natad nga panggubatan diin sila nag-away sa usa ka walay katapusang gubat.” Ang pag-ingon nga kini nga mga gahum parihas mga independente nagkahulugan nga “silang duha diha nang daan gikan sa tanang eternidad.”—Mere Christianity (New York: The Macmillan Co., 1960), pp. 33, 34). Kining dualistic nga panangaway dili ang matang sa away sa uniberso nga gipasantop diha sa Biblia. Sumala sa gipahayag sa Biblia, ang usa nga karon ginganlan na og Satanas “binuhat sa Dios, ug maayo sa pagbuhat kaniya, ug nahimong sayop.” Sama sa dualism, ang Cristohanon nga baruganan mao nga ang atong “uniberso ania sa gubat,” Apan dili sama sa dualismo, “wala kini maghunahuna nga usa kini ka gubat tali sa independente nga mga gahum. Naghunahuna kini nga gubat, usa ka rebelyon, ug nga kita nagpuyo sa usa ka bahin sa uniberso nga gipuy-an sa rebelde.”—Mere Christianity, p. 36.

Busa, sa baylo nga usa ka gubat nga giaway sa duha ka independent omnipotent nga mga gahum, ang ato mao ang usa ka rebelyon sa binuhat batok sa Magbubuhat. Sumala sa atong nahibaloan bahin sa kalabotan sa malimbongon nga bitin diha sa Genesis 3, ang away nasentro sa pagsabot bahin sa kinaiya sa Dios sumala sa gipakita diha sa Iyang balaod. Sa usa ka pagkasulti, takus ba masaligan ang Dios? Makatuo ba kita sa Iyang mga pulong? Masabot, nga kining duha ka mga pangutana mahinungdanon kaayo alang sa relasyon sa usa ka mahigugmaong Dios. Imposible ang pagpalambo sa usa ka tinuod ug halalum nga relasyon sa gugma sa usa ka tawo nga dili nato masaligan.

Ang rebelyon ni Lucifer batok sa Dios, nga nagtimaan sa sinugdanan sa away sa uniberso, nga nagsugod didto sa langit ug napanid-an diha sa Isaias 14:12–15 ug sa Ezequiel 28:12–19, ilabina kon atong tandion kini nga mga kapitulo sa Genesis 3 ug sa Pinadayag 12. Samtang ang mga pahayag diha sa Isaias ug Ezequiel nagpahinungod direkta ngadto sa mga hari sa Babilonia ug sa Tiro, “diha sa matag pahayag adunay usa ka kalihokan gikan sa lokal, historical nga natad sa yutan-ong mga hari ngadto sa langitnong supernatural nga natad nga naghulagway kang Lucifer/Satanas ug sa pagtubo sa Dakung Away.”—Richard Davidson, “Cosmic Narrative for the Coming Millennium,” Journal of the Adventist Theological Society 11/1,2 (2000): p. 107.

Kinahanglanon nga, si Lucifer/Satanas gusto maghimo sa iyang kaugalingon nga mapataas sama sa Dios. Sa dugang pa ka tukma, naghandum siya sa pagbaton/pagpangilog sa halangdon nga kahimtang ug gahum sa Dios, apan dili sa Iyang mahigugmaong kinaiya, tungod kay si Lucifer/Satanas misulay sa pagpataas sa iyang kaugalingon pinaagi sa pagtabi/pagdaot sa dungog (Ezequiel 28:16) ug mga bakak (Genesis 3:4, Juan 8:44).

**2. Ang Away sa Uniberso Naglambigit sa Katawhan sa Dios.**

Samtang ang away sa uniberso nagsugod sa pagrebelde ni Lucifer batok sa Dios sa langit, sa katapusan naglambigit sa tibuok uniberso. Sa labaw pa ka espisiko tawo (Genesis 3). Tungod kay nahulog man si Eva ngadto sa pagtintal sa yawa ug si Adan sa tinuyo misunod man kaniya, ang atong kalibutan nahimo nga entablado sa away sa uniberso. Sa usa ka makasasala nga kalibutan, ang tawhanong kinabuhi nahimong nahulagway pinaagi sa away sa uniberso. Sa usa ka pagkasulti, ang tawhanong mga linalang nag-atubang sa pagka-ania niini ug sa mga epekto sa away sa uniberso sa matag-adlaw. Masabot, nga kining talan-awon matuod usab alang sa kasaysayan sa katawhan sa Dios sa tibuok Kasulatan.

Kon ang balaan nga Cristo nahimo nang unang tumong sa rebelyon ni Lucifer didto sa langit (Pinadayag 12:7) tan-awa usab kang Ellen G. White sa, Patriarchs and Prophets, kapitulo 1 [“Why was Sin Permitted?”]), ang Iyang yutan-ong kahimtang ingon nga atong Manunubos ug ang bag-ong representante sa katawhan sa Dios, ang ikaduha nga Adan (Roma 5:14; 1 Corinto 15:22, 45), nagbutang sa Cristo nga nagpakatawo ingon nga nahaunang target sa gipakusog nga mga pangataki ni Satanas didto sa kamingawan.

Ang asoy ni Lucas bahin sa pagtintal kang Cristo giunahan pinaagi sa balaan nga pagpamatuod sa Iyang pagka-Anak (“Ikaw maoy Akong pinalangga nga Anak; diha Kanimo Ako nahimuot pag-ayo” Lucas 3:22), diha sa sugilanon sa pagbautismo Kaniya, nga gisundan sa lista sa mga kaliwatan, sugod kang Jesus ingon nga ang “anak ni Jose” (Lucas 3:23), ug nagpadayon sa atras (Lucas 3:23–38) ngadto kang Adan, “ang anak sa Dios” (Lucas 3:38). Niini nga background sa sinultihan nga pagka-anak diha sa hunahuna, ang maminaw pag-ayo/magabasa sa mga Ebanghelyo nagtan-[aw kang Satanas nga nagsugod sa iyang mga pagtintal didto sa kamingawan pinaagi sa pagpangutana kon si Jesus, sa tinuod, “ang Anak sa Dios” (Lucas 4:3), nga sa dayag ug sa tukma kon unsa ang balaang tingog nagsulti kang Jesus sa pipila ka mga bersikulo sa nahauna. Kon atong kuhaon si Adan ingon nga usa ka importante nga reperensiya diha sa lista sa kaliwatan nga giunahan dayon sa sugilanon sa pagtintal, adunay usa ka dayag nga pagkaparihas sa pagtintal sa bitin didto sa Eden, diin gisukit usab ni Eva (tan-awa sa Genesis 3:1, 4) usa ka tin-aw nga pahayag gikan sa Dios ngadto sa iyang bana ug kaniya bahin sa kahoy sa pag-ila sa maayo ug daotan, sumala sa gipaila sa pipila ka mga bersikulo sa una (tan-awa sa Genesis 2:17).

Sa bisan unsa nga kahimtang, ang maayo nga balita sa sugilanon bahin sa pagtintal diha sa Ebanghelyo mao nga kita adunay lahi nga kasaysayan sa tawo diha kang Jesus, ang bag-ong Adan. Samtang si Adan nahulog ngadto sa tentasyon didto sa Eden, si Jesus nagmadaugon sa pagsulay didto sa kamingawan. Ang Iyang kadaugan nagbukas sa usa ka bag-ong panglantaw alang sa mga anak nga mga lalaki ug mga babaye sa Dios diha sa away sa uniberso, maingon nga si Cristo mao ang bag-ong Adan, nga mao ang bag-ong pangulo sa tawhanong pamilya.

Diha sa Ebanghelyo sa Mateo, ang sugilanon sa pagsulay makita diha dayon human sa sugilanon sa pagbautismo kang Jesus. Sa baylo sa universal reference ni Lucas ngadto kang Adan, ang Mateo daw adunay hunahuna sa katawhan sa Israel. Ang kaliwatan nagtutok sa mga tawo sama kang Abraham ug David (Mateo 1:1–17), ug ang sekreto alang sa kamatayon sa mga anak diha sa kahulugan sa kasaysayan ni Jesus (Mateo 2:13–16) nagpalanog sa kasaysayan ni Moises. Ang pagtandi sa katawhan sa Israel nahimong emphatic kon atong makita nga ang tanang tubag nga gihatag ni Jesus ngadto sa yawa didto sa kamingawan gikuha diha sa Kasulatan gikan sa kaagi sa Israel didto sa kamingawan (Deuteronomio 8:16, Deuteronomio 6:13). Sa laktud, kon diin ang Israel napakyas, nagmadaugon si Jesus nga nagbukas sa usa ka bag-ong panglantaw alang sa katawhan sa Dios sa away sa uniberso, samtang si Cristo nga maoy representante nagkuha sa dapit sa usa ka bag-ong Israel.

**3. Ang Kasulbaran sa Away sa Uniberso Dili Mahimong Premature.**

Ang sambingay bahin sa trigo ug sa mga bunglayon diha sa Mateo 13:24–30 nagpaila sa presensya sa usa ka away sa uniberso diha sa pagtulon-an ni Jesus bahin sa gingharian sa langit. Ang kaaway nakahimo sa pagsabod og mga liso aron motubo uban sa trigo (ang maayo nga binhi). Kini nga pagsabod dili lamang usa ka daotan nga aksyon, kondili usa usab ka malimbungon, maingon sa bisan unsa nga tinguha sa pagbadlong sa pag-ibut dayon sa mga sagbot o mga bunglayon aron sa pag-ayo niining problemado nga kahimtang makahatag og kakuyaw ngadto sa trigo (Mateo 13:29). Tungud niini nga katarungan, ang gikinahanglan nga pag-ila ug pagpalahi tali kanila kinahanglan magpaabot hangtod sa ting-ani o sa katapusan nga hukom (Mateo 13:30).

Takus timan-an nga ang gisulti ni Ellen G. White bahin sa reaksyon sa Dios ngadto kang Lucifer/Satanas sa nahaunang mga ang-ang sa away sa uniberso didto sa langit nagsunud sa sama nga prinsipyo sa Biblia nga gipasantop diha sa sambingay sa trigo ug sa mga bunglayon. Sa iyang pagpasabot ngano nga wala dayon laglaga sa Dios si Satanas, namahayag si Ellen G. White nga “ang inpluwensiya sa limbungan dili mawagtang sa hingpit, ni ang espiritu sa rebelyon hingpit nga mahanaw. Ang daotan kinahanglan tugotan una nga mohamtong. Alang sa kaayohan sa tibuok uniberso hangtud sa walay katapusan nga mga kaliwatan si Satanas kinahanglan magpalambo sa iyang mga prinsipyo, aron makita ang iyang mga sumbong batok sa balaan nga pangagamhanan sa ilang matuod nga kahayag sa ta mga linalang, aron ang hustisya ug kalooy sa Dios ug sa pagkadili mausab sa Iyang balaod mahimutang sa walay katapusan saylo sa tanang pangutana.”—The Great Controversy, p. 499.

### Bahin III: Kagamitan sa Kinabuhi

Isaysay ang mosunod nga mga pangutana uban sa imong mga estudyante:

1. Unsaon nimo pagpasabot sa labing maayo ang kinaiyahan sa away sa uniberso ngadto sa usa ka dili tumotuo, sa pagpasabot nga kitang tanan nagatubang sa mga epekto niini nga away dinhi sa kalibutan?
2. Samtang atong palandungon ang paagi sa pagtagad sa Dios sa bakak nga mga sumbong sa yawa, matandog kita sa Iyang mahigugmaon ug takus ka saligan nga kinaiya. Sa unsa nga paagi ang pagtukod og mga relasyon uban sa usag-usa diha sa iglesia magpakita sa mahigugmaong kinaiya sa Dios?
3. Ang paghigugma ug pagsalig sa usa ka tawo nagdepende sa moral nga kinaiya sa tawo nga gihisgutan. Sa imong kinabuhi, unsa nga mga hiyas nga kinahanglan imong palamboon, pinaagi sa grasya sa Dios, aron imong mapakita ang kinaiya sa Dios?
4. Kon ang mga tawo magpalayo ug mohunong sa pakigsuod sa Dios, sa kanunay adunay usa ka butang nga mausab sa ilang pagsabut sa kinaiya sa Dios. Aron sa paglikay niini nga kakuyaw, sa unsa nga mga paagi kita magdugang sa pagtuyo bahin sa pagsinati sa presensya sa Dios ug pagtuboy/pagpahayag sa Iyang mga kinaiyahan ug mahigugmaong kinaiya ngadto sa uban?

`Notes`