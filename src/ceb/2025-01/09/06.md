---
title:  Ang Kinaiyahan sa Away sa Uniberso
date:   27/02/2025
---

Atong nakita ang pipila ka mga pahayag nga nagtudlo sa away sa uniberso tali sa Dios ug ni Satanas. Apan sa unsa nga paagiha nga ang maong away nahimong posible? Unsaon sa usa ka tawo pagsupak sa Dios nga gamhanan sa ngatanan? Kon ang maong away mao ang pag-ilogay sa gahum, human na unta kini bisan sa wala pa magsugod. Lahi gayud kini nga matang sa away. Sa pagkatinuod, ang Kasulatan nagpadayag nga ang away adunay tuyo sa pagdaot sa kinaiya sa Dios—usa ka away batok sa mabutang-butangon nga mga sumbong sa yawa batok sa Dios, nga (uban sa laing mga butang) iyang gipasangil nga ang Dios dili gayud hingpit nga maayo ug mahigugmaon. Kana nga mga pang-angkon dili mabuntog pinaagi sa gahum o pakusug sa mga mananap kondili pinaagi sa pagtandi sa duha nga nagtigi nga mga kinaiya.

“Sa Iyang pagtagad sa sala, mogamit lang ang Dios sa pagkamatarong ug kamatuuran. Makahimo paggamit si Satanas sa dili gamiton sa Dios—ang pag-ulog-ulog ug paglimbong. Iyang gitinguha ang paghimong bakak ang pulong sa Dios ug gisayup sa pagpakita ang Iyang plano sa pagpangagamhanan atubangan sa mga manulunda, sa pag-angkon nga ang Dios dili makiangayon sa paglagda og mga balaod ug mga tulomanon ibabaw sa mga namuyo sa langit; nga sa pagsugo sa pagpasakop ug pagtuman gikan sa Iyang mga linalang, Iya lang gitinguha ang pagpataas sa Iyang kaugalingon. Busa, kinahanglan ipakita atubangan sa mga namuyo sa langit maingon man sa tanang mga kalibutan, nga ang kagamhanan sa Dios matarong, hingpit ang Iyang mga balaod. Gipakita ni Satanas nga kono iyang gitinguha ang pagpalambo sa kaayohan sa uniberso. Ang matuod nga kinaiya sa mangingilog, ug ang iyang tinuod nga tumong, kinahanglan masabtan sa tanan. Kinahanglan aduna siya panahon sa pagpakita sa iyang kaugalingon pinaagi sa iyang daotan nga mga buhat.”—Ellen G. White, The Great Controversy, p. 498.

`Basaha ang Juan 8:44, 45 diha sa kahayag sa Pinadayag 12:7–9. Unsay gipadayag niini nga mga pahayag bahin sa kinaiya sa yawa ug sa iyang pamaagi?`

Ang plano sa yawa gikan sa sinugdanan mao ang pagsulay sa pagpatuo sa mga linalang nga ang Dios dili gayud tinuod nga matarong ug mahigugmaon ug ang Iyang balaod madaogdaogon ug makapasakit kanila. Dili ikatingala nga si Jesus naghulagway sa yawa ingon nga “usa ka bakakon ug ang amahan sa mga bakak” (Juan 8:44). Agig pagtandi, si Jesus mianhi aron “sa pagpamatuod ngadto sa kamatuuran” (Juan 18:37) ug direkta nagsumpo sa mga bakak ug pagpasipala ni Satanas, sa pagbuntog ug, sa katapusan, paglaglag sa yawa ug sa iyang gahum (1 Juan 3:8, Hebreohanon 2:14).

Ang Pinadayag 12:9, 10 nagpaila kang Satanas ingon nga (1) ang “ang karaang bitin,” (2) ang usa kinsa didto sa langitnong sawang nagsumbong sa katawhan sa Dios, ug (3) ingon nga ang dragon pangulo nga naglimbong sa kalibutan. Ang Grego nga pulong nga gihubad og “yawa” nagkahulugan “tigbutang-butang,” sa pagpakita sa makausa pa nga ang kinaiyahan sa away adunay kalabutan sa mga pagtulon-an lakip ang mga pagtulon-an bahin sa pangagamhanan sa Dios.