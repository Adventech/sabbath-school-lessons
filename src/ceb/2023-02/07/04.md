---
title:  Usa ka Dios nga Su-od
date:  09/05/2023
---

Ang Dios sa Kabuhatan, nga nagpatungha sa adlaw, bulan, ug mga bitoon, kinsang hilabihan kadaku ang gahum naglalang niini nga planeta ug nagpuno niini sa buhi nga mga butang, usa usab ka Dios nga adunay pagtagad sa matag-usa kanato. Siya mao ang Dios nga nagpahigawas sa Iyang katawhan gikan sa pagka-ulipon didto sa Egipto, nga maoy naggiya kanila sa ilang mga paglaag-laag didto sa kamingawan, nga nagpaulan og manna gikan sa langit, nga nagpahugno sa mga paril sa Jerico, ug nagpukan sa mga kaaway sa Israel. Ang sama nga Dios nga nagbuhi niadto walay kinutoban nga gahum aron sa pagpukan sa mga gahum sa dautan nga nagpakiggubat alang sa atong mga kalag.

`Basaha ang 2 Cor. 5:17, Sal. 139:15-18, Buhat 17:27, ug Col. 1:17. Unsay gitudlo niini nga mga bersiculo kanato bahin sa pagkasu-od sa Dios?`

Ang mga teologo naghisgut bahin sa pagka-hataas sa Dios. Mao kini ang ideya nga ang Dios anaa sa igbaw ug ibabaw sa tanan nga Kabuhatan. Apan naghisgut usab sila bahin sa immanence-pagka-anaa sa Dios sa tanang panahon. Mao kini ang ideya nga ang Dios usab, sulod sa atong kalibutan ug, ingon sa gipakita sa kasaysayan sa Biblia, sa makuti usab ug sa pagkasu-od nga nalambigit niini. Bisan ang Ginoo nagapuyo sa usa ka "hataas ug balaan nga dapit," anaa usab Siya "sulod kaniya nga adunay usa ka mahinulsolon ug mapaubsanon nga espiritu" (Isa. 57:15). Sumala sa gisulti ni Jesus, mahitungod sa Iyang matinumanon nga mga sumosunod: Ako anaa kanila, ug Ikaw ania Kanako; aron sila mahimong hingpit diha sa usa, aron ang kalibutan mahibalo nga Ikaw ang nagpadala Kanako, ug naghigugma kanila maingon nga Ikaw naghigugma Kanako" (Juan 17:23). Dili na kini madugangan ang pagkasu-od kay niana.

Ang maayong balita bahin sa atong Dios mao nga ang Iyang pagkadaku ug gahum hilabihan ka halapad nga miabut kini sa tibuok uniberso ug nganhi sa matag-usa sa atong mga kinabuhi. Nagsa-ad Siya sa pagbag-o kanato, paghulma kanato, pag-usab kanato ngadto sa pagkasama sa Iyang dagway. Hunahunaa kong unsa ang gipasabut niana. Ang Dios nga nagbuhat kanato ug nag-atiman sa binilyon ka mga galaxies mao gihapon nga Dios kinsa diha Kaniya, "kita nagkinabuhi ug nagalihok ug nagalungtad" (Buhat 17:28), kondili nagabuhat usab sulod sa atong mga kasingkasing, sa paghatag kanato og bag-ong mga kasingkasing, sa paghinlo kanato sa sala, ug naghimo kanato ngadto sa bag-ong mga linalang diha kang Cristo. Daw unsa ka kusganong makalipay nga panghunahuna ang pagka-ila sa atong Dios, usa ka Dios niana nga gahum, naghigugma ug nagtagad alang kanato

`Unsaon nato pagkat-un sa pagbaton og paglaum ug kalipay gikan sa pagsabut sa pagka-anaa sa Dios sa kanunay? Makapalisang ba kini kanimo tungod kay ang Dios nahibalo sa imong kinangitngitan nga mga secreto? Sa unsang paagi ang ebanghelyo makahatag kanimo og kalinaw niana nga kahulogan?`