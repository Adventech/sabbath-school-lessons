---
title:  Ang Sugilanon sa Grasya
date:  11/04/2023
---

Ang mga mensahe sa tulo ka mga manolunda maoy usa ka sugilanon sa grasya. Sugilanon sila bahin sa gugma sa Manluluwas nga dili masukod- usa ka sugilanon ni Jesus nga naghigugma gayud kanato sa pagkaagi nga maayo pa nga makasinati Siya sa infierno mismo kay sa adunay usa kanato nga mawala. Sugilanon sila sa walay utlanan, dili matugkad, walay katapusan walay kinutoban nga gugma.

Dili gyud madakpan ang Dios sa katingala. Dili Siya sakop sa mausabon nga mga pagpili nga tawhanon. Sumala sa ato nang nakita, ang Iyang plano sa pagluwas kanato gikan sa paggahum sa sala dili ulahi sa human nahimugso ang sala sa ngil-ad nga ulo niini. Ang Dios wala madakpi nga wala makabantay sa makasusubo nga drama sa sala.

`Basaha ang Pinadayag 13:8 ug 1 Pedro 1:18-20. Unsay gitudlo kanato niini nga mga bersiculo bahin sa plano sa kaluwasan?`

Ang phrase "walay katapusan nga ebanghelyo" diha sa Pinadayag 14:6 nagsulti sa nangagi, sa presente, ug sa umaabut. Sa pagbuhat sa Dios sa tawo uban sa katakus sa paghimo og moral nga mga pagpili, Iyang gipanagan- an nga kon makahimo silag sayop nga mga pagpili. Samtang ang Iyang mga linalang adunay katakus sa pagpili, aduna silay katakus sa pagsupil o pagrebelde batok sa Iyang mahigugmaong kinaiyahan. Ang bugtong paagi sa paglikay niini nga katinuoran mao ang pagbuhat og robot o tawo-tawo nga gamhan ug pasundon sa pila ka balaang plano sa uniberso. Ang pinugos nga pagtuman kasupak gyud sa kinaiyahan sa Dios. Ang gugma nagkinahanglan nga magpili, ug kon hatagan ang mga tawo sa gahum sa pagpili, anaa ang kalagmitan sa paghimog sayop nga mga pagpili. Busa, ang plano sa kaluwasan gisamkon sa hunahuna sa Dios sa wala pa ang unang pagsupil sa atong unang mga ginikanan didto sa Eden.

"Ang plano alang sa pagtubos kanato wala maulahi sa paghunahuna, usa ka plano nga gimugna na human sa pagkahulog ni Adan. Usa kini ka pagpadayag sa usa ka misteryo nga gihilum latas sa walay katapusang mga panahon. Roma 16:25. Usa kadto ka pagbukhad sa mga principio nga gikan sa walay katapusang mga katuigan maoy patukoranan sa trono sa Dios."- Ellen G. White, The Desire of Ages, p. 22.

Ang "ebanghelyo nga katapusan" nagsulti dili lamang sa nangagi ug presente mao kini ang basihanan sa usa ka umaabut nga paglaum. Nagsulti kini bahin sa Usa nga buhi walay pagkatapus kansang kasingkasing nagsakit nga makig-uban kanato sa walay katapusan.

`Basaha ang Efeso 1:4. Hunahunaa kon unsay kahulogan niini nga, bisan sa wala pa "matukod ang kalibutan," ikaw "gipili" na diha kang Cristo nga makabaton og kaluwasan diha Kaniya. Nganong makapadasig man kaayo kini nga kamatuoran kanimo?`