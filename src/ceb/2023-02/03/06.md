---
title:  Usa ka Kalihokan sa Bulohaton
date:  13/04/2023
---

Pinaagi sa usa ka pagtan-aw, halalum nga pagtuon sa Biblia, ang sayo nga mga Adventista adunay nagatubo nga pagsabut sa kahulogan niini nga mga mensahe. Ilang gibati nga ang Dios adunay usa ka mensahe nga gipahaum alang niini nga kaliwatan usa ka dinalian nga mensahe sa panahon sa katapusan nga kinahanglan imantala ngadto sa kanasuran, kaliwatan, pinulongan, ug katawhan, aron pag-andam sa kalibutan alang sa pagbalik ni Cristo. Kini nga mga mensahe sa tulo ka mga manolunda maoy nakapadasig alang sa Adventist nga mga bulohaton sukad sa mga sinugdanan niini.

Niadtong 1874, nagpadala ang General Conference sa atong unang misyonero ngadto sa Uropa. Gitawag ni Ellen G. White si John Andrews nga "labing takus nga tawo sa atong mga pundok." Makasulti si John Andrews sa dili moubos pito ka mga pinulongan, makasag-ulo sa Bag-ong Tugon, ug nahibalo sa labing daghan sa Daang Tugon. Usa siya ka makina-admanon nga scholar, usa ka prolific nga magsusulat, usa ka gamhanang magwawali, ug masaligan nga theologian.

Nganong magpadala man og usa ka tawo sama niana ngadto sa usa ka dapit nga diyutay ra kaayo ang mga magtutuo? Nganong ipadala man "labing takus nga tawo" nga imong nabatonan ngadto wala mailhi nga kaumhan sa bulohaton? Ug nganong andam man siya moadto? Namatay na ang iyang asawa sa milabay'ng pipila ka mga tuig. Nganong andam man siya sa pagbiya sa iyang pamilya ug mga higala sa America ug mopanaw uban sa iyang duha ka mga anak ngadto sa wala mailhi nga yuta, magrisgo sa tanan alang sa causa ni Cristo?

Adunay usa lang ka katarungan. Nagtuo siya nga madali nalang ang pagbalik ni Jesus, nga ang mensahe sa kamatuoran sa panahon sa katapusan kinahanglan maabut ngadto sa tibuok kalibutan.

Latas sa atong kasaysayan, ang atong labing maalamon ug ang atong labing maayo nakapanaw ngadto sa mga kinatumyan sa yuta aron sa pagmantala sa mensahe sa Dios sa adlaw sa katapusan. Mga magtutudlo, mga medical personnel, mga pastor, mga maguuma, mga mekaniko, mga panday, ug mga magpapatigayon sa tanang matang. Ang uban mga mamumuo sa iglesia, apan daghan ang dili. Mga layko nga mga tawo nga nagtuo sa pagbalik ni Jesus.

`Basaha ang Pinadayag 14:6, Buhat 1:8, ug Mateo 24:14. Unsang pagkaparihas imong makita niini nga mga bericulo?`

Ang pagwali sa walay katapusang ebanghelyo milukso tabok sa geographical nga mga utlanan. Misuot kini sa labing hilit nga mga dapit. Nakaabut kini sa katawhan sa matag-usa ka pinulongan ug cultura. Sa katapusan, makapahimug-at kini sa tibuok kalibutan. Daw unsa ka maanindot ang pagkahibalo nga ang atong mensahe, sa pagkakaron, nakaabut na kapin sa 210 sa 235 ka mga nasud nga giila sa United Nations.

`Unsay imong mabuhat ug unsaon nimo sa labi pa ka maayo nga pagbuhat niini, pagtabang sa pagsangyaw sa mga mensahe sa tulo ka mga manolunda ngadto sa "matag-usa ka nasud, kaliwatan, pinulongan, ug katawhan"?`