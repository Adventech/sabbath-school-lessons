---
title:  'Jesus: Atong Bugtong Manlalaban'
date:  08/06/2023
---

`Basaha ang Pin. 13:4, 5. Unsay mga timaan sa pag-ila sa gahum sa mananap nga mapintas nga atong makaplagan dinhi niini nga mga bersiculo?`

Ang mananap nga mapintas diha sa Pinadayag mao ang apostate nga relihioso nga gahum nga migula gikan sa pagano nga Roma ug mitubo sa pagkahimong sistema sa pagsimba sa tibuok kalibutan. Sumala sa Pinadayag 13:5, usa kini ka mapasipalahon nga gahum. Diha sa Bag-ong Tugon, ang pasipala nadugtong sa pag-angkon sa mga pribilihiyo ug mga kabubut-on sa Dios ingon nga kaparihas.

`Basaha ang Lukas 5:18-26 ug Juan 10:33. Unsang duha ka mga bahin sa pagpasipala nga gipaila niini nga mga bersiculo?`

Gisumbong si Jesus nga nagpasipala sa mga pangulo. Sa kahimtang ni Jesus ang mga sumbong dili makatarunganon tungod kay Siya nagbaton sa tanang gahum ug mga katungod sa Dios-lakip ang katungod sa pagpasaylo sa atong mga sala. Ug kana tungod kay si Jesus Dios. O ingon sa Iyang kusganon nga pagpahayag niini: "Nag-uban ako kaninyo sa dugay'ng panahon, apan wala gihapon kamo makaila Kanako, Filipe? Siya nga nakakita Kanako nakakita sa Amahan; busa nganong nakaingon ka man. "Ipakita kanamo ang Amahan"? (Juan 14:9).

Unya, ang 1 Timoteo 2:5 nagtudlo kanatonga adunay usa katigpataliwala tali sa Dios ug sa tawo, ang tawo nga si Jesu-Cristo. Agig pagtandi, ang Romano nga Iglesia nagtudlo nga ang pari mao ang tigpataliwala tali sa Dios ug sa makasasala nga tawo, dili siya mahimong atong tigpataliwala tungod kay nagkinahanglan usab siya og usa ka tigpataliwala. Ang pagpasipala gidefine usab ingon nga pag-angkon ni bisan kinsa nga tawo nga mao ang Dios o magbarug sa dapit sa Dios. Aniay duha lang ka mga pahayag gikan sa Iglesia Romana nga kasaligan nga mga sukaranan:

"Ang papa hilabihan kadaku ang kadungganan ug natuboy sa hilabihan nga dili lang siya usa ka tawo.... siya ingon og usa ka Dios dinhi sa yuta." Lucius Ferraris, "Papa," article 2, sa iyang Prompta Bibliotheca (1763), vol. 6, pp. 25-29. "Nanghambug si Leo XIII: "Kami [ang mga papa] nagkupot dinhi yuta sa dapit sa Dios nga Labing gamhanan."-The Great Encyclical Letters of Pope Leo XIII (New York: Benziger, 1903), p. 193. Kini nga mga pag-angkon nahimo gani nga adunay kalabutan kon atong sabton nga ang pulong "anti-," sama sa anti-Cristo, dili kanunay nagpasabut nga "kabatok" kondili nagkahulogan usab nga "diha sa dapit sa." Busa ang anti-Cristo nagkahulogan usab "diha sa dapit ni Cristo," Isulti ang bahin sa pagpasipala!