---
title:  Ang Pagkahimulag 
date:  12/06/2023
---

`Basaha ang 2 Tesalonica 2:3, 4, 9-12. Unsay gitagna ni Pablo bahin sa katapusang mga adlaw? Unsay makapaila nga mga timaan nga iyang gihatag alang sa mananap nga mapintas, ang gahum sa anticristo?`

Nagpasidaan si apostol Pablo sa comunidad nga Cristohanon sa usa ka "pagkahimulag" gikan sa kamatuoran sa Pulong sa Dios. Nabalaka siya bahin sa mga liso sa apostasiya nga presente na diha sa Iglesias sa Bag-ong Tugon, nga molambo sa umaabut nga mga katuigan sa dili pa ang ikaduhang pag-anhi ni Cristo. Usa ka mini nga ebanghelyo moabut sulod sa iglesia, mag-usab sa Pulong sa Dios.

Si Satanas maoy nagpaluyo sa apostasiya o pagpabulag gikan sa kamatuoran. Siya ang tinuod nga "tawo sa sala" nga naghandum sa pagpataas sa "iyang kaugalingon ibabaw sa tanan nga gitawag og Dios" ug nagalingkod sa "templo sa Dios" (2 Tesa. 2:4). Apan ang "dakung limbongan" magabuhat pinaagi sa tawhanong mga ahensiya aron pagkab-ut sa iyang mga katuyoan. Ang ilhanan nga mga kinaiyahan diha sa Daniel ug Pinadayag nagpadayag nga ang gamay'ng sungay sa Daniel 7, ang mananap nga mapintas sa Pinadayag 13 ug 14, ug ang "usa ka malapason" sa 2 Tesalonica 2 nagrepresentar sa sama nga gahum.

Ang SDA Bible Commentary nagsulti nga: "Ang usa ka pagtandi sa tagna diha sa Daniel sa mapasipalahon nga gahum nga mibanus niadtong pagano nga Roma..... ug sa paghulagway ni Juan sa mananap nga samag leopard.... nagpadayag sa daghang pagkaparihas tali sa tulo ka mga paghulagway [ang gamay'ng sungay, ang gahum sa mananap, ug ang usa nga malapason]. Maghatud kini kanato ngadto sa conclusion nga si Daniel, si Pablo, ug si Juan nagpasabut sa mao ran ga gahum,... ang papado."- Volume 7, p. 271.

Hilabihan ka importante ang paghinumdum nga ang tagna sa Biblia naghulagway sa usa ka sistema sa relihiyon nga nagcompromiso o nag- usab sa Pulong sa Dios, nagpuli sa tawhanong mga tradisyon sa dapit sa ebanghelyo, ug ang usa nga naanod gikan sa kamatuoran sa Biblia. Kini nga mga tagna gihatag sa usa ka Dios nga daw dili katuohan sa gugma aron pag- andam og katawhan alang sa pag-anhi ni Jesus. Sila maoy usa ka badlong sa apostata nga relihioso nga mga kahugpongan nga mibulag gikan sa Pulong sa Dios, bisan og dili kinahanglan sabton sa mga tawo nga anaa niin (tan-awa sa Pin. 18:4). Ang atong mensahe bahin kini sa usa ka sistema nga naglimbong sa minilyon. Bisan og nalimbongan, kining mga tawhana gihigugma gayud ni Cristo. Busa, kinahanglan ato sila tagdon sa katiuoran "Busa bisan unsay pagabuhaton sa mga tawo kaninyo, buhata usab ninyo ngadto kanila, kay mao kini ang Balaod ug mga Manalagna" (Mat. 7:12).

`Unsaon nato paggamit niini nga principio sa pagtagad sa tema sa mga gahum sa mananap diha sa Pinadayag 13 ug 14?`