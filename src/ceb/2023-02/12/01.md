---
title:  ''Ang Selyo sa Dios ug Timaan sa Mananap nga Mapintas: Bahin 2''
date:  10/06/2023
---

### Basaha sa Pagtuon sa Semana
Pin. 12:6, 14; Dan. 7:25; 2 Tesa. 2:3,4; Deut. 6:8; Deut. 11:18: Exodo 20:8-11.

> <p>Tekstong Sag-ulohon</p>
> "Unya nakita ko ang laing usa ka manulonda nga mikayab gikan sa silangan sa Adlaw ug nagdala sa timri sa buhi nga Dios. Ug sa makusog nga tingog iyang gisinggitan ang upat ka manolunda nga hinatagan sa kagahum sa pagpangdaut sa yuta ug sa dagat, nga nag-ingon kanila, "Ayaw usa ninyo pagdagmali ang yuta o dagat o ang kakahoyan, hangtud ang mga ulipon sa atong Dios amo nang katimrihan diha sa ilang mga agtang" (Pin. 7:2, 3).

Sa ikanapulog-lima ka siglo, ang mga walog sa Piedmont, sa hataas nga bahin sa mga Alps sa amihanan sa Italia, maoy puloy-anan sa mga Waldenses, usa ka katawhan nga nagtinguha sa pagpabilin nga matinumanon sa ilang pagsabut sa Biblia. Ang resulta sa ilang lig-on nga pag-unong ngadto kang Cristo, gilutos sila sa mabangis nga pagsakit. Sa A.D. 1488, ang mga Waldenses sa walog sa Loyse gipamatay samag mananap sa Iglesia sa Roma tungod sa ilang pagtoo.

Laing balud sa paglutos miabut sa ikanapulog-pito ka siglo, sa diha nga ang duke sa Savoy nagpadalag 8,000 ka mga sundalo ngadto sa ilang teritoryo ug nagmando nga ang local nga mga namuyo magpadayon sa iyang mga tropa sa ilang mga puloy-anan. Ilang gituman ang hangyo, apan usa kini ka paagi sa paghatag sa kasundalohan sa pagpangbiktima sa mga namuyo. Niadtong Abril 24, 1655, pagka-alas 4:00 sa buntag, gihatagan og signal ang kasundalohan sa pagsugod sa pagpamatay. Niining panahona 4,000 ang nangamatay.

Ang kasaysayan, makasubo, sagad gisubli. Ang tagna sa "timaan sa mananap nga mapintas" mahitungod na sa katapusang dugtong sa usa ka dili diosnong kadena sa relihioso nga pagpanglutos nga maoy kaagi sa milabay nga mga katuigan. Sama sa mga paglutos kaniadto, gituyo kini sa pagpugos sa matag-usa sa pagsunod sa usa ka hut-ong sa mga pagtulon-an ug usa ka inuyonan nga sistema sa pagsimba. Hinoon, sama kaniadto, ang Dios adunay katawhan nga dili molugak sa ilang pagtoo.