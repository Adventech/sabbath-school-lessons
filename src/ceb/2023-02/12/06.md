---
title:  Ang Pagsuta sa Igpapahulay
date:  15/06/2023
---

Bisan karon, tingali, napahimutang na ang entablado alang niining umaabut nga paglutos. Niadtong Junio 6, 2012, si papa Benedict XVI naghimo nuning dinalian nga hangyo ngadto sa kapin 15,000 ka mga tawo nga nagtigum didto sa St. Peter Square sa Roma nga ang Domingo kinahanglan maoy usa ka adlaw sa pahulay alang sa tanan, aron ang mga tawo adunay panahon sa ilang mga pamilya ug sa Dios. "Pinaagi sa pagpanalipod sa Domingo, ang usa ka tawo manalipod sa tawhanong kagawasan." Hinoon, dili kini nga butang ingon sa pagsugo nga ang uban magbantay niining adlawa, nga supak nga Igpapahulay diha sa Biblia, apan nagpakita kini nga ang ideya sa Domingo ingon nga "adlaw sa pahulay", sa pagkatinuod, usa ka tinuod nga issue. Sa madali ug madugay, adunay ipakanaug nga mga balaod, ug kadtong sumala sa ilang kaisipan mosunod sa Pulong sa Dios ug magbantay sa tinuod nga Igpapahulay isipon nga supak sa labing maayo alang sa katilingban.

Alang niining panahona sa kalisdanan, ang matinumanong mga tawo sa Dios, pinaagi sa Iyang grasya ug sa Iyang gahum, mobarug nga lig-on sa ilang mga pagtuo sa pagsunod Kaniya. Dili sila motahan ngadto sa pagpugos.

Agig pagtandi ngadto sa timaan sa mananap nga mapintas, makadawat sila sa selyo sa Dios. Ang mga selyo gigamit sa karaang mga panahon sa pagpamatuod sa pagkatinuod sa opisyal nga mga document. Busa atong mapaabut nga ang selyo sa Dios nahimutang diha sa Iyang balaod. Ang karaang mga selyo maoy usa ka dayag nga individualized nga marka o timaan. Nag-ingon si manalagna Isaias, "Hugpongon mo ang kamatuoran, patiki ang Kasugoan taliwala sa akong mga tinon-an" (Isa. 8:16).

`Basaha ang Exodo 20:8-11. Unsang mga elemento sa selyo sa Biblia imong makaplagan diha sa sugo sa Igpapahulay? Sa unsang paagi ang sugo sa Igpapahulay lahi gikan sa tanang ubang mga sugo?`

Ang ikaupat ka sugo adunay tulo ka mga elemento sa usa ka tinuod nga selyo. Nahauna, ang ngalan sa tag-iya sa selyo: "Si Jehova nga imong Dios" (Ex. 20:10). Ikaduha, ang titulo sa tag-iya sa selyo: si Jehova nga "nagbuhat," (Ex. 20:11) o ang Magbubuhat. Ug ang ikatulo, ang teritoryo sa tagiya sa selyo: "sa mga langit ug sa yuta, sa dagat, ug sa tanan nga anaa kanila (Ex 20:11). Sumala sa Pinadayag 7:1, 2, ang selyo sa Dios ibutang sa atong agtang lamang, usa ka simbolo sa atong mga hunahuna. Respetohan ni Jesus ang atong kagawasan sa pagpili. Gidapit kita Niya sa pagtugot Kaniya sa paghulma sa atong mga hunahuna pinaagi sa Iyang Balaang Espiritu aron dili kita matarug gikan sa pundo sa atong pagtoo sa Pulong sa Dios (Efeso 4:30). Busa, atong nasabtan nga ang mga matinumanon mao kadtong "nanagbantay sa kasugoan sa Dios, ug (nagbaton) sa tinuohan ni Jesus" (Pin. 14:12), ug lakip sa kasugoan mao ang ikaupat ka sugo, ang usa ka sugo nga giusab sa gahum sa mananap nga mapintas.

`Unsang mga kahimtang imong makita sa kasamtangan nga naglambo nga malagmit maghatud kanato ngadto sa mga pagdili o pagpugong sa atong relihioso nga kagawasan? Unsang mga babag nga nagpabilin, usab?`