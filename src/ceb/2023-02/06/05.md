---
title:  Ang Mesias "Gipatay"
date:  03/05/2023
---

Nagsugod si Gabriel niining tagna sa 490 ka mga tuig uban sa usa ka hitabo nga importante kaayo kang Daniel ug sa mga Judio-ang sugo sa pagpahiuli ug pagtukod sa Jerusalem. Bisan og ang nagkalainlain nga mga kamandoan gipakanaug bahin sa Jerusalem, diha sa Esdras 7, atong nakaplagan nga ang decreto nga gipakanaug niadtong 457 B.C. nagtugot sa mga Judio dili lamang sa pagpauli sa ilang yutang natawhan, kondili sa pagtukod usab sa ilang mga kaugalingon ingon nga usa ka relihioso nga comunidad (tan-awa sa Esdras 7:13, 27).

Mahinungdanon ang pagtimaan nga ang kamandoan ni Artaxerxes gipakanaug sa autumn sa 457 B.C. Gikan niini nga decreto, niadtong 457 B.C., hangtud sa Mesias, sumala kang Daniel, 69 ka semana, o 483 ka mga tuig. Kon magsugod kita sa 457 B.C. ug mo-irog sa lumbay sa panahon sa kasaysayan, moabut kita sa A.D. 27.

Ang pulong Mesias nagkahulogan "ang usa nga dinihug." Sa A.D. 27, si Jesu-Cristo, ang Mesias, gibautismohan. (Tan-awa sa Mat. 3:13-17.) Gitagna ni Daniel ginatus pa ka tuig sa wala pa moabut ang tukma nga tuig sa pagbautismo kang Jesus, ang panahon nga magsugod na si Jesus sa Iyang tulo ka tuig ug tunga sa Iyang pagministeryo

`Basaha ang Roma 5:6-9 uban sa Daniel 9:26. Unsang dagkung mga kamatuoran gipadayag dinhi?`

"Ug sa tapus ang kan-uman ug duha ka semana, ang Mesias pagapatyon, apan dili alang sa Iyang kaugalingon" (Dan. 9:26). Ang Mesias "pagapatyon, "o igalansang. Nagdugang ang bersiculo "apan dili alang sa Iyang kaugalingon." Sa laing pagkasulti, ang kamatayon ni Cristo didto sa krus sa Calbaryo alang kanato, dili alang sa Iyang kaugalingon, mao nga nagsulat si Pablo: "Apan ang Dios nagpadayag sa Iyang gugma nganhi kanato, nga sa makasasala pa kita, namatay si Cristo alang kanato" (Roma 5:8).

Sa Daniel 9:27, atong mabasa nga sa tunga-tunga sa semana, ang katapusang pito ka mga tuig, "pahunongon ni Cristo ang paghalad ug ang halad-nga-kalan-on." Sa tunga-tunga niining ika-kapitoan ka semana, sa tuig 31 A.D., pagapamatud-an ni Cristo ang walay katapusan tugon uban sa Iyang dugo pinaagi sa pagpakamatay didto sa krus, ug ang sistema sa paghalad nawala-an sa bisan unsa ug sa tanang matagnaong kahulogan. Kini nga mga tagna nagpadayag nga si Cristo, ang Mesias, ilansang, ug pahunongon ang Sistema sa paghalad sa matagnaong kahinungdanon sa spring sa A.D. 31. Kini nga mga tagna natuman sa matag-usa ka detalye. Tukma gayud panahon sa Pasko, sa diha nga ang hataas nga sacerdote naghalad sa Cordero sa pasko, gihalad si Cristo alang kanato.

`Uban sa nasulat na sa ibabaw sa hunahuna, basaha ang Markos 15:38 ug Mateo 3:15, 16. Sa unsang paagi kini nga mga bersiculo nakatabang kanato sa pagsabut sa tagna sa Daniel 9:24-27?`