---
title:  Inside story
date:  26/05/2023
---

Bike ug Bibliya: Bahin 1

Ni MB, sumala sa gisulti kang Kathie Lichtenwalter

Hinaot nga makigkita ka kang Hussein, ang guwardiya sa bilding nga gipuy-an namo sa akong asawa ingong mga misyonaryo sa Tungang Sidlakan. Sukad sa una namong pagkita, among nakita nga iyang gibantayan pag-ayo ang iyang pagtuo ug nagkinabuhi nga sinsero. Nakagusto ko niya. Si Hussein mibisita sa among balay sa makadaghan, ug iya ming giimbitar sa iyaha. Kanunay kaming mag-istoryahanay bahin sa yano nga mga butang sa kinabuhi ug bisan usahay bahin sa espiritwalidad. Sa among inisyatibo, siya mapuangorong miduyog kanamo sa pag-ampo.

Samtang ang among panaghigalaay mitubo pinaagi sa grasya sa Dios, kami nagtinguha sa paghimo og bag-ong lakang sa among panaghigalaay. Nagsugod kami sa pag-ampo alang sa husto nga higayon aron mahatagan siya usa ka Bibliya.

Usa ka adlaw, nakabantay ko nga naglagot si Hussein. Siya walay pailob nga misaysay nga ang iyang bisikleta, ang iyang bugtong transportasyon paingon sa trabaho, gikawat. Nagkapuliki siya sa pagpangitag biseklita nga mahulaman. Kadto ang adlaw nga ako nagsugod sa pag-ampo alang sa usa ka bisikleta alang sa akong higala. Milabay ang pipila ka bulan, ug nakadawat mig wala damhang regalo nga USD 40. Nalibog ko. Morag gipadala sa Diyos ang kuwarta direkta gikan sa langit. Samtang nag-ampo ko sa wala madugay, ang lahi nga hunahuna miabut kanako, “Ipakita si Jesus sa imong higala. Pagpalit ug bisikleta para kang Hussein.” Akong gilain ang $40 ug misugod sa pagdugang niini.

Apan migrabe ang ekonomiya sa nasod nianang adlawa, ug bisag unsa pa ka dako ang akong natigom nga kuwarta, morag wala koy igong ikapalit ug biseklita. Apan nagpadayon ko sa pag-ampo ug pagluwas. Nakaadto sab kog daghang segunda-mano nga mga tindahan sa bisikleta. Nagsugod ko sa paghanduraw kon unsa kaha ang paghatag kang Hussein og bisikleta sa iyang adlawng natawhan!

Pag-abot sa adlawng natawhan ni Hussein, ang akong asawa nagluto ug cake, nagplano ko ug espesyal nga menu, ug giimbitar namo siya alang sa panihapon sa alas 5:30 sa hapon Kay sigurado nga makatubag gihapon ang Diyos pinaagig milagro, migawas ko nga nangita sa bisikleta nga among giampo. sa dugay nga panahon. Pagka alas 5:00 sa hapon, mipauli ko, nga wala molampos ug nawad-an sa kadasig. Gipahinumdoman ko sa akong asawa nga ang Diyos nahibalo kon unsa ka dako ang among gusto nga tabangan ug nag-ampo. "Siya ang nag-atiman sa sitwasyon," ingon niya.

Ang panihapon usa ka hingpit nga sorpresa. Nalipay si Hussein! Gisultihan niya kami kung unsa siya ka bulahan nga naa mi sa iyang kinabuhi. Nalingaw mi sa pagpangaon nga magkauban, gihatagan siya sa cake, ug nag-ampo alang kaniya, nagpasalamat sa Diyos sa iyang kinabuhi. Pero wala mi bike. Walay regalo.

Pagkasunod adlaw, nangita pa kog segunda-manong bisikleta, nakurat ko sa usa ka online nga post nga nagpakita nga usa ka Ruso nga lalaki ang naglista ug bisikleta nga gibaligya 10 minutos lang ang milabay. Dili ko makatuo sa presyo, sa litrato, ug sa kahimtang sa bisikleta. Gikuha nako ang akong telepono, gikontak ang tag-iya, ug maisogon pa gani nga nangayo og diskwento. Nahimo ang deal. Samtang akong gialsa ang bisikleta sa akong sakyanan, nasayud ko nga gitubag sa Dios ang among mga pag-ampo. Ang bisikleta nagkantidad sa eksaktong kantidad nga akong natigom sa daghang, daghang bulan.

Ang istorya sa misyon matapos sa sunod semana.