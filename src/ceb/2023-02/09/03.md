---
title:  Ang Bino sa Kapungot
date:  22/05/2023
---

`Basaha ang Pinadayag 17:1, 2, 15 ug Pinadayag 18:1-4. Unsa ka halapad ang inpluencia sa Babilonia?`

Ang sistema sa nahulog nga iglesia adunay international nga paglukop sa iyang inpluencia palibut sa kalibutan uban sa iyang mga limbong. Nasuko si Satanas nga ang ebanghelyo igawali sa "matag-usa ka nasud, kabanayan, ug katawhan" ug kining "maayong balita igawali ngadto sa tibuok kalibutan, busa iyang gigamit kutob sa mahimo nga paagi nga limbong sa pagdakop sa mga hunahuna sa mga nanagpuyo sa yuta" (Pin. 14:6, Mat. 24:14, Pin. 17:2).

Ang Pinadayag 17:2 nagpadayon sa pagpasabut niini nga misteryo nga dakung Babilonia pinaagi sa pagpamatuod nga "nakahimo siya sa pakighilawas" sa mga hari sa yuta. Unsa may pakighilawas? Usa kini ka dili matarung nga pakig-usa. Sa sistema sa nahulog nga iglesia, nakighiusa sa estado. Sa matuod nga sistema nga iglesia, ang iglesia nahiusa kang Jesu- Cristo. Ang nahulog nga iglesia nagtan-aw ngadto sa politikanhong mga pangulo sa yuta alang sa gahum ug pagbulot-an. Nagtinguha kini nga ang estado maoy mopatuman sa mga kamandoan o mga decreto. Sa baylo nga magkuha siyag kusog gikan kang Jesus ingon nga iyang matuod nga ulo, motan-aw siya ngadto sa estado alang sa suporta.

Ang Pinadayag 17:2 nagpadayon sa dramatic nga paghulagway: "Ug sa paghubog sa mga nanagpuyo sa yuta sa iyang bino sa kaulag o pakighilawas." Ang simbolismo sa lunsay nga duga sa parras gigamit sa tibuok Bag-ong Tugon sa pagrepresentar sa wala mamansahi o masambugi, putli nga dugo ni Cristo nga giula didto sa krus alang sa atong kaluwasan (Mat. 26:27-29). Diha sa Lukas 22:20 nag-ingon si Jesus, "Kini nga kopa mao ang bag-ong kasabutan sa Akong dugo." Sa paghiwi na sa putli, sa bag-ong bino sa ebaghelyo, ug pagsalili sa mga pagtulon-an sa Pulong sa Dios sa tawhanong relihioso nga mga pangulo, nahimo na kini nga "bino sa Babilonia." (Tan-awa sa Mat. 15:9.)

Timan-i usab, nga ang Dios nagtawag sa Iyang katawhan sa paggula gikan sa Babilonia. Sa usa ka pagkasulti, bisan unsa ka hugaw ug dautan ang sistema, halapad kaayo niini ang naabutan, sa pagkaagi sa usa ka panahon. ang Iyang mga matinumanon, o ang "akong katawhan," (Pin. 18:4) sumala sa Iyang pagtawag kanila sa paggula gikan sa hugaw ug dautan nga kinaiyahan. kining "dapit nga puloy-anan sa mga yawa" ug "tangkal alang sa matag-usa ka mahugaw ug dulumtanan nga langgam" (Pin. 18:2).

`Unsay kalabutan sa mga nanagmantala sa mga mensahe sa tulo ka mga manolunda nga gigamit sa Dios sa pagtawag sa "akong katawhan," sa lyang katawhan, sa pagpanggula gikan sa Babilonia?`