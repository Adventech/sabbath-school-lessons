---
title:  Usa ka Pasiklap bahin sa Langit
date:  26/04/2023
---

Diha sa Pinadayag 4, nakita ni Juan ang usa ka inablihan nga pultahan didto sa langit ug nagdawat sa pagdapit "Saka ngari, ug ipakita ko kanimo ang kinahanglan magakahitabo tapus niini" (Pin. 4:1). Gidapit ni Jesus ang apostol sa pagtan-aw pinaagi sa inablihan nga pultahan didto sa sanctuaryo sa langit aron magtan-aw sa dayon nga mga eesena sa dakung away tali sa maayo ug dautan. Kita usab, makahimo pagtan-aw pinaagi nianang pultahan nga inablihan uban kang Juan ug pagdawat sa usa ka pasiklap sa walay katapusang plano sa kaluwasan. Mga saksi kita sa mga issue nga gidesidehan didto sa halangdon nga hukmanan sa langit. Mahinungdanong mga issues sa dakung away tali sa maayo ug dautan mapadayag atubangan sa atong mga mata.

`Basaha ang Pinadayag 4:2-4. Unsang mga pagka-parihas ang imong makita dinhi sa ecsena sa paghukom diha sa Daniel 7?`

Makita kining usa ka lawak sa trono. Ang Dios-Amahan naglingkod sa trono gilibutan sa langitnong mga linalang. Adunay dalogdog ug kilat nga nagsimbolo sa mga paghukom sa Dios. Ato usab makita diha sa Pinadayag 4:4 nga ang 24 ka mga anciano presente palibut sa trono sa Dios.

Kinsa man kining 24 ka mga anciano? Sa karaang Israel adunay 24 ka mga divisions sa Levitical nga pagkasacerdote. Kini nga mga sacerdote nagrepresentar sa katawhan atubangan sa Dios. Diha sa 1 Pedro 2-9, nagmapatuod ang apostol nga ang mga tumotuo sa Bag-ong Tugon maoy usa ka "pinili nga kaliwatan," "usa ka harianong pagkasacerdote." Kining 24 ka mga anciano, tingali, nagpresentar sa tanang mga tinubos nga sa umaabut magamaya palibut sa trono sa Dios; o, tingali, nagrepresentar sila sa katawhan nga nabanhaw sa pagkabanhaw ni Cristo ug misaka sa langit uban Kaniya (Mar. 27:52. Efeso 4:7, 8).

Bisan asa niini, usa kini ka maayong balita. Adunay pipila sa mga tinubos gikansa yuta palibut sa trono sa Dios. Nag-atubang sila sa mga pagtintal sama sa atong pag-atubang kanila. Pinaagi sa grasya ni Cristo ug sa gahum sa Espiritu Santo, nakabuntog sila. Gibistihan sila sa "puti nga mga kupo" nagsimbolo sa pagkamatarung ni Cristo nga nagatabon ug nagahinlo sa ilang mga sala. Aduna silay usa ka bulawan nga corona sa ilang mga ulo nagsimbolo sa ilang madaugon sa pakiggubat sa dautan ug kabahin sa harianong han-ay o lumbay sa langit sa mga magtutuo nga puno sa pagtoo

Atong makita ang usa ka trono nga gipahimutang didto sa langit di naglingkod ang Dios ibabaw niini. Adunay langitnong mga binuhat palibut sa trono, ug wala madugay ang tibuok langit misugod pag-awit ug ang nag anam nga pagsaka sa pagdayeg nagdugang pa gayud ka hataas: "Takus Ikaw Oh Jehova, sa pagdawat sa himaya ug dungog ug gahum; kay Ikaw ang nagbuhat sa tanang butang, ug pinaagi sa Imong pagbu-ot mitungha sila nangahimo" (Pin. 4:11).