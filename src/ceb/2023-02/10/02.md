---
title:  Ang Dalan nga Daw Matarung sa mga Mata sa Tawo
date:  28/05/2023
---

Sa gipasabut sa katapusang mga adlaw, gisulti ni Jesus ang gamhanang pasidaan, "Kay motungha ang bakakon nga mga cristo ug bakakon nga mga profeta ug magpakitag nga kahibulongan sa paglimbong, kon mahimo, bisan pa sa mga pinili" (Markos 13:22) Kinsa man kining "mga pinili"? Sa ulahi Siya miingon, "Ug magapadala Siya sa Iyang mga manolunda uban sa dakung huyop sa usa ka trumpeta, ug lyang tigumon ang Iyang mga pinili gikan sa upat ka mga hungawanan sa hangin, gikan sa usa ka tumoy sa langit ngadto sa pikas" (Mat. 24:31). Makapahadlok og diyutay, dili ba, kon ang paglimbong sa katapusang mga adlaw hilabihan kadaku nga bisan pa ang mga pinili mamiligro nga malimbongan?

`Basaha ang Pinadayag 12:9. Kinsa may malimbongan ni Satanas? Unsaon nato pagsabut niini nga mga pulong?`

Dayag nga ang Dios, adunay sama nga mga tawo nga matinumanon sa katapusang mga adlaw, maingon man sa tanang katuigan. Apan, ang pagkasulti dinhi nagpakita kon unsa ka halapad gayud ang pagpanglimbong ni Satanas Basaha ang Proverbios 14:12. Unsang gamhanang pasidaan nga gihatag dinhi?

Ang mga tawo sagad sultihan sa pagsunod sa ilang kaugalingong tanlag aron sa pag-ila sa ilang mga kaugalingon kon unsa ang husto o sayop, maayo o dautan, ug dayong magkinabuhi sumala niini. Apan nag-ingon ang Kasulatan nga kitang tanan makasasala, ang tanan nahugawan (Jer 17:9. Roma 3:9-18), ug busa mosalig sa atong kaugalingong mga pagbati halos maoy garantisado nga paagi, sa madali o madugay, masayop ug gani magbuhat og sayop. Daghan kaayong pagkadautan ang gipadayon latas sa mga katuigan pinaagi sa mga tawo nga nadani gayud sa pagkamatarung sa ilang causa. Ilang sundon ang "dalan nga daw husto" alang kanila.

Sa baylo, kinahanglan atong humolan ang atong mga kaugalingon diha sa Pulong sa Dios, ug gikan niini nga Pulong, samtang motahan kita ngadto sa Espiritu Santo, makakat-un sa kamatuoran gikan sa sayop, sa husto gikan sa sayop, sa maayo gikan sa dautan. Kon pasagdan sa atong kaugalingong mga paagi, o bisan ngadto sa atong kaugalingong mga pagsabut, sayon kaayo kita nga matukob sa mga panglimbong ni Satanas.

`Hunahunaa pag-ayo ang mga panig-ingnan sa mga tawo, nga nagalihok pinasikad kon unsay ilang gituohan nga husto, o gani unsa ang ilang gituohan nga kabubut-on sa Dios, apan nakabuhat og dautang mga butang. Unsay atong makatun-an gikan niining kalit nga mga panghitabo?`