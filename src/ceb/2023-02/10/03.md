---
title:  Ang Karaang Bakak sa Imortalidad 
date:  29/05/2023
---

`Basaha ang Pin. 16:13, 14 ug Pin. 18:2, 23. Unsang mga pagpahinungod ngadto sa espiritualismo imong makaplagan niini nga mga bersiculo?`

Kana nga panultihon sama sa "puloy-anan sa mga yawa" o ang "mga espiritu sa mga yawa" ug "limata" ang tanan nagpaila sa yawan-ong kalihokan. Mao diay nga gipasidan-an kita nianang duha ka dagkung mga limbong sa katapusang mga adlaw, ang usa mao "ang imortalidad sa kalag" (tan-awa kang Ellen G. White, The Great Controversy, p. 588).

Hinoon, sayon ra kaayo kana makita karon. Bisan sa Cristohanong kalibutan, ang pagtuo bahin sa walay pagkamatay sa kalag maoy kinaon nga doctrina sa Cristohanon. Daghang mga Cristohanon nagtuo nga, sa pagkamatay, ang mga linuwas mosaka ngadto sa langit, ug ang mga dautan molugsong ngadto sa infierno. Daw unsa ka sagad, sa pagkamatay sa bantugang magwawali, si Billy Graham, nakadungog ba kita nga "si Billy Graham luwas na karon didto sa langit, diha sa mahigugmaong mga bukton ni Jesus," o susama niana nga pagkasulti? Kining matang nga pagtulon-an gitudlo kanunay sa mga pulpit, sa mga classrooms, ug, ilabina panahon sa serbisyo sa paglubong.

`Basaha ang Ecclesiastes 9:5; Job 19:25-27; 1 Tesalonica 4:16, 17; Pinadayag 14:13. Unsang tin-aw nga pahimangno gihatag sa Dios sa Iyang katawhan bahin sa kinabuhi human sa kamatayon, ug asa kita makakaplag og paglaum?`

Usa sa mga haligi sa limbong sa Babilonia mao ang bakak o sayop nga pagsabut bahin sa kamatayon, nga nagcentro sa ideya sa imoratalidad sa kalag, nag-andam sa agianan alang sa malimbongon nga inpluensiya sa espiritualismo. Kon nagtuo ka nga ang mga patay, sa pila ka forma, magpadayon nga buhi ug gani makahimo tingali sa pagpakigsulti kanato, nan unsa may atong panalipod gikan sa hilabihan ka daghang mga limbong ni Satanas? Kon ang usa ka tawo nga imong gituohan nga imong inahan nga namatay o anak, o uban sa imong hinigugma, mokalit lang pagpakita ug makigsulti kanimo, daw unsa lang kasayon ikaw ilaron sa imong mga pagbati? Nanghitabo kini kaniadto, nahitabo kini karon, ug siguro nalang, nga sa magkaduol na kita sa katapusan na gayud nga mga adlaw, mahitabo gihapon kini pag-usab. Ang ato lamang panalipod mao ang pagbarug nga lig-on nga mogamot kon unsa ang gitudlo sa Biblia ug mokupot sa pagtulon-an sa Biblia bahin sa kamatayon nga ingon og usa ka pagkatulog hangtud sa ikaduhang pag-anhi ni Jesus.

`Unsang mga panig-ingnan sa moderno nga espiritualismo ania sa atong cultura karon? Ngano nga ang lig-on nga pag-uyon ngadto sa Pulong sa Dios mao lamang ang atong panalipod?`