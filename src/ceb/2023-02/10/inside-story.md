---
title:  Inside story
date:  02/06/2023
---

Bike ug Bibliya: Bahin 2

Ni MB, sumala sa gisulti kang Kathie Lichtenwalter

Ang akong asawa ug ako nakatigom ug kuwarta sulod sa daghang, daghang bulan aron ikapalit ug bisikleta para kang Hussein, ang guwardiya sa bilding nga among gipuy-an ingong mga misyonaryo sa Tungang Sidlakan. Gitubag sa Diyos ang among mga pag-ampo ug gitabangan mi nga makapalit ug bisikleta. Samtang gisusi namo ang tubag sa among mga pag-ampo, kami nahibulong pag-ayo sa usag usa, “Unsa kaha kon hatagan namo si Hussein ug Bibliya uban sa bisikleta?”

Nagsulat mig sulat sa usa ka kard ug giputos ang Bibliya nga among napalit daghang bulan kanhi. Nag-ampo kami alang sa labing kaayo nga higayon aron mahatagan siya sa mga regalo. Giplano ko pag-ayo ang akong isulti. Nasayud ko nga ang bisikleta mahimong makahuluganon. Naglaum ako nga ang Bibliya mahimong usa ka sensitibo nga lakang sa pagpaambit sa kamatuoran.

Si Hussein nabug-atan sa emosyon sa pag-abot namo sa iyang pultahan dala ang bisikleta. Nindot tan-awon ang bisikleta! Apan wala gayod nako damha ang ekspresyon sa iyang nawong samtang hinay niyang gikupot ang Bibliya ug mainampingong gipakli ang mga panid niini. Nahingangha siya. Nalipay siya. Pero wala ko kabalo kinsay mas malipayon—siya o ako. Human sa duha ka tuig nga panaghigalaay, gihatagan nako sa kataposan ang akong higala ug igsoon ug Bibliya, ang gasa nga akong giampo pag-ayo! Dili mahulagway ang akong kalipay.

Paglabay sa pipila ka adlaw, giimbitar ko ni Hussein sa iyang balay alang sa tsa. Pag-abot nako, nakit-an nako siya nga nagbasa sa Genesis. Mikidlap ang iyang mga mata. Gipasabot niya nga wala pa siya makabasa sa istorya sa Paglalang kaniadto. Nasayud ko nga daghan pa mig hisgotan, ug nag-ampo ko sa Balaang Espiritu nga hatagan ko sa saktong mga pulong. Nianang gabhiona, naghisgot kami bahin sa langit ug kamatayon. Akong gipakita kang Hussein ang pipila ka matahom nga mga bersikulo sa iyang bag-ong Bibliya. Samtang nag-istoryahanay mi, si Hussein hilom nga nagbasa sa mga panid sa Bibliya. Morag nalingaw kaayo siya sa Bibliya nga akong namatikdan nga giawhag ako sa Diyos sa pagtanyag nga magtuon sa Bibliya uban kaniya. Nabatian ko ang akon kaugalingon nga nagahatag sining matahom nga imbitasyon, “Gusto mo bala magtuon sing Biblia nga magkaupod?” Sa akong katingala, iyang gidawat—ug uban ang dakong kaikag. Nianang semanaha, gisugdan namo ang among mga pagtuon sa Bibliya. Nianang semanaha, ang Dios nagpadayon sa Iyang katingalahang buhat, ug Siya nagpadayon sa pagbuhat.

Ang akong kasingkasing napuno sa pagpasalamat sa Diyos. Napuno ako sa kahingangha sa pribilehiyo sa pagpaambit sa Diyos kang Hussein. Mapasalamaton ko sa akong asawa sa iyang mabination ug puno sa pagtuo nga suporta. Mapasalamaton ako sa mga paryente sa akong yutang natawhan nga nag-ampo uban kanamo alang kang Hussein. Mapasalamaton ko sa pagtuo nga mga higala nga nag-ampo alang kanamo atol niini nga kasinatian. Nagpasalamat ako sa Diyos sa pagpadala kanamo ug kuwarta aron ipalit ug bisikleta ug sa paghatag kanamog kaisog sa pagpaambit sa Iyang Pulong sa usa nga nalipay sa pagkat-on bahin sa Diyos gikan sa bag-ong panglantaw.

Salamat sa imong mga halad sa misyon nga makatabang sa pagpakaylap sa ebanghelyo sa Middle East ug sa tibuok kalibutan.