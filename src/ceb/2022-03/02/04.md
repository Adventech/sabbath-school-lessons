---
title:  Mainit nga mga Pagsulay sa Sala
date:  05/07/2022
---

> <p></p>
> “Kay gikan sa langit gikapadayag ang kapungot sa Dios batok sa tanang pagkadili-diosnon ug pagka-dili matarung sa mga tawo nga nagababag sa kamatuoran pinaagi sa ilang pagkadautan” (Roma 1:18).

Ang tanang butang nga atong buhaton adunay usa ka sangputanan. Kon magtindog ka ilalum sa kainit sa adlaw uban sa ice cream, siguro gyud nga mahilis kini. Ang hinungdan ug sangputanan kanunay magkakuyog. Bisan og unsa nato ka matinguhaon nga molahi ang sangputanan sa mga butang, sama usab niini ang sala. Mag-ani gyud kini og mga sangputanan. Dili kay ang Dios naglingkod didto sa langit maghunahuna kon unsa ka makalilisang sa mga butang nga makasala; dili, ang sala mismo moabut uban sa kinaiyahan nga mga sangputanan.

Ang problema mao nga sa makadaghang panahon maghunahuna kita nga atong malupigan ang Dios, ug magbuhat og sala nga dili makasinati sa mga sangputanan. Dili gyud kini mahitabo. Gitin-aw kini pag-ayo ni Pablo nga ang pagpakasala adunay mga sangputanan dili lang alang sa eternidad kondili masakit ug makapaluya nga mga sangputanan karon.

`Sa Roma 1:21-32, gihulagway ni Pablo ang proceso sa pagkahulog ngadto sa sala ug ang mga sangputanan niadto nga mga sala. Basaha kining mga bersiculo sa mainampoon ug sa mainampingon ug i-summarize ang unod sa gisulti ni Pablo, tutokan sa tukma ang mga ang-ang sa sala ug ang mga sangputanan.`

Sa pipila ka mga bersiculo nga nag-una gihulagway ni Pablo kini nga mga sangputanan ingon nga “kapungot sa Dios” (Roma 1:18). Ang kapungot sa Dios niini nga pahayag mao lamang ang pagtugot sa Dios sa tanang tawo sa pag-ani kong unsay ilang gipugas. Bisan alang sa mga Cristohanon, ang Dios dili sa kanunay mosanta dayon sa pagkuha sa kasakit nga moresulta gikan sa atong mga binuhatan. Sa daghang panahon tugotan kita sa Dios sa pagsinati sa mga sangputanan sa atong mga buhat aron kita makasabut kon unsa ka lalum ang kadaut ug pagkadautan sa atong sala.

Atong gihisgutan ang mga sangputanan sa paglapas sa moral nga mga balaod sa Dios. Apan komusta man ang paglapas sa mga balaod sa Dios mahitungod sa maayong panglawas? Ang atong mga lawas mao ang puloyanan sa Dios. Kon atong abusohan ang atong mga lawas sa dili pagkaon sa makapahimsug nga pagkaon o sapag-exercise, o kon sa kanunay magpalabi sa pagtrabaho, sala usab kini batok sa Dios. Ug aduna kiniy mga sangputanan nga makahimo sa mga kahimtang sa usa ka mainit nga pagsulay.

`Sa imong kaugalingong kinabuhi, sa unsang paagi imong gi-ani ang dihadiha nga mga sangputanan sa imong mga sala? Unsang mga leksyon imong nakat-unan? Unsang mga kausaban kinahanglan imong buhaton aron dili makaagi pag-usab sa sama nga butang?`