---
title:  “Diha sa Iyang Dagway”
date:  17/07/2022
---

> <p></p>
> "Kay sila nga mga giila Niyang daan gikabut-an usab Niyang daan nga mahisama sa dagway sa Iyang Anak, aron kini siya mahimong maoy panganay sa daghang mga magsoon” (Roma 8:29).

Sa sinugdan, gibuhat kita sa Dios diha sa Iyang dagway (Gen. 1:27), apan kana nga dagway nahugawan pinaagi sa sala.

`Sa unsang mga paagi atong makita kini nga pagpapas sa dagway sa Dios diha sa katawohan?`

Makita: Kitang tanan nahugawan sa sala (Roma 3:10-19). Apan, ang handum sa Dios mao ang pagpahiuli kanato ngadto sa atong kahimtang sa sinugdan. Mao kini ang pagkahaum sa atong bersiculo karon. Nagpadayag kini sa plano sa Dios nga kadtong magpasakop sa ilang mga kinabuhi ngadto sa Espiritu Santo mahimong "mapahiuyon ngadto sa dagway sa Iyang Anak” (Roma 8:29).

Apan adunay laing bahin. "Ang mao gayud nga dagway sa Dios ipahiuli ngadto sa tawo. Ang kadungganan sa Dios, ang kadungganan ni Cristo malambigit sa pagputli sa kinaiya sa Iyang katawohan.”—Ellen G. White, The Desire of Ages, p. 671.

`Unsaon nimo pagsabut sa gisulti ni Ellen G. White kanato diha sa kinutlo sa ibabaw? Tan-awa usab sa Job 1, Mat. 5:16, 1 Cor. 4:9, Efeso 3:10.`

Ingon nga mga Cristohanon, kinahanglan dili kita malimot nga ania kita taliwala sa drama sa kalibutan. Ang dakung away tali kang Cristo ug kang Satanas nagpadayon sa atong palibut. Nagkalainlain ang mga dagway sa gubat ug gipakita sa daghang mga paagi. Ug bisan daghan ang gitago, atong masabtan nga, ingon nga mga sumosunod ni Cristo, aduna kitay bahin nga buhaton niini nga drama ug makadalag kadungganan ngadto kang Cristo pinaagi sa atong mga kinabuhi.

`Handurawa nga anaa ka taliwala sa usa ka dakung stadium. Naglingkod sa mga bleachers sa usa ka kilid mao ang langitnong mga binuhat nga loyal o maunongon ngadto sa Ginoo; sa pikas nga kilid mga binuhat nga nangahulog uban kang Lucifer. Kon ang imong kinabuhi sulod sa 24 oras gidula niana nga natad, asa nga habig o kilid nga daghang mosuliyaw? Unsay ikasulti sa imong tubag bahin sa imong kaugalingon?`