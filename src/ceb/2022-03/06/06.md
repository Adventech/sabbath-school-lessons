---
title:  Ang Kinahanglan sa Paglahutay
date:  04/08/2022
---

`Basaha ang sugilanon sa pakiglayog ni Jacob sa Dios (Genesis 32). Unsay gisulti niini nga sugilanon kanato bahin sa paglahutay, bisan taliwala sa dakung pagluya? (Batoni pag-ayo sa imong hunahuna ang tibuok nga kahulogan sa kahimtang ni Jacob sa dili pa ka motubag.)`

Mahibalo kita kon unsay husto ug magpalihok sa atong mga kabubuton sa pagbuhat sa husto nga butang; apan kon mailalum kita sa pagpugos, mahimo kini nga malisud kaayo sa pagpadayon sa pagkupot ngadto sa Dios ug sa Iyang mga saad. Kana tungod kay maluyahon ug mahadlokon kita. Busa, ang usa sa importante nga mga kusog sa Cristohanon mao ang paglahutay, ang katakus sa pagpadayon bisan pa kon gusto ka na mohunong.

Usa sa labing daku nga mga panig-ingnan sa paglahutay diha sa Biblia mao si Jacob. Sa milabayng daghang katuigan gilimbongan ni Jacob si Esau nga iyang igsoon, ug ang iyang amahan ngadto sa paghatag kaniya sa katungod sa pagkakamagulangan (Gen. 27), ug sukad niadto, naglayaslayas siya tungod sa kahadlok sa handum ni Esau sa pagpatay kaniya. Bisan og gihatagan siya sa maanindot nga mga saad sa pagmando sa Dios ug panalangin sa iyang damgo sa usa ka hagdan abut sa langit (Gen. 28). nahadlok gihapon siya. Naluya si Jacob bisan sa pasalig sa Dios nga gidawat na siya ug ang mga saad ngadto kaniya sa milabayng daghang katuigan tinuod gihapon. Samtang nakig-away siya sa usa ka tawo nga sa actual mao si Jesus, gipiangan siya sa lyang lumpak. Gikan niadto nga punto, dili na unta siya makahimo sa pakig-away, tungod sa hilabihan kasakit sa iyang pi-ang. Adunay dakung pagkabalhin gikan sa pakig-away ngadto sa pagpadayon sa pagkupot. Nagpadayon si Jacob pagkupot kang Jesus bisan pa sa daw dili na maantus nga kasakit hangtud nga nadawat niya ang pasalig sa iyang panalangin. Busa giingnan siya ni Jesus, "Buhi-i na ko, kay hayag na" (Gen. 32:26).

Miabut ang panalangin ni Jacob tungod sa iyang pagpadayon pagkupot bisan pa sa kasakit. Mao man usab kita. Mahimo usab nga pi-angan kita sa Dios sa atong "lumpak‚Äù ug dayon tawgon kita sa pagpadayon sa pagkupot ngadto Kaniya latas sa atong kasakit. Sa pagkatinuod, gitugotan sa Dios ang masakit nga mga ulat sa pagpadayon-nagki-ang pa gihapon si Jacob sa iyang pagtagbo sa iyang igsoon. Sa mga hulagway sa gawas usa kadto ka kaluyahon, apan alang kang Jacob, usa kadto ka pagpaila sa iyang kusog.

`Unsang pipila ka practical nga mga pagpili imong mahimo (sa mga pakiguban-uban, sa estilo sa pagkinabuhi, sa mga basahon nga basahon, sa mga batasan sa panglawas, sa espirituhanong kinabuhi) nga makatabang kanimo sa labi pa ka maayo sa paglahutay uban sa Ginoo taliwala sa pagkaluya ug mga pagtintal?`