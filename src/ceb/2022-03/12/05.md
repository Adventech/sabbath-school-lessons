---
title:  Pagsalig sa Kaugalingon
date:  14/09/2022
---

Sa pagkasala ni Eva didto sa Tanaman sa Eden dili lang kay siya nagduda sa pulong sa Dios. Taliwala sa problema mao ang iyang pagtuo nga aduna siyay igong kaalam sa paghukom alang sa iyang kaugalingon kon unsay maayo ug husto. Nagsalig siya sa iyang kaugalingong paghukom sa baylo sa pagsalig sa Pulong sa Dios, atong gibuksan ang atong mga kaugalingon ngadto sa tanang matang sa mga problema.

Ang sugilanon bahin kang Saul naghulagway sa mga lakang sa pagsalig sa kaugalingon ug sa trahedya o katalagman nga nagsunod dayon. Gidihug ni Samuel Si Saul ingon nga hari sa Dios (1 Sam. 10:7). Apan wala motuman si Saul sa specific nga mga pahimangno (1 Sam.10:8) nga gihatag sa Dios.

`Basaha ang sunod nga bahin sa sugilanon diha sa 1 Samuel 13:1-14. Unsay gibuhat ni Saul nga naghatud ngadto sa iyang pagkapukan?`

Adunay tulo ka mga lakang nga naghatud kang Saul sa dalan ngadto sa pagsalig sa kaugalingon nga dali ra kaayo human siya gihimo nga hari. Ang problema mao nga walay usa sa mga lakang nga dautan kaayo. Apan nagsulod sila sa mga liso sa trahedya tungod kay gibuhat ang matag-usa kanila sa kinaugalingon nga gawas sa Dios. Tan-awa ang pasunod ngadto sa pagkahulog ni Saul.

1. Nag-ingon si Saul, “Akong nakita" -ang pagkatag sa iyang kasundalohan ug sa pagkawala-diha ni Samuel (1 Sam. 13:11). Nailalum si Saul sa pressure o pagkapugos, ug iyang gibana-bana pinaagi sa iyang mga mata kon unsay nagkahitabo.

2. Miirog si Saul gikan sa “Akog nakita" ngadto sa “Akong giingon"-nga ang mga Felistihanon magbuntog kanila (1 Sam. 13:12). Ang nakita sa iyang mga mata naghulma sa iyang gisulti, o gihunahuna, bahin sa kahimtang.

3. Miirog si Saul gikan sa “Akong giingon" ngadto sa “Akong gibati"nagpugos kaniya sa pagtanyag og halad (1 Sam. 13:12). Ang gihunahuna ni Saul karon naghulma sa iyang mga pagbati.

Kitang tanan nakabuhat niini: mosalig kita sa atong tawhanong pagtan-aw, nga maghatud kanato ngadto sa pagsalig sa atong tawhanong panghunahuna, nga maghatud ngadto sa pagsalig sa atong tawhanong mga pagbati. Ug dayon molihok sumala niini nga mga pagbati.

`Ngano sa imong paghunahuna nga sayon ra kaayo alang kang Saul sa pagsunod sa iyang kaugalingong paghukom, bisan og aduna siyay tin-aw nga mga pahimangno sa Dios nga nagbagting gihapon sa iyang mga dalunggan? Kon nahibalo kita nga mahuyang kaayo ug walay hingpit nga kahibalo, nganong mosulay pa man kita pagsalig sa atong mga kaugalingon? Unsay atong mabuhat sa pagtuon sa pagsalig sa mga sugo sa Ginoo labaw kay sa atong mga kaugalingon?`