---
title:  Teacher comments
date:  12/08/2022
---

Dugokan nga Teksto: Roma 5:5

Tutokan sa Pagtuon: Job 38-41, Isa. 41:8-14, Jer: 29:1-10, Hab. 1:1-4. Heb. 12:1-13.

#### Bahin I: Kinatibuk-ang Panglantaw

Sa postmodernism nga nagpadasig sa deconstruction ug pag-usab sa mga concepto ug sa mga

pagtan-aw sa kalibutan, daghan ang nagbati sa pagtuo ug sa tuburan sa paglaum alang sa tawo nga nagkinahanglan usab og kausaban. Unsa may paglaum? Unsa may tuburan o patukoranan niini? Ang milabay nga leksyon nagtutok sa kahinungdanon sa kamatuoran ug pagsabut. Ang leksyon niining semanaha nagtan-aw sa paglaum gikan sa hulagway sa biblical nga kamatuoran bahin sa Dios, nga maoy tuburan sa tinuod nga paglaum. Sa mga panahon sa crises, ang paglaum nga atong gikinahanglan dili usa ka kinaugalingon nga dinasig nga handum, kondili napabarug diha sa lig-on nga pagsalig sa mga saad sa Dios. Daghang mga leksyon motumaw sa atong presente nga pagtuon. Nahauna, gipalapdan sa Dios ang atong panglantaw aron makapahimutang kita sa atong mga kaugalingon ug sa atong mga kasinatian sulod sa labaw kadaku nga bayranan sa plano sa kaluwasan ug sa matagnaong mga panghitabo.

Kini nga katinuoran napakita diha sa mga kinabuhi ni Daniel, Habakuk, ug Job. Ikaduha, ang Dios nagpaila sa iyang kaugalingon nganhi kanato ingon mao ang Magbubuhat ug ang Manunubos, ingon nga mao ang Usa nga nahigugma kanato ug nag-uban kanato. Ikatulo, gipadayag sa Dios kanato ang Iyang mga plano uban kanato ug alang kanato. Dili kita masalikway nga mga butang diha sa kalisdanan. Kinahanglanon kita nga mga bahin sa paglalang, sa kinabuhi, ug sa mga plano sa Dios. Bisan kong anaa kita sa crisis o kalisud, dili gyud motugot ang Dios nga mangawala kita. Sa Juan 10:10-15, 28, 29, gisultihan kita ni Jesus uban sa tanang pagka-solemne nga Iya kitang mga carnero, nga siya mao ang atong Magbalantay, nga ang Iyang plano mao ang paghatag kanatog dayon nga kinabuhi, ug nga walay usa nga nakailog kanato gikan Kaniya o sa mga kamot sa Amahan. Oo, mahimo nga tugotan kita sa Dios sa paglatas sa nagkalainlaing mga kalisdanan, apan kini nga mga kalisdanan gimugna aron sa pagtabang kanato sa pagtubo.

**Mga Tema sa Leksyon: Ang leksyon niining semanaha magpasantup sa duha ka dagkung mga tema:**

1. Pagsabut sa labaw kadaku nga patukoranan sa kaluwasan ug sa matagnaong mga panghitabo nga adunay mahinungdanong kalabutan sa pagtabang kanato sa pagpalambo sa paglaum nga makatabang kanato sa pagdaug sa mga hasohasan o mainit nga mga pagsulay sa kinabuhi.

2. Ang biblical source sa paglaum anaa mahimutang sa atong pagsabut kong kinsa ang Dios; nga siya nag-uban kanato; ug aduna Siyay mga plano alang ug uban kanato.

#### Bahin II: Comentaryo

**“Paglaum diha sa Bag-ong Tugon"**

Gikan sa unang mga gutlo sa crisis bahin sa sala dinhi sa atong planeta, gitagik sa Dios ang paglaum ngadto sa lanot sa atong kasaysayan pinaagi sa pagsaad kanato nga Siya magaluwas kanato ug magpahiuli kanato ngadto sa Iyang gingharian. Ang hamubo nga pagtuon bahin sa paglaum diha sa Bag-ong Tugon nagpadayag sa daghang importante nga mga bahin: 1. Diha sa Bag-ong Tugon, ang apostol Pablo nagtagad sa paglaum diha sa dugang ka systemtic nga paagi.

Sa iyang sulat ngadto sa mga taga-Coorinto, ginganlan ni Pablo ang tulo ka dagkung Cristohanong mga virtud: pagtoo, paglaum, ug gugma (1 Cor. 13:13). Tinuod nga iyang gitumbok ang gugma ingon nga “labing daku” sa tulo, apan sa laing dapit iyang gipasabut nga ang pagtoo ug gugma "nagatubod gikan sa ... paglaum" (Col. 1:5). Sa definition sa paglaum, nagingon si Pablo nga ang paglaum maoy usa ka "angkla o pundo sa kalag"; "siguro kini ug malig-on." Apan kana nga paglaum gipundohan diha kang Jesu-Cristo didto sa langitnong sanctuary (Heb. 6:19).

Ang pagtoo gi-defined usab pinasikad sa kahulogan sa paglaum (Heb. 11:1). Ang Hebreohanon 11 naglista sa mga bayani sa pagtoo latas sa gatusan ka katuigan. Silang tanan nag-agi sa mga pagsulay (Heb. 11:33-38), apan ang komon kanilang tanan mao ang pagtoo nga gi-define sumala sa saad ug sa pagtoo. Walay usa kanila nakadawat sa katapusang katumanan sa saad sa Dios (Heb. 11:39), apan, naglantaw silang tanan saylo sa ilang panahon ngadto sa umaabut nga nasud, ang dayon nga gingharian sa Dios (Heb. 11:15, 16).

Gitagad ni Pablo ang subject bahin sa paglaum diha sa kahulogan sa pag-antus. Naghimaya siya diha sa iyang pag-antus tungod kay ang pagantus nagbunga og paglahutay, ug ang lahutay nagbunga og kinaiya, ug ang kinaiya nagbunga og paglaum (Roma 5:4; tan-awa usab sa Roma 12:12). Malaumon si Pablo taliwala sa iyang pag-antus ug dagkung kalisdanan (2 Cor. 4:9). Kon disiplinahon kita, iyang gipasabut, dili kita mobulag sa paglaum (Heb. 12:5). Gitan-aw usab ni Pablo ang tibuok linalang nga nakigbisug uban sa "walay kahimoan” sa kaugalingong hasohasan niini, dili tungod sa kaugalingong sayop niini kondili tungod sa Dios “kinsa nagpailalum niini diha sa paglaum” (Roma 8:20-24).

Sa Roma 8:18-27, naggahin si Pablo sa pagpasabut pag-ayo bahin sa naglaum. Apan iyang gisugdan kini pinaagi sa pag-antus nga sa kasamtangan atong maagi-an: “Giisip ko nga ang mga pag-antus niining mga panahona karon dili takus ikagtandi sa himaya nga igapdayag ra unya kanato” (Roma 8:18). Wala mohunong si Pablo sa atong tawhanong pagantus kondili nagpasantop sa kamatuoran nga ang tibuok kinaiyahan nag-antus (Roma 8:19-22). Ang pag-antus maoy usa ka makuti nga bagahi. Walay usa sa kinaiyahan sa kalibutan ang mahimisik. Ang pag-antus naglukop usab sa kinatibuk-an nga naghimo kanato nga tawhanon sa physical, moral, emotional, ug spiritual nga mga sukod sa atong pagkatawo (Roma 8:23).

Busa, ang pagtubos sa Dios, sa kakinahanglanon, naglukop usab sa anan Niyang linalang-kinaiyahan, lawas, mga emosyon, ug sa tanang ubang mga bahin sa pagkatawo. Gipasantup ni Pablo nga kini nga plano sa pagpahiuli maoy atong Cristohanong paglaum tungod kay "giluwas kita dinhi niini nga paglaum." Samtang siguro kini nga pagpahiuli, dili pa kini makita; nga gipalihok pa kini diha sa kasaysayan. Usa kini ka butang nga gisaad sa Dios; busa, makasiguro kita nga moabut kini (Roma 8:24; tan-awa usab sa 1 Cor: 9:10). Karon, tinuod gayud kini nga paglaum tungod kay wala pa kini matuman; umaabut pa kini, ug kita sa malahutayon nagapaabut alang niini" (Roma 8:25).

Oo, makasinati kitag pag-antus, kasaguyo, kulang sa pagsabut, kulang sa katakus sa husto nga pagpasabut sa atong mga kaugalingon ug pag-ampo, apan motabang ang Espiritu Santo kanato sa Iyang pagpanglaban atubangan sa Dios (Roma 8:26-28). Sa katapusan, ang kinahanglanong bahin dinhi sa tibuok nga kahimtang mao ang pagsalig sa Dios nga ang "tanang butang masigtabang alang sa ikaayo niadtong nahigugma sa Dios (Roma 8:28). Maoy hinungdan ngano nga ang mga Cristohanon magpalihok sa "pailub bahin sa paglaum” (1 Tesa. 1:3).

Ang dugang nga pagpalalum sa pagtuon sa Biblia bahin sa paglaum naghatag og daghang dugang mga puntos:

1. Ang biblical nga paglaum nagsukad diha sa Dios, dili sa atong mga kaugalingon (Sal. 42:11, 2 Cor. 1:9, 1 Tim. 6:17). Ang tulo ka personas sa pagka-Dios kabahin sa tuburan sa paglaum. “Gihigugma kita sa Dios-Amhan ug naghatag sa dayon nga paglipay ug maayo nga paglaum pinaagi sa grasya" (2 Tesa. 2:16; tan-awa usab sa 1 Tim. 4:10, Tito 1:2). Si Jesu-Cristo ug ang lyang ebanghelyo sa grasya maoy atong paglaum (Efeso 1:12, Col. 1:27, 1 Tim. 1:1, 2 Tim. 1:1). Ang Espiritu Santo magdala ug magmentenar og paglaum diha sa mga kinabuhi sa mga magtutuo (Roma 5:5, Roma 15:13, Gal. 5:5). Kon wala ang Dios, walay paglaum sa kinabuhi, walay kasabutan, ug busa mahilayo kita gkan sa Dios (Efeso 2:12, 1 Tesa. 4:13); apan diha kang Cristo aduna kitay sama nga paglaum nga gihatag sa Dios ngadto sa Israel pinaagi sa ebanghelyo (Efeso 3:6; Col. 1:23). Gisultihan kita ni apostol Pedro nga ang Dios mao ang atong Amahan nga naghatag kanatog "buhi nga paglaum pinaagi sa pagkabanhaw ni Jesu-Cristo gikan sa mga patay” (1 Pedro 1:3).

2. Ang sulod sa biblical nga paglaum mao ang saad sa Dios sa pagluwas kanato gikan sa sala, kamatayon, ug pag-antus pinaagi kang Jesu-Cristo. Gikutlo ni Mateo si Isaias sa paghulagway kang Jesus ingon nga ang paglaum sa mga nasud (Isa. 42:1-4, Mat. 12:21), Nag-ingon si Jesus nga si Abraham naglaum sa pagtan-aw sa adlaw sa Mesias (Juan 8:56). Mao kana ang paglaum sa pagkamatarung pinaagi sa pagtoo (Gal. 5:5).

3. Ang paglaum sa Dios valido na alang sa atong kasamtang nga kinabuhi. Ang atong paglaum napahimutang na sa kaluwasan sa pag-antus ni Jesus didto sa krus. Kini nga paglaum naghatag kanato, niining kinabuhia, daghang mga kaayohan, sa spiritual (sama sa usa ka relasyon sa Dios) ug psychological (kalinaw, pagkamalaumon, ug uban pa). Ang paglaum sa himaya sa Dios” (Roma 5:2) mao ang pagpamatarung sa mga makasasala pinaagi sa grasya tungod sa pagtoo, nga pinaagi niini ang Dios naghatag kannatog kalinaw diha kang Jesu-Cristo (Roma 5:2, 3). Kini nga paglaum "dili makapasaguyo, tungod kay ang gugma sa Dios gikabubo dinhi sa atong mga kasingkasing pinaagi sa Espiritu Santo nga gihatag kanato” (Roma 5:5). Busa, kini nga paglaum dili mini. Kondili, kini nga paglaum gipasukad sa lig-on nga mga buhat sa Dios; sa tukma nga panahon, "si Cristo nagpakamatay alang sa mga dili diosnon” (Roma 5:6). Busa, gipakita ni Jesus ang Iyang gugma alang kanato (Roma 5:9-11).

4. Apan ang unang pag-anhi ni Cristo ug ang Iyang pag-antus didto sa krus dili maoy katapusan sa sugilanon sa pagtubos. Nagsulti kanato si apostol Pablo nga "kong ang atong paglaum alang lang niining kinabuhia, kita ang labing makalolooy sa tanang mga tawo” (1 Cor. 15:19). Tungod niini nga katarungan, ang atong pagtoo napundo diha sa pagkabanhaw ni Jesu-Cristo, kinsa maoy magbanhaw kanato alang sa dayon ug mahimayaong kinabuhi (Col. 1:5, 27; Tito 1:2; Tito 3:7; Heb. 10:23; tan-awa usab sa 2 Cor. 1:9, 1 Tim. 4:8). Nagpamatuod si Pablo nga siya gilutos tungod sa paglaum sa pagkabanhaw (Buhat 23:6; Buhat 24:15). Ang pagkabanhaw dili usa ka invento ni Pablo kondili sama nga paglaum nga gihatag sa Dios ngadto sa mga amahan sa Israel (Buhat 28:20). Sumala kang Pablo, si Abraham nahimong amahan sa daghang kanasuran tungod,"batok sa tanang paglaum” (Roma 4:18), siya "nagtuo diha sa paglaum (Roma 4:18), nagsalig "sa Dios kinsa naghatag ug kinabuhi ngadto sa mga patay ug nagtudlo sa mga butang bisan sa wala pa kini magalungtad” (Roma 4:17). Ang paglaum sa pagkabanhaw matuman sa ikaduhang pag-anhi ni Jesus, nga mao ang "bulahang paglaum" sa Cristohanon (Tito 2:13).

5. Kini nga paglaum sa kaluwasan nga gitanyag sa Dios kanato pinaagi kang Cristo miabut ngadto sa katawhan pinaagi sa mga patriarca, sa Israel, ug sa ulahi sa iglesia (Roma 15:4, 1 Cor. 1:7, Efeso 2:12). Mga sakop kita sa pagtagtag sa paglaum sa Dios ngadto sa tanang katawhan. Gisaaran sa Dios si Eva nga ang iyang Binhi magaluwas sa kalibutan (Gen. 3:15). Gisaaran sa Dios si Abraham nga ang mga panalangin ug kaluwasan alang sa kanasuran moabut pinaagi kaniya; pinaagi sa Iyang Binhi (Gen. 12:3, 7; Gen. 18:18: Roma 9:4: Gal. 3:8, 75, 10). Gisaaran sa Dios si David nga ang iyang Binhi magalingkod sa walay katapusan sa trono (Roma 15:12; tan-awa usab sa Isa. 11:1, 2; 2 Sam. 22:51).

6. Naghangyo si Pablo sa paglaum sa iyang pagpanalangin sa katawhan sa Dios taliwala sa pag-antus: "Hinaut nga ang Dios sa paglaum magapuno kaninyo sa tanang kalipay ug kalinaw diha sa pagtuo, nga kamo magadagaya diha sa paglaum pinaagi sa gahum sa Espiritu Santo" (Roma 15:13: 2 Tesa. 2:16). Ang paglaum magsilbi ingon nga salakot diha sa hinagiban sa Cristohanon (1 Tesa. 5:8)

#### Bahin III: Kagamitan sa Kinabuhi

1. Nag-agi si Daniel sa sama nga "kasinatian sa pagpaabut" sama kang Habakuk. Sa katapusan sa iyang kinabuhi, nagpaabut si Daniel sa 70 anyos nga pagpalayas o pagkaulipon sa gitagna ni Jeremias (Jer. 25:11, 12) nga matapus ug alang sa kaluwasan sa Dios nga mapakita. Apan gipdayag sa Dios kang Daniel nga ang kasaysayan sa pag-antus ug kamatayon motaas pa ug dugang 70 ka semana (490 ka mga tuig). Ang dugang pa, kini nga panahon magpadayon og dugang nga 1,810 ka mga tuig saylo sa dugang 70 anyos, nga moabut ang tanan 2,300 ka mga tuig! Ang ubang mga Cristohanon dili gustog tagna tungod kay "magpangitngit" man kini sa ilang panglantaw. Tingali dili sila kinahanglan magtutok bahin sa tagna sa tanang panahon. Apan moabut ang mga gutlo ug mga kahimtang sa kinabuhi nga ang labaw pa kadaku nga hulagway kinahanglanon, bisan unsa kasakit ang matagnaong tubag tingali. Kini labaw kadaku nga hulagway gipintal sa pagpadayag sa Dios pinaagi sa iyang mga manalagna. Kong wala kana nga tagna, lakip ang mga apocalyptic o katapusan. Nagkalisud gayud ang katawhan sa Dios sa pagmentenar sa paglaum samtang sila magkinabuhi sa nagdugang kanunay nga mga crises sa kalibutan ug sa personal. Sa unsang paagi ang labaw kadaku nga hulagway sa matagnaong pagpadayag makatabang kanimo sa pagsalig sa Dios ug sa Iyang pag kabubuton sa pagbuntog sa mga hasohasan?