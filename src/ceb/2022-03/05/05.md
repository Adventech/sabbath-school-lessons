---
title:  Pagkabuhi Pinaagi sa Paglaum
date:  27/07/2022
---

> <p></p>
> "Kay buot kami mga igsoon, nga inyong masayran ang kasakit nga among nasinati didto sa Asia, kay kami gidaugdaug sa hilabihan gayud sa paagi nga dili maantus nga tungod niana nawad-an kami sa paglaum nga mabuhi pa. Sa pagkatinuod, nga nadawat na namo ang hukom sa kamatayon: anan naingon diay kadto aron kami mosalig dili sa among mga kaugalingon kondili sa Dios nga mao ang magabanhaw sa mga patay" (2 Cor. 1:8,9).

Ingon nga pinili nga apostol sa Dios, nag-antus si Pabalo labaw sa kadaghanan sa mga tawo. Apan, wala mahugno si Pablo. Kondili, nagtubo hinoon siya sa iyang pagdayeg sa Dios. Basaha ang lista sa iyang kalisdanan diha sa 2 Corinto 11:23-29. Karon basaha ang 2 Corinto 1:3-11.

`Sa 2 Corinto 1:4, nagsulti si Pablo nga ang katarungan sa paghatag sa kahingawa sa Dios ug paglipay mao "aron kami makahimo sa pagpalipay kanila nga anaa sa bisan unsang kasakit, pinaagi sa kalipay nga pinaagi niini kami ginalipay sa Dios". Sa unsa kadaku nga ang pagantus mahimong usa ka panawag ngadto sa ministeryo? Unsaon nato sa pagkahimong dugang ka alisto ngadto niini nga pagkaposibli?`

Buot ang Dios mag-alagad pinaagi kanato ngadto sa nag-antus nga mo tawo. Nagkahulogan kini nga tingali Iyang tugotan kita sa pagsinati sa sama nga matang sa kasakit. Dayon mohatag kita sa pagpadasig, dili gikan sa teoriya kondili gikan sa atong kasinatian sa kahingawa ug paglipay sa Dios. Mao kini ang principio gikan sa kinabuhi ni Jesus (tan-awa sa Heb. 4:15).

Ang tataw nga pahulagway ni Pablo sa iyang mga kalisud dili tuyo sa pagpasubo kanato alang kaniya. Alang kini kanato sa pagkahibalo nga bisan kita kaniadto didto sa mga kahiladman, ang Amahan makapanginlabut gihapon sa pagdala sa Iyang kalooy ug paglipay. Maluya tingali kita bisan sa atong kaugalingong kinabuhi, o bisan patyon, apan ayaw kahadlok, ang Dios nagtudlo kanato sa pagsalig Kaniya. Makasalig kita Kaniya, kay ang atong Dios “mao ang magabanhaw sa mga patay" (2 Cor. 1:9).

Samtang nagpadayon si Pablo sa pagpahimutang sa iyang mga mata sa pagmantala sa ebanghelyo, nahibalo siya nga luwason siya sa Dios sa umaabut, usab. Ang katakus ni Pablo sa pagpabilin nga lig-on gipaluyohan sa tulo ka mga butang nga iyang gisulti diha sa 2 Corinto 1:10, 11. Nahauna, ang napamatudan nga binuhatan sa Dios: "Siya mao ang nagluwas kanamo gikan sa ingon nga makamatay nga katalagman, ug siya magaluwas kanamo” (2 Cor. 1:10). Ikaduha, ang tinguha ni Pablo sa pagpahimutang sa iyang pagtagad diha sa Dios mismo: "Siya mao ang among ginalauman nga kami lyang pagluwason pag-usab" (2 Cor. 1:10). Ikatulo, ang nagpadayon nga pagpanginlabut sa mga balaan: "Kamo usab" kinahanglan magatabang kanamo pinaagi sa pag-ampo” (2 Cor. 1:11).

`Unsa may imong matun-an gikan kang Pablo nga makatabang kanimo gikan sa pagkahulog ngadto pagbatig kalooy sa imong kaugalingon taliwala sa dakung pakigbisug?`