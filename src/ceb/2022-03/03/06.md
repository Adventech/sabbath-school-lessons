---
title:  Pagsulay Pinaagi sa Kalayo
date:  14/07/2022
---

Adunay usa ka batan-on nga atong tawgon og Alex. Nakagawas siya gikan sa gubot kaayo nga pagkabatan-on: sa mga drugas, pangdagmal, gani usahay sa bilanggoan. Apan, pinaagi sa kalooy sa usa ka sakop sa iglesia (nga gikawatan ni Alex), nakahibalo si Alex bahin sa Dios ug naghatag sa iyang kinabuhi ngadto kang Jesus. Bisan og aduna gihapon siyay mga problema ug mga pakigbisug, ug bisan nagpabilin pa gihapon ang mga elemento sa nangagi, nahimo na si Alex nga usa ka bag-ong tawo diha kang Jesus. Nahigugma siya sa Dios ug nangita siyag paagi sa pagpakita niana nga gugma pinaagi sa pagtuman sa Iyang mga sugo (1 Juan 5:1, 2). Sa usa ka bahin, nagbati si Alex sa kalipay nga kinahanglan mahimo siya nga usa ka ministro. Ang tanang butang nagtudlo ngadto niini. Iyang gitubag ang tawag sa Dios, walay duhaduha bahin niini.

Sa colehiyo maayo ang dalagan sa tanang butang primero. Dayon nagsunod ang dili maayong mga hitabo, ug nagsugod pagkabuak ang iyang kinabuhi. Nag-anam nag hubas ang kakuhaan niya og salapi; usa ka suod nga higala mitalikod kaniya, naghimog mga sumbong bahin kaniya nga dili tinuod, apan nakadaut kadto sa iyang kadungganan. Sunod, kanunay siyang magsakit-sakit; walay nahibalo kong unsa kadto, apan nakabalda kini sa iyang pagtuon ngadto sa kahadlok nga tingali moundang nalang gayud siya sa pagtungha. Ibabaw niining tanan, makiggubat siya sa bangis nga pagsulay bahin sa mga drugas, nga sa kanunay makuha sa usa ka local nga comunidad. Sa usa ka panahon nahulog gani siya niadtong dapita. Wala masabti ni Alex nganong nagkahitabo kining mga butanga, ilabina nga nakasiguro gyud siya nga ang Ginoo maoy naggiya kaniya ngadto niini nga tulonghaan sa sinugdan. Nasayop ba si Alex bahin niana? Kong mao, daku bang sayop ang iyang kasinatian sa Dios? Bisan ang labing kinahanglanon nga mga bahin sa iyang pagtoo naabut ilalum sa pagduhaduha.

`Handurawa nga, taliwala niini nga crisis, miduol si Alex kanimo ug magpatambag. Unsay may imong ikasulti? Unsa mang mga kasinatian sa imong kaugalingon nga makatabang og usa ka tawo sama kaniya? Unsang mga bersiculo sa Biblia imong makita? Unsa ka makatabang ang mosunod nga mga bersiculo niana nga kahimtang? Proverbio 3, Jer. 29:13, Roma 8:28, 2 Cor. 12:9, Heb. 13:5.`

`Halos tanan nga nagsunod sa Ginoo adunay mga crises nga sa maong panahon natintal sila sa pagduhaduha sa pagmando sa Ginoo. Ang importanteng butang niana nga mga kahimtang mao ang pagkupot ngadto sa mga saad, sublia sa imong panghunahuna ang nangagi nga pagmando sa Ginoo, ug pag-ampo alang sa pagtoo ug paglahutay. Dili gyud kita biyaan sa Dios. Ang pangutana alang kanato mao: Sa unsang paagi nga dili kita maanod ngadto sa pagsulay ug mobulag sa Ginoo?`