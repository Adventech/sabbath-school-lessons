---
title:  Inside story
date:  09/09/2022
---

### Bahin 11: Ang Katapusan nga Pag-atake

_Ni Andrew McChesney_

Duha ka semana sa wala pa ang bawtismo ni Papa, siya nasuko pag-ayo human ang mga bisita mibiya sa balay human sa gamayng grupo nga pagtuon sa Bibliya sa Manaus, Brazil, niadtong Biyernes sa gabii. Gipahibalo niya nga sa sala siya matulog.

Mas ngitngit ang kagabhion kay sa naandan. Nawala ang elektrisidad sa kasilinganan, nagbilin sa mga balay ug kadalanan sa grabe nga kangitngit.

Mga ala 1 sa kaadlawon, nahigmata si Junior sa tingog nga nagsiyagit nga dili na magpabunyag si Papa.

Nahadlok si Junior ug wala kabalo unsay buhaton. Nagpabilin siya sa iyang kwarto aron tan-awon kung unsa ang mahitabo.

Ang tingog misinggit pag-usab, nga nag-ingon nga si Papa dili magpabunyag.

Naghulat si Junior.

Nabatian niya nga may nagsulod sa iya kwarto.

“Palihug, anak, pag-ampo uban kanako,” miingon si Papa. "Ang kaaway nag-atake na usab."

Laing tingog ang misulti. “Unsay imong gibuhat?” Si Nanay kadto. Sa dihang nadungog niya ang mga siyagit gikan sa sala, miluhod siya ug nagsugod sa pag-ampo. Karon iyang gidapit si Papa ug si Junior sa pag-apil kaniya sa paghangyo kang Jesus nga papahawaon ang daotang mga espiritu.

Human sa pipila ka minuto nga pag-ampo, si Mama misugyot nga mogawas sila sa balay diin sila makakita sa usag usa sa madulom nga kahayag sa bulan.

Sa gawas, miingon si Papa nga giuhaw siya. Miboluntaryo si Junior nga musulod ug mukuha ug usa ka basong tubig. Sa kusina, nakita niya ang usa ka misteryosong ngitngit nga lugar sa salog. Gitawagan si Mama, iyang gitudlo ang dapit ug nangutana, “Unsa man kana?” Gitan-aw pag-ayo ni Mama ang salog. "Buhok kana!" siya miingon.

Sa gawas, gitan-aw pag-ayo ni Junior ug Mama si Papa. Nawala sa iyang ulo ang dagkong mga sapot sa buhok. Morag dunay mikuhag gunting ug giputol ang iyang buhok nga way kinutoban.

Gibutang ni Papa ang iyang mga kamot sa ibabaw sa iyang ulo ug mikurog.

“Kinahanglan kong magpakiskis sa akong ulo,” siya miingon. “Wala koy labot kon upaw ko.”

Sa dihang misubang ang adlaw sa buntag sa Igpapahulay, gibati ni Papa ang tumang kakapoy. Talagsaon nga huyang siya pagkahuman sa pag-atake sa mga daotang espiritu sa kagabhion, nga morag gibunalan siya. Nakahukom siya nga mag-ampo sa balay imbes nga mosimba.

Pagbiya ni Mama ug Junior, nag-ampo siya, “Jesus, ayaw itugot nga sila ang mopuli sa akong lawas. Palihug duol kanako. Dili na ko gustong mapossess pa.”

Sa pag-abli sa iyang Bibliya, iyang gibasa sa Salmo 37:5 , “Itugyan ang imong dalan ngadto sa Ginoo, salig usab Kaniya, ug Siya magapahinabo niini” (NKJV).

Nakasabot si Papa nga gisultihan siya ni Jesus nga dili mahadlok. Si Jesus mogiya kaniya ngadto sa iyang bawtismo. Tinuod, ang daotang mga espiritu wala na magbaton pag-usab ni Papa human niadtong Biyernes sa gabii. Apan nadungog gihapon niya sila.

_Ang imong Ika-trese nga Halad sa Igpapahulay makatabang sa pag-abli sa walo ka simbahan sa South American Division, lakip ang upat sa Brazil, diin nagpuyo si Papa (Eduardo Ferreira dos Santos) ug ang iyang pamilya._