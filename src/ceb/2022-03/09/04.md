---
title:  Ang Kinabuhi sa Pagdayeg
date:  23/08/2022
---

Ang pagdayeg sa Ginoo tingali dili natural kanato, bisan sa maayong mga kahimtang. Busa, daw unsa pa gyud ka lisud kon anaa sa dili maayong mga kahimtang? Apan, mao kana nga gitawag kanato nga buhaton. Ang pagdayeg maoy usa ka butang nga kinahanglan atong batasanon hangtud nga mausab kini gikan sa usa ka kalihokan nga buhaton sa usa ka particular nga panahon ngadto sa usa ka kahimtang sa panahon nga atong gipuy-an. Ang pagdayeg dili gyud kinahanglan maoy usa ka specific nga buhat kondili usa ka specific nga paagi sa kinabuhi mismo.

`Basaha ang Salmo 145. Unsang mga katarungan gihatag ni David alang sa pagdayeg sa Dios? Sa unsang mga paagi kinahanglan ang mga pulong niini nga salmo mahimong imong kaugalingon?`

Ang bantugan nga British nga magwawali si Charles Haddon Spurgeon nagsulat og usa ka libro nga giulohan The Practice of Praise. Gipasukad kini sa bersiculo 7 sa salmo niining adlawa. Sa hamubo nga bersiculo, gitawag ni Spurgeon ang atong pagtagad ngadto sa tulo ka importanteng mga butang nga makatabang sa pagpalambo sa pagdayeg sa atong mga kinabuhi.

1. Ang pagdayeg mabatasan samtang kita motan-aw sa sa atong palibut. Kon dili kita motan-aw sa atong palibut aron makakita sa pagkadaku sa Dios, wala kitay katarungan sa pagdayeg Kaniya. Unsa may imong makita sa gilalang nga kalibutan nga takus kaayo nga dayegon, sama sa katahum sa mga linalang sa Dios? Unsa may imong makita sa spiritual nga kalibutan nga takus sa atong pagdayeg, sama sa nagatubo nga pagtoo sa usa ka batan-on nga Cristohanon?

2. Ang pagdayeg mabatasan samtang kita mahinumdum kon unsa ang atong nakita. Kon gusto kita magpuyo sa usa ka kahimtang sa pagdayeg, kinahanglan makahimo kita sa paghinumdum sa katarungan alang niini. Sa unsang mga paagi atong mahinumduman ang dagkung mga butang bahin sa Dios (sama sa paghimog bag-ong mga tulomanon o mga simbolo nga magpahinumdum kanato sa Iyang pagka-maayo), aron ang lyang pagkamaayo ug sa kamatuoran bahin Kaniya dili maka-ipsot gikan sa atong mga hunahuna?

3. Ang pagdayeg mabatasan kon kita maghisgut bahin niini. Ang pagdayeg dili usa ka butang nga atong buhaton sa atong mga ulo. Gituyo Kini nga mogawas sa atong mga baba, nga madunggan sa mga anaa sa atong palibut. Unsang mga katarungan imong mahunahunaan ngadto sa pagdayeg sa Dios pinaagi sa pagsulti? Unsa may mahimong epekto niana nga pagdayeg, ug alang kang kinsa?

`Paggahin og panahon ug pagsulat bahin niining tulo ka mga punto. Unsay imong mabuhat sa pagpalambo sa batasan sa pagdayeg sa imong kinabuhi?`