---
title:  Teacher comments
date:  26/08/2022
---

Dugokan nga Teksto: Filipos 4:4

Tutokan sa Pagtuon: Josue 5:13-6:20, 2 Cron. 20:1-30, Salmo 145, Buhat 16:16-34, Filipos 4:4-7.

#### Bahin I: Kinatibuk-ang Panglantaw

Unsaon nato pag-awit sa alawiton ni JEHOVA sa langyaw'ng yuta" nagguol ang Judio nga mga bihag daplin sa mga suba sa Babilonia sa gisugo sila sa mga nagbihag kanila sa pag-awit sa pila ka mga alawiton sa Sion (Sal. 137:1-4). Sa pagkatinuod, unsaon nato pag-awit ug pagdayeg sa Dios taliwala sa pag-antus ug kamatayon? Kini nga pangutana naghugpong sa usa sa dagkung mga katingalahan sa Cristianidad. Sa makausa pa, ang kinahanglanong bahin dinhi mao ang pagsabut sa tuburan sa kalipay ug pagdayeg sa Dios: Ang Dios sa Iyang kaugalingon. Ang pagbaton niana nga pagsabut wala magpasabut nga mamugos ang Dios, o magpahigayon, kanato sa pag-awit sa mga pagdayeg Kaniya. Sa sukwahi, kong tinuod pa nga ang Dios magpahaluna nang daan kanato sa pagdayeg Kaniya, ang kalibutan magbuhat lang niana aron sa pagka-usa: apan masabut nga dili kini mao ang kahimtang.

Kondili, ang Dios mao ang tuburan sa pagdayeg tungod kay Siya, ang atong Magbubuhat ug ang Manluluwas, atong Hari ug atong Amahan, atong Maghuhukom ug atong Higala. Hilabihang kadaku Niya! Usa ka sukaranang principio sa Cristohanong kinabuhi niining kalibutana mao kanang pagdayeg sa Dios diha sa hasohasan posibli kon magkinabuhi kita og usa ka mapadayonon dili panagsa lang nga kinabuhi sa pagdayeg. Ang laing principio mao nga ang pagdayeg sa Dios sa mga panahon sa crises magatubod gikan sa atong relasyon sa Dios, nga niini kita makaila, mahigugma, ug magsalig Kaniya.

**Mga Tema sa Leksyon: Ang leksyon niining semanaha magpasantup og duha ka dugokan nga mga tema:**

1. Ang kalipay ug pagdayeg napagamot sa atong halalum ug makahuloganon nga relasyon sa Dios, ingon nga kabahin sa atong kinabuhi, ingon nga usa ka matang sa pagkinabuhi o lifestyle.

2. Ang Cristohanong kalipay ug pagdayeg dili lamang makahatag og kaayohan sa atong panglawas ug sa pagdaug sa mga hasohasan kondili gamiton usab sa Dios sa pagluwas sa uban.

#### Bahin II: Comentaryo

**Kalipay diha sa Pag-antus**

Si Horace William, Jr., ang author sa award-winning Unleash the Power of Praper in Your Life, nagpaila og walo ka mga katuyoan nga mahimo sa Dios sa atong mga kinabuhi kon magtan-aw siya sa atong pag-antus alang sa atong beneficio o kaayohan. Sumala pa kang Williams, gamiton sa Dios ang pag-antus sa "pagpaila sa sala sa atong mga kinabuhi, magpalambo sa atong pagtoo, magguba sa atong garbo, magpaila sa atong mga dalan, magpakita sa Iyang grasya, magpadayag sa Iyang gugma, magpalalum sa atong pagtugyan ngadto Kaniya, maghatag og paglaum, kalipay, ug pagmaya."-Horace Williams, Jr., The Furnace of Affliction: Haw God Uses Our Pain ang Suffering for His Purpose, Kindle Edition (Black Lillie Press, 2020), p. 11. Unsaon paghatag sa Dios kanato og kalipay pinaagi sa pag-antus? Nagpaambit si Williams nga ang "kalipay labaw pa kay sa kalipayan pinasikad ingon nga usa ka sangputanan o kahimtang. Ang kalipay maoy usa ka supernatural nga kahimuot diha sa katuyoan sa Dios sa atong mga kinabuhi. Ang kalipay maoy usa ka butang nga itanyag sa Dios kanato taliwala sa atong kasakit ug pag-antus. Kinahanglan magpili kita sa pagkinabuhi uban sa kalipay. 'Apan magaawit ako mahatungod sa Imong kusog; Oo, magaawit ako sa makusog gayud mahatugod sa Imong mahigugmaong kalolot sa kabuntagon; Kay Ikaw ang akong hataas nga torre, ug usa ka dalangpanan sa adlaw sa akong kaguol" (Salmo 59:16)."The Furnace of Affliction: How God Uses Our Pain and Suffering for Hiis Purpose, p. 90. Sa panapus, nakaingon si Williams nga ang "pagsinati sa kalipay wala magpasabut nga dili na ko makasinati og kasakit. Sa baylo, nagkahulogan kini nga ang Dios magdala kanako ngadto sa usa ka dapit diin karon ako adunay hilig sa pagpangutana Kaniya, 'Unsa may Imong gusto nga akong makita niining makapahigwa-os nga kahimtang, Ginoo?” The Furnace of Affliction: How God Uses Our Pain and Suffering for His Purpose, p. 97. Ang nakita ni Williams sa iyang mga pag-antus nga naghatag kaniyag kalipay mao ang presencia sa Dios sa kasamtangan ug kinabuhing dayon sa umaabut.

**Nagdayeg sa Dios si Polycarp sa Initanan**

Si Roman Emperor Antoninus Pius (A.D. 138-161) nagpadayon sa palisiya ni Emperor Trajan ug binuhatan sa paglutos sa mga Cristohanon. Niadtong A.D. 155, usa ka pundok nagdala og usa ka pundok sa mga Cristohanon ngadto sa mga autoridad sa siyudad sa Smyrna sa Asia Minor aron convictohon ug silotan. Kon magdumili ang mga Cristohanon sa pag-ila sa mga dios sa empiryo, gisilotan sila pinaagi sa kamatayon. Human niadto, nagkinahanglan ang pundok nga si Polycarp, ang Obispo sa simbahan sa Smyrna, dad-on atubangan sa siyudad. Usa ka tinun-an ug higala ni apostol Juan, ang tigulang nga Polycarp inila ug bantugan usab ug influential nga Cristohanong pangulo sa simbahan sa Asia ug saylo pa. Sa katapusan nga gidala na si Polycarp ngadto sa amphitheater, ang proconsul misulay sa pagpasugot kaniya sa pagbiya sa iyang pagtoo ug pagtunglo kang Cristo.

Ang matinumanong tinun-an ni Jesus mitubag: "Sulod sa 86 anyos nag-alagad ako kaniya, ug wala siyay nahimong dautan kanako. Unsaon ko pagtunglo sa akong hari, nga nagluwas kanako?" Sa katapusan, ang proconsul mihukom kaniya nga sunogon sa kalayo sa sugbahan ug gigapus siya sa mga sundalo ngadto sa bitayan, nag-ampo si Polycarp ug nagdayeg sa Dios uban sa makusog nga tingog: "Labing Hataas nga Dios. nagpasalamat ako kanimo nga imo ako giila nga takus niini nga gutlo, aron, nga uban sa imong mga martires, makigbahin ako sa pag-inum diha sa kopa ni Cristo. Alang niini akong gibulahan ug gihimaya ikaw. Amen.” Justo L. Gonzales, The Story of Christianity, vol. 1. The Early Church to the Dawn of Reformation, revised and updated edition (New York: Hapercollins Publishers, 2010), p. 54.

Si Polycarp usa lang sa linibo-libo ka mga Cristohanon nga nagsunod sa biblical nga mga tawo sama kang David ug Pablo, nga nagdayeg sa Dios taliwala sa paglutos ug mga pagsulay sa kinabuhi. Kadtong sayo nga mga Cristohanon nagdayeg sa Dios gikan sa mga siga sa kalayo, gikan sa mga bitayan, gikan sa mga amphitheater nga puno sa ihalas nga mga mananap, gikan sa mga krus, gikan sa mga celda sa bilanggoan, ug gikan sa mga lawak aron sakiton. Wala sila maghunahuna sa injusticia nga gihimo ngadto kanila; wala nila cuentaha ang kaayohan sa bugti nga bili sa ilang buhat. Ilang gihigugma ug gisaligan ang Dios ug wala mag-alang-alang sa paghimo og daku ug katapusang pagtugyan ngadto sa ilang Dios. Wala nila isipa kini nga usa ka kalisdanan ang pagpakamatay alang sa ilang Ginoo. Kondili, ilang giisip kini nga usa ka pribilihiyo ang pag-antus ug pagkamatay alang sa ilang hinigugma nga Manluluwas. Wala sila magalang-alang sa pagsalig sa Dios ug sa Iyang saad sa pagkabanhaw ug nag-isip sa kamatayon nga usa lang ka gutlo sa panahon sa ilang dalan sa paghibalag sa ilang Ginoo diha sa himaya. Nagsulat bahin sa kasinatian ni David sa iyang pag-atubang sa rebelyon sa iyang anak nga Abasalon, nagsulat si Ellen G. White og mga pahayag bahin sa batasan ni David sa pagdangop ngadto sa pag-awit ug pagdayeg sa Dios sa mga panahon sa kagubot: "Unsa man ang mga pagbati sa amahan ug hari, nga gisayop sa pagtagad sa pagkamaldito, niining makalilisang nga katalagman? 'Usa ka gamhanan nga tawo, usa ka tawo sa panggubatan, usa ka hari, kansang pulong maoy balaod, gibudhian sa iyang anak nga iyang pinalangga kaayo ug pinatuyangan ug gisalig sa dili maalamon nga paagi, gibuhatan og sayop ug gibiyaan sa iyang mga sakop nga nadugtong ngadto kaniya sa labing lig-on nga mga higot sa kadungganan ug nagpagarbo pagayo diha sa mga pulong ni David ug nagbubo sa iyang mga pagbati sa iyang kalag? Sa labing mangitngit nga takna sa pagsulay, nagpabilin ang kasingkasing ni David diha sa Dios ug nag-awit siya. Salmo 3:1-8." Ellen G. White, Patriarchs and Prophets, pp. 741, 742.

Sa capitulo 2 sa Dakung Away, nag-ulohan "Mga Paglutos sa Nahaunang Siglo," gihulagway ni Ellen G. White kong sa unsang paagi ang pag-awit ug pagdayeg sa Dios naghatag sa mga Cristohanon sa labing tininuod ug halalum nga kalipay ug kalinaw taliwala sa kinabangisan nga mga pagpasakit ug paglutos: "Sama sa mga sulogoon sa Dios sa karaang panahon, daghan ang "gisakit, sa dili pagdawat sa kaluwasan; aron ilang mabatonan tingali ang labi ka maayong pagkabanhaw.'--Kini napahinumdum sa mga pulong sa ilang Agalon, nga sa gilutos alang kang Cristo, sila sa hilabihan nanagmaya, kay daku ang ilang balus didto sa langit; kay maingon ang mga profeta ginalutos una kanila. Nanagmaya sila sa pagisip kanila nga takus sa pag-antus alang sa kamatuoran, ug ang mga alawiton sa kadaugan misaka gikan sa nagpitipiti nga mga siga.

Nanagtutok sa ibabaw pinaagi sa pagtoo, ilang nakita si Cristo ug ang mga manulonda nga nagsandig ibabaw sa mga gubat sa langit, nagtan-aw kanila uban sa labing halalum nga kasibut ug nag-isip sa ilang pagkaligon uban sa pag-uyon. Usa ka tingog nanaug ngadto kanila gikan sa trono sa Dios: “Magmatinumanon kamo hangtud sa kamatayon, ug hatagan ko kamo og usa ka purong-purong sa kinabuhi.' Pinadayag 2:10.”—The Great Controversy, p. 41.

**Mga Kondisyon alang sa Pagmaya diha sa mga Hasohasan**

Ang pagdayeg sa Dios ug pagmaya diha Kaniya diha sa usa ka kalisdanan mahimo lamang kon nakasiguro kita bahin sa pagka-maayo ug sa justicia sa causa o sa tawo nga alang kaniya kita nakig-away. Sa atong kahimtang, ang causa ug Persona Usa ra. Ang pagmaya taliwala sa mga pagsulay ug mga paglutos mahimo kon kita mosalig sa Dios, kon makasabut kita Kaniya ug sa Iyang mga plano, kon combinsido kita nga ang Dios matarung ug maayo ug nga Siya ug ang Iyang causa takus sa atong bug-os ug matuod nga pagtugyan. Busa, ang pagmaya taliwala sa mga crucibles o mainit nga mga pagsulay moabut gikan sa pagka-amgo (1) nga ang Dios tinuod ug maayo, (2) nga Siya ang naglalang kanato, nga kita Iya, nga gihigugma kita Niya, ug nahigugma kita Kaniya pagbalik; (3) nga tinuod ang dakung away, nga maoy pangataki ni Satanas sa Dios ug kanato, ug nga ang Dios ania sa atong habig, ug nga kita anaa Kaniya; (4) ug nga ang Dios nagtubos kanato gikan sa gahum sa sala o ni Satanas ug nga kita ug ang Dios, diha kang Cristo, karon ug sa umaabut, magmadaugon; ug (5) nga ang causa sa Dios o bulohaton mao ang pagdala sa kaluwasan ngadto sa tibuok kalibutan takus sa tanang pag-antus nga kinahanglan atong lahutayon, bisan kon kinahanglanon, ngadto sa kamatayon.

#### Bahin III: Kagamitan sa Kinabuhi

1. Basaha ang Habakuk 3:16, 17, ug paghunahuna kon sa unsang paagi ikaw makahimo pagmaya sa imong kaugalingong pag-antus. Unsaon nimo pagdayeg sa Dios diha sa mga gutlo sa kasakitan?

2. Ang musica maoy usa ka gamhanang pagpadasig alang nianang tawhanong mga kalihokan sama sa pagbuhat, pag-exercise, sa pagpakigaway. Pananglitan, ang mga fuersa-militar palibut sa kalibutan adunay ilang kaugalingong musica nga makapalig-on sa morale o kadasig sa ilang kasundalohan. Suta-a ang musica nga makapalihok sa imong espirituhanong kinabuhi. Unsa kadaku ang kalipay ug kalinaw imong masinatian gikan sa imong kinabuhi sa pagdayeg ug pag-awit ngadto sa Dios?

3. Pagtuon sa karaan ug sa bag-ong mga alawiton sa kinasingkasing aron imong masag-ulo kini sa pag-awit ug uban sa pagsabut. Kong anaa sa malisud nga kahimtang, pag-awit og usa ka alawiton. Sa unsang paagi kini nga kasinatian makatabang kanimo sa pagkahimong madaugon ug/o makapalahutay kanimo?