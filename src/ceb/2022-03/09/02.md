---
title:  Dugokan alang sa Pagdayeg
date:  21/08/2022
---

Ang bantugan nga Russian nga magsusulat si Pyodor Dostoyevski oihukman ngadto sa kamatayon, nga wala madayon sa katapusang gutlo. Nabilanggo hinoon siya sa daghang katuigan. Nag-asoy sa iyang kasinatian sulod sa bilanggoan, nagsulat siya: "Tumuo ka hangtud sa katapusan bisan ang tanang tawo maglaroy-laroy ug ikaw nalang ang nagpabilin nga matinumanon; bisan pa niini dad-a ang imong halad ug dayega ang Dios diha sa imong kamingaw."

Niini nga leksyon ato nang nakita kon giunsa ni Pablo paglahutay sa daw dili katuohan nga pagsupak ug paglutos. Apan niining panahona naglingkod siya sulod sa usa ka Romanhon nga bilanggoan. Apan wala siya maluya; sa baylo, masibuton siya sa pagsulat aron pagpadasig sa mga tumotuo didto sa Filipos.

`Basaha ang Filpos 4:4-7. Unsaon nimo paghunahuna nga makasulat gihapon si Pablo nianang mga butanga nga siya mismo naglingkod man sa usa ka bilanggoan? Niini nga pahayag, unsa mang mga yawe sa pagangkon sa "kalinaw sa Dios"?`

Usa ka butang ang pagkalipay kon maayo ang dalagan sa mga butang. Apan nagtambag si Pablo kanato sa pagkalipay kanunay. Daw katingalahan kana sabton. Kon atong sabton sa literal ang gisulat ni Pablo, adunay duha ka critical nga mga kahulogan alang kanato.

Nahauna, kon magkalipay kita kanunay, kinahanglan sabton nga kinahanglan maglipay kita bisan kon ang mga kahimtang dili magpakita nga maghatag kanato og mga sukaranan alang sa pagmaya. Ikaduha, kon magmaya kita sa kanunay, kinahanglan magpasabut usab kini nga magtuon kita sa pagkalipay sa mga panahon nga dili kita magbati nga malipay.

Nagtawag si Pablo kanato sa pagdayeg sa Dios bisan sa daghang mga panahon nga daw dili natural alang kanato. Daw dili gani makatarunganon kini. Apan sa atong makita tanan, tungod gyud kini nga adunay mga panahon nga dili makatarunganon ang pagtawag kanato ngadto sa pagmaya. Sa lain nga pagkasulti, ang pagdayeg maoy usa ka buhat sa pagtoo. Maingon nga ang pagtoo gipasukad dili sa atong mga kahimtang kondili sa kamatuoran bahin sa Dios, busa ang pagdayeg maoy usa ka butang nga dili nato buhaton tungod kay maayo ang atong pagbati kondili tungod sa kamatuoran kon kinsa ang Dios ug unsay Iyang gisaad kanato. Ug kahibulongan, mao kini nga pagtoo nga magsugod paghulma sa atong mga hunahuna, mga pagbati, ug mga kahimtang.

`Unsay kamatuoran bahin sa Dios nga giila ni Pablo sa pahayag niining adlawakamatuoran nga nakahimo kaniya sa pagmaya, bisan sulod sa bilanggoan? Pagsulat og diyutay nga lista kon unsay imong ahibaloan nga maoy kamatuoran bahin sa Dios. Tan-awa ang imong lista ug dayega ang Dios alang sa matag-usa ka butang. Sa unsang paagi Kini makapausab sa paagi bahin sa imong gibati ug sa pagtan-aw sa imong mga kahimtang?`