---
title:  Usa ka Saksi Nga Mopamatuod 
date:  24/08/2022
---

Sa libro sa Mga Buhat, ang pagdayeg adunay kahibulongan nga epekto ngadto sa nakadungog niini. Basaha ang Buhat 16:16-34. Sa gihuboan ug gilatos sa hilabihan, gibanlod si Pablo ug Silas ngadto sa bilanggoan. Walay usa didto nga makahidhid og tambal sa ilang mga samad ug pangus sa ilang mga likod. Diha sa hilabihang kasakit ug gibato-batoan nga mga tiil, gibutang sila sa mangitngit sa suok nga bilanggoan. Apan samtang nanglingkod ang ubang mga binilanggo ug naminaw, nagsugod si Pablo ug Silas sa pag-ampo ug pag-awit.

Human sa linog, ug sa pagkamatikod sa magbalantay sa prisohan nga si Pablo ug Silas ug ang ubang mga priso wala mangiscapo, “miluhod siya atubangan ni Pablo ug Silas nga nagkurog. Dayon iyang gidala sila sa gawas ug gipangutana, “Mga ginoo, unsay akong kinahanglan buhaton aron maluwas?" (Buhat 16:29, 30).

`Nakaunsa kini nga hitabo sa magbalantay sa bilanggoan sa pagtutok sa iyang kaugalingong panginahanglan sa kaluwasan? Unsay kalabutan sa imong paghunahuna sa mga pag-ampo ug mga pag-awit ni Pablo ug Silas sa magbalantay sa pagkakita niya nga wala manglayas ang mga binilanggo, ug sa pagkakabig niining tawhana ug sa iyang tibuok pamilya?`

Makapahibulong hunahunaon nga ang atong pagdayeg makapausab sa dayon nga destino o padulngan sa mga anaa sa atong palibut. Kon nanglingkod lang sila si Pablo ug Silas niadtong mangitngit nga bilanggoan sa suok nga magbagutbot ug magreclamo nga sagad maoy buhaton sa mga priso, may mangaluwas ba kaha niadtong gabhiona?

Wala kitay nahibaloan sa hitabo sa magbalantay sa bilanggoan ug sa iyang pamilya human niadtong hitaboa, apan makahunahuna ka nga nagbasa sila sa mga pulong nga gisulat ni Pablo sa ulahi gikan sa lain na usab nga bilanggoan sa Roma: “Kay gikatugot kaninyo nga tungod kang Cristo kamo dili lamang kay igo rang motoo kaniya kondili nga kamo managantus usab tungod kaniya nga magaatiman kamo sa mao rang pakigbisug nga inyo kaniadtong nakita kanako, nga inyo karong madungog nga akong ginaatiman" (Filipos 1:29, 30). Kong ilang gibasa kini ug namalandong kon giunsa ang pag-antus ni Pablo nagdala kanilag kalipay, siguro gayud nga nakadala kinig alawiton sa ilang mga kasingkasing ug usa ka lab-as nga hagit sa pagpabilin nga matinumanon, bisan unsay mahitabo.

`Kinsa sa imong paghunahuna ang ma-inpluensiya alang sa Dios pinaagi sa usa ka alawiton sa pagdayeg nga moabut gikan sa imong kasingkasing? Paghimog hiniusa nga paningkamot sa pagkalabi pang dayag ug makapalipay sa imong pagdayeg ngadto sa Dios ug sa uban sa imong palibut. Dili mo mahibaloan ang positibo nga epekto nga mahimo niini.`