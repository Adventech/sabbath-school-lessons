---
title:  Usa ka Sirado nga Baba
date:  31/08/2022
---

Ang labing gamhanan nga mga panig-ingnan sa kaaghop diha sa mainit nga pagsulay nagagikan kang Jesus. Sa Iyang pag-ingon nga umari kamo ug "magtuon kanako; kay ako maaghop ug mapaubsanon sa kasingkasing” (Mat. 11:29), Iyang gipasabut kini sa mga paagi nga tingali dili nato mahanduraw.

`Basaha ang 1 Pedro 2:18-25. Naghatag si Pedro og katingalahang mga tambag ngadto sa mga ulipon. Iyang gihulagway kon giunsa ni Jesus pagtagad ngadto sa dili matarung ug masakit nga pagtagad ug nagsugyot ngadto kanila nga nagbilin Siya kanila og "usa ka panig-ingnan, aron nga inyong sundon ang Iyang mga lakang” (1 Pedro 2:21). Unsang mga principio sa kaaghop ug pagpaubos diha sa hasohasan atong makat-unan gikan sa paning-ingnan ni Jesus, sumala sa gipahayag dinhi ni Pedro?`

Makalilisang ang pagtan-aw sa usa ka tawo sa dili niyang matarung nga pagtagad sa laing tawo. Ug hilabihan ka sakit kon kita ang buhatan sa ingon nga pagtagad. Tungod kay aduna kitay lig-on nga pag-ila sa justicia, kon buhaton ang inhustisya ang atong madali nga buhaton mao ang “pagtarung sa mga butang” samtang magdala sa atong gituohan nga usa ka matarung ug makatarunganong kasuko.

Dili sayon ang pagkinabuhi nga sama niini. Dili tingali posibli gawas kon mag-abay kitag usa ka critical nga kamatuoran-nga sa tanang dili matarung nga kahimtang, kinahanglan atong tuohan nga ang atong Amahan sa langit nagagahum ug molihok Siya dapig kanato kon kini subay sa Iyang kabubut-on. Nagkahulogan usab kini nga kinahanglan kita kanunay bukas sa kalagmitan nga sama kang Jesus, dili kita sa kanunay maluwas gikan sa inhustisya. Apan kinahanglan atong hinumduman sa kanunay nga ang atong Amahan sa langit nagauban gihapon kanato ug nagdumala.

Ang tambag ni Pedro nga gimodelo gikan sa kinabuhi ni Jesus, makapatingala tungod kay daw ang pagpakahilum atubangan sa dili matarung nga pag-antus maoy labaw ka daku nga saksi ngadto sa himaya sa Dios sa "pagtarung sa mga tawo." Sa gipangutana ni Caipas ug ni Pilato, makasulti unta si Jesus sa daghang mga butang sa pagtarung sa kahimtang ug sa pagpamatarung sa Iyang kaugalingon, apan wala Niya buhata kadto. Ang Iyang pagpakahilum maoy usa ka pamatuod ngadto sa Iyang pagka-aghop.

`Unsaon nimo pagtagad ang kahimtang nga ikaw gitagad sa dili makiangayon nga paagi? Unsaon nimo paggamit sa labaw ka maayu ang ubang mga principio nga atong gitan-aw dinhi karon ngadto imong kaugalingong kinabuhi?`