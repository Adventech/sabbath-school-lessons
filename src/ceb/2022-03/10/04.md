---
title:  Paghigugma Niadtong Nagpasakit kanato
date:  30/08/2022
---

Adunay nag-ingon: "Paghigugma sa atong mga kaaway, diay, wala nagkahulogan nga atong higugmaon ang hugaw nga nalubngan sa perlas; kondili nagkahulogan kini nga atong higugmaon ang perlas nga naa sa abug... Wala kita higugmaa sa Dios tungod kay kita sa atong kinaiyahan higugmaonon. Apan nahimo kitang higugmaonon tungod kay gihigugma kita Niya.”

`Kon magtan-aw ka sa imong “mga kaaway,” unsa may imong makita sa normal nga kahimtang—ang perlas o ang hugaw sa palibut niini?`

`Basaha ang Mateo 5:43-48. Gitawag kita ni Jesus sa paghigugma ug pag-ampo alang sa atong mga kaaway. Unsang panig-ingnan diha sa kinaiyahan nga gihatag ni Jesus kanato nga makatabang kanato sa pagsabut nganong kinahanglan atong higugmaon ang atong mga kaaway? Unsang punto nga Iyang itudlo kanato?`

Sa Mateo 5:45, gigamit ni Jesus ang pananglitan sa Iyang Amahan sa langit sa paghulagway kon unsaon nato pagtagad kadtong nakapasakit kanato, kinsa tingali nagbutang kanato sa labing grabe nga mga pagsulay. Nag-ingon si Jesus nga ang Iyang Amahan nagpaulan sa panalangin ngadto sa mga matarung ug dili matarung; kon ang Dios naghatag man gani og ulan sa mga dili matarung, nan, unsaon man diay nato pagtagad sila, usab?

Wala magpasabut si Jesus nga kinahanglan magbaton kita sa mainit, maanindot nga pagbati ngadto sa matag-usa nga naghatag kanatog kagubot, bisan og mahimo usab kini tingali. Sa patukoranan, ang atong gugma alang sa atong mga kaaway dili nagpasabut og usa ka pagbati alang kanila kondili ang specific nga mga aksyon ngadto kanila nga magpadayag sa pagtagad ug pagsabut.

Gitapus ni Jesus kini nga pahayag uban sa usa ka bersiculo nga kanunay nakaingon sa daghang lantugi: “busa. magmahingpit kamo maingon nga ang inyong Amahan sa langit hingpit” (Mat. 5:48). Apan tin-aw kaayo ang kahulogan diha sa gipasabut. Kadtong gusto mahingpit ingon sa Dios nga hingpit kinahanglan magpakita og gugma ngadto sa ilang mga kaaway ingon sa pagpakita sa Dios og gugma ngadto sa Iyang mga kaaway. Ang pagkahingpit diha sa Iyang pagtan-aw mao ang paghigugma sa nagasupak; ug ang pagbuhat niini nagkinahanglan og kaaghop sa kasingkasing nga ang Dios lamang ang makahatag.

`Batoni sa imong hunahuna ang atong definition sa kaaghop (“paglahutay sa kasakit uban ang pailub nga walay kasuko”), ilista ang mga kausaban nga kinahanglan imong buhaton aron pagtugot sa Ginoo sa paghatag kanimo sa matang sa pagkaaghop sa kasingkasing nga makatabang kanimo sa Pagbaton sa husto nga pagtagad ngadto sa “mga kaaway.”`