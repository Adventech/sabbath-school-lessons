---
title:  Pagpanglaban alang sa Grasya 
date:  29/08/2022
---

`Basaha ang Exodo 32:1-14. Unsay kalabutan ni Moises nga makita dinhi?`

Human pagsimba sa mga tawo sa bulawan nga nating baka, nakahukom ang Dios nga halayo na kaayo sila ug nagpahibalo nga Iyang laglagon ano katawhan ug himoon si Moises nga usa ka dakung nasud. Apan sa baylo nga dawaton ang tanyag sa Dios, nagpakilooy si Moises sa Dios sa pagpakitag grasya ngadto sa Iyang katawhan, ug gibawi sa Dios ang tanyag.

Ang Exodo 32:1-14 nagpatungha og duha ka importante nga mga issues. Nahauna, ang tanyag sa Dios sa paglaglag sa Iyang masupilon nga katawhan ug pagpanalangin kang Moises maoy usa ka pagsukod o pagsulay kaniya. Buot sa Dios nga magpakita si Moises kon unsa ka daku ang iyang kahingawa alang niining makalolooyng masukihon nga katawhan. Ug nakapasar si Moises sa pagsukod. Sama kang Jesus nagpakilooy Siya alang sa kalooy alang sa mga makasasala. Nagpadayag kinig usa ka butang nga makapasibut kaayo: Usahay ang Dios motugot usab kanato sa pag-atubang sa mga pagsupak; tingali motugot Siya kanato nga mahimutang sa usa ka hasohasan o mainit nga pagsulay aron Siya, kita, ug ang nagtan-aw nga uniberso makakita kon unsa kadaku ang atong kalooy alang niadtong nanghisalaag.

`Unsay mga katarungan nga gihatag ni Moises sa paghangyo kang Jehova sa dili paglaglag sa Israel?`

Ikaduha, kini nga pahayag nagpakita nga ang pagsupak ug pagkadilimatinumanon maoy usa ka tawag sa pagpadayag sa grasya. Ang grasya gikinahanglan kon ang mga tawo dili gyud takus hatagan niini, panahon usab kini nga atong bation sa labing diyutay ang pagtanyag niini. Apan sa pagpanaway ni Miriam kaniya ang igsoon nga babaye ni Moises, mituaw siya ngadto kang Jehova sa pag-alim o pag-ayo kaniya sa iyang sanla (Numeros 12). Sa Iyang pagkasuko kang Kora ug sa iyang mga sumosunod ug paghulga sa paglaglag kanilang tanan. Mihapa si Moises aron pagpakilooy alang sa ilang mga kinabuhi. Pagkasunod adlaw, nagbagulbol ang Israel batok kang Moises alang sa kamatayon sa mga rebelde ug naghulga pag-usab ang Dios sa paglaglag kanilang tanan, mihapa si Moises ug nag-awhag kang Aaron sa pagdali sa paghimog pagtabon sa sala alang kanilang tanan (Numeros 16). Sa iyang kaugalingong kalomo, sa iyang kaugalingong pagkadili hakog taliwala niining hasohasan, nangita si Moises sa grasya alang niadtong siguro dili gyud takus niini.

`Hunahunaa ang mga tawo sa imong palibut nga imong gihunahuna nga dili gyud kaayo takus sa grasya. Unsaon nimo, uban sa kaaghop ug pagkadili hakog nga pagpaubos, mahimong usa ka pagpadayag sa grasya sa Dios ngadto kanila?`