---
title:  Komento sa Magtutudlo
date:   09/08/2024
---

#### Bahin I: Kinatibuk-ang Panglantaw

Dugokan nga Teksto: Marcos 7:6-8, Marcos 7:33-37

Tutokan sa Pagtoon: Marcos 7.

**Introduksiyon**: Panahon sa Iyang pagministeryo, gibayaw ni Jesus ang Kasulatan ingong pagpadayag gikan sa Dios, sa kanunay nagkutlo gikan sa Daang Tugon. Bisan og ang mga magtutudlo sa Israel nahibalo pagayo sa Hebreo nga Kasulatan, ang tawhanong tradisyon, alang sa kadaghanan kanila, labaw ka mahinungdanon kaysa biblikal nga paghimangno. Niini nga kahulogan sa atong hunahuna, ang atong pagtoon magsubli sa pinili nga mga diskusyon tali kang Jesus ug sa mga Pariseo.

**Mga Tema sa Leksyon**: Ang pagtoon niini nga semana maglakip sa tulo ka mga sakup, sumala sa gisubay diha sa Marcos 7:6-8. (Ang ikatulo nga sakup naghisgot sa topiko sa Paglalang, sumala sa gipadayag sa sugilanon sa pagayo sa bungol nga tawo). Mao kini ang mosunod nga tulo ka mga bahin:

1. Ang una nga sakup nagsusi sa Daang Tugon sa kahulogan alang sa Marcos 7:6-8 ug nagtan-aw sa reperensiya ngadto sa Isaias 29:13, sumala sa gikutlo diha sa Marcos.
2. Ang ikaduha nga sakup nagtagad sa mga tradisyon. Diha sa kahayag sa Marcos 7:6-8, atong itandi ang tradisyon sa mga katigulangan sa mga pahimangno sa Dios diha sa Kasulatan.
3. Ang ikatulo nga sakup, sumala sa nahisgutan, adunay kalabutan sa sugilanon sa pagayo sa usa ka bungol nga tawo sa Marcos 7:33-37. Atong tagdon ang mga paagi nga ang pila ka mga elemento sa plano sa paglalang gipahinungdan niini nga partikular nga pagayo.

#### Bahin II: Komentaryo

**Ang Kahulogan sa Marcos 7:6-8 sa Daang Tugon**

Ang katawhan sa Dios sa ikapito nga siglo B. C. nagatubang sa malisud nga gutlo sa ilang relihiyoso nga kasinatian nga sa tin-aw gihulagway diha sa Isaias 1: “Sila mingbiya kang Jehova, gitamay nila ang Balaan sa Israel, sila nanagpahalayo” (Isaias 1:4). Busa gipangutana sila ni Jehova, “Magaunsa man kanako ang gidaghanon sa inyong mga paghalad?” (Isaias 1:11). Walay kapuslanan ang pagduul, ug “sa pagsimba,” sa Dios ilalum sa landong sa pormalidad. Busa, nagsulti ang Ginoo pinaagi sa Iyang manalagna ngadto sa Iyang katawhan, ug gitala sa manalagna ang mga pulong niini nga mga bersikulo sa balak:

“Ayaw na pagdala ug mga halad nga kawang lamang; ang incienso maoy usa ka dulumtanan alang kanako: ang bag-ong bulan ug ang adlaw nga igpapahulay, ang pagtawag sa mga pagkatigum, ako dili na makaantus uban sa kasal-anan ug sa mga maligdong nga pagtigum” (Isaias 1:13).

Nagpasabut ba kini nga mga bersikulo nga supak si Jehova sa sistema sa paghalad, sumala sa gisugo pinaagi kang Moises ngadto sa komunidad sa Israel? Dili. Ang gisupak sa Ginoo mao ang hapawhapaw nga rilihiyon nga walay matuud nga pagkahadlok kang Jehova (itandi sa Isaias 1:16, 17). Ang relihiyoso nga kahulogan sa Isaias 29:13, nga gipahinungdan ni Lucas diha sa kapitulo 7, susama kaayo. Ang suud nga pagtan-aw sa Isaias 29:13 nagpadayag sa makasibut nga pagkahan-ay. Sa ubus mao ang paghubad sa tigsulat:

A. Ang katawhan nagapaduul pinaagi sa ilang baba ug mga ngabil
	B. Sa pagpasidungog Kanako
		C. Apan gipahilayo nila ang ilang kasingkasing gikan Kanako
	B1. Ang ilang pagtahod Kanako
A1. Sama sa kasugoan nga sinagulo

Unsa ang problema sa Israelita nga magsisimba, sumala sa gipaila niini nga bersikulo? Ang ilang problema dili sa ilang mga pulong sa pagsimba; kondili, ang ilang mga pulong nga gipahinungod ngadto sa usa ka hugna sa pormal nga pagsublisubli. Unsa man ang katarungan alang sa ilang kabus nga kahimtang? Ang ilang mga kasingkasing (ang ilang mga hunahuna) halayo gikan sa matuud nga debosyon ngadto sa Ginoo. Busa, ang ilang mga pulong walay kahulogan.

Makahatag og pahimangno ang pagkutlo kang Alec Motyer dinhi. Nagingon siya, “Samtang sublion sa Labing Hataas nga Dios ang ilang pagsimba, iyang makita ang tanan sa pagpahiuyon ngadto sa tawhanong mga pamalaod. Dili kay gipakaubus ni Jehova ang ilang gigamit nga mga pulong; apan ang mga pulong nga wala diha ang kasingkasing walay kahulogan; ang pagsimba dili pagsimba (Marcos 7:6-8) gawas kon kini gipasukad diha ug sa pagtubag kon unsay gipadayag sa Dios.”—Motyer, Isaiah: An Introduction and Commentary, vol. 20 of Tyndale Old Testament Commentaries (Downers Grove, IL: InterVarsity Press, 1999), p. 215, 216.

Sa pagsumada, ang katawhan sa Israel, ang kaugalingong katawhan sa Dios, nagkinabuhi sa relihiyoso nga pagkabahin. Nagsunod sila sa usa ka tulomanon o ritualistic ug liturgical formality, apan wala sila magkinabuhi sumala sa mga prinsipyo sa kasulatan nga gitudlo kanila nga gisumaysumay kanunay sa ilang taliwala. Ang pagsimba, lakip sa tanang mga elemento, walay kahulogan kon walay pagtuman. Dili supak ang Dios batok sa usa ka husto nga relihiyoso nga kasaulogan; ang Iyang kasuko miabut ingon nga sangputanan sa bug-at nga pormalismo nga naghulagway sa ilang pagsimba. (See Teofilo Correa, “El Contexto Veterotestamentario de Marcos 7:6-7,” sa _Marcos: El Evanghelista_ del “Tiempo Cumplido.” _Leyendo el evangelio de Marcos: su mensaje en el pasado y en la actualidad_. Ed. Merling Alomia, Joel Leiva, and Juan Millanao [Lima: Ediciones Theologika, 2003] p. 129.)

**Mga Tradisyon Diha sa Kahayag sa Marcos 7:6-8**

Si Marcos, sa iya nga paghisgot kang Isaias, nagsunod sa teksto sa Septuagint, usa ka Grego nga hubad sa Hebrew Bible (Old Testament). Tungud kay ang magbabasa ni Marcos nagsakup sa mga Gentil, ang Grego nga bersiyon mahimong labaw ka pamilyar ngadto kanila. Si Marcos nga nagsunod sa Septuagint, nagpahinungod ngadto sa topiko sa kawang nga pagsimba, uban sa pagpasantop sa panghunahuna sa mga lagda sa mga tawo. Ang Marcos 7:6, 7 gihubad niini nga mosunod: “'Kining mga tawhana nagapasidungog kanako pinaagi sa ilang mga ngabil, apan halayo kanako ang ilang kasing-kasing; kawang lamang ang ilang pagsimba kanako, sanglit sa ilang pagpanudlo ila mang gipaka-doctrina ang kalagdaan nga hinimo lamag mga tawo.”

Ang mga bersikulo sa ilang mga kaugalingon naghatag sa kahulogan alang sa sugilanon diha sa Marcos 7. Ang asoy nagpasantop sa usa ka panagsangka tali sa mga Pariseo ug mga eskriba; ang topiko nga gilalisan bahin sa paghugas sa mga kamut. Si Marcos mismo naghatag, diha sa Marcos 7:3, 4, sa detalye sa sugilanon bahin niini. “Kay ang mga Fariseo ugod, ug ang tanang mga Judio, dili man mokaon kon dili pa una sila makapanghunaw pag-ayo sa ilang mga kamot, agig pagbantay sa gikabilinbiling kalagdaan sa mga katigulangan” (Marcos 7:3). Daw ang mga pahimangno bahin sa pagpanghugas sa mga kamut labot sa mga saserdote sa serbisyo sa santuwaryo gipatuman sa mga katigulangan ngadto sa tanang mga tawo. Busa, ang mga tawo gisugo sa pagtuman niana nga tradisyon. Sumala sa gihisgutan ni C. S. Mann: “Ang gihisgutan dinhi dili bahin sa Balaod ni Moises, kondili sa oral o sinulat nga tradisyon nga gidawat gikan sa karaan ug gipasidunggan tungud sa pagkakaraan niini.”—Mann, “Mark, A New Translation With Introduction and Commentary,” The Anchor Bible, (New York/London, vol. 27, p. 312.

Gisaway ni Jesus kini nga pinari nga pagpahamtang ibabaw sa katawhan. Alang niana nga rason, Iyang gitawag ang mga Pariseo ug mga eskriba nga mga salingkapaw (Marcos 7:6). Apan ang asoy ni Marcos misaylo sa usa ka yano nga pagsalikway sa usa ka tawhanong tradisyon: Gibadlong ni Jesus ang mga magtutudlo sa Israel uban sa sumbong nga ang ilang mga tradisyon nagdala og usa ka landong diha sa Nasulat nga Pulong sa Dios. Gibadlong ni Jesus ang relihiyoso nga mga magtutudlo tungud, sa gisumbong sila ni Jesus, “Inyong gibiyaan ang kasugoan sa Dios, ug maoy inyong ginahawiran ang gikabilinbiling kalagdaan sa mga tawo” (Marcos 7:8). Unya gibadlong sila ni Jesus sa dugang pa gayod: “Maayo gayud ninyong pagkasalikway sa sugo sa Dios, aron inyong kabantayan ang inyong gikabilinbiling kalagdaan” (Marcos 7:9). Sa Marcos 7:13, nasubo si Jesus niini nga sayup nga binuhatan nga direkta nga insulto sa binuhatan sa mga magtutudlo sa Israel. Busa, gisupak sila ni Jesus niini nga sumbong: kamo “pinaagi niini wala magtuman sa pulong tungud sa inyong tradisyon nga inyong gikapasa-pasa.”

Sa pagsumada, sa kaliwatan ni Isaias, sa ikapito nga siglo B. C. sa nahauna nga siglo A. D., kawang lang ang pagsimba sa katawhan sa Dios tungud sa ilang sayup nga pagpasantop ug salingkapaw nga pagtagad sa ilang mga kasingkasing. Sa pila ka pagila, ang mga Pariseo ug ang mga eskriba responsable alang sa ilang kahimtang, tungud kay, ingon nga mga pangulo, ilang gigamit ang ilang dakung impluwensiya sa katawhan sa pagpabilin diha sa tawhanong mga tradisyon ibabaw sa balaan nga pagpadayag ug pagtuboy sa tawhanong mga tulomanon ibabaw sa kasugoan sa Dios. Dinhi, sa dayag nga paagi, gidapit ni Jesus ang Iyang katawhan sa pagbalik ngadto sa Kasulatan ug ngadto sa dalan sa hustisya ug kalooy. Gimantala ni Jesus ang pagkaespirituhanon nga molabaw kaysa gawas ug pormal nga pagkarelihiyoso. Sa baylo, nagawhag si Cristo sa usa ka espirituhanong kasinatian nga nakaangkla sa usa ka mahunahunaon ug debotado nga desisyon sa pagalagad sa Dios uban sa usa ka matinud-anon nga kasingkasing diha sa kahayag kon unsa ang gipadayag sa Dios.

**Ang Buhat sa Pag-ayo sa Usa ka Bungol nga Tawo**

Ang biblikal nga mga tigsulat sagad maghisgot ngadto sa ubang mga bahin sa Kasulatan sa pagmugna sa ilang mga sinulat. Kini nga mga paghisgot mahimo nga maglakip sa tukma nga mga kinutlo, sama sa Marcos 1:2, 3, diin si Marcos nagkutlo sa Isaias 40:3, o sama sa Marcos 7:6, 7, diin siya nagkutlo sa Isaias 29:13. Makita nga si Marcos adunay pinasahi nga kaikag sa mga sinulat ni Isaias. Dugang pa ngadto sa direkta nga mga pagkutlo, ang biblikal nga mga magsusulat naghisgot usab ngadto (sa walay pagkutlo) sa ubang mga sinulat. Sa ubang mga kahimtang, posibli alang sa mobasa sa paghinapus sa pila ka mga impluwensiya (sa usa ka tematiko nga lebel) gikan sa labaw ka sayo nga mga tinubdan. Busa makahimo kita pagsulti nga adunay usa ka paghisgot ngadto sa tema sa Paglalang nga makita diha sa sugilanon sa pagayo sa bungol nga tawo diha sa Marcos 7:31-37.

Sa pagtoon og dugang niini nga idiya, atong tagdon ang Genesis 2:7, nga nagsulti, “Ug giumol ni Jehova nga Dios ang tawo gikan sa abog sa yuta, ug gihuypan niya sa mga buho sa iyang ilong sa gininhawa sa kinabuhi, ug ang tawo nahimong kalag nga may kinabuhi” (itandi sa Isaias 43:7). Gihulagway sa Genesis ang paglalang sa una nga tawo dinhi sa atong planeta. Ang pulong gihulma naggikan sa Hebreo nga verb ysr, nga nagkahulogan usab og” giumol, gihimo, gimugna” (tan-awa kang David Clines, _The Dictionary of Classical Hebrew_ [Sheffield: Sheffield Academic Press, 1998], vol. IV, p. 269). Ang tigsulat sa Genesis naggamit sa verb sa paghulagway sa buhat sa usa ka Maglalalang nga maoy magmugna, o sa usa ka Magkokolon nga maghulma, sa Iyang gilalang. Ang mahulagwayong larawan sa Usa nga nagbutang sa Iyang mga kamut sa butang sa paghulma gikan niini ang una sa tawhanong linalang nga dili ikalimod diha sa Genesis. Dugang pa, ang mosunod nga mga pulong diha sa Genesis 2:7 naghulagway sa bahin diha sa proseso nga naghatag sa walay kinabuhi nga mga materyales ngadto sa buhi, adunay panimuot nga butang. Gipaambit ni Jehova ang gininhawa sa kinabuhi ngadto sa lapok. “Ug gihuypan niya sa mga buho sa iyang ilong sa gininhawa sa kinabuhi.”

Sa sama nga paagi, diha sa Marcos 7 kita adunay usa ka paghisgot ngadto sa paghimo kang Adan. Mahitungud niadtong usa ka tawo nga bungol ug may pagkaamang (Marcos 7:32), nanginlabot si Jesus pinaagi sa paggamit sa Iyang mga kamut ug baba ingon nga usa ka ginamiton sa pagayo. Niini nga paagi, nagtinguha si Jesus sa “paghulma pagusab,” sa Iyang linalang, nga sa Iyang pagbutang sa Iyang mga tudlo ngadto sa mga dalunggan sa tawo. Dayon, Iyang giluwaan ug gihikap ang dila sa tawo sa Iyang luwa, ug sa pulong sa Iyang pagsugo, ang tawo nalalang pagusab. Niana nga gutlo, ang tawo nahimo nga usa ka bag-ong tawo. “Ug naabli ang iyang mga dalunggan, ug naluag ang iyang dila, ug siya nakasulti na sa tataw” (Marcos 7:35).

Bisan pa niana, ang mga paghubit sa ibabaw dili lamang mao ang mga katarungan nga kita makahinapos sa usa ka kadugtongan tali sa buhat ni Jesus sa pagayo sa bungol nga tawo ug sa tema sa Paglalang. Dugang sa pagsuporta sa ebidensiya naggikan sa Marcos 7:37. Nahibulong ang mga tawo kang Jesus “Maayo gayud ang iyang pagkabuhat niining tanan! Bisan gani ang bungol iyang gihimo nga makadungog na ug ang amang nga makasulti na.” Niini nga bugtong nga bersikulo, ikaduha gigamit ni Marcos ang Grego nga verb poieo, nga nagkahulogan “sa paglalang, sa paghimo.” Makapasibut, nga mao kini ang sama nga verb nga gigamit sa Septuagint sa paghatag sa Hebreo nga verb bara’, o “sa paglalang,” gikan sa Genesis 1.

Busa, ang Magbubuhat sa uniberso mianhi sa yuta aron pagpahiuli sa paglalang, nga giguba ni Satanas. Sumala kang Marcos, mianhi si Jesus sa pagsugod sa Iyang buluhaton sa paglalang pagusab sa pagbuhat sa “tanang butang pagayo.” Walay duhaduha, kana nga buluhaton mao ang katumanan sa tagna bahin sa Mesias, sa makausa pa gikan sa Isaias.

> <p></p>
> “Ingna sila nga adunay mahadlokon nga kasingkasing:
> <p></p>
> ‘Palig-ona, ayaw kahadlok:
> <p></p>
> Ania karon, ang inyong Dios moanhi uban panimalus,
> <p></p>
> Uban ang pagbalus sa Dios:
> <p></p>
> Siya moanhi ug magaluwas kaninyo.
> <p></p>
> Unya ang mga mata sa mga buta mangabuka,
> <p></p>
> Ug ang mga igdulungog sa mga bungol makadungog.
> <p></p>
> Unya ang tawo nga piang molukso sama sa lagsaw,
> <p></p>
> Ug ang dila sa amang magaawit” (Isaias 35:4-6)

#### Bahin III: Kagamitan sa Kinabuhi

1\. Ngano nga naghangyo man si Jesus sa pila ka mga tawo nga Iyang giayo sa dili pagsulti kang bisan kinsa bahin sa Iyang buhat o sa Iyang ministeryo sa pagayo? “Ug gitugon sila ni Jesus nga walay bisan usa nga ilang suginlan niini; apan sa naglabi ang iyang pagtugon kanila, naglabi pa usab hinoon ang ilang pagpanugilon niini” (Marcos 7:36). Itandi ang Marcos 7:36 sa Marcos 8:30, Marcos 5:43, ug Marcos 1:44, 45. Ngano nga nagbuhat man ang mga tawo sa sukwahi kaysa gisugo ni Jesus kanila?

` `

2\. Kadugtong sa tawhanong tradisyon, makahimo ka ba sa pagila sa bisan unsa nga “tradisyon” nga nagpuli sa Balaan nga Kasulatan sa inyo nga komunidad? Ang Balaang Kasulatan ba gihapon ang atong giya samtang kita mangulo sa atong komunidad sa pagtoo niini nga panahon? Unsa man ang gipasabut sa teksto nga “halayo kanako ang ilang kasing-kasing” (Marcos 7:6)?

` `