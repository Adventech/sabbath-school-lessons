---
title:  Hinlo nga mga Kamut o Hinlo nga mga Kasingkasing?
date:   05/08/2024
---

`Basaha ang Marcos 7:14-19. Unsa ang gipasabut ni Jesus sa Iya nga tigmo diha sa Marcos 7:15?`

Ang mga pulong ni Jesus niini nga pahayag nakapalibog sa kadaghanan samtang sila namalandong sa ila nga relasyon ngadto sa mga pagtolon-an sa Levitico 11 bahin sa mahinlo ug mahugaw nga mga pagkaon. Wala na ba tagda ni Jesus kini nga mga kalainan? Nasayup ba ang mga Adbentista sa pagtudlo nga ang mga myembro sa iglesya nga mangaon og karne kinahanglang mokaon lamang niini gikan sa listahan sa hinlo nga mananap?

Una, katingalahan kini nga kalit lang isalikway ni Jesus ang mga pahimangno ni Moises diha sa Marcos 7:14-19 nga bag-o pa lang gani Niya gilabanan si Moises batok sa tradisyon diha sa Marcos 7:6-13. Ikaduha, ang mao gayod nga tradisyon nga gipadasig sa mga Pariseo walay usa ka pasikaranan diha sa pagtolon-an sa Daang Tugon; ang mga balaod sa pagkaon, sa sukwahi, adunay sukaranan. Ikatulo, ang kahulogan sa Marcos 7:19 sa pagingon nga gihinloan na ni Jesus ang tanang pagkaon dili ang mga balaod sa pagkaon ang giwala, kondili nga ang tradisyon sa makatakod nga paghikap nga gibuhat sa Pariseo dili balido. Kini pananglitan, mao nga ang bakak nga pagtoo nga mahugawan ka kon makahimamat ka sa mga Gentil, unya mahimo ka usab nga mahugawan pinaagi sa paghikap sa pagkaon nga ilang nahikap.

`Basaha ang Marcos 7:20-23. Unsa man ang gisulti ni Jesus nga makahugaw sa usa ka tawo?`

Sa Marcos 7:19 gisulti ni Jesus nga ang pagkaon dili moadto sa kasingkasing kondili ngadto sa tiyan nga moagi sa tina-i hangtod nga ikapagawas. Apan diha sa Marcos 7:21-23, Iyang gipasabut nga ang daotan nagagikan sa sulud sa kasingkasing, gikan sa sentro kon kinsa ang mao nga tawo. Naghatag Siya og lista sa mga bisyo nga magsugod gikan sa daotan nga mga panghunahuna ug dayon mosangko sa daotang mga buhat.

Sa paglakip sa ikalima nga sugo sa reperensiya diha sa Marcos 7:10 sa lista sa bisyo, ang matag usa ka sugo sa ikaduha nga papan sa Napulo ka Sugo anaa. Dugang pa, nagtumong si Jesus sa kawang nga pagsimba, diha sa Marcos 7:7, ang paglapas kon unsa ang anaa sa kasingkasing sa nahauna nga upat ka mga sugo sa Napulo ka Sugo. Busa, gilabanan ni Jesus ang Balaod sa Dios sa tibuuk niini nga pahayag.

`Tingali husto ang imo nga teolohiya, apan kinsa man sa bug-os ug sa katapusan ang nanag-iya sa imo nga kasingkasing?`