---
title:  May Pagkaamang
date:   07/08/2024
---

`Basaha ang Marcos 7:31-37. Kinsa man ang gidala ngadto kang Jesus, ug unsa man ang gibuhat ni Jesus alang kaniya?`

Wala manglaktod si Jesus sa Iya nga pagbalik ngadto sa Galilea gikan sa rehiyon sa Tiro ug Sidon. Daw miadto si Jesus sa amihanan gikan sa dapit sa Tiro, hangtod sa rehiyon sa Sidon, dayon sa yuta hangtod sa amihanang-silangan sa Dagat sa Galilea, sa katapusan miabut duul sa dagat mismo. Usa kadto ka layo ug lisud nga dalan, lagmit nga may dugang panahon alang Kaniya sa pagtudlo sa Iyang mga tinon-an.

Ang teksto wala magpaila sa tukma kon kinsa ang nagdala sa tawo ngadto kang Jesus, apan ang iyang problema yano ra kaayo—dili siya makadungog ug maglisud sa pagsulti. Ang pagkabungol makapabulag sa mga tawo gikan sa ilang palibut, ug ang tumang pagkabungol makahagit sa pagtoon sa pagsulti. Ang problema niini nga tawo dugay na tingali.

Nakasabut si Jesus sa iya nga kalisud ug gidala siya sa hilit. Ang paagi sa Ginoo sa pagayo sa tawo makapatingala, ilabina alang sa moderno nga mga magbabasa. Iyang gitapion ang Iyang mga tudlo sa mga dalunggan sa tawo, nagluwa, gihikap ang iyang dila ug miginhawa og lalum. Gihikap ni Jesus ang apektado nga mga bahin sa tawo nga Iyang ayohon, apan ngano nga nanghupaw? “Nanghupaw Siya sa panghunahuna sa mga dalunggan nga dili maabli ngadto sa kamatuuran, ang mga dila nga dili moila sa Manunubos.” Ellen G. White, _The Desire of Ages_, p. 404.

Milagroso ang pagpahiuli ni Jesus sa pandungog sa tawo ug paghimo kaniya nga makasulti na pagayo. Ang Iya nga panghupaw naghulagway sa mga kinutoban nga gibutang sa Dios Kaniya bahin sa gawasnon nga pagpili sa tawo. Dili Niya pugson ang kabubut-on. Ang tanan adunay kagawasan sa pagpili kon kinsa ang ila nga padumalahon sa ila nga kinabuhi—ang Prinsipe ba sa Kinabuhi o ang prinsipe sa kangitngit. Makahimo si Jesus pagabli sa mga igdulongog apan dili magpugos sa dili motoo nga mga kasingkasing sa pagila sa Iyang pagka-Mesias.

Kini nga hamubo nga sugilanon naghulagway usab kon unsa ang mabuhat sa Dios alang niadto nga moduul Kaniya. Tingali nakasinati ka sa pagalang-alang sa pagpaambit sa imo nga pagtoo, magbati nga dili makasulti kon unsa gayod ang ikasulti. Kini nga milagro nagtanyag og kadasig nga ang Ginoo makahimo pagabli sa imo nga mga igdulongog sa pagkamabination sa panginahanglan sa uban ug pagpaambit sa usa ka inandam nga pulong sa pagtuboy kanila sa ila nga panaw.

`Unsa man ang imo nga buhaton sa mga gasa nga nahatag kanimo bahin sa pagpaminaw ug pagsulti, kay sila mga gasa? Giunsa man nimo sila paggamit?`