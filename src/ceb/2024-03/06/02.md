---
title:  Tawhanong mga Tradisyon Batok sa mga Sugo sa Dios
date:   04/08/2024
---

`Basaha ang Marcos 7:1-13. Unsa nga mahinungdanong mga kamatuuran ang gihatag dinhi?`

Ang usa makahimo sa paghanduraw sa bata nga nagtoon niini nga pahayag sa Sabbath School ug mopauli sa pagsugilon sa ila nga mga inahan nga dili na sila kinahanglan manghugas sa ila nga mga kamut sa dili pa mokaon tungud kay nagingon niini si Jesus. Apan, kini nga sugilanon dili mahitungud sa pagkahinlo.

Sa panahon ni Jesus, daghang mga tawo niana nga yuta mabalak-on kaayo sa mga tulomanon bahin sa pagkaputli nga gipaabut ngadto sa komon nga mga tawo, bisan kini nga mga tulomanon sa sinugdanan gipahinungod ngadto sa mga saserdote sa Daang Tugon (Exodo 30:17-21). Subay niini nga konsepto nagreklamo ang relihiyoso nga mga pangulo kang Jesus bahin sa Iyang mga tinon-an.

Wala dayon gitubag ni Jesus ang gipangutana Kaniya. Sa baylo, Iyang gilabanan ang Iya nga mga tinon-an sa duha ka bahin nga tubag. Una, Iyang gikutlo ang kusganon nga mga pulong ni Isaias sa pagbadlong og usa ka nasod nga nagpasindungog sa Dios pinaagi sa pulong, apan halayo ang kasingkasing gikan Kaniya (Isaias 29:13). Nagpadayon ang kinutlo gikan kang Isaias uban sa pagsaway sa pagbutang sa tawhanong tradisyon ibabaw sa balaan nga kasugoan.

Ang ikaduha nga bahin sa tubag ni Jesus nagpaluya sa kinutlo sa Isaias. Gihisgutan sa Ginoo ang sugo sa Dios sa pagpasidungog sa mga ginikanan (Exodo 20:12); nga, sa pagatiman kanila sa ila nga pagkatigulang, ug pagtandi niini sa relihiyoso nga tradisyon diin ang usa ka tawo makahimo paghatag og usa ka butang ngadto sa Dios (usa ka gasa, halad sa Dios), apan gamiton gihapon alang sa iya nga kaugalingon, apan maglimud sa paggamit niini ngadto sa tigulang nga mga ginikanan nga nanginahanglan. Ang usa ka tawo igo lang makahanduraw sa panagsultihay, “Pasayloa ko, amahan. Ganahan kong motabang kanimo, apan gihatag nako ang salapi sa templo.”

Mao kini nga matang sa pagkasalingkapaw nga giataki ni Jesus sa walay lipodlipod. Ilang gibutang ang tawhanong tradisyon ibabaw sa Pulong sa Dios ug, sa pagbuhat niana, sila nakasala.

Busa unsa man ang tubag ngadto sa pangutana sa mga Pariseo? Ang tubag ni Jesus nagpasabut nga Siya wala makombinsi sa ila nga pagpugos sa paghugas o paghinlo sa ilang mga kamut ingon nga kinahanglanon sumala sa kabubut-on sa Dios. Sa baylo, ang Iya nga tubag tin-aw nga nagsuporta sa kasugoan sa Balaod batok sa tawhanong tradisyon. (Tan-awa usab sa Marcos 1:44; Marcos 7:10, 11; Marcos 10:3-8; Marcos 12:26, 29-31.)

`Kita ba adunay “mga tradisyon” nga tingali nahisupak sa mga prinsipyo sa balaod sa Dios? Kon aduna, unsa man kaha kini sila?`