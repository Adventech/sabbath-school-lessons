---
title:  Ang Pagabut sa Anak sa Dios
date:   05/09/2024
---

`Basaha ang Marcos 13:24-32. Unsa nga dakung hitabo ang gihulagway dinhi?`

Kini walay lain kondili ang pagbalik ni Jesu-Cristo diha sa himaya, unahan sa mga timaan diha sa adlaw, bulan, ug mga bitoon. Ang Bag-o nga Tugon puno sa mga tagna nga nagtudlo ngadto niini nga matahum nga hitabo. Gihulagway kini ni Pablo sa detalye diha sa 1 Tesalonica 4:13-18, diin siya nagsulti bahin niadto nga nangatulog sa kamatayon diha ka Cristo nga banhawon ngadto sa kinabuhi ug pagabayawon uban sa mga buhi nga mga balaan sa pagsugat kang Cristo diha sa kahanginan. Diha sa 1 Corinto 15 nagsulti ang apostol sa detalye bahin sa katinuuran sa pagkabanhaw sa mga minatay, nga mahitabo sa pagbalik ni Cristo.

Gihulagway ni Pedro kana nga dakung adlaw usab sa detalye diha sa 2 Pedro 3:3-13 sa pagpasabut nga ang Ginoo dili langanan sa pagtuman sa Iyang saad kondili gusto Siya sa Iya nga katawhan modangat ngadto sa paghinulsol. Ug ang Pinadayag adunay tin-aw nga paghulagway sa pagbalik ni Cristo (tan-awa sa Pinadayag 1:7, Pinadayag 6:12-17, Pinadayag 14:14-20, ug Pinadayag 19:11-21). Ang kanunay nga pagtolon-an sa Bag-o nga Tugon mao nga ang pagbalik ni Cristo personal, literal, makita, ug madungog. Ang tanan makakita Kaniya sa Iyang paganhi.

Apan, unsa man ang gipasabut ni Jesus sa “kini nga kaliwatan” ug “nianang adlawa” o “nianang taknaha”? Kini nga mga pulong nakagubot sa daghang mga tawo tungud kay ang kaliwatan nga gisulti ni Jesus dugay na nga namatay.

Pila sa mga solusyon niini nga pamahayag gisugyot. Ang uban nangatarongan nga ang pulong “kaliwatan” nagpahinungod ngadto sa usa ka rasa sa mga tawo, niini nga kahimtang ang mga Judio. Nga ang rasa sa mga Judio dili mawala sa dili pa mobalik si Cristo. Ang laing sulbad mao ang pagsulti bahin sa kaliwatan sa mga tawo nga nakakita sa katumanan sa tanang ilhanan ingong mga kaliwatan nga dili mamatay sa dili pa mobalik si Cristo.

Apan ang usa ka labi ka yano nga sulbad mao ang pagtimaan nga diha sa Marcos 13:30 naggamit si Jesus sa pulong nga “kini” sama sa “kining kaliwatana,” ug sa Marcos 13:32 ang pulong “maong,” sama sa “maong adlaw ug takna.” Sa Marcos 13, ang pulong “kini” (houtos, haute, touto) mabasa sa dugang pa diha sa mga bersikulo 1-13, naghatud ngadto sa pagkaguba sa Jerusalem, sumala sa gihulagway diha sa Marcos 13:30. Apan, ang Marcos 13:32 nagpasabut ngadto sa ikaduhang pagbalik ni Cristo nga umalabot pa ug labaw pa ka halayo gikan sa una nga siglo. Ang gisangputan ang Marcos 13:32 naggamit sa pulong “maong” sa pagsulti bahin sa mga hitabo nga labaw pa ka halayo gikan sa una nga siglo.