---
title:  Walay Mahabilin nga Bato Ibabaw sa Laing Bato
date:   02/09/2024
---

`Basaha ang Marcos 13:1-13. Giunsa pagtubag sa mga tinon-an ang gisulti ni Jesus bahin sa templo, ug unsa ang kahulogan sa tubag ni Jesus kanila?`

Sumala sa atong nakita, ang templo tinuud gayod nga kahibulungang tinukod. Nagingon si Josephus nga ang Royal Porticos sa hagbagatang bahin adunay 162 ka mga haligi, ang gidak-on sa matag-usa niini tulo ka tawo ang magkuptanay sa ila nga mga kamut nga ilikos sa haligi (Antiquities 15.11.5 SS413-414). Nagingon si Jesus nga kini nga tanan mabungkag. Kana nga tagna bahin niini nga kahibulungang gambalay daw sa sama og katapusan sa kalibutan kon paminawan sa mga tawo.

“Samtang nadani ang pagtagad ni Jesus sa matahum nga templo, daw unsa man kaha ang wala malitok nga hunahuna niadtong Usa nga Sinalikway! Matahum gayod ang Iyang gitan-aw nga gambalay, apan nagingon Siya uban sa kasubo, Akong nakita kini nga tanan! Maanindot gayod kaayo kini nga tinukod. Inyo nga gitudlo kini nga mga paril nga daw dili na gayud magun-ob; apan paminawa Ko ninyo: Moabut ang adlaw nga ‘walay mahabilin nga bato ibabaw sa laing bato, nga dili lumpagon.’”—Ellen G. White, _The Desire of Ages_, p. 627.

Gusto mahibalo ang mga tinon-an kon kanus-a matuman kini nga gitagna ni Jesus. Busa diha sa Marcos 13:4, usa ka gamay nga pundok, si Pedro, Santiago, Juan, ug si Andres, nangutana bahin sa mao nga panahon. Gusto sila mahibalo kon kanus-a kini nga mga butang mahitabo ug unsa ang mga tilimad-on kon moabut na kini.

Ang makatandog pagayo diha sa Marcos 13:5-13 mao nga gigahin ni Jesus ang Iya nga panahon dili sa paghulagway sa pagkaguba sa Jerusalem kondili sa pagpasidaan sa Iya nga mga tinon-an bahin sa ila nga mapaabut sa ilang ministeryo sa pagtukod sa sayo nga Cristohanong iglesya. Daw dili usab kini sayon paminawon.

Gani, pagalutoson sila, igasumbong sa hukmanan, ug ang uban patyon. Apan latas niini nga tanan, miingon si Jesus dili pa ang panahon. Dili sila magpalimbong sa gubot nga mga panghitabo. Dugang pa, ang Espiritu Santo maghatag kanila og mga pulong nga isulti sa husto nga panahon, bisan kon biyaan sila sa pamilya ug mga higala.

Ang makuha gikan niini nga pasiuna nga mga pulong sa tagna ni Jesus mao nga dili magakahadlok ang katawhan sa Dios sa kagubot ug pagsulay. Kinahanglan sila magbantay, tungud kay ang Espiritu sa Dios magauban kanila latas sa kalisdanan.

`Unsa man ang imong kaugalingong kasinatian sa mga pagsulay tungud sa imong pagsunod kang Jesus? Kong wala ka makaagi niini dili ba kaha maayo nga mangutana ka kon nagsunod ba gayod ka Kaniya?`