---
title:  Komento sa Magtutudlo
date:   06/09/2024
---

#### Bahin I: Kinatibuk-ang Panglantaw

Dugokan nga Teksto: Marcos 13:2

Tutokan sa Pagtoon: Marcos 13

**Introduksiyon**: Ang Marcos 13 naglangkob sa panglantaw ni Jesus bahin sa eskatolohiya, o mga panghitabo sa katapusang mga adlaw. Ang iyang panaghisgot gisugdan sa usa ka pangutana sa Iyang mga tinon-an agi og tubag sa Iyang pahayag bahin sa pagkaguba sa templo sa Jerusalem, usa ka hitabo nga ilang gidugtong sa katapusan sa kalibutan: “Tug-ani kami, kanus-a man kini mahitabo, ug unsa man ang ilhanan nga kining mga butanga hapit na pagatumanon nga tanan” (Marcos 13:4).

**Mga Tema sa Leksyon**: Ang dugokan nga topiko nga atong ton-an niini nga semana mao ang eskatolohikal nga marteryal sa Marcos 13. Atong tinguhaon pagsusi ang mosunod:

1. Unsa ang eskatolohiya, o usa ka hamubo nga kahulogan sa eskatolohiya.
2. Ang eskatolohiya sa Marcos 13, o ang pagtuki sa unod nga kahulogan niini ug ang pagtan-aw ni Ellen G. White niini nga topiko.

#### Bahin II: Komentaryo

**Kon Unsa ang Eskatolohiya**

Eerdmans Dictionary of the Bible nagingon nga ang “eskatolohiya (gikan sa Gk. eschatos, ‘katapusan’) naglangkit sa mga pagdahum sa panahon sa katapusan, kon bahin man sa pagsira sa kasaysayan, sa kalibutan mismo, o ang presente nga panahon.”—John T. Carroll, “Eschatology,” Eerdmans Dictionary of the Bible (Grand Rapids, MI: William B. Eerdmans, 2000), p. 420.

Usa ka sukaranan sa biblikal nga eskatolohiya mao nga nagpasabut kini sa usa ka umalabot nga katumanan, Sa piho, adunay usa ka matagnaon nga pamahayag ug sa ulahi nga katumanan niini. Importante nga timan-an, nga ang mga panultihon sa Biblia “katapusan sa panahon” o ang “katumanan sa panahon” nadugtong dili lamang sa Parousia, o sa ikaduha nga paganhi ni Jesus sa kalibutan. Ang eskatolohiya naglakip usab sa katumanan sa usa ka pahibalo bahin “sa katapusan” sa usa ka panahon o sa pagsugod sa usa ka bag-o nga panahon. Mao kana ang gihisgutan diha sa Marcos 1:15, diin si Jesus mismo ang nagmantala nga “ang panahon natuman.” Dili kaduhaduhaan nga ang katumanan nga gipasabut dinhi nagpahinungod ngadto sa tagna sa 70 ka mga semana. Laing pananglitan sa eskatolohikal nga katumanan mao ang kahimtang sa dulumtanan nga pagkaawaaw, diha sa Daniel 9, nagpasabut ngadto sa pagkaguba sa Jerusalem, samtang atong ton-an dinhi. Ang eskatolohiya sa Marcos 13 naglakip sa usa ka diskusyon sa duha niini nga matagnaon nga mga tagna—ang 70 ka semana ug ang dulumtanan sa pagkaguba—ug sa ilang umalabot nga mga katumanan.

**Eskatolohiya Diha sa Marcos 13**

Sa dili pa nato tukion ang pinili nga mga elemento diha sa eskatolohiya sa Marcos 13, makatabang tingali ang paghunahuna nga ang eskatolohiya sama ra gayod ingon nga gipaabut nga kasaysayan. Nga usa kini ka saad sa kasaysayan sa wala pa mahitabo.

Sugdan nato pinaagi sa paghunahuna sa usa ka hinungdanong pangutana: Ngano nga kita adunay klase sa eskatolohiya diha sa biblikal nga mga sinulat? Posibli tungud kay ang biblikal nga eskatolohiya nagtinguha sa pagpakita nga ang Ginoo maoy naggahum sa kasaysayan, nga ang tanang butang nagaagay sumala sa Iyang mga katuyoan. Apan, ang eskatolohiya adunay dugang nga tuyo: sa pagbantay sa katawhan sa Dios nga makaila sa katumanan sa mga tagna sa Dios, lakip kadtong adunay kadugtongan ngadto sa Parousia. Tungud kay nasayod na sila, sila maapektohan pagayo sa gipaabut nga hitabo. Busa atong ikaingon nga ang eskatolohiya mao ang ebanghelyo, o “maayong balita”, bahin sa ugma.

Kon nahibalo ako karon nga ang usa ka maayong higala mobisita kanako sunod bulan, akong pahimuslan kana nga kasayoran sa pagpangandam, sa akong kaugalingon ug sa akong balay sa pagdawat niini nga bisita sa labing maayo nga paagi nga mahimo. Kinahanglan mangandam sa sama nga paagi alang sa paganhi ni Jesus.

Ato usab timan-an ang idiya sa pagkaandam nga gipasantop diha sa eskatolohiya ni Marcos. Ang mosunod nga mga bersikulo nagpadayag niini nga tema, sumala sa mosunod: Marcos 13:9, 23, 28, 33, 35, ug 37. Sa laktud, makaingon ang usa ka tawo nga ang eskatolohiya gihatag alang sa praktikal nga katuyoan sa pagtabang kanato sa pagkaandam!

Ang una nga diskusyon sa eskatolohiya diha sa Marcos nagpasabut sa balita sa pagkaguba sa Jerusalem ug sa templo. Tungud niana, kini nga umalabot nga hitabo nagpahibalo sa katumanan sa malaglagon nga pagkaguba, nga gipahibalo diha sa Daniel 9. Busa ang eskatolohiya ni Jesus napagamot diha sa tagna sa Biblia. Diha sa Marcos, si Jesus dili kinahanglan magpahibalo sa usa ka bag-o nga hitabo; kondili, Iyang gipasabut ang katumanan sa usa ka natudlo nga panahon. Walay tukma nga petsa diha sa pagpasabut ni Jesus kon unsay mahitabo, apan naghatag Siya og mga timaan. Busa, ang malaglagon nga pasipala diha sa Marcos 13:14—adunay katumanan sa pagkaguba sa Jerusalem ug sa templo niini (Marcos 13:2). Si Flavius Josephus, ang Judio nga manalaysay, ug si Ellen G. White naghulagway sa makasusubo sa katapusang mga adlaw sa templo ug sa siyudad.

“Busa mipauli si Tito didto sa torre sa Antonia ug nakahukum sa pagsulong sa templo pagkasunud adlaw, sayo sa buntag, uban sa iyang ‘tibuuk nga kasundalohan, aron libutan ang balaang balay. Apan alang niana nga balay, ang Dios dugay nang nagtagana niini ngadto sa kalayo; ug karon miabut na ang malaglagong adlaw, sumala sa katuigan sa rebolusyon; ikanapulo kadto nga adlaw sa bulan Lous [Ab] nga gisunog kaniadto sa hari sa Babilonia; bisan kadto nga mga siga nagsukad gikan sa mga Judio, ug nahimo pinaagi kanila; sa pagretiro ni Tito, ang mga masupilon milaylo sa makadali, ug dayon giataki pagusab ang mga Romano, sa panahon nga ang mga nagbantay sa balaang balay nakigaway niadtong nagpalong sa kalayo nga nagdilaab sa sulud nga sawang sa templo; apan kini nga mga Romano nagpalayas sa mga Judio, ug nagpadayon kutob sa balaang balay mismo. . . . Karon palibut sa halaran naghay-ad ang patay nga mga lawas nga nagpatongpatong, sa mga ang-ang nga padulong ngadto niini nga hilabihan nga pagbanaw sa dugo, diin usab nahimutang ang patay nga mga lawas sa ibabaw [sa halaran] nangahulog.”—Josephus, _The New Complete Works of Josephus_, book 6, trans. William Whiston (Grand Rapids, MI: Kregel Publications, 1999), p. 896.

“Human sa pagkaguba sa templo, ang tibuuk siyudad nahulog ngadto sa mga kamut sa mga Romano. Ang mga pangulo sa mga Judio mibiya sa ilang dili mapukan nga mga torre, ug nakita sila ni Tito nga nagpuyo sa awaaw nga dapit. Iyang gilantaw sila uban sa kahibulung, ug nagpamatuud nga ang Dios naghatag kanila ngadto sa Iyang mga kamut; kay wala may mga makina, bisan unsa ka gamhanan, makahimo pagdaog batok sa dagkung mga kuta. Ang siyudad ug ang templo nalumpag hangtod sa mga patukoranan niini, ug ang yuta nga gitindogan kanhi sa balaang balay ‘pagadarohon sama sa uma.’ Jeremias 26:18. Diha sa pagsulong ug pagpamatay nga nagsunod, kapin sa usa ka milyon ka mga tawo nangamatay; ang mga nabuhi gidala ingong mga binihag, gibaligya ingon nga mga ulipon, gipangguyod ngadto sa Roma aron pagsaulog sa kadaogan sa nagbuntog, gilabay ngadto sa mga mananap sa mga sinehan, o nagkatibulaag ingong walay-balay nga mga langyaw sa tibuuk yuta.”—Ellen G. White, _The Great Controversy_, p. 35.

Ang hinigugma nga siyudad karon nalumpag. Apan importante hinumduman nga aron matabangan ang mga tawo sa pagkalagiw sa siyudad aron maluwas ang ila nga mga kinabuhi, pila ka panghitabo nagmantala sa umalabot nga kalaglagan. Pila niini nga mga timaan bakak nga mga pagtolon-an. Nagpasidaan si Jesus, ‘Daghan unya ang motungha dinala ang akong ngalan, ug manag-ingon, ‘Ako mao ang Cristo!’ Ug daghan ang ilang pahisalaagon’ ” (Marcos 13:6); adunay sosyal ug politikal nga mga kagubot, mga gubat ug mga gutom (Marcos 13:7.8); ug paglutos (Marcos 13:9, 11-13) . Sa dili pa ang katumanan “sa dakung adlaw,” gipasantop ni Jesus nga ‘ang Maayong Balita kinahanglan igawali una ngadto sa tanang kanasuran” (Mark 13:10). Walay duhaduha nga kadtong nagbantay sa mga timaan maluwas gikan sa umalabot sa paglaglag. Si Ellen G. White nagsulti nga “walay usa nga Cristohanon ang namatay sa pagkalaglag sa Jerusalem. Gihatagan ni Cristo ang Iyang mga tinon-an sa pasidaan, ug ang tanan nga nagtoo sa Iyang mga pulong nagbantay alang sa gisaad nga ilhanan.”—_The Great Controversy_, p. 30.

**Ang Katumanan sa Tagna Gatusan ka mga Tuig Human sa Panahon ni Manalagna Daniel**

“Gisalikway sa mga Judio ang mga pakilooy sa Anak sa Dios, ug karon ang pagsupak ug pakilooy nagdugang sa ilang tinguha sa pagsalikway ngadto sa katapusan. Kawang ang mga paningkamut ni Tito sa pagluwas sa templo; Ang Usa nga labaw pa kadaku kay Kaniya nagpamatuud nga walay usa ka bato nga gipatong sa laing bato nga dili lumpagon.”—_The Great Controversy_, p. 33.

Bisan og ang eskatolohiya sa Marcos 13 bahin sa malaglagon nga pasipala may pasiuna nga katumanan sa pagkalaglag sa Jerusalem pinaagi sa mga kasundalohan ni Tito niadtong tuig 70, gihulagway ni Marcos diha sa kapitulo 13, ang usa ka dugang nga katumanan sa dakudaku nga kahulogan. Gawas niini, atong unahan ang atong diskusyon pinaagi sa pagtan-aw sa pipila nga eskatolohikal nga mga pahibalo kinahanglan ton-an sa labi pa ka halapad nga paghunahuna. Sa ato pa, atong hunahunaon ang mga paagi diin ang eskatolohikal nga panglantaw makatabang sa atong pagsabut sa gitagna nga hitabo sa labi pa ka bug-os. Niini nga paagi, ang tagna sa dulumtanan nga pagkaguba labaw pa sa hulagway sa pagkaguba sa Jerusalem samtang, sa sama nga panahon, nagtagna sa kalaglagan sa atong planeta sa katapusan gayod sa panahon. Gihulagway ni Ellen G. White, ang katumanan sa tagna: “Ang tagna sa Manluluwas bahin sa pagduaw sa mga paghukum sa Jerusalem mao pagbaton sa laing katumanan, nga niini kadto nga makalilisang nga pagkaguba usa lang ka hanap nga landong. Ang gidangatan sa pinili nga siyudad, atong makita ang kalaglagan sa usa ka kalibutan nga nagsalikway sa kalooy sa Dios ug nagyatak sa Iyang balaod. Mangitngit ang mga talaan sa tawhanong kaalaut nga nasaksihan sa yuta panahon sa hataas nga mga siglo sa krimen.”—_The Great Controversy_, p. 36. Nagdugang usab si Ellen White sa pagingon, “Nakita ni Cristo didto sa Jerusalem ang simbolo sa kalibutan nga nagahi sa pagkawalay pagtoo ug rebelyon, ug nagdali sa pagtagbo sa mga hukum sa pagpanimalus sa Dios.”—_The Great Controversy_, p. 22.

Atong makita ang teksto nga pamatuud sa pagsuporta sa tagna sa dulumtanan nga pagkalaglag, nga niini nagpamatuud sa ikaduhang katumanan, ingon sa gisulti ni Jesus diha sa Marcos 13:24: “Apan niadtong mga adlawa, tapus sa maong kasakitan.” Ang mga anak sa Dios pagaluwason niini nga panahon, maingon nga ang Iyang mga sumosunod giluwas gikan sa paglaglag sa Jerusalem. Sumala sa gisulti sa sinulat ni Ellen White, “Sama nga Iyang gipasidan-an ang Iyang mga tinon-an bahin sa pagkalaglag sa Jerusalem, naghatag kanilag usa ka timaan sa nagsingabut nga pagkaguba, aron sila makahimo sa pagikyas; busa Iyang gipasidan-an ang kalibutan bahin sa adlaw sa katapusang pagkalaglag ug naghatag kanilag mga timaan sa pagabut niini, aron ang tanan nga buut, makaikyas gikan sa kapungot nga umalabot.”—_The Great Controversy_, p. 37.

Natapus ang Marcos 13 sa usa ka tambag nga adunay pagpadasig: “Ug ang akong ginaingon kaninyo ginaingon ko sa tanan: Pagtukaw kamo” (Marcos 13:37).

#### Bahin III: Kagamitan sa Kinabuhi

Hangyoa ang imong mga tinon-an sa pagpamalandong sa mosunod nga pangutana: Unsa ka nahibalo ang ilang komunidad sa kamatuuran nga ang panghitabo sa Marcos 13 bahin sa pagkalaglag sa kalibutan duul na matuman?

Sa kahayag niini nga diskusyon, hunahunaa kon unsa ang gipamatuud ni Ellen G. White kapin na sa usa ka gatus ka tuig ang milabay: “Ang kalibutan dili na labaw ka andam sa pagtagad sa mensahe niini nga panahon kaysa mga Judio sa pagdawat sa pasidaan sa Manluluwas bahin sa Jerusalem. Moabut kon tingali, ang adlaw sa Dios moabut nga dili mahibaloan ngadto sa mga dili diosnon. Kon ang kinabuhi magpadayon sa walay kausaban nga pagtuyok; kon ang mga tawo malinga sa kalingawan, pamatigayon, sa pagkapuliki, sa pagtigum og salapi; kon ang relihiyoso nga mga pangulo magpadaku sa kauswagan sa kalibutan ug sa kahibalo; ug ang katawhan duyanon sa mini nga kasigurohan—nan, ingon sa pagpangawat sa kawatan sa tungang gabii sulud sa walay bantay nga puloy-anan, maingon ka kalit ang pagabut sa kalaglagan ibabaw sa mga walay pagtagad ug dili mga diosnon, ‘ug dili sila makaikyas.’ ”—_The Great Controversy_, p. 38.

` `