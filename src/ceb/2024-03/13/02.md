---
title:  Pagmaya Diha sa Pagkabanhaw
date:   22/09/2024
---

`Basaha ang Marcos 15:42-16:6. Unsa man ang nahitabo dinhi, ug ngano nga may kalabutan kini nga sugilanon ngadto sa asoy sa pagkabanhaw?`

Ang tanang magsusulat sa Ebanghelyo nagkauyon nga namatay si Jesus niadtong adlaw nga gipaila ingong ang “Pagpangandam” (Mateo 27:62; Marcos 15:42; Lucas 23:54; Juan 19:14, 31, 42). Kadaghanan sa mga tigkomentaryo nakasabut niini ingon nga usa ka reperensiya nga sa pagsalop sa adlaw sa Hwebes hangtod sa pagsalop sa adlaw nga Byernes. Namatay si Jesus sa hapon sa Byernes ug gilubong dayon sa wala pa mosalop ang adlaw.

Sa Sabado, mipahulay ang Ginoo didto sa lubnganan, ug namahulay usab ang iya nga mga tinon-an. “Ug sa pagkaadlaw nga igpapahulay, sila namahulay sa sumala sa kasugoan” (Lucas 23:56), usa ka katingalahan nga aksiyon, kon gani, kon gipakubos ni Jesus, bisan sa ilang hunahuna lang, ang katungdanan sa pagbantay sa ikaupat nga sugo.

Sa Sabado sa gabii, namalit ang mga babaye og mga lamas, ug sa Dominggo sa buntag, nangadto sila sa lubnganan sa handum nga matapus ang ilang buluhaton sa proseso sa paglubong. Siyempre, wala na didto si Jesus!

Gikan sa sayo sa ikaduha nga siglo, nakita sa mga Cristohanon ang kahulogan diha sa kamatuuran nga nabanhaw si Jesus sa Dominggo. Kini nahimo nga pasikaranan sa pagkabalaan sa Dominggo. Apan mao ba kana ang gitudlo sa Bag-o nga Tugon?

`Basaha ang Colosas 2:10-12. Unsa ang handumanan sa pagkabanhaw ni Jesus diha sa Bag-o nga Tugon?`

Walay usa ka pulong diha sa Biblia nga nagsugyot sa pagkabalaan sa Dominggo ingon nga usa ka handumanan. Kana nga handumanan mao ang bautismo. “Busa, pinaagi sa bautismo gilubong kita uban kaniya ngadto sa kamatayon, aron nga maingon nga si Cristo gibanhaw gikan sa mga patay pinaagi sa himaya sa Amahan, kita usab managgawi diha sa kabag-o sa kinabuhi” (Roma 6:4).

Bisan pa sa bakak nga teolohiya bahin sa pagsimba sa Dominggo, ingon nga mga Adbentista kinahanglan kita magmaya sa pagkabanhaw ni Jesus sa Dominggo sa buntag. Pinaagi sa Iyang kamatayon ug pagkabanhaw nakadaog si Jesus batok sa kamatayon, ug sa Iyang pagkabanhaw, kita nakabaton sa kasigurohan.

> <p></p>
> “Dalaygon ang Dios ug Amahan sa atong Ginoong Jesu-Cristo! Tungod sa iyang dakung kalooy kita iyang gianak pag-usab ngadto sa usa ka buhing paglaum pinaagi sa pagkabanhaw ni Jesu-Cristo gikan sa mga patay” (1 Pedro 1:3).

`Tan-awa ang kasigurohan nga nabatonan ni Pablo bahin sa pagkabanhaw ni Jesus. Unsaon usab nato pagkabaton niana nga kasigurohan?`