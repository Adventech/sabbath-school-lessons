---
title:  Komento sa Magtutudlo
date:   27/09/2024
---

#### Bahin I: Kinatibuk-ang Panglantaw

Dugokan nga Teksto: Marcos 16:14-16

Tutokan sa Pagtoon: Marcos 16

**Introduksiyon**: Natapus ang Marcos 15 pinaagi sa pagpahayag sa kontribusyon sa usa ka ilado nga sakup sa katilingban sa Israel, nga nagbutang sa iyang kinabuhi ug mga salapi sa paggasto bahin sa gingharian sa Dios sa diha nga namatay si Jesus. Ang babaye nga mga sumosunod ni Jesus nagpahayag usab sa ila nga pagkaandam sa pagsalmot sa mga tulomanon sa paglubong sa ilang Manluluwas. Apan, ang pangutana mao, Diin man ang mga tinon-an? Giunsa man nila pagtagad ang kamatayon ni Jesus? Ug unsa may ila nga gitubag sa balita bahin sa Iyang pagkabanhaw? Naghatag si Marcos og pinasahi nga pagtagad ngadto kanila sa iyang pagtapus sa iyang Ebanghelyo. Iya usab giapil ang pinasahi nga mga pahimangno nga gihatag ni Jesus kanila sa Iyang kamandoan sa pagwali sa maayong balita ngadto sa tibuuk kalibutan.

**Mga Tema sa Leksyon**: Ang mga topiko niini nga semana maglakip sa usa ka diskusyon sa kasinatian sa mga tinon-an sa pagtoo kang Jesus-Cristo, ingon nga ang nabanhaw nga Ginoo. Ang atong pagtoon bahinon sa duha ka bahin:

1. Ang Kahinungdanon ug Epekto sa Tinoohan. Kini nga bahin magsusi sa pagkawalay gusto sa mga tinon-an sa pagtoo sa pagkabanhaw ni Jesus ug sa unsa nga paagi, sa katapusan, giwagtang ni Jesus ang ilang mga pagduhaduha ug gilig-on ang ila nga pagtoo.
2. “Panglakaw kamo sa Tibuok Kalibutan.” Kini nga bahin naglakip sa Dakung Kamandoan ni Jesus ngadto sa Iyang mga tinon-an, ug usab sa kadak-on sa ilang buluhaton ug ang kalab-uton sa ebanghelyo.

#### Bahin II: Komentaryo

**Ang Kahinungdanon ug Epekto sa Tinoohan**

Ang panghitabo sa kamatayon ni Jesus nakapaluya alang sa Iyang mga sumosunod. Bisan gitagna na kini, ug bisan gipasidan-an na sila ni Jesus bahin sa mga pagsulay nga Iyang atubangon sa dili pa ang Iyang kamatayon, ang naguna nga pagtoo sa mga tinon-an bahin sa Mesias nagsanta kanila gikan sa pagsabut sa bug-os nga kahulogan sa mga pulong ni Jesus, ug busa wala sila andam sa epekto niini.

Human dayon sa paglansang, nagpakita ang mga tinon-an nga wala gihapon makasabut sa balaang plano, o sa labing diyutay, nalimot sa mga pulong ni Jesus, nga unta mahimo nga paglipay kanila sa ilang kagul-anan. Busa, si Marcos nagingon nga “nagminatay ug nagpanghilak sila” (Marcos 16:10) human pagkamatay ni Jesus.

Matingala kita tingali, uban sa maayong katarungan nga, kon ang mga tinon-an ug ang suud nga mga higala ni Jesus wala gani makasabut sa katuyoan sa Iyang kamatayon. Tungud kaysa labing kalagmitan adunay usa ka tin-aw nga paghunahuna sa katuyoan niini, ang ilang pagsuki ngadto sa pagtoo nga si Jesus nabanhaw gikan sa mga minatay dili usab lisud tugkaron. Kini nga katapusang punto gipasantop diha sa una nga bahin sa Marcos 16, ang tutokan sa ato nga katapusang leksyon.

Sa pagsugod, diha sa Marcos 16:6-8 ang mga manulunda nagpahibalo ngadto sa mga babaye nga si Jesus nabanhaw. Dugang pa, gidasig sila sa mga manulunda sa pagpahibalo usab sa maayong balita. Apan,“wala silay gikasulti kang bisan kinsa, kay nangalisang man sila” (Marcos 16:8). Naghunahuna ka ba nga nangahadlok ang mga babaye sa pagtoo sa dakung balita sa ila nga mga bisita nga manulunda?

Sa ikaduha nga talan-awon, si Jesus mismo mipakita kang Maria Magdalena, nga human niini “iyang gisuginlan samtang nagminatay ug nagpanghilak sila. Apan sa ilang pagkadungog nga siya buhi ug nga iyang nakita siya, wala sila motoo niini” (Marcos 16:10, 11). Si Maria nagpahibalo sa mensahe, apan ang naminaw kaniya dili gusto nga motoo sa maayong balita.

Ang ikatulo nga hitabo naghulagway sa nagpadayon nga walay pagtoo taliwala sa mga tinon-an. Gihulagway ni Marcos kini nga talan-awon sa mosunod nga paagi: “Tapus niini, sa lain nga dagway siya mitungha sa duha kanila samtang naglakaw sila sa dalan paingon sa balangay. Ug mibalik sila ug nanugilon sa uban, apan sila wala nila toohi” (Marcos 16:12, 13).

Makasibut nga wala mogamit si Jesus sa usa ka tawo gikan sa sulud sa Iyang sakup sa pagmantala sa balita bahin sa Iyang pagkabanhaw. Ang balita gipahibalo pinaagi sa usa ka babaye ug pinaagi sa laing duha nga dili kabahin sa Iyang 11 ka pinili nga mga tinon-an.

Sa ikaupat nga hitabo, mipakita si Jesus mismo ngadto sa mga tinon-an. “Ug unya mitungha siya sa Napulog-Usa samtang nanaglingkod sila tambong sa kan-anan; ug iyang gisaway sila tungod sa kakulang nilag pagtoo ug sa kagahi nilag kasingkasing, kay wala man ugod sila motoo sa mga nanagpakakita kaniya tapus mabanhaw siya” (Marcos 16:14).

Ngano nga dili man gusto motoo ang mga tinon-an? Ang mga tinon-an, sama sa gihimo sa daghan sa Israel, usa ka sayup nga paghunahuna bahin sa gingharian sa Dios. Yano nga gitala ni Lucas ang kinaiyahan niini nga sayup nga pagsabut alang sa kanato pinaagi sa iya nga kaugalingong mga pulong: “Ug nanaglaum unta kadto kami nga siya mao gayud ang magtubos sa Israel. Oo, ug labut pa niining tanan, ikatulo na ka adlaw karon sukad sa pagkahitabo niining mga butanga” (Lucas 24:21). Unsa ang gipasabut sa mga tinon-an niini nga mga pulong “magtubos sa Israel”? Ang Grego nga pulong alang sa “pagtubos” mao ang lytroo, nga adunay dugokan nga kahulogan “sa pagpahigawas gikan sa madaogdaogon nga kahimtang.”—Danker, et al., A Greek-English Lexicon of the New Testament and Other Early Christian Literature, p. 606. Busa, alang sa mga tinon-an, ang kamatayon ni Jesus nagkahulogan sa kamatayon sa ila nga yutan-ong mga handum, kay ila nga gihunahuna ang pagtubos nga maoy pagpahigawas gikan sa Romanhong pagpangdaogdaog.

Sumala sa atong una nga nakita niini nga trimestre, gisugdan ni Marcos ang iya nga Ebanghelyo pinaagi sa pagsulti nga “ang panahon ania na gayud, ug ang gingharian sa Dios haduol na;” busa ang katawhan kinahanglan “maghinulsol ug managpanoo sa ebanghelyo” (Marcos 1:15). Ikasubo, sa katapusan sa asoy sa Ebanghelyo ni Marcos (Marcos 16), ang katawhan nagbaton gihapon sa dili matinoohon nga mga kasingkasing. Kini nga mga tawo dili ang mga pari, ni ang mga pangulo sa Israel, ni ang Romano nga gobernador. Sila maoy mga tinon-an mismo ni Jesus.

Makasibut hunahunaon nga si Lucas nagtala usab og hitabo sa duha ka mga tinon-an nga gipaila diha sa Marcos 16. Diha sa asoy ni Marcos ang duha sa pagsugod wala motoo sa balita bahin sa pagkabanhaw ni Jesus. Apan diha Ebanghelyo ni Marcos, ang duha ka mga tinon-an gipaila uban sa mga nanagtoo sa usa ka nabanhaw nga Jesus. Sa unsa nga paagi kini nga pagkausab gikan sa walay pagtoo ngadto sa pagtoo nahitabo? Unsa ang gibuhat ni Jesus aron pagtabang kanila? Nagdugang si Lucas og usa ka butang sa iyang asoy nga wala giapil ni Marcos sa iya nga asoy. Gibadlong ni Jesus ang mga tinon-an tungud sa ila nga pagkawalay pagtoo ug kagahi sa kasingkasing (Marcos 16:14; itandi sa Lucas 24:25); apan human dayon sa pagbadlong, gipahayag ni Jesus kanila pinaagi sa sublisubli nga pagpangutana, “Dili ba kinahanglan man nga ang Cristo magaantus gayud niining mga butanga ug unya magasulod, siya sa iyang himaya?” Ug sugod kang Moises ug sa tanang mga profeta, iyang gisaysay kanila ang mga butang sa tibuok nga kasulatan” (Lucas 24:26, 27). Daw unsa ka mainiton nga pagtoon sa Biblia nga nadawat sa mga tinon-an niadto nga adlaw! Gikan sa Genesis ngadto sa katapusan sa Hebreo nga Biblia, sa tibuuk Hebreo nga Kasulatan, gipatin-aw ni Jesus ang mga tagna bahin sa Mesias atubangan sa duha ka mga sumosunod.

Gidugangan ni Ellen G. White sa pagpatin-aw ang pahimangno ni Jesus sa ulahi nga gihatag ngadto sa Iyang mga sumosunod sa wala pa ang Iyang pagkayab. “Sa wala pa mobiya sa Iyang mga tinon-an, nagsulti sa kinaiyahan sa Iyang gingharian. Iyang gisulti sa dayag ang kinaiyahan sa Iyang gingharian. Iyang gipahinumduman sila sa Iyang gisulti kanila kaniadto bahin niini. Iyang gipamatuud nga dili Iyang tuyo ang pagtukod dinhi niini nga kalibutan sa usa ka temporal, kondili sa usa ka espiritwal nga gingharian. Dili Siya magahari ingong usa ka yutan-ong hari sa trono ni David. Sa makausa pa Iyang gibuksan ngadto kanila ang Kasulatan, sa pagpakita nga ang tanan nga Iyang nasinatian gimando sa langit, sa mga konsilyo tali sa Amahan ug sa Iyang kaugalingon. Ang tanan nga gitagna sa mga tawo gidasig sa Espiritu Santo. Miingon Siya, “Inyong nakita ang tanan nga Akong gipadayag kaninyo bahin sa pagsalikway Kanako ingon ang Mesias nga matuman. Ang tanan nga Akong gisulti mahitungud sa kaulawan nga kinahanglan Akong antoson ug ang kamatayon nga kinahanglan Akong mamatyan, natuman. Sa ikatulong adlaw Ako nabanhaw. Susiha ninyo pagdugang ang Kasulatan sa makugihon, inyong makita nga kini nga tanang mga butang ang gitakda sa tagna bahin Kanako natuman.”—_The Desire of Ages_, p. 820.

**“Panglakaw Kamo sa Tibuok Kalibutan”**

Human sa panaghibalag sa mga tinon-an sa ilang nabanhaw nga Ginoo, ang ila nga kasinatian sa pagkawalay pagtoo nausab ngadto sa aktibo nga pagtoo. Sila, sa baylo, nahimong buhi nga mga saksi ni Jesus, ang Usa nga Nabanhaw. Karon ang mga tinon-an wala na mangahadlok; sa baylo andam sila magpanaw sa layo nga mga dapit aron sa pagsugilon ngadto sa uban nga “ ‘Tinuod gayud nga nabanhaw ang Ginoo. . . .’ sila usab nanghingasoy sa nahitabo diha sa dalan, ug giunsa nila pagpakaila kaniya” (Lucas 24:34, 35). Sa ulahi, gisugo sila ni Jesus “Panglakaw kamo sa tibuok kalibutan ug iwali ninyo ang Maayong Balita ngadto sa tibuok nga kabuhatan” (Marcos 16:15). Busa, ang maayong balita kinahanglan iwali dili lang sa Israel, kondili kinahanglan dad-on kini “hangtud sa kinatumyan sa yuta” (Buhat 1:8). Nagkomento bahin sa Dakung Kamandoan, nagsulat si Ellen G. White: “Apan ang sugo nga ‘Panglakaw kamo ngadto sa tibuuk kalibutan,’ kinahanglan dili malimtan. Gipanawag kita sa pagpataas sa atong mga mata ngadto sa ‘mga rehiyon sa halayo.’ Gibungkag ni Cristo ang bongbong sa panagkalahi, ang pagpihig nga nagpabahin-bahin sa nasyonalidad, ug nagtudlo sa paghigugma sa tanang mga tawo. Iyang gibayaw ang mga tawo gikan sa hiktin nga lingin nga gitakda sa ilang kahakog; Iyang giguba ang tanang linya sa mga dapit ug artipisyal nga mga kalainan sa katilingban. Siya walay gihimo nga kalainan tali sa mga silingan ug mga dumuloong, mga higala ug mga kaaway. Nagtudlo Siya kanato sa pagtan-aw sa matag usa ka nagkinahanglan nga kalag ingon nga atong igsoon, ug ang kalibutan ingon nga atong kaumahan.”—_The Desire of Ages_, p. 823.

Ang mga tinon-an gisugo sa pagpamatuud sa ila nga pagtoo ngadto sa uban. Ang kalab-uton sa maayo nga balita, sumala kang Marcos, mao ang paghimo ug pagbautismo sa mga motoo. Tungud niini nga katarungan, ang ebanghelyo sa gingharian gipahibalo (Marcos 1:14). Ang pagdawat sa gingharian sa Dios ngadto sa kasingkasing ug kang Jesus ingon nga atong Manluluwas ug Hari kinahanglanon ngadto sa kaluwasan ug sa paglikay gikan sa pagkahinukman (Marcos 16:16). Bisan kinsa ang motoo Kaniya, “mahimong makabaton og kinabuhi diha sa Iyang ngalan” (Juan 20:31).

#### Bahin III: Kagamitan sa Kinabuhi

Ingon nga mga tumotoo kang Cristo, unsaon nato paglikay sa sayup nga pagsabut ug sa bakak nga pagpatin-aw mahitungud sa Dios ug sa kaluwasan, nga sa baylo, maghatud ngadto sa usa ka sayup nga kasinatian? Hangyoa ang imong mga tinon-an sa pagbasa sa mosunod nga tambag samtang sila mamalandong sa pangutana: “Ang pagpangatarungan gikan sa tagna, gihatagan ni Cristo ang Iyang mga tinon-an sa husto nga idiya kon unsa Siya sa tawhanong kinaiya. Ang ilang pagdahum sa usa ka Mesias nga maoy mokuha sa Iyang trono ug sa harianong gahum sumala sa mga handum sa mga tawo nakapasalaag. Manghilabut kini sa husto nga pagsabut sa Iyang kagikan gikan sa kinatas-an ngadto sa kinaubsan nga katungdanan nga mabuhat. Gihandum ni Cristo nga ang mga hunahuna sa Iyang mga tinon-an unta maputli ug matuud diha sa matag usa nga detalye.”—Ellen G. White, _The Desire of Ages_, p. 799.

Nakahunahuna ba ikaw sa pagalagad sa kaumahan sa buluhaton, gikan sa imo nga puloy-anan? Unsa, kon bisan unsa nga butang, ang nakasanta kanimo gikan sa paghimo niana nga pagtugyan? O nakasugod ka na ba sa usa ka misyonero nga proyekto apan nagbati sa kaulaw sa pagbuhat niini? Unsa nga mga kahadlok nagpugong kanimo sa pagpadayon sa unahan? Palihug basaha ang nagsunod nga saad gikan sa espiritu sa tagna: “Gihatagan ni Cristo og kamandoan ang Iyang mga tinon-an. Iyang gibuhat ang tanang pagsangkap alang sa pagpabuhat sa buluhaton, ug nagangkon sa katungdanan alang sa kalampusan niini. Kon magtuman lamang sila sa Iyang pulong, ug magbuhat sa pakigdugtong Kaniya, dili sila mapakyas. Panglakaw kamo sa tanang kanasuran, Iyang gisugo sila. Panglakaw kamo ngadto sa kinalay-an nga bahin sa kalibutan diin adunay mga tawo nga namuyo, apan hibaloi nga magauban ang Akong presensya didto. Pagbuhat diha sa pagtoo ug pagsalig, kay dili gayud moabut ang panahon nga pasagdan Ko kamo.”—_The Desire of Ages_, p. 822.

Tingali ningsalmot kana sa usa ka misyonero nga proyekto sa duul nga komunidad. Kon mao, unsa man ang inyo nga proyekto, ug unsa nga mga hagit imong giatubang? Sa unsa nga paagi ang katapusang kinutlo nakapadasig kanimo sa imo nga ministeryo? Unsa nga paglaum ug kusog nahatag niini kanimo?

` `