---
title:  Dugang Panghunahuna
date:   27/09/2024
---

Basaha ang sinulat ni Ellen G. White, “The Lord Is Risen,” ug “Go Teach All Nations,” p. 779-787, 818-828 diha sa _The Desire of Ages_.

“Ngadto sa mga tumotoo, si Cristo ang pagkabanhaw ug ang kinabuhi. Diha sa atong Manluluwas ang kinabuhi nga nawala tungud sa sala mapahiuli; kay Siya adunay kinabuhi sa Iyang kaugalingon sa pagpabuhi sa Iyang buhion. Gihatagan Siyag katungud sa paghatag og imortalidad. Ang kinabuhi nga Iyang gihalad diha sa pagkatawo, Iyang kuhaon pagusab, ug ihatag ngadto sa katawhan. ‘Ako mianhi,’ matod Niya, ‘aron sila makabaton sa kinabuhi, ug makabaton niini sa madagayaon gayud.’ ‘Bisan kinsa ang moinum sa tubig nga Akong ihatag kaniya dili na gayud pagauhawon; kay ang tubig nga akong ihatag kaniya mahimong usa ka atabay sa tubig nga magatubod ngadto sa kinabuhing walay katapusan.’ ‘Bisan kinsa ang mokaon sa Akong unod, ug moinum sa Akong dugo, makabaton sa kinabuhing dayon; ug Akong pagabanhawon siya sa adlaw sa katapusan.’ Juan 10:10; 4:14; 6:54.

“Ngadto sa tumotoo, ang kamatayon usa lang ka gamay nga butang. Gisulti kini ni Cristo nga ingon og sa diyutay lang nga panahon. ‘Kon ang usa ka tawo magabantay sa Akong ginasulti, dili gayud siya makakitag kamatayon,’ ‘dili gayud siya makatilaw og kamatayon.’ Ngadto sa Cristohanon, ang kamatayon ingon lang og usa ka katulog, usa ka panahon sa kahilum ug kangitngit. Ang kinabuhi natagoan uban kang Cristo diha sa Dios, ug “kon si Cristo, nga mao ang atong kinabuhi, magpadayag na, nan magpadayag usab kamo uban Kaniya diha sa himaya.’ Juan 8:51, 52; Colosas 3:4.”—Ellen G. White, _The Desire of Ages_, p. 786, 787.

Bisan ang ateyista nga mga manalaysay, kadto nga dili makadawat sa katinuuran sa pagkabanhaw, moangkon dili lang nga si Jesus gipatay, nga human sa Iyang pagkamatay daghang mga tawo nagangkon nga nakakita sa nabanhaw nga Cristo, ug ingon nga usa ka resulta ilang gisugdan ang pundok nga nahimong Cristohanong iglesya. Ang uban sa pagsulay sa pagpasabut ngano nga sila nagangkon niini, nagingon nga si Jesus adunay kaluha nga igsoong lalaki o nga ang una nga mga tinon-an nanghanduraw, sa paghunahuna nga ilang nakita si Jesus. Ang uban nagingon nga si Jesus wala gayud mamatay, kondili nakuyapan lang ug human, naulian. Laing tawo nagangkon nga ang aliens nanaug ug mikuha sa lawas ni Jesus. Sa pagtan-aw niini nga tanang mga argumento, ug sa unsa nga paagi sila wala magsilbi, tan-awa ang sinulat ni Clifford Goldstein, Risen: Finding Hope in the Empty Tomb (Pacific Press, 2021).

**Diskusyonan nga mga Pangutana**:

`Ngano nga namakak man ang mga tinon-an bahin sa pagkabanhaw ni Jesus? Gikan sa tanan nga atong nahibaloan, sila walay giatubang kondili ang pagdumot, pagkadinaogdaog, ug paglutos alang sa ilang tinoohan. Unsa man unta ang ilang maangkon nga kaayohan kon hinimohimo lang kini nga sugilanon?`

`Unsa nga pamatuud sa pagkabanhaw ni Jesus ang labing makapatoo kanimo? Ipahat ang imo nga mga katarungan sa inyo nga klase.`

`Ipasantop og dugang ang dakung paglaum nga gihatag kanato sa pagkabanhaw ni Jesus. Basaha ang 1 Corinto 15. Unsa ka hinungdanon ang gihatag ni Pablo sa pagkabanhaw ni Jesus?`