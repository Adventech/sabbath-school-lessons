---
title:  Mipakita Kang Maria ug sa Uban
date:   25/09/2024
---

`Basaha ang Marcos 16:9-20. Unsa ang nadugang niini nga mga bersikulo ngadto sa sugilanon sa pagkabanhaw?`

Halos tanan sa Marcos 16:9-20 adunay mga kasusama ngadto sa ubang mga pahayag diha sa Bag-ong Tugon—si Maria Magdalena sa lubnganan nakakita kang Jesus (Mateo 28:1, 9, 10; Juan 20:11-18; itandi sa Lucas 8:2); duha ka mga lalaki nakakita Kaniya didto sa balangay (Lucas 24:13-35); ang napulo ug usa gisugo (Mateo 28:16-20, Lucas 24:36-49, Juan 20:19-23).

Ang unang tawo nga nakakita kang Jesus nga buhi mao si Maria Magdalena (Juan 20:11-18). Ubang mga babaye nakakita usab Kaniya (Mateo 28:8-10). Makahuloganon nga ang unang mga tawo nga nakakita sa nabanhaw nga Ginoo mga babaye. Tungud kay ang mga babaye sa karaang kalibutan wala kaayoy hataas nga dungog ingon nga mga saksi, kon hinimohimo lang ang sugilanon, malagmit gayod unta nga ang mga lalaki maoy nganlan ingon nga unang mga saksi. Apan dili mga lalaki, dili ang Napulo ug duha, kondili usa ka babaye. Milakaw siya sa pagsugilon sa maayong balita ngadto sa mga tinon-an, apan, dili ikatingala, wala sila makatoo sa iyang pamatuud, sa labing kalagmitan tungud kay katingalahan gayod kini, kay usa man ka babaye si Maria.

Ang mga apologists o manlalaban alang sa sugilanon sa pagkabanhaw ni Jesus naggamit niini nga kamatuuran, nga ang mga babaye nga maoy una nga nakakita kang Jesus, ingong kusganong pamatuud alang sa katinuuran sa sugilanon.

`Unsa man ang nahitabo diha sa Marcos 16:14 nga nakahatag og kahulogan kon hinimohimo pa kini nga sugilanon?`

Natural, kon ila lang gitumotumo ang sugilanon, ngano nga dili gayod sila masuko? Gibadlong sila ni Jesus sa “pagkagahian sa ilang kasingkasing.” Ang asoy sa Ebanghelyo, gikan sa panahon sa pagdakup Kaniya hangtod sa Iyang pagpakita human sa pagkabanhaw, naghulagway sa mga sumosunod ni Jesus sa negatibo kaayo nga kahayag: nangalagiw, nanglimod, wala mitoo, ug uban pa. Wala kini makahimo og kahulogan kon tinumotumo lang ang sugilanon.

`Unsaon nato pagpanalipod ang atong mga kaugalingon nga dili mahulog ngadto sa espiritwal nga lit-ag sa pagduhaduha ug sa pagkadili motoo? Nganong kinahanglan kita madugtong sa matag adlaw ngadto sa nabanhaw nga Cristo?`