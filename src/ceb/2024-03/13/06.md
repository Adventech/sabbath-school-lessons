---
title:  Panglakaw Kamo sa Tibuuk Kalibutan
date:   26/09/2024
---

`Basaha ang Marcos 16:14-20. Unsa ang gisulti ni Jesus ngadto sa Iya nga mga tinon-an sa Iyang pagpakita ngadto kanila, ug unsa man ang mahimo nga kahulogan niini nga mga pulong kanato karon?`

Ang unang mga pulong ni Jesus ngadto sa Iyang mga tinon-an gitala lang sa dili direkta nga pamahayag diha sa Marcos 16:14. Iyang gibadlong sila tungud sa ilang pagkadili matinoohon ug kagahi sa ilang mga kasingkasing. Kini nga bahin sa pagkadili matinoohon dili lang usa ka moderno nga problema. Sa ato na nga nakita, ang unang mga tinon-an ni Jesus nakigbisug sa pagkawalay pagtoo (Mateo 28:17, Juan 20:24-29), ug nakiguban sila kang Jesus diha sa unod ug nakakita, sa sublisubli, sa mga milagro.

Apan ang daghang mga kamatuuran nga Iyang gipakita kanila sa katinuuran sa Iyang pagkabanhaw. Nan ang ilang pamatuud, nga gilangkob sa mga pamatuud nga gihinapos diha sa giton-an sa Lunes, nagporma sa usa ka lig-on nga patukoranan alang sa pagtoo.

Busa gisugo ni Jesus ang Iyang mga tinon-an sa pagdala sa maayo nga balita ngadto sa kalibutan. Halapad ang Iyang kamandoan. Manglakaw sila ngadto sa tibuuk kalibutan ug magmantala sa ebanghelyo ngadto sa tanang binuhat. Dayon gipasabut ni Jesus ang sangputanan sa ilang buluhaton sa kalisud ug kasayon –ang mga motoo maluwas, ang dili hukman sa silot.

Gihulagway usab ni Jesus ang mga timaan nga magauban sa buluhaton sa mga tinon-an sa pagpagula og mga yawa, pagsulti og bag-o nga mga pinulongan, panalipod gikan kadaot, ug pagayo og mga masakiton. Ang ubang katawhan nasayup sa paghubad sa Marcos 16:18 ingon nga usa ka pagmatuud alang sa mga Cristohanon sa pagpakita sa ilang pagtoo pinaagi sa pagpunit sa malala o makamatay nga mga bitin. Dili kana nga mga pagsaligsalig nga aksiyon ang gitugotan dinhi. Ang gihulagway ni Jesus mao ang panalipod kon adunay malambigit sa buluhaton sama sa pagalagad ni Pablo alang sa uban, sama sa gisulti diha sa Buhat 28:3-6.

Natural, ang Biblia wala magtudlo nga ang mga Cristohanon kanunay mapanalipdan gikan sa kadaot. Apan usahay ang mga Cristohanon magantos tungud sa ilang pagsaksi. Niana nga kahimtang ang ilang mapailubon nga paglahutay maoy laing timaan ngadto sa mga dili tumotoo sa gahum sa pagtoo.

Ug dayon, human sa pagbuhat sa tanan nga Iyang gibuhat dinhi, “Gibayaw ngadto sa langit ug milingkod sa too sa Dios” (Marcos 16:19). Mikayab si Jesus aron molingkod sa too nga kamut sa Dios, ang dapit sa labing hataas nga gahum, kay gibuntog ni Jesus ang tanang gahum sa daotan.

Tagda ang katapusang bersikulo. Bisan og nanglakaw sila “sa tanang dapit” sa pagwali sa ebanghelyo, wala sila maglakaw nga walay kauban. “Ang Ginoo nagbuhat uban kanila ug nagpamatuod sa ilang pulong pinaagi sa mga ilhanan nga gipauban niini. Amen” (Marcos 16:20). Naguban Siya kanila kaniadto, ug nagsaad sa paguban kanato karon sa atong pagpadayon sa buluhaton nga ilang gisugdan.

> <p></p>
> “Ako magauban kaninyo sa kanunay, bisan hangtod sa katapusan sa panahon” (Mateo 28:20).

`Unsa nga paglipay ang atong makuha gikan niini nga saad samtang kita, usab, magmantala sa ebanghelyo sa “tanang dapit”?`