---
title:  Ang mga Babaye Didto sa Lubnganan
date:   24/09/2024
---

“Ang mga babaye nga nagtindog duul sa krus ni Cristo nagpaabut ug nagbantay sulud sa pila ka mga takna sa pagpalabay sa Igpapahulay. Sa unang adlaw sa semana, sayo pa kaayo sa buntag, nanglakaw sila ngadto sa lubnganan, nagdala og mahalon nga mga haplas aron idihog sa lawas sa Manunubos. Wala sila maghunahuna nga mabanhaw Siya gikan sa mga patay. Misalop na ang adlaw sa ilang paglaum, ug midangat ang gabii sa ilang mga kasingkasing. Sa ilang paglakaw, ilang nahinumduman ang mga buhat sa kalooy ni Jesus ug ang Iyang mga pulong sa paglipay. Apan wala sila makahinumdum sa Iyang mga pulong, ‘Makigkita Ako kaninyo pagusab.’ Juan 16:22.”—Ellen G. White, _The Desire of Ages_, p. 788.

`Basaha ang Marcos 16:1-8. Unsa man ang nahitabo, ug giunsa man una pagtubag sa mga babaye?`

Gikan sa sinugdanan sa Ebanghelyo, nahibalo ang nagbasa nga si Jesus mao ang Mesias. Apan diha sa teksto mismo, ang una nga wala masudli og yawa nga tawo nga nagmantala Kaniya nga Mesias mao si Pedro, diha sa Marcos 8:29. Ug ang iya nga pagangkon wala mahitabo hangtod sa katunga sa libro!

Sa tibuuk Marcos, gisultihan ni Jesus ang katawhan sa paghilum kon kinsa Siya o bahin sa Iyang pagpangayo nga Iyang gihimo alang kanila. Diha sa Marcos 1:44, Iyang gisultihan ang usa ka sanlahon sa dili pagpanulti kang bisan kinsa sa iyang pagkaayo. Diha sa Marcos 5:43, Iyang gisultihan si Jairo ug ang iyang asawa nga dili manugilon kang bisan kinsa sa Iyang pagbanhaw sa ilang anak nga babaye. Diha sa Marcos 7:36, Iyang gisultihan ang usa ka pundok sa dili pagsulti sa mga tawo bahin sa Iyang pagayo sa usa ka bungol ug amang nga tawo. Ug dayon Iyang gisugo ang Iyang mga tinon-an nga dili manugilon sa mga tawo nga Siya ang Mesias (Marcos 8:30, tan-awa usab sa Marcos 9:9). Sa walay duda ang dugokang mga katarungan sa pagsulti ni Jesus kanila nga maghilum mao ang pagtugot sa Iyang kaugalingon sa panahon sa paghuman sa Iyang ministeryo sumala sa panahon sa mga tagna sa Daniel 9:24-27.

Karon, niini nga higayon, bisan sa human na sila sultihi bahin sa pagkabanhaw ni Jesus, ang mga babaye nga nahadlok, ug nahibulong, nangalagiw gikan sa lubnganan ug, sa una, wala magsulti kon unsa ang nahitabo.

Hinoon, ang kahilum, wala magdugay. Sa atong pagabut sa katapusan sa libro ni Marcos, unsa man ang atong nabasa bahin niini? “Ug sila nanglakaw ug nagwali sa tanang dapit, ug ang Ginoo nagbuhat uban kanila ug nagpamatuod sa ilang pulong pinaagi sa mga ilhanan nga gipauban niini. Amen” (Marcos 16:20).

Busa, ang tema sa pagpakahilum bahin kong kinsa si Jesus ug bahin sa Iyang mga gibuhat napusgay. Natapus ang libro sa ilang pagwali “tanang dapit.”

`Ngano nga dili man kita magpakahilum bahin kang Jesus ug sa Iyang mga nabuhat? Unsa man ang imong ikasulti karon bahin kang Jesus ug sa plano sa kaluwasan?`