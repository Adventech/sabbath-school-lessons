---
title:  Ang Bautismo ni Jesus
date:   03/07/2024
---

`Basaha ang Marcos 1:9-13. Kinsa ang anaa sa pagbautismo kang Jesus ug unsa ang nahitabo?`

Gibautismohan ni Juan si Jesus didto sa Suba sa Jordan, apan sa Iya nga paghaw-as gikan sa tubig iya nga nakita ang kalangitan nga nabuksan ug mikunsad ang Espiritu Santo ibabaw Kaniya sama sa usa ka salampati. Iyang nadunggan ang tingog sa Dios gikan sa langit, “ ‘Ikaw akong Anak nga pinalangga; kanimo may kalipay ako’ ” (Marcos 1:11).

Kini nga hitabo nagtudlo ngadto sa kahinungdanon sa bautismo ni Jesus. Ang Amahan, Anak, ug Espiritu Santo anaa, sa paghiusa sa pagpamatuud sa pagsugod sa ministeryo ni Jesus. Ang kahinungdanon niini nga hitabo nagpalanog sa talan-awon sa krus diha sa Marcos 15. Daghan sa sama nga mga bahin sa sugilanon mopakita pagusab niana nga talan-awon.

Giabog si Jesus sa Espiritu ngadto sa kamingawan. Ang pulong “giabog” naggikan sa Grego nga pulong ekballo, ang komon nga pulong gigamit diha sa Ebanghelyo ni Marcos alang sa pagabog sa mga yawa. Ang presensya sa Espiritu dinhi nagpakita sa gahum sa Espiritu sa kinabuhi ni Jesus. Nagsugod na ang Ginoo sa panaw sa Iya nga ministeryo, ug Iya dayon giatubang si Satanas. Ang kahulogan sa pakigbisug mao ang talan-awon nga gipakita pinaagi sa gihisgutan ngadto sa 40 ka mga adlaw sa pagtintal, ang presensya sa ihalas nga mga mananap, ug sa mga manulunda nga nagalagad ngadto kang Jesus.

Ang dili sagad nga kinaiyahan sa panguna nga talan-awon sa Ebanghelyo ni Marcos mao nga si Jesus gipaila ingong usa ka tawo nga dios ug tawo. Sa habig sa pagka-Dios Siya mao ang Cristo, ang Mesias (Marcos 1:1), ang Ginoo nga gipahibalo sa usa ka mensahero (Marcos 1:7, ang Anak nga pinalangga nga gikunsaran sa Espiritu (Marcos 1:10, 11). Apan sa habig sa pagkatawo, ato nga makita ang mosunod: Gibautismohan Siya ni Juan (dili ang laing paagi, Marcos 1:9), giabog Siya sa Espiritu (Marcos 1:12), gitintal ni Satanas (Marcos 1:13), ug gialagaran sa mga manulunda (Marcos 1:13).

Ngano man kini nga mga kalainan? Nagtudlo kini ngadto sa kahibulungang katinuuran ni Cristo, ang ato nga Ginoo ug Manluluwas, atong Dios, apan usa usab ka tawo, ato nga igsoon ug atong sulondan. Unsaon nato pagsabut sa bug-os sa ato nga mga hunahuna bahin niini nga idiya? Dili kita makahimo. Apan ato nga dawaton kini diha sa pagtoo ug mahibulong kon unsay gipadayag niini nga kamatuuran nganhi kanato bahin sa gugma sa Dios alang sa tawo.

`Unsay gisulti niini kanato bahin sa kahibulungan nga gugma sa Dios, nga bisan Dios si Jesus, magkuha Siya sa dagway sa pagkatawo aron sa pagluwas kanato?`