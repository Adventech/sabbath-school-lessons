---
title:  Komento sa Magtutudlo
date:   05/07/2024
---

#### Bahin I—Kinatibuk-ang Panglantaw

Dugokan nga Teksto: Marcos 1:1

Tutokan sa Pagtoon: Marcos 1:1

**Introduksiyon**: Sa una nga kapitulo sa iyang Ebanghelyo, giputos ni Marcos ang tema dili lamang sa pangabli nga kapitulo kondili sa iyang tibuuk asoy: “Ang Maayong Balita ni Jesu-Cristo.” Sa usa ka siglo nga ang katawhan sagad madani sa mga kahibulung sa “Maayong Balita nga supak sa inyo nang nadawat (Galacia 1:9). Gipaila ni Marcos ang iyang asoy uban sa naglabaw nga pangabli sa pahayag aron pagpasantop sa kahulogan sa Cristohanong rilihiyon: ang maayo nga balita bahin kang Jesu-Cristo. Gipadayag ni Jesus ang ebanghelyo, dili lamang ngadto niadtong napahiuli pinaagi sa Iyang makaayo nga hikap kondili ngadto usab sa komunidad nga maluyahon sa pagtoo nga nagkinahanglan sa pagtoo niini. Sumala sa pagtan-aw ni Marcos, si Jesus, sa katapusan, mao ang ebanghelyo.

**Mga Tema sa Leksyon**: Ang pagtoon niini nga semana magsubli sa duha ka sakup sa una nga bersikulo sa Ebanghelyo sumala kang Marcos: ang mga pulong “ang ebanghelyo ni Jesu-Cristo,” ug dayon, sa dugang ka piho, sa ngalan ni “Jesu-Cristo mismo.

1\. “Ang ebanghelyo ni Jesu-Cristo.” Alang kang Marcos, ang ebanghelyo, o euangelion, mao ang maayo nga balita sa Dios, napagamot diha sa Balaang Kasulatan, gimantala ni Cristo sa mga sinagoga, ug gipadayag sa Iyang yutan-ong ministeryo. Tungud niana, ang maayong balita sa Dios mao usab, sa pagkamatuud, ang maayong balita ni Jesus.

2\. “Jesu-Cristo.” Gipaila ni Marcos si Jesus diha sa daghang mga bahin sa Iya nga ministeryo. Si Jesus mao ang Anak sa Dios ug ang Usa nga balaan. Gipaila usab Siya ingon nga usa ka dakung magtutudlo ug magwawali, ug usab usa ka maloloy-on nga mananambal, sa rehiyon sa Galilea ug saylo pa.

#### Bahin II: Komentaryo

**“Ang Sinugdanan sa . . .”**

Ang matag usa sa upat ka Mga Ebanghelyo sa Bag-o nga Tugon nagsugod uban sa mga reperensiya ngadto “sa sinugdanan” ni Jesu-Cristo. Ang Ebanghelyo ni Mateo nagsugod sa karaan nga kagikan ni Jesus, sa piho sa Iyang tawhanong kagikan, ingon nga “anak ni David, nga anak ni Abraham” (Mateo 1:1). Gipasiunahan ni Lucas ang asoy sa iya nga Ebanghelyo sa pagpaila nga nagsugod kini gikan “sa sinugdanan” sa pagministeryo ni Jesus sa publiko, sumala sa giasoy sa mga saksi (Lucas 1:2). “Ang sinugdanan” sa Juan pinasahi, tungud kay nagpahinungod kini ngadto sa usa ka panahon sa wala pa magbanagbanag ang tawhanong kasaysayan, usa ka panahon saylo pa “sa sinugdanan” sa Genesis mismo. “Ang sinugdanan” sa Juan nagbalik ngadto sa eternidad ni Jesu-Cristo: “Sa sinugdan mao ang Pulong” (Juan 1:1). Nagsugyot si Marcos sa pagasoy sa ebanghelyo ni Jesu-Cristo gikan pa gayod sa pagsugod.

Gipaila ni Marcos ang iya nga Ebanghelyo uban sa usa ka pahayag nga nagsumada sa topiko sa iya nga libro: “ang sinugdanan sa Maayong Balita mahitungod kang Jesu-Cristo, ang Anak sa Dios” (Marcos 1:1). Niini nga tudling, ang duha ka dugokan nga mga pulong atong tagdon sa suud mao ang “ebanghelyo” ug si “Jesu Cristo.”

**“Ang Maayong Balita ni Jesu-Cristo”**

Gawas kang Marcos, walay laing magsusulat sa Ebanghelyo naggamit sa panultihon “ang Maayong Balita ni Jesu-Cristo” [euangelion Iesou Christou] (Marcos 1:1) sa iya nga mga sinulat. Kini nga panultihon makaplagan lamang diha sa Marcos. Nagsulti kini kanato nga si Jesus ug ang Iyang ebanghelyo mao ang sentro, ug ang unod, sa asoy ni Marcos.

Busa, maayo nga sa ato nga pagtoon sa Ebanghelyo ni Marcos ang pagsugod pinaagi sa pagpangutana. Unsa man ang ebanghelyo? Gikan sa lintunganay nga mga pagtoon, ang Grego nga pulong euangelion, sa kasarangan gihubad nga “ebanghelyo,” adunay labaw pa sa usa nga kahulogan. Ang Euangelion nagpahinungod ngadto sa “maayong balita sa Dios ngadto sa mga tawo, maayong balita ingon nga pagmantala.” Nagpahinungod usab kini ngadto sa “usa ka libro bahin sa kinabuhi ug pagtolon-an ni Jesus, usa ka pagasoy sa maayong balita.” Ang panultihon euangelion nadugtong usab sa mga “detalye bahin sa kinabuhi ug ministeryo ni Jesus, [ang] maayong balita ni Jesus.”—William Arndt, F. W. Gingrich, Frederick W. Danker, eds., A Greek English Lexicon of the New Testament and Other Christian Literature. (Chicago: University of Chicago Press, 2000), p. 403. Niini nga mga kahulogan sa hunahuna, makarason kita nga si Marcos naggamit sa panultihon nga “ebanghelyo” sa paghulagway sa maloloy-ong mga buhat ni Jesus panahon sa Iyang ministeryo, ug usab sa pagpahinungod sa idiya sa ebanghelyo mismo ingon nga “maayong balita” gikan sa Dios.

**Mga Buhat ni Jesus Ingon nga Ebanghelyo**

Gipaila ni Marcos “ang ebanghelyo ni Jesu-Cristo” diha sa kahulogan sa kalihokan ni Jesus alang sa mga tawo. Busa, gikan sa pagsugod sa iya nga Ebanghelyo, gihulagway ni Marcos ang maayong balita sumala sa makita sa pagpanudlo ug pagwali ni Jesus (Marcos 1:22, 39), sa Iyang paggahum ibabaw sa mahugaw nga mga espiritu (Marcos 1:27), ug sa iya nga nagkalainlaing mga buhat sa pagpangayo. Kini nga buhat sa pagpangayo naglakip sa pagpahiuli sa kinabuhi sa ugangang babaye ni Simon (Marcos 1:30, 31) ug daghang mga masakiton sa nagkalainlaing mga balatian (Marcos 1:32, 34, 40-42).

Samtang magtoon kita sa mga Ebanghelyo, atong matikdan nga nagsugod si Juan sa iya nga Ebanghelyo sa wala pa ang Pulong ug sa mga katakus ni Jesus, sumala sa gipaila ni Juan Bautista. Si Mateo ug Lucas naghatag sa daghang mga bahin ngadto sa tawhanong kagikan ni Jesus ug sa Iyang sayo nga mga katuigan dinhi sa yuta. Apan, si Marcos, gikan gayod sa pagsugod, nagpaila kang Jesus ingon nga Nagabuhat. Ang mga lihok ni Jesus mao ang sentro sa pagasoy ni Marcos. Busa, ang asoy ni Marcos mao ang ebanghelyo nga nagalihok.

**Ebanghelyo Ingong “Maayong Balita” nga Igawali**

Ang Ebanghelyo sumala kang Marcos usab napagamot diha sa pulong sa Dios, ilabina sa Iyang pagpadayag. Human dayon sa pahayag sa bersikulo 1, “ang sinugdanan sa maayong balita ni Jesu-Cristo,” nagkutlo si Marcos gikan sa Kasulatan sa Daang Tugon, lakip sa pinili nga mga bersikulo sa libro ni Isaias (Marcos 1:2, 3), uban sa pagpahinungod ngadto sa 70 ka semana sa libro sa Daniel (Marcos 1:15; itandi sa Daniel 9:24-27). Dinhi ato nga makita sa tin-aw ang ebanghelyo ingon nga unod, ingong maayong “balita,” o mga mensahe. Gihubit ni Marcos kini ingon nga “ang ebanghelyo sa Dios” (Marcos 1:14). Busa, ang maayong balita maoy usa ka balaan nga pagmantala ngadto sa katawhan.

Sa hamubo, nagpasabut si Marcos nga ang ebanghelyo mao ang pulong sa Dios ug mga buhat ni Jesus panahon sa Iyang yutan-ong pagministeryo.

**“Jesu-Cristo”**

Laing dugokan nga hugpong sa mga pulong sa sinugdanan sa Ebanghelyo sumala kang Marcos mao si “Jesu-Cristo.” Giunsa ni Marcos paghulagway si Jesus?

Sa iyang tibuuk nga pagasoy, gihulagway ni Marcos si Jesus ingon nga ang “Anak sa Dios” (Marcos 1:1), “ang Anak sa Tawo’ (Marcos 9:31), ug ang “Anak ni David” (Marcos 10:47). Niini nga tulo ka mga pagpaila, ang balaang katakus ni Jesus gipaila sa sinugdanan sa Ebanghelyo ni Marcos.

**Si Jesus Ingong ang Anak sa Dios**

Sa Pagpakatawo, si Jesus, ang walay katapusang Anak, naghimo sa buluhaton sa pagtubos sa Iyang pagpasakup ngadto sa pagbulot-an sa Dios-Amahan (Marcos 1:11), bulontaryo nga nagbutang sa Iyang kaugalingon ubus sa pagmando sa Amahan ug ubus sa pagmando sa Espiritu Santo (Marcos 1:10, 11). Diha sa reperensiya ni Marcos ngadto kang Jesus ingon nga ang Anak sa Tawo, atong makita ang reperensiya ngadto sa Daniel 7. Pinaagi sa pagpahinungod sa pagkatawo ug titulo sa Anak sa Tawo ngadto kang Jesu-Cristo, gipamatuud ni Marcos nga ang gingharian sa Dios (Daniel 7:14, 27) Iya ni Jesus, ug kini nga gingharian sa panahon ni Marcos—haduul na (Marcos 1:15).

Gihulagway pagayo ni Marcos ang mga buhat ni Jesus ingong usa ka tawo, apan wala usa niya gipresenta Siya ingong usa ka diosnong binuhat.

**Si Jesus Ingong Balaan sa Dios**

Subay sa idiya ni Jesus ingon nga Dios, gipaila usab ni Marcos si Jesu-Cristo ingon nga “ang Usa nga Balaan sa Dios” (Marcos 1:24). Kini nga paghulagway mahimong usa ka pagpahinungod ngadto sa Isaias 6, diin ang Ginoo gipaila ingon nga balaan (Isaias 6:3). Ang Balaan mao ang gipili nga panultihon nga gigamit sa langitnong mga binuhat sa pagpahinungod ngadto sa Ginoo. Diha sa Marcos, bisan ang mga yawa miila kang Jesus ingon nga ang Usa nga Balaan [ho hagios] (Marcos 1:24); nga, ilang giila si Jesus ingon nga putli (Danker, et al., A Greek English Lexicon of the New Testament and Other Early Christian Literature, p. 11). Ang pagkaputli maoy kahulogan sa pagka-Dios. Busa, ang mga yawa o mahugaw nga espiritu dili makabarog sa Iyang atubangan. Dugang pa, ilang giila nga sila malaglag atubangan sa Iyang presensya (Marcos 1:24).

**Si Jesus Ingong usa ka Magtutudlo ug Magwawali**

Gipaila usab ni Marcos si Jesus ingong Agalon nga Magtutudlo ug Magwawali. Gipaila ni Jesus ang Iyang kaugalingon pinaagi niini nga mga bahin sa Iyang ministeryo nga maoy tuyo sa Iyang nahauna nga paganhi: “Aron didto usab magawali ako; kay mao kanay hinungdan ngano nga mianhi ako dinhi” (Marcos 1:38). Daw ang gipili nga dapit nga walihan niadto nga mga adlaw sulud sa sinagoga. Kini nga dapit gihisgutan upat ka higayon diha sa una nga kapitulo sa Ebanghelyo ni Marcos (Marcos 1:21, 23, 29, 39). Ang pagpanudlo ug pagpangwali ni Jesus adunay balaan nga selyo, nga napagamot diha sa pagpadayag, nga mao ang Iyang gipangita sa paghimo nga adunay kalabutan ug makahuloganon ngadto sa Iyang tigpaminaw, sa pagingon, “Ang panahon ania na gayud, ug ang gingharian sa Dios haduol na” (Marcos 1:15). Human sa hitabo didto sa sinagoga diin nagpahigawas si Jesus sa usa ka mahugaw nga espiritu gikan sa usa ka tawo, “ug nahibulong silang tanan, nga tungod niana nagpinangutan-anay sila nga nanag-ingon, “Unsa ba kini? Usa ka bag-ong pagpanudlo! Uban sa kagahum mosugo siya bisan pa sa mga mahugawng espiritu, ug sila mosugot kaniya” (Marcos 1:27).

Bisan wala magsulti si Marcos nga wala manudlo o magwali si Jesus sama sa mga escriba (Marcos 1:22), ang Iyang mensahe nahiuyon sa mensahe nga giwali ni Juan Bautista. Nagwali si Juan og usa ka mensahe sa paghinulsol (Marcos 1:4), ug, subay sa sama nga mga linya, nagwali si Jesus sa mensahe sa paghinulsol ug naghangyo ngadto sa Iyang tigpaminaw sa pagtoo ug pagsagop niini (Marcos 1:14, 15).

Bisan og kanunay Siya mosulud sa mga sinagoga sa siyudad aron sa pagwali, wala lang magpabilin si Jesus sa bisan asa nga siyudad, sama sa Capernaum (Marcos 1:21), gitawag usab og “ang siyudad ni Jesus.” Magsuroyan Siya nga magwawali. Tungud niana, “ang tibuok Galilea gisuroy niya nga nagwali sulod sa ilang mga sinagoga” (Marcos1:39).

**Si Jesus Ingong usa ka Mananambal**

Sumala sa ato nga bag-o pa lang naton-an, ang ministeryo ni Jesus, sumala sa gihulagway diha sa una nga kapitulo sa Marcos wala madugtong ngadto sa usa ka piho nga siyudad. Ni nadugtong ngadto sa usa ka piho nga dapit, sama sa sinagoga. Busa, gipaila ni Marcos si Jesus ingon nga “naglakaw siya sa ubay sa Lanaw sa Galilea” (Marcos 1:16). Gisultihan usab kita ni Marcos nga miadto si Jesus sa balay ni Simon ug Andres (Marcos 1:29). Nanimpalad si Jesus ngadto sa usa ka hilit nga dapit (Marcos 1:35). Ang Iyang ministeryo miabut sa tanang rehiyon sa Galilea ug sa palibut nga mga dapit (Marcos 1:28), lakip ang walay daghang nanagpuyo nga mga dapit (Marcos 1:45). Aktibo Siya pagdala og pagayo sa nagantos nga mga kalag. Ang buluhaton ni Jesus naglambigit sa tibuuk nga pagpahiuli sa mga nagkumbolsiyon (Marcos 1:23-26). Iyang giayo ang ugangan nga babaye ni Simon, nga nagantos sa hilabihang hilanat (Marcos 1:30, 31). Giluwas ug giayo ni Jesus ang nayawaan (Marcos 1:32-34, 39). Wala Siya magpasagad sa alaut nga nanagbalatian sa sanla nga miduul Kaniya sa kakulang sa kadasig.

Wala mahadlok nga matakdan, gituyhad ni Jesus ang Iyang kamot siya ug giayo siya (Marcos 1:40-42). Si Jesus nga nagpakatawo sa maayong balita, ang ebanghelyo, alang sa daghang mga tawo, sumala sa giasoy ni Marcos. “Ug ang tibuuk siyudad nanagtapok atbang sa pultahan (Marcos 1:33). Ug ang mga tawo nangadto sila Kaniya gikan sa tanang dapit “(Marcos 1:45). Ang Iyang ministeryo nagdala og pagpahiuli ngadto sa tibuuk nga pagkatawo. Ang pagpahiuli maoy unod sa ebanghelyo ni Jesu-Cristo sa labing praktikal nga mga pulong.

#### Bahin III: Kagamitan sa Kinabuhi

Gikan kang Pablo, atong nahibaloan ang daghang “uban” nga mga ebanghelyo sa nahauna nga siglo, gawas sa usa nga iyang gitudlo. Makasubo nga isulti, nga daghang mga Cristohanon nadani sa “usa ka lahi nga ebanghelyo” (Galacia 1:6), o sa nahiwi nga pagtolon-an. Dapita ang imong mga tinon-an sa pagpamanlandong sa mosunod nga mga pangutana:

1\. Unsa ang kahulogan sa ebanghelyo alang kanako?

2\. Unsa ang unod sa ebanghelyo nga akong gitoohan?

3\. Niini nga panahon, ang social media maoy naghulma sa daghang bahin sa ato nga mga kinabuhi—unsaon nato sa pagpakigsulti, unsaon nato sa pagpakigsayod, unsaon nato pagpaambit og mga balita ug kasayoran, uban pa. Unsa man ang gigikanan sa ebanghelyo nga akong gitoohan?

4\. May kalabutan pa ba gihapon ang Pulong sa Dios ingon nga mao ang tuburan sa maayong balita? Ipasabut.

5\. Naggahin og daghang panahon si Jesus sa Iyang ministeryo sa pagpanudlo dugang sa pagpangwali, pagpangayo, ug pagampo. Ipahat sa klase ang usa ka bahin sa ministeryo ni Jesus nga nakatandog sa imong kinabuhi ingon nga usa ka magtutudlo. Pangutana sa mga sakup sa imo nga klase, sa baylo, kon sa unsa nga bahin sa ministeryo ni Jesus ang labing nakapatandog sa ilang mga kinabuhi.

` `