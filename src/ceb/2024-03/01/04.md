---
title:  Ang Mensahero
date:   02/07/2024
---

`Basaha ang Marcos 1:1-8. Kinsa ang mga tawo niini nga mga bersikulo, ug unsa ang ila nga gisulti ug gibuhat?`

Adunay tulo ka dugokan nga mga tawo niini nga mga bersikulo: si Jesu-Cristo, gipaila diha sa Marcos 1:1, ang Dios Amahan (gipasabut diha sa mga pulong ni Marcos 1:2), ug si Juan Bautista, ang mensahero ug magwawali nga maoy dugokan nga hilisgutan sa katapusang bahin niini nga pahayag.

Ang Marcos 1:2, 3 adunay usa ka kinutlo gikan sa Daang Tugon nga gihatag ni Marcos sa paghulagway sa nahitabo diha sa sugilanon. Ang kinutlo ni Marcos mga nagakaangay nga mga pahayag gikan sa tulo ka mga pahayag: Sa Exodo 23:20, Isaias 40:3, ug Malaquias 3:1.

`Basaha ang Exodo 23:20, Isaias 40:3, ug Malaquias 3:1. Unsa ang komon niini nga tulo ka mga bersikulo?`

Ang Exodo 23:20 nagpahinungod ngadto sa usa ka manulunda nga ipadala sa Dios uban sa Israel sa pagdala kanila ngadto sa Canaan. Ang Isaias 40:3 nagsulti bahin sa pagpakita sa Dios didto sa kamingawan uban sa dakung dalan nga giandam sa Iya nga atubangan. Ang Malaquias 3:1 nagsulti bahin sa usa ka mensahero atubangan ni Jehova sa pagandam sa Iya nga dalan. Kini nga tanang tulo ka mga pamahayag nagsulti bahin sa usa ka panaw.

Ang teksto sa Isaias adunay daghang mga kalambigitan sa ministeryo ni Juan Bautista ug nagtutok usab sa Dalan sa Ginoo. Sa Ebanghelyo ni Marcos, ang Ginoong Jesus diha sa usa ka panaw. Ang paspas nga asoy sa sugilanon nagpatataw sa kahulogan niini nga panaw, usa ka panaw nga maghatud ngadto sa krus ug ngadto sa Iyang halad nga kamatayon alang kanato.

Apan daghan ang kinahanglan mahitabo sa dili pa Siya moabut sa krus. Ang panaw bag-o pa lang nagsugod, ug isulti ni Marcos kanato ang tanan bahin niini.

Sa pagsubay sa kinutlo gikan sa Daang Tugon diha sa Marcos 1:2, 3, si Juan Bautista nagtawag alang sa paghinulsol, usa ka pagtalikod diha sa sala, ug usa ka pagpabalik ngadto sa Dios (Marcos 1:4). Nagbisti og sama sa karaang propeta Elias (itandi sa 2 Hari 1:8), nagsulti siya diha sa Marcos 1:7, 8 bahin sa Usa nga moanhi sunod kaniya nga labaw ka gamhanan kay kaniya. Ang iyang gisulti nga dili siya takus sa pagbadbad sa higut sa mga sapin sa Usa nga Moabut nagpakita sa iyang hataas nga pagtan-aw kang Jesus.