---
title:  Komento sa Magtutudlo
date:   16/08/2024
---

#### Bahin I: Kinatibuk-ang Panglantaw

Dugokan nga Teksto: Marcos 8:31-33, 38; Marcos 9:1, 7

Tutokan sa Pagtoon: Marcos 8:27-38; Marcos 9:1-8.

**Introduksiyon**: Ang gingharian sa Dios maoy nagpatigbabaw nga topiko diha sa Marcos. Nagpamatuud si Jesus nga Siya ang nagrepresenta sa gingharian sa Dios. Mianhi ang Manluluwas sa pagpahiuli sa Iyang katawhan ngadto niini nga gingharian. Busa ang tanang butang sa Iyang yutan-ong buluhaton napasukad ngadto sa pagpadali sa paghuman sa plano sa Dios sa pagtubos. Walay bisan kinsa nga makapasalaag kang Cristo gikan sa Iyang katuyoan. Uban sa bugtong panghunahuna nga dedikasyon, hingpit ang Iyang pagtugyan sa Iyang kaugalingon ngadto niini. Diha sa pagpamatuud ang yutan-ong buluhaton ni Jesus, ang Amahan, sa hitabo sa Pagkausab sa dagway, nagpahibalo, sa makausa pa, sa pagka-Anak ni Jesus ug naghangyo ngadto sa Iyang mga sumosunod sa pagtuman sa Iyang Anak.

**Mga Tema sa Leksyon**: Ang pagtoon niini nga semana maglakip sa mosunod nga duha ka mga topiko:

1. Ang prayoridad sa buluhaton ni Jesus diha sa kahayag sa plano sa Dios sa pagtubos.
2. Ang panahon sa gingharian sa Dios, sumala sa gipasantop diha sa Marcos 9:1, ug sumala sa gihulagway, labi na, diha sa hitabo sa Pagkausab sa Iyang dagway.

#### Bahin II: Komentaryo

**Ang Prayoridad ni Jesus**

Diha sa Ebanghelyo, naghatag si Marcos og daghang pagtagad ngadto sa mga nabuhat ni Jesus alang sa katawhan. Pananglitan, mahimo nga gihulagway ni Marcos ang pakighimamat ni Jesus sa panon sa katawhan o sa usa ka tawo nga Iyang gipahinungdan. Ang mga tinon-an ni Jesus anaa sa kanunay diha sa mga sugilanon, apan sila walay usa ka bantugan nga kalabutan sa daghang mga talan-awon. Apan, ang Marcos 8:27-33 maoy usa ka bahin sa pahayag, o pinili nga sugilanon, diin adunay suud nga pakigsulti tali kang Jesus ug sa Iyang mga tinon-an. Ang talan-awon nagsugod sa pakigistorya ni Jesus uban sa tanang tinon-an. Dayon, sa katapusan, ang panagsultihay nagtutok sa usa ka tinon-an, si Pedro.

Ang panagsultihay nagsugod sa pangutana ni Jesus bahin sa Iyang pagkatawo. Ang ubang mga tinon-an nagpahayag sa pagbati nga adunay pagkalahi sa opinyon taliwala sa mga tawo kong kinsa si Jesus ug unsa ang Iyang buluhaton. Ang uban taliwala sa mga tinon-an ni Cristo nagila kang Jesus uban sa buluhaton ni Juan Bautista o sa ubang mga manalagna. Ang pangutana ni Jesus ngadto sa Iyang mga tinon-an wala magpasabut nga wala makaila si Jesus sa Iyang kaugalingon. Kondili, gusto Niya magpasantop sa katuyoan sa Iyang kinabuhi dinhi sa yuta ug naghandum alang sa Iyang mga tinon-an nga makasabut sa Iyang buluhaton una sa tanan. Niini nga katarungan, human sa tubag ni Pedro “Ikaw mao ang Cristo” (Marcos 8:29), nagsugod si Jesus pagpadayag sa pipila nga umalabot nga mga timaan sa Iyang panaw. Giila ni Pedro si Jesus ingon nga ho Christos, ang Cristo (uban sa tino nga artikulo), ang Mesias, ang Usa nga Dinihog. (Tan-awa sa Danker, et al., A Greek-English Lexicon of the New Testament and Other Early Christian Literature, p. 1091.) Ang pagka-Mesias ni Jesus nahiuyon sa eskatolohikal nga panglantaw sa ebanghelyo: Siya mao ang Usa nga Pinili nga gipadala sa Dios aron sa pagtubos sa Israel. Human sa pagpamatuud sa pagka-Mesias ni Jesus, gidetalye ni Marcos ang buluhaton ni Jesus, sa pagpamatuud, “Ug unya iyang gisugdan ang pagsugilon kanila nga ang Anak sa Tawo kinahanglan magaantus sa daghang mga butang, ug nga igasalikway siya sa mga anciano ug sa mga sacerdote nga punoan ug sa mga escriba, ug nga pagapatyon siya, ug nga tapus sa tulo ka adlaw mabanhaw siya (Marcos 8:31). Gusto ni Jesus nga ang Iyang mga tinon-an makasabut sa hingpit sa Iyang kinabuhi dinhi sa yuta. Magantos Siya panahon sa Iyang pagministeryo, mamatay, ug dayon mabuhi pagusab.

Ang Marcos 8:32, 33 nagpaila sa usa ka pribado nga panagsultihay tali kang Pedro ug ni Jesus. Si Pedro, sumala kang Marcos nagsugod pagbadlong kang Jesus. Apan si Mateo labaw ka larino bahin sa pagtan-aw ni Pedro bahin sa katuyoan ni Jesus: ‘Pahilayo kana, Ginoo! Dili gayud kana mahitabo kanimo’ ” (Mateo 16:22). Ang tubag ni Jesus kang Pedro labing kahibulungan, “Pahawa diha, Satanas! Kay nagakabana ikaw dili sa mga butang sa Dios, kondili sa mga butang sa mga tawo” (Marcos 8:33). Ngano nga mao man kadto ang reaksyon ni Jesus kang Pedro? Alang sa yano nga katarungan nga gitandog ni Pedro ang labing kinahanglanong bahin sa Iyang kinabuhi ug ministeryo: Ang plano sa Dios sa pagtubos. Dili gayud motugot si Jesus kang bisan kinsa sa pagbalda sa plano sa Dios, bisan kon kana nga pagpanginlabut magbisti sa “maayo” nga mga tumong. Gitugotan ni Jesus ang mga tawo sa pagkilalis Kaniya sa dili paguyon. Iyang gipasagdan ang paginsulto. Iyang giantos ang kasakitan nga walay reklamo. Apan usa ka butang nga wala gayud tugoti ni Jesus: ang pagbabag, o tinuyo nga pagsulay sa pagpahunong sa plano sa Amahan alang sa Iyang kinabuhi.

Ang plano sa Amahan nagdasig kang Jesus; mao kini nga katarungan alang sa Iyang kinabuhi. Ang plano sa Amahan alang sa Iyang kinabuhi labaw pa ka importante kaysa pisikal nga kinahanglanon. “Ang akong pagkaon mao ang pagbuhat sa kabubut-on sa nagpadala kanako” (Juan 4:34; itandi sa Marcos 6:31). Ang nakapalig-on sa kinabuhi ni Jesus mao ang plano sa Dios; gawas niini, ang tanang ubang mga butang ikaduha lamang. Ang kinabuhi ni Jesus natugyan sa hingpit ngadto sa kabubut-on sa Dios. Sa sama nga paagi, ang mga sumosunod ni Jesus makahimo pagangkon sa pagkatinuud ingon nga Iya lamang kon sila magkinabuhi sa kinabuhi nga sentro sa Dios nga magtutok sa Iyang plano alang sa pagtubos kanila.

**Kadtong Makakita sa Pagpasiklap sa Himaya sa Gingharian sa Dios**

“Sa pagkatinuod, magaingon ako kaninyo, nga adunay mga nagabarug karon dinhi nga dili pa una makatilawg kamatayon hangtud nga makita na nila ang gingharian sa Dios nga mahiabut nga may gahum” (Marcos 9:1).

Kinahanglan nga basahon kini diha sa kahayag sa katapusang mga bersikulo sa Marcos 8, diin si Jesus nagsulti bahin sa bili sa pagkahimo nga tinon-an. Gitin-aw ni Jesus nga “bisan kinsa nga magakaulaw tungod kanako ug sa akong mga pulong dinhi niining mananapaw ug makasasala nga kaliwatan, igakaulaw usab siya sa Anak sa Tawo inig-abut niya diha sa himaya sa iyang Amahan kauban sa mga manolunda nga balaan” (Marcos 8:38). Niini nga bahin sa pahayag, adunay duha ka mga yugto o mga panahon nga maoy gipasabut ni Jesus: ang presente nga kaliwatan ug ang panahon sa kaliwatan nga buhi dinhi sa yuta sa pagbalik ni Jesus. Ang Pagkausab sa dagway ni Jesus diha sa Marcos 9:2-7 maoy usa ka gamay, apan tukma nga representasyon sa dugokan nga hitabo sa Iyang umalabot nga paghimaya. Si Pedro, nga didto, daw nakasabut niini nga hitabo niini nga paagi. Tan-awa sa 2 Pedro 1:16: “kami wala magsubayg mga sugilanon nga maayong pagkaminaomao, hinonoa kami mga saksi-nga-nakakita sa iyang pagkahalangdon. Mahitungud niadtong “dili makatilaw sa kamatayon,” Ang Seventh-day Adventist Bible Commentary nagsulti, “Makahuloganon nga ang tanang tulo ka Sinoptiko nga Ebanghelyo nagtala sa sugilanon sa Pagkausab sa dagway ni Jesus sa dayon human niini nga tagna. . . . Ug dugang pa ang tanang tulo ka paghisgot sa kamatuuran nga ang Pagkausab nahitabo bahin sa usa ka semana human niini nga pagkasulti, sa pagpasabut nga ang hitabo maoy katumanan sa tagna. Ang kadugtongan tali sa duha ka mga bahin sa sugilanon daw nagpasabut sa kalagmitan nga si Jesus nagpasabut sa bisan unsa nga butang kondili ang Pagkausab sa dagway, nga maoy landong nga pagpakita sa gingharian sa himaya.”—_The Seventh-day Adventist Bible Commentary_, vol. 5, p. 436.

Sa dugang pa, nagpasabut kini ngadto sa eskatohohikal nga panghitabo ngadto sa mahimayaong adlaw sa ikaduhang paganhi ni Jesus, diin “adunay [mananapaw ug makasasala nga kaliwatan]” (Marcos 9:1) makadawat sa katapusang pagpanimalus sa paghukum. Ang kamatayon, niini nga kahimtang, nagpasabut ngadto sa ikaduha nga kamatayon. Busa, ang mga matarong dili maapil diha sa Marcos 9:1. Apan, aron masabtan ang bersikulo niini nga kahulogan, kinahanglan sabton ang panultihon nga “kamatayon” sa pagpasabut, sa usa ka kahulogan nga simbolo, ngadto “sa ikaduhang kamatayon.”

Laing paghubad sa Marcos 9:1 gikuha gikan sa usa ka pagsabut sa panultihon nga “makita.” Ang Grego pulong eidon mahimong hubaron sa labi pa ka daghang paagi nga masabut uban sa kahulogan “sa pagsabut, sa pagkahibalo sa usa ka butang, sa pinasahi nga pagtagad sa usa ka butang, sa pagsinati sa usa ka butang, sa pagpakita og kasibut niini.”—Danker, et al., A Greek-English Lexicon of the New Testament and Other Early Christian Literature, p. 279, 280. Niini nga kahulogan, ang saad sa Marcos 9:1 mahimo nga maglakip sa ubang panghitabo ngadto sa katumanan sa Pagkausab sa Dagway. Ug mahimo nga maglakip usab kini sa mga tawo gawas kang Pedro, ug Juan nga mao ra ang pundok nga nakakita sa pagkausab sa dagway ni Jesus.

Usa ka komento ni R. Alan Cole makatabang niini nga bahin: “Ang bersikulo [Marcos 9:1] magpahinungod gayud ngadto sa pagkausab sa dagway nga mosunod dayon human niana, nga daw makataronganon; o ngadto sa ulahi nga panghitabo, sa gihapon sulud sa tawhanong kadugayon sa pagkabuhi, sama sa pagdaog ni Cristo didto sa krus, nga gipamatuud-an sa pagkabanhaw (Col. 2:15); o ngadto sa pagabut sa Espiritu; o ngadto sa ulahi nga paghatag sa mga panalangin sa gingharian ngadto sa mga Gentil.”—Cole, Mark: An Introduction and Commentary, vol. 2, of Tyndale New Testament Commentaries (Downers Grove, IL: Intervarsity Press, 1989), p. 213, 214.

Laing importante nga detalye nga tan-awon diha sa Marcos 9:1 mao nga ang verb erchomai, gisabut ingon nga “mahiabut” diha sa mga pulong “ang gingharian sa Dios nga mahiabut nga may gahum,” gigamit diha sa perfect tense. Kini nga verb nagpasabut ngadto sa gingharian nga miabut na. Kini nga pagsabut nagsubay sa kinaiyahan sa Ebanghelyo ni Marcos “ang gingharian sa Dios haduol na” (Marcos 1:15). Sa makausa pa, ang dugokang topiko dinhi mao ang gingharian sa Dios. Maoy mainiton nga paglaum ni Jesus nga ang uban nga nagbarog palibut Kaniya makasabut, o makaamgo sa, buluhaton sa Iyang gingharian sa wala pa moabut ang adlaw sa Iyang pagkamatay.

Sa walay duhaduha nga ang panghitabo sa Pagkausab sa dagway, ug sa ubang panghitabo nga nagsunod, sama sa paglansang ug pagkabanhaw ni Cristo, mga timaan nga gituyo sa pagsulay ug pagpalig-on sa pagtoo sa mga tinon-an. Kini nga panghunahuna daw nahiuyon sa baroganan ni Ellen G. White: “Masaligon ang mga tinon-an nga si Moises ug Elias gipadala sa pagpanalipod sa ilang Agalon, ug sa pagpalig-on sa Iyang awtoridad ingon nga hari. Apan sa dili pa ang korona kinahanglan moabut sa krus. Dili ang inagurasyon ni Cristo ingon nga hari, kondili ang kamatayon nga pagatumanon didto sa Jerusalem, mao ang hilisgutan sa ilang panagtigum uban kang Jesus.”—_The Desire of Ages_, p. 422.

Ang Pagkausab sa Dagway, sa mahulagwayong pagkasulti, “usa ka pasiuna nga talan-awon” sa matahum nga hitabo sa katapusang mga adlaw: ang Ikaduha nga Paganhi. Kana nga mahimayaong hitabo hilabihan nga nakapahibulong sa mga tinon-an. Sa atubangan sa ilang mga mata, si Moises ug Elias mipakita ug nakigsulti kang Jesus (Marcos 8:4). Sumala kang Ellen G. White, si Moises ug Elias nagrepresenta sa mga tinubos. Si Elias nagrepresenta niadtong wala makatilaw sa kamatayon, ug si Moises nagrepresenta niadtong mobangon gikan sa abug. “Ibabaw sa bungtod ang umalabot nga gingharian sa himaya girepresentahan diha sa hulagway—si Cristo ang Hari, si Moises usa ka representante sa nabanhaw nga mga balaan, ug si Elias sa mga gibayaw.” _The Desire of Ages_, p. 422.

Ang Pagkausab sa Dagway nahimutang sa usa ka hinungdanon nga kalabutan diha sa Ebanghelyo ni Marcos. Pinaagi niini nga hitabo, ang pagka-Anak ni Jesu-Cristo napalig-on. Ang Dios Amahan nagpadayag sa usa ka pasiklap sa katahum sa Iyang gingharian. Dayon naporma ang panganod ug naglandong sa himaya sa Dios. Ang Amahan nagsulti gikan sa panganod, nagsupak sa madalidalion ug mapangahasong tambag ni Pedro. Sumala sa pagkasulti ni Marcos: “Usa ka tingog nga nag-ingon, “Mao kini ang akong Anak nga pinalangga;” patalinghugi ninyo siya” (Marcos 9:7). Kini nga sugilanon naghulagway sa kahinungdanon sa atong pagila kang Jesus ingon nga ang Anak sa Dios. Apan, ang sugilanon nagtudlo kanato kon unsa ka kinahanglan nato sa pagtuman Kaniya labaw kaysa igo lang pagila Kaniya. Diha sa Biblia, ang pagpaminaw maoy usa ka susama sa pagtuman. Kana nga pagtuman o pagpatalinghug, naglakip sa adlawadlaw nga pagtahan ngadto kang Jesus-Cristo. Tungud niana, ang atong pagtuman kinahanglan magsunod sa atong kahibalo Kaniya.

Diha sa mga bahin sa Ebanghelyo ni Marcos nga bag-o pa lang nato giton-an, ang tigsulat nagpasantup sa pagka-Mesias ni Jesus ug paghatag sa dugokan nga mga timaan sa gahum ug himaya sa Iyang gingharian. Namahayag pagayo si Suzanne W. Henderson niiini nga panghunahuna sa iya nga pagsulat, “Ang ikaduhang ebanghelista tin-aw nagmugna niana nga pagila sulud sa mga kalayo sa buluhaton ni Jesus sa Iyang pagka-Mesias: sa paghatag og abante nga pahibalo sa makataronganon nga kadaogan sa Dios batok sa mga gahum sa presente nga daotang kaliwatan.”—Henderson, Christology and Discipleship in the Gospel of Mark (Cambridge: Cambridge University Press, 2006), p. 4.

#### Bahin III: Kagamitan sa Kinabuhi

Ang panghitabo sa Pagkausab sa Dagway mao ang dili mahubit nga katingalahan nga ang mga tinon-an nahadlok niini (Marcos 9:6). Dapita ang imong klase sa paghunong sa makadali ug maghunahuna bahin sa ikaduhang paganhi ni Jesus. Unsa ang unang mga hunahuna nga mosantop sa imong hunahuna? Paghangyo og mga bulontaryo sa pagpahat sa ila nga mga panghunahuna uban sa klase.

Unsa man ang mahitabo sa matarong nga mga minatay sa Ikaduhang Paganhi? Hunahunaa ang pagtolon-an ni apostol Pablo: “Sa kalit, sa usa ka pagpamilok, inigtingog na sa katapusang trumpeta. Kay ang trumpeta pagapatunggon, ug ang mga patay pagabanhawon nga may mga lawas nga dili na madunot, ug kita mangausab” (1 Corinto 15:52). Nagdugang siya diha sa bersikulo 54: “Ug sa diha nga ang lawas nga madunot ra kailisan nag dili madunot, ug ang lawas nga mamatay ra kailisan nag dili mamatay, nan, matuman na gayud unya ang nahisulat nga nagaingon: Ang kamatayon gilamoy diha sa kadaugan.” Sa unsa nga paagi kini nga panglantaw naghatag kanimo og paglaum ug kahupayan?

` `