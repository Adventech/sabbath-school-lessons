---
title:  Tin-aw nga Pagtan-aw
date:   11/08/2024
---

`Basaha ang Marcos 8:22-30. Ngano nga nagkinahanglan og duha ka paghikap si Jesus sa pagayo sa tawo nga buta, ug unsa nga mga leksyon ang ato nga makat-onan gikan niini nga asoy?`

Nagtaho ang mga Ebanghelyo og pipila ka mga tawo nga buta nga giayo ni Jesus. Gawas sa pahayag dinhi sa Marcos 8, si Bartemio nga buta naayo sumala sa gitaho diha sa Marcos 10:46 -52. Naghisgot ang Mateo sa duha ka tawo nga buta (Mateo 20:29-34), ug sa Juan 9 nagasoy sa sugilanon bahin sa pagayo ni Jesus sa usa ka lalaki nga natawo nga buta nga naghugas didto sa Lanaw sa Siloam.

Apan kini nga sugilanon sa Marcos 8 lahi o talagsaon. Makita lang kini diha sa Marcos ug mao lang kini nga milagro ni Jesus nga nagkinahanglan sa duha ka mga aksiyon aron sa pagdala sa duha ka hingpit nga kahimsog. Ingon nga bahin sa sugilanon, usa kini ka makatandog nga detalye nga gikuptan ni Jesus ang kamut sa tawo ug gidala siya pagawas sa baryo. Masabtan ang kalooy ni Jesus alang sa balatian sa mao nga tawo.

Apan ngano nga duha man ka hikap? Ingon nga mao lamang kini nga milagro nga nagkinahanglan og duha ka mga aksiyon, dili malagmit tungud sa kakulang sa gahum ni Jesus. Kondili, malagmit nga usa kini nga gipalihok nga sambingay, nga nagpakita kon sa unsa nga paagi ang espirituhanong pagpanabut usahay magkinahanglan og panahon sa pagpadayag. Kini nga paghubad gipamatud-an pinaagi sa literaryo nga sumbanan niini nga bahin sa Marcos, diin ang pagbansay sa mga tinon-an bahin sa Iyang umalabot nga kamatayon ug pagkabanhaw adunay pagayo sa usa ka buta sa pagsugod hangtod pagkatapus. Ang pagpahiuli sa pagtan-aw nahimo nga usa ka sanglitanan alang sa pagpasabut sa pagkatinon-an.

Ang mga magtutudlo mahigugma og mga pangutana. Sagad sila mahimo nga yawi sa pagabli sa pagpanabut sa tinon-an. Dinhi niini nga pahayag sa Marcos 8, ang pagkausab sa libro naabut. Tulo ka mga kinaiyahan nagpamatuud niini nga pamatuud. Una, gipangutana ni Jesus ang Iya nga mga tinon-an kon kinsa Siya, usa ka butang nga wala Niya buhata kaniadto niini nga punto. Ikaduha, si Pedro mao ang una nga tawo nga wala gamhi sa yawa nga nagpamatuud nga si Jesus mao ang Mesias. Ikatulo, human dayon niini nga pagpadayag kon kinsa si Jesus, Iyang gisugdan pagpasabut kon asa Siya padulong—ngadto sa krus.

Ngano nga giingnan man ni Jesus ang Iyang mga tinon-an sa dili pagtug-an kang bisan kinsa nga Siya ang Mesias? Daw usa kini nga salikwaot nga paagi sa pagtukod sa gingharian sa Dios. Apan, sa kaadlawan ni Jesus ang “Mesias” adunay politikanhong paningog sa pagbuntog sa Romanhong gahum. Wala moanhi si Jesus nga mahimong sama niana nga matang nga mesias; busa, maoy hinungdan sa Iyang tawag alang sa paghilum sa Iyang pagkatawo.

`Unsa ang gitudlo kanato niini nga sugilanon bahin sa mga panahon nga importante ang dili pagsulti og pila ka mga butang, bisan unsa kini ka tinuud tingali?`