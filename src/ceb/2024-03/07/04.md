---
title:  Ang Bungtod ug ang Panon sa Katawhan
date:   13/08/2024
---

`Basaha ang Marcos 9:1-13. Unsa ang nakita ni Pedro, Santiago, ug Juan usa ka gabii uban ni Jesus?`

Ang tagna ni Jesus diha sa Marcos 9:1 nga ang uban nga nagbarog kuyog Kaniya dili makasinati og kamatayon sa dili pa makakita sa gingharian sa Dios nga moabut diha sa gahum natuman sulud sa pipila ka mga adlaw, sa Iyang pagdala kang Pedro, Santiago, ug Juan ngadto sa hataas nga bungtod nga sila lang. Didto nausab ang Iyang dagway sa ila nga atubangan ngadto sa himaya sa langitnong gingharian.

Si Elias ug Moises gikan sa langitnong natad miabut ug nakigsulti kang Jesus. Nagsulti si Lucas nga naghisgot sila bahin sa pagbiya ni Jesus (Greek exodos) nga duul na Niya buhaton didto sa Jerusalem (Lucas 9:30, 31). Busa, kini nga talan-awon bahin sa himaya nadugtong ngadto sa umalabot nga kamatayon ni Jesus didto sa krus (itandi sa Marcos 9:9). Makahatag kini og paglaum kon makita Siya sa mga tinon-an nga gilansang.

Sa paglugsong gikan sa bungtod, pagkasunud buntag nangutana ang tulo ka mga tinon-an kang Jesus bahin sa una nga paganhi ni Elias. Malagmit nga kini nga idiya nahigot ngadto sa pagpaabut nga si Elias magpakita pagusab atubangan sa Mesias (itandi sa Malaquias 4:5, 6). Mitubag si Jesus nga mianhi na si Elias, usa ka pagpahinungod ngadto kang Juan Bautista. Sama sa ila nga pagpatay kang Juan, mamatay usab si Jesus sa ilang mga kamut, apan mabanhaw Siya human sa tulo ka mga adlaw.

Human niadto nga gabii sa himaya, ang talan-awon ubus sa bungtod mao ang masulob-on nga kagubot (tan-awa sa Marcos 9:14-29). Ang siyam ka mga tinon-an nakahibalag og usa ka bata nga lalaki nga nayawaan nga dili nila maayo. Pagabut ni Jesus sa dapit, ang tanan midalagan aron motan-aw Kaniya. Ang sugilanon nagpadayag sa gahum sa yawa ibabaw sa bata nga lalaki. Daw dugay nangutana si Jesus sa detalye bahin sa paggahum sa yawa. Nagpamatuud kini og hilabihan alang sa amahan, nga nagkanayon sa tumang kabalaka, “kon aduna may arang mo mahimo alang kanamo, kaloy-i intawon kami ug tabangi kami” (Marcos 9:22).

Si Jesus dihadiha misugod sa pagpahayag sa pagduhaduha. Ang tubag sa Ginoo mahimong isulti, “Unsa may imong buot ipasabut, “Kon ikaw makahimo”? (Marcos 9:23). Dihadiha, sama og lipak gikan sa kawanangan, nakita sa amahan nga dili lang ang iyang anak ang adunay problema—siya usab may problema sa kawalay pagtoo. Ug kini nga kawalay pagtoo mahimong mosangput sa dili pagkaayo sa iyang anak. Dayon ang masulob-on nga amahan mitugyan sa iya nga kaugalingon ngadto sa kalooy ni Jesus uban sa halandumon nga mga pulong, “Nagatoo ako; tabangi ang pagtoo ko nga nakulangan!” (Marcos 9:24). Giayo ni Jesus ang bata.

`Sa unsa nga mga kahimtang, kon aduna man, ikaw nakatuaw, “ ‘Nagatoo ako; tabangi ang pagtoo ko nga nakulangan’ ”? Unsa man ang imong nakat-onan gikan niadto nga mga kasinatian?`