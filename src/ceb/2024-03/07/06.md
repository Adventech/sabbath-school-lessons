---
title:  Ang Himsog nga Tawo sa Impiyerno
date:   15/08/2024
---

`Basaha ang Marcos 9:42-50. Unsa ang nagbugkos sa mga pagtolon-an ni Jesus niini nga pamahayag?`

Sa sinugdan, kini nga pamahayag daw usa ka koleksyon sa nagkadaiya nga mga pagtolon-an ni Jesus nga Iyang giusa nga walay rhyme o rason. Apan, ang duulduul nga pagtan-aw nagpadayag nga ang matag usa ka sunudsunud nga pagtolon-an adunay madanihong pulong nga nagdugtong ngadto sa naguna. Ang pahayag nagtuyok sa tulo ka dugokan nga mga pulong nga nagduso sa pahimangno sa unahan sa matag lakang—“mga hinungdan ngadto sa sala,” “kalayo,” ug “asin.”

Ang una nga pagtolon-an bahin sa “mga gagmay,” nagpasabut sa bag-o nga mga tumotoo. Ang mga magtutudlo ug mga pangulo gitahasan sa gingharian sa Dios sa katungdanan sa pagtagad niadtong bag-o nga mga kinabig uban sa pinasahi nga pagtagad, susama sa pamatasan sa Daang Tugon sa pagatiman niadto nga labing huyang sa karaang katilingban—mga balo, mga ilo, ug mga dumuloong. Nagsulti si Jesus pinaagi og hyperbole o paghingapin, nga maayo pa nga malumos sa dagat kaysa pagkahimo nga hinungdan sa “mga gagmay” ngadto sa pagkasala.

Ang madanihong mga pulong “mahimong hinungdan ngadto sa pagpakasala” maghatud ngadto sa labing hataas nga pagtolon-an niini nga pahayag. Duha ka problema ang giatubang sa magbabasa. Una, nagtudlo ba gayod si Jesus sa mga tawo sa pagputol sa usa ka kamut o tiil o lugiton ang usa ka mata? Ikaduha, nagtudlo ba Siya og usa ka impiyerno sa kalayo nga walay pagkapalong sa hangtod? Ang tubag sa una nga pangutana, wala. Wala magtudlo si Jesus sa pagpamutol og mga bahin sa lawas—gisalikway kadto sa Judaismo (itandi sa Deuteronomio 14:1, 1 Hari 18:27, 28). Naggamit ang Ginoo og hyperbole o paghingapin sa pagpasabut sa Iya nga punto. Makalilisang ang pagkawala usa ka kamut, tiil, o mata, daw unsa pa kadaku nga katalagman alang sa Cristohanon ang pagpakasala!

Ang ikaduha nga pangutana nakadawat usab og negatibo nga tubag; wala, wala magtudlo si Jesus og usa ka impiyerno nga dili na mapalong ang kalayo. Unsaon nato pagkahibalo? Una, ang pahayag adunay kinomedya nga bahin. Hunahunaa lang nga adunay mga tawo nga mosulud sa langitnong siyudad nga usa nalang ang mata o usa ang tiil o usa ang kamut. Unya hunahunaa ang mga tawo nga kompleto nga moadto sa impiyerno. Dili ba hinoon kini baliskad? Ang tawo nga maayo og panglawas tua sa impiyerno? Usa kana ka komedya. Kana nga komedya bahin sa usa ka seryoso nga topiko magdala kanato ngadto sa paghunahuna nga naggamit si Jesus og paghingapin sa pagpasabut sa Iyang punto. Kinahanglan seryoso ang pagkuha o pagwagtang sa sala nga labi pang maayo nga mawad-an og usa ka kamut, tiil, o mata kaysa makasala.

Bahin sa impiyerno nga walay katapusan, ang mga sangputanan niini usab walay katapusan, dili ang kalayo sa impiyerno ang walay katapusan o dili mapalong. “Kay gihigugma gayud sa Dios ang kalibutan nga tungod niana gihatag niya ang iyang bugtong Anak, aron ang tanan nga mosalig kaniya dili malaglag, kondili may kinabuhing dayon” (Juan 3:16). Kadtong nawala dili magdilaab sa walay katapusan; kondili, sila mahanaw sa walay katapusan—usa ka dakung kalainan!