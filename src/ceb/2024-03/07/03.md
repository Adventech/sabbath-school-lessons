---
title:  Ang Bili sa Pagkatinon-an
date:   12/08/2024
---

`Basaha ang Marcos 8:31-38. Unsa ang gitudlo ni Jesus dinhi bahin sa bili sa pagsunod kang Cristo?`

Nahiabut ang mga tinon-an sa usa ka mahinungdanong pagkausab sa ilang relasyon kang Jesus. Nahibalo na sila nga Siya mao ang Mesias. Ang magbabasa sa Marcos nahibalo na niini gikan sa sinugdanan sa libro (Marcos 1:1) ug busa aduna nay usa ka bintaha ibabaw usahay sa sabaan nga mga tinon-an.

Sa dihang si Jesus una nga nagtawag sa mga tinon-an, Iyang gisultihan sila nga Iyang himoon sila nga mga mananagat og mga tawo (Marcos 1:17). Walay gisulti bahin sa kagubot. Apan karon nga nakaila na gayod sila kon kinsa Siya, Iyang gipadayag ngadto kanila ang kalab-uton sa Iyang buluhaton—nga kinahanglanon alang Kaniya ang pagantos sa daghang mga butang, nga Siya igasalikway ug patyon, ug dayon mabanhaw pagusab human sa tulo ka adlaw.

Makapakurat kini nga balita. Si Pedro nga bag-o pa lang nagsugid nga si Jesus mao ang Mesias, gidala Siya sa daplin ug gibadlong sa pagsulti niadto nga mga butang. Kini nga tanan gisulti sa dili direkta nga pamahayag, apan karon ang magsusulat sa Ebanghelyo nagtaho sa mga pulong ni Jesus, mga pulong nga kadaghanan nakapasakit kang Pedro sa iyang pagkadungog kanila. Iyang gitawag si Pedro nga Satanas ug gisultihan siya sa dili pagbabag sa Iyang dalan, tungud kay kana nga mga hunahuna dili subay sa kabubut-on sa Dios.

“Ang mga pulong ni Pedro dili makatabang ug makapahimuut kang Jesus sa dakung pagsulay sa Iyang atubangan. Dili sila uyon sa katuyoan sa Dios sa kalooy ngadto sa nawala nga kalibutan, dili subay sa leksyon sa pagantos sa kaugalingon nga si Jesus mianhi sa pagtudlo pinaagi sa Iyang sulondan.”—Ellen G. White, _The Desire of Ages_, p. 415.

Ang mga sumosunod ni Jesus gitawag sa pagbaton sa sama nga kalab-uton Niya—sa pagpas-an sa krus ug pagsunod Kaniya. Ang paglansang maoy labing bangis, makauulaw, ug makapaubus nga matang sa pagpatay nga gibatasan sa mga Romano. Ang tanan gusto maglikay sa krus. Busa, ngano nga bisan kinsa ang gusto magpas-an sa krus ingon nga usa ka simbolo sa ila nga debosyon ngadto kang Jesus?

Gisaysay ni Jesus dili lamang ang bili sa pagkatinon-an kondili sa dakung bili niini. Sa kasulian sa Cristohanong pagtoo, ang pagkawala sa kinabuhi nahimo nga paagi sa pagkaplag niini. Agi og pagkalahi, ang pagangkon sa tibuuk kalibutan apan mawala ang kinabuhi nga walay katapusan walay kahulogan. Sumala sa pagkasulti ni misyonero Jim Elliott nga maanindot kaayo nga pagkasulti sa iyang mantalaan sa Oktubre 28, 1949, “Dili siya boang kinsa mohatag nianang dili niya matipigan alang sa pagbaton nianang dili mawala kaniya.”

> <p></p>
> “ ‘Ang mahigugma sa iyang kinabuhi mawad-an hinoon niini; apan ang magadumot sa iyang kinabuhi niining kalibutana, magapatunhay niini alang sa kinabuhing dayon’ ” (Juan 12:25).

`Imo bang nasinatian ang katinuuran niini nga mga pulong?`