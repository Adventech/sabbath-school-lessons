---
title:  Kinsa ang Labing Daku?
date:   14/08/2024
---

`Basaha ang Marcos 9:30-41. Unsa ang kalahian bahin sa ikaduhang tagna ni Jesus sa Iyang kamatayon ug pagkabanhaw (itandi sa Marcos 8:31)? Usab, bahin sa unsa man ang gilalisan sa mga tinon-an, ug unsa man ang gihatag nga pahimangno ni Jesus?`

Sa una nga pagtagna, gipasabut ni Jesus kadtong magsalikway ug magpatay Kaniya. Sa ikaduha nga tagna, gipasabut ni Jesus ang kamatuuran nga budhian Siya. Gitumbok usab niini nga panahon ang magbudhi, apan nahibalo na ang magbasa kon kinsa tungud sa pagpaila kang Judas (tan-awa sa Marcos 3:19). Sa makausa pa, gipasabut ni Jesus nga patyon Siya ug dayon mabanhaw human sa tulo ka adlaw. Apan ang mga tinon-an daw dili kaayo interesado sa mga detalye niini nga tagna kaysa nahauna. Ang dili maayo nga balita dili makapatungha og diskusyon.

Diha sa Marcos 8:27, didto si Jesus sa amihanang bahin sa Dagat sa Galilea duul sa Cesaria Filipos. Diha sa Marcos 9:30, miagi Siya sa Galilea, ug diha sa Marcos 9:33 misulud Siya sa Capernaum. Busa, dili lisud ang paghanduraw sa Iya nga panaw gikan sa amihanan ngadto sa habagatan. Apan, misulud Siya sa Capernaum nga naginusara samtang naulahi ang napulo og duha ka mga tinon-an. Sa balay, nangutana Siya kon unsa ang ilang gidiskusyonan sa dalan. Walay misulti, usa ka siguro nga timaan sa ilang kahigwaos bahin sa pangutana, daw sama og mga bata nga nasakpan nga nagbuhat og usa ka butang nga ilang nahibaloan nga sayup. Ang ila nga pagsinultihay mao ang bahin sa pagkahimo nga labing daku. Ingon ka diyutay sa kadaghanan sa mga tawo nga gusto nga moangkon niini, kini nga pangutana kon kinsa ang labing daku maoy usa ka butang nga hunahunaon sa matag usa. Apan sa gingharian sa Dios, kini nga idiya nabaliskad.

Gitubag ni Jesus ang problema sa duha ka mga lakang. Una, tin-aw ang Iyang pagkasulti nga ang gustong mag-una (labing daku), kinahanglan mahimong usa ka sulogoon. Dayon gihulagway ni Jesus ang kahulogan sa Iya nga gisulti pinaagi sa usa ka aksiyon. Masabut nga adunay usa ka bata nga nagtindog sa duul naminaw. Gikuha ni Jesus ang bata ug gibutang taliwala sa pundok. Makapahadlok tingali kadto sa bata. Apan gikugos ni Jesus ang bata sa Iyang mga bukton, gipagaan Niya ang pagbati sa talan-awon. Iyang gitudlo nga kon inyo nga dawaton ang bata, inyo nga gidawat Siya. Ug kon inyo nga gidawat Siya, inyo nga gidawat ang Iyang Amahan. Busa, ang labing ubus nga bata nadugtong ngadto sa Iya nga kaugalingon.

Adunay pangutana si Juan bahin sa mga tagagawas, ug nagtudlo si Jesus sa usa ka importante nga leksyon nga kadtong dili supak kanato uyon kanato. Gipamatuud sa Ginoo nga ang pagtabang niadtong anaa sa Cristohanong pagalagad, bisan sa ginagmay nga mga paagi, dili malimtan didto sa langit.

`Unsa ang biblikal nga idiya bahin sa pagkadaku nga sukwahi sa idiya sa kalibutan? Hain man niini ang imong gipaningkamutan nga mabatonan?`