### Ang Ebanghelyo ni Marcos

Gikan sa sinugdanan sa Marcos, ang magbabasa mahibalo kinsa si Jesus—ang Mesias, ang Anak sa Dios (Marcos 1:1). Apan ang mga tawo diha sa sugilanon naglisud sa pagsabut kon kinsa gayod Siya ug bahin sa unsa gayod Siya—gawas niadto nga adunay mga yawa. Nahibalo gayod sila sa tukma kon kinsa gayod Siya! Nakaila ang mga yawa Kaniya ug nagakahuyang atubangan sa Iyang gamhanang mga pulong.

Apan sa kanunay si Jesus magsugo nga ilang ihilum kini nga kasayoran. Ngano adunay sugo sa pagtago niini? Ang mga tinon-an sa Biblia sa gatusan ka mga tuig naglibug niini nga pangutana. Gani ginganlan kini sa mga eskolar—ang Mesianikong Sekreto. Ngano nga gusto man sa usa ka ebanghelyo nga atong ihilum kon kinsa si Jesus?

Ang mahimo nga tin-aw niini nga panaw latas sa Ebanghelyo ni Marcos mao nga dili lang nga adunay pagkasekreto niini nga libro— kini usab may katingalahang pagpadayag. Matawag kini sa husto nga Pagpadayag/Sekreto nga Tema, ug mao kini ang dalagan diha sa Ebanghelyo sa Marcos, bisan og sa katapusan ang tanang pagkasekreto sa kahibulungan matapus, pulihan sa usa ka gamhanang pagpadayag ni Jesus.

Ang Marcos mabahin sa duha ka lahi nga mga seksiyon—katunga, sa pagkatinuud. Ang kapitulo 1 hangtod sa duul sa katapusan sa kapitulo 8 nagtagad sa talandogon nga pangutana. Kinsa man si Jesus? Ang tubag gipakita diha sa Iya nga mga pagtolon-an ug sa Iya nga mga milagro. Sa balikbalik Iya nga gibuntog ang yawa, nagdala og paglaum ngadto sa mga gidaogdaog, ug nagtudlo sa makadani nga mga kamatuuran nga modulot ngadto sa kasingkasing sa tawhanong paglungtad. Kini nga tanan nagsinggit ngadto sa magbabasa nga Siya mao ang Mesias, ang Cristo, nga dugay na nga gipaabut sa Hebreohanong mga tawo.

Apan, wala kini hangtod sa tungatunga sa libro nga adunay usa ka tawo nga wala gigamhan sa demonyo nga sa husto nagpamatuud kon kinsa Siya, nga nagtubag sa pangutana sa una nga katunga sa libro bahin kang Cristo. Ug kadto nga tawo mao si Pedro, nga nagpamatuud, “Ikaw mao ang Cristo” (Marcos 8:29).

Ang ikaduhang katunga sa Marcos, gikan sa Marcos 8:31 ngadto sa katapusan sa libro, nagtubag sa ubang pangutana, Asa man si Jesus padulong? Ang tubag makapakurat. Moadto Siya sa krus, ang labing ngil-ad ug makauulaw nga matang sa kamatayon sa Romanhong kalibutan. Ug mao kadto ang wala gidahum nga padulngan alang sa Mesias, kinsa gihunahuna sa mga sumosunod nga magbuntog sa Roma ug magtukod sa Israel ingon nga usa ka gamhanang nasod.

Ang naglibog nga mga tinon-an ni Jesus dili makatugkad sa Iya nga gisulti. Samtang naguswag ang libro, wala na kaayo sila magsukitsukit niini nga masakit nga topiko, hangtod sa katapusan nga nangahilum sila atubangan sa dili madawat nga kamatuuran.

Nagdugang kangiub ug nagkadulom tan-awon ang mga butang sa pagatubang ni Jesus sa relihiyoso nga mga pangulo nga nagplano sa Iya nga kamatayon. Ang mga tinon-an nga malaumon bahin sa usa ka mahimayaong gingharian, nakurat sa pagdakup, pagbista, ug paglansang nga misupak sa ilang mga gidahum.

Apan pinaagi niini nga tanan, namahayag si Jesus sa usa ka tin-aw walay pagkausab nga mensahe kon asa Siya padulong ug sa kahulogan nga Siya mamatay ug mabanhaw pagusab. Ang tinapay ug kopa sa Katapusang Panihapon maghulagway sa Iyang lawas ug dugo (Marcos 14:22-25), ug Siya mahimo nga usa ka lukat alang sa daghan (Marcos 10:45).

Wala kini magpasabut nga miadto Siya sa krus nga kalmado. Didto sa Getsemani nakigbisug Siya sa desisyon (Marcos 14:32-42), ug didto sa krus mituaw Siya sa kasubo, “Dios ko, Dios ko, nganong gitalikdan mo ako?” (Marcos 15:34). Ang Ebanghelyo sa Marcos nagpakita kanato sa kangiub nga nasinatian ni Cristo, ang bili sa ato nga kaluwasan. Apan ang krus dili mao ang katapusan sa panaw. Human sa pagkabanhaw, nagplano Siya sa pakigtagbo sa Iya nga mga tinon-an didto sa Galilea—ug sumala sa ato nga nahibaloan, nagsugod ang Cristohanong iglesya.

Kini usa ka labing maanindot nga sugilanon, giasoy sa tin-aw, paspas nga paagi nga diyutay ra og komentaryo sa magsusulat sa ebanghelyo mismo. Igo lang Siya nagasoy sa sugilanon, ug dayon gisulti ang mga pulong, ang mga buhat, ug mga lihok alang sa ilang mga kaugalingon bahin sa kinabuhi ug kamatayon ni Jesus sa Nazaret.

_Si Thomas R. Shepherd, PhD, DrPH, usa ka senior research professor sa Bag-ong Tugon sa Seventh-day Adventist Theological Seminary, Andrews University. Siya ug iyang asawa si Cherry adunay duha ka hamtong na nga mga anak ug unum ka mga apo._