---
title:  Si Jesus ug ang Kabataan
date:   19/08/2024
---

`Basaha ang Marcos 10:13-16. Unsa ang gibuhat ni Jesus alang niadto nga nagdala sa ilang kabataan ngadto Kaniya?`

Samtang ang kabataan labaw kaayo nga gihandum sa karaang kalibutan (partikular ang mga lalaki sa kultura nga gidominahan og lalaki), ang pagpanganak ug ang pagkabata dili sayon. Walay moderno nga medikal nga pagatiman, hilabihan ka taas ang mga risgo ngadto sa mga inahan sa pagpanganak, sa bag-o nga nahimugso nga mga bata, ang pagkabata, ug mga kabataan. Daghang mga kultura adunay tradisyonal nga mga medisina ug nga habakhabak sa pagpanalipod niini nga huyang pa kaayo nga mga tawo batok sa mga balatian.

Samtang hinandum kaayo ang mga bata, ubus ang ila nga kahimtang sa katilingban, uban sa mga ulipon, sa pagkatinuud (Galacia 4:1, 2). Sa Grego-Romanhong kalibutan, kadtong adunay mga kadaot sa lawas dili buhion, o ilabay sa suba. Ang mga lalaki labaw og bili kaysa mga babaye; usahay ang babaye nga mga anak pasagdan lang hangtod mamatay. Usahay ang biniyaan nga mga anak “luwason,” apan patuboon aron ibaligya ingon nga mga ulipon.

Daw wala makasabut ang mga tinon-an sa gipanudlo ni Jesus diha sa Marcos 9 bahin sa pagdawat sa gingharian sa Dios sama sa usa ka bata (Marcos 9:33-37). Ilang badlongon kadto nga magdala sa ilang mga bata ngadto kang Jesus aron panalanginan, tingali sa ila nga paghunahuna nga walay panahon si Jesus alang nianang yano nga buluhaton.

Nasayup sila. Nasuko si Jesus. Sa tibuuk Marcos adunay kusganon nga reaksyon si Jesus ngadto sa katawhan, ug makahatag og pagtolon-an nga usa sa Iyang kusganon nga mga reaksyon gitumong ngadto sa katawhan nga mobabag sa kabataan nga moduul Kaniya.

Kusganon ang Iyang pagbadlong sa mga tinon-an nga magdili sa kabataan sa pagduul Kaniya. Ngano man? Tungud kay ang gingharian sa Dios alang kanila, ug ang tawo kinahanglan modawat niini sama sa pagtagad ug panglantaw sama sa usa ka bata—malagmit usa ka reperensiya ngadto sa yano, bug-os nga pagsalig diha sa Dios.

“Ayaw tugoti nga ang imong dili sama kang Cristo nga kinaiya magrepresenta kang Jesus. Ayaw babagi ang gamay nga kabataan nga moduul Kaniya pinaagi sa imong dili matinagdanon ug mapintas nga pamatasan. Ayaw sila hatagi og pagbati nga ang langit dili usa ka malipayon nga dapit alang kanila kon tua ka didto. Ayaw pagsulti bahin og rilihiyon sa paagi nga dili masabtan sa kabataan, o sa panglihok ingon og wala sila gidahum sa pagdawat kang Cristo sa ilang pagkabata. Ayaw sila hatagi og panghunahuna nga ang rilihiyon ni Cristo maoy usa ka rilihiyon nga masulob-on, ug ang pagduul ngadto sa Manluluwas kinahanglan ilang biyaan ang tanan nga makahimo sa kinabuhi nga malipayon.”—Ellen G. White, _The Ministry of Healing_, p. 43, 44.

`Unsaon nimo sa labaw pa ka maayo nga pagpadayag kang Jesus ngadto sa bisan unsa nga kabataan sa imong palibut?`