---
title:  Makahimo Ka ba sa Paginum sa Akong Kopa?
date:   21/08/2024
---

`Basaha ang Marcos 10:32-45. Sa unsa nga paagi kini nga mga bersikulo nagpadayag sa nagpadayon nga kawalay-alamag sa mga tinon-an dili lang sa Iyang buluhaton kondili sa kon unsa ang kahulogan sa pagsunod Kaniya?`

Nagkaduul na si Jesus sa Jerusalem sa Iyang mga panaw, ug samtang nagpanaw Iyang gipasabut sa Iyang mga tinon-an kon unsa ang mahitabo didto. Dili kini usa ka talan-awon nga ilang gitoohan o gusto nga madunggan. Ang pagkaespisipiko ni Jesus bahin sa laraw sa Iyang kamatayon ug pagkabanhaw makatandog kaayo. Apan kon dili kini ang gusto nimo madunggan, ang tanan dali ra kaayo kalimtan.

Mao kini ang masabut sa gibuhat ni Santiago ug Juan sa ilang pagduul kang Jesus uban sa usa ka pribado nga hangyo. Nangayo dayon si Jesus alang sa dugang mga kasayoran, ug mitubag sila nga gusto sila molingkod sa Iyang too ug sa wala tapad Kaniya sa Iyang himaya. Sayon ra kaayo sawayon ang ilang hangyo nga gusto og dungganon nga ranggo. Apan kini nga duha ka tawo nagtugyan sa ilang mga kaugalingon ngadto sa buluhaton ni Jesus, ug ang ilang mga handum malagmit dili dinalo sa bug-os nga kinaiyahan.

Nagtinguha si Jesus sa pagpalalum sa ila nga pagsabut kon unsa gayod ang ilang gipangayo. Nangutana Siya kon makahimo ba sila paginum sa Iyang kopa ug magpabautismo sa Iyang bautismo. Ang Iyang kopa mao ang kopa sa pagantos didto sa Getsemani ug sa krus (itandi sa Marcos 14:36), ug ang Iyang bautismo mao ang bautismo sa Iyang kamatayon ug paglubong (Marcos 15:33-47), diin ang mga panghitabo didto susama sa Iyang bautismo nga natala diha sa Marcos 1.

Apan wala kini tan-awa ni Santiago ug Juan. Sila dali nga mitubag nga sila makahimo. Dayon nagtagna si Jesus nga sa pagkatinuud sila makainum sa Iyang kopa ug mabautismohan sa Iyang bautismo. Si Santiago maoy una sa mga apostoles nga mamatay sa kamatayon sa usa ka martir (Buhat 12:2). Si Juan maoy kinadugayan nga nagkinabuhi sa mga apostoles ug nadistiyero didto sa Patmos (Pinadayag 1:9). Apan gipakita ni Jesus nga ang mga dapit sa himaya ipahigayon sa Dios.

Giunsa man sa ubang mga tinon-an pagtagad sa tubag ni Jesus? Dili kaayo maayo. Ang samang Grego nga pulong, aganakteo “ngadto sa pagkasuko, pagkalagot,” gigamit diha sa Marcos 10:41 maingon man diha sa Marcos 10:14, bahin sa kasuko ni Jesus bahin sa ilang pagpalayo sa kabataan gikan Kaniya.

Dayon gipatawag ni Jesus ang pundok aron hatagan sa usa sa Iyang labing makatandog nga mga pagtolon-an. Iyang gisulti nga ang mga pangulo nga Gentil naggamit og gahum alang sa personal nga bintaha. Apan sa gingharian sa Dios ang gahum gamiton sa kanunay sa pagtuboy ug pagpanalangin sa uban. Nangulo si Jesus sa dalan ingon nga Hari sa gingharian sa Dios. Sa unsa nga paagi? Pinaagi sa paghatag sa Iyang kaugalingong kinabuhi ingon nga usa ka lukat—dili maoy gidahum sa Iyang mga sumosunod nga madunggan.

`Unsa ang kahulogan sa usa ka Cristohanon nga mahimong usa ka “sulogoon” ngadto sa uban? Nga, unsaon nimo pagpakita niini nga prinsipyo sa imong adlaw-adlaw sa pakighimamat sa mga tawo?`