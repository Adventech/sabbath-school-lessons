---
title:  ‘Unsa may Gusto Mong Buhaton Ko Alang Kanimo?’
date:   22/08/2024
---

`Basaha ang Marcos 10:46-52. Unsa ang reaksyon ni Bartimeo sa paglabay ni Jesus?`

Hangtod dinhi nga punto sa Ebanghelyo sa Marcos, gawas sa pila ka walay labot, kanunay gisultihan ni Jesus ang mga tawo sa pagpakahilum bahin sa Iyang mga milagro ug mahitungud kon kinsa Siya. Niini nga asoy, samtang mibiya sa Jerico, usa ka lalaki nga buta nagpakilooy daplin sa dalan, sa iyang pagkadungog nga mao kadto si Jesus sa Nazaret, misugod pagsinggit, “Jesus, Anak ni David, kaluy-i ako!” (Marcos 10:47). Sa pagsunod sa modelo sa pagpadayag/sekreto nga tema sa libro, ang panon sa katawhan maoy nangulo sa pagtawag sa pagpahilum sa sabaan nga makalilimos.

Apan wala magpapugong si Bartimeo ug labaw pa hinoon ka lanog ang iyang singgit, “Anak ni David, kaluy-i intawon ako!” (Marcos 10:48). Ang iya nga mga pulong maoy usa ka pagsugid sa pagtoo diha kang Jesus ingon nga ang Mesias ug sa pagsalig nga makahimo Siya sa pagayo kaniya. Ang titulo “Anak ni David” sa kaadlawan ni Jesus adunay duha ka mga panghunahuna nga nadugtong niini—ang pagpabalik sa usa ka hari ngadto sa trono sa Israel (itandi sa Isaias 11; Jeremias 23:5, 6; Jeremias 33:15; Ezequiel 34:23, 24; Ezequiel 37:24; Miqueas 5:2-4; Zacarias 3:8; Zacarias 6:12), ug kini nga persona mahimong usa ka mananambal ug tig-abog sa yawa.

Mihunong si Jesus ug gisultihan sila sa pagtawag sa tawo nga buta. Mahinungdanon, gisalibay sa tawo ang iya nga kupo samtang miduul siya kang Jesus. Ang mga tawo nga buta sa kaadlawan ni Jesus nahimutang sa ubus nga hut-ong sa pagkinabuhi sa katilingban ug diha sa tinuud nga peligro. Ang kupo maoy kasigurohan sa tawo. Ang pagbiya niini nagkahulogan nga siya adunay pagtoo nga ayohon siya ni Jesus.

Dili magpakyas si Jesus. Sa pagkatinuud, bisan kinsa ang moduul Kaniya nga magpatabang diha sa mga Ebanghelyo sa kanunay makadawat niini. Nangutana si Jesus sa sama nga pangutana nga Iyang gipangutana kang Santiago ug Juan diha sa Marcos 10:36, “Unsa may gusto mong buhaton ko alang kanimo?” (Marcos 10:51). Sa walay pagduhaduha, naghangyo ang buta nga makadawat siya sa panan-aw, nga gihatag dayon ni Jesus. Misunod ang tawong buta nga giayo ni Jesus didto sa dalan.

Kini nga sugilanon maoy nagtapus sa bahin sa pagkatinon-an diha sa Marcos, nga nagsilbi nga panapus sa libro uban sa lain pang sugilanon sa pagayo sa usa ka tawo nga buta diha sa Marcos 8:22-26. Ang duha ka sugilanon naghulagway kon sa unsa nga paagi ang pagkatinon-an mao ang pagtan-aw sa kalibutan uban sa bag-o nga mga mata, usahay dili pa kaayo tin-aw sa una apan nagsunod kanunay kang Jesus sa dalan nga Iyang gilaktan.

`Sa unsa nga mga paagi ikaw usahay mosinggit, “Anak ni David, kaluy-i intawon ako!”? Unsa man ang nahitabo, ug unsa ang imong nakat-onan gikan niini nga kasinatian?`