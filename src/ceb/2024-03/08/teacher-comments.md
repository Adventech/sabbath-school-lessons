---
title:  Komento sa Magtutudlo
date:   23/08/2024
---

#### Bahin I: Kinatibuk-ang Panglantaw:

Dugokan nga Teksto: Marcos 10:15, 21, 22, 44, 45

Tutokan sa Pagtoon: Marcos 10.

**Introduksiyon**: Sa milabay nga mga kapitulo nga atong naton-an, gipasantop ni Marcos ang pinasahi nga pagtagad nga gihatag ni Jesus sa Iyang pagwali bahin sa gingharian sa Dios. Sa kapitulo 10, gisulti ni Marcos ang epekto sa gingharian sa Dios sa mga kasingkasing sa katawhan nga midawat sa mga prinsipyo sa ila nga mga kinabuhi. Gipaambit usab ni Marcos kon unsaon usab nato pagsinati ang gingharian samtang kita nagpaabut alang sa dakung pagpakita niini sa katapusan sa panahon.

**Mga Tema sa Leksyon**: Ang atong pagtoon niini nga semana maghisgot sa pangutana kon unsaon nato pagsulud sa gingharian sa Dios. Ato nga tan-awon usab ang mga hagit nga atubangon sa katawhan sa ila nga kagustohan sa pagsulud sa gingharian o sa pagsinati niini karon. Ato nga tan-awon ang mosunod nga tulo ka mga punto:

1. Gihulagway ni Marcos nga ang mga tawo nga gustong mosulud sa gingharian sa Dios kinahanglan magbaton sa natural nga pagtagad sa gagmay nga kabataan.
2. Gitawag sa Dios ang mga dato, ug ang mga kabus usab, sa pagsulud ngadto sa gingharian sa Dios.
3. Sa pagsinati sa gingharian sa Dios karon, kinahanglan atong bantayan ang pila ka mga prinsipyo sa hunahuna.

#### Bahin II: Komentaryo

**Ang Gingharian sa Dios ug ang Gagmay nga Kabataan**

Sa milabay nga mga kapitulo sa Ebanghelyo ni Marcos, ang topiko sa gingharian sa Dios mao usab ang sentral nga tema diha sa kapitulo 10. Apan, niini nga kapitulo, namalandong ang tigsulat sa usa ka nalangkit nga kabalaka: Unsaon sa mga tawo pagsulud sa gingharian sa Dios? Sa ato pa, unsa ka lisud alang sa mga tawo nga buhaton kini? Gilakip ni Marcos kini pinaagi sa duha ka mga pangutana: “Unsa bay akong buhaton aron makapanunod ako sa kinabuhing dayon?” (Marcos 10:17), ug “Nan, kinsa man diay ang arang maluwas?” (Marcos 10:26). Ang unod niini nga duha ka mga pangutana gipahayag sa sama nga idiya kon kinsa ang makasulud sa gingharian sa Dios. Dugang pa, ang mga tubag niini nagpamatuud sa kahinungdanon nga gihatag ni Jesus bahin sa gingharian sa Dios sa Iyang pagwali.

Ang pagsulud sa gingharian sa Dios, kinahanglan dawaton kini sa mga tawo ug toohan uban sa bug-os nga pagsalig ug pagtoo sama sa usa ka gamay nga bata. Gipasabut kini diha sa Marcos 10:15, “Sa pagkatinuod, magaingon ako kaninyo, nga bisan kinsa nga dili magadawat sa gingharian sa Dios ingon sa dinawatan sa gamayng bata, dili siya makasulod niini.” Ang mga ginikanan mouyon nga kon maghatag sila og mga gasa sa ilang gagmay nga mga bata, dili mangutana ang mga bata kon unsa ang kinahanglan nila nga buhaton aron sa pagdawat sa mga gasa. Dawaton dayon kini nila ug kuptan sa ilang mga kamut. Naghandum si Jesus nga makakita niini nga sama nga kahinam ug pagdawat niini sa mga kasingkasing sa mga naminaw Kaniya nga motubag sa Iyang mensahe bahin sa gingharian ug ngadto mismo sa gingharian. Ang Grego nga pulong daw nagsuporta niini nga idiya. Ang verb nga gihubad og “magadawat” diha sa bersikulo sa ibabaw naggikan sa Grego nga pulong dechomai, nga nagkahulogan sa “pagkupot sa usa ka butang,” “sa andam nga pagdawat og kasayoran ug sa pagila niini ingon nga tinuud–sa andam nga pagdawat, sa pagtoo”; “sa pagdawat sa presensya sa usa ka tawo uban sa pagkamahigalaon, ‘sa pag-abiabi.’”—Johannes P. Louw and Eugene Albert Nida, Greek-English Lexicon of the New Testament: Based on Semantic Domains, vol. 2 (New York: United Bible Societies, 1989), p. 220, 372, 453. Sa lahi ka pagkasulti, giingnan ni Jesus ang Iyang mga tinon-an, ug ang uban mga naminaw Kaniya, nga kon gusto sila mosulud sa gingharian, kinahanglan motoo sila sa gingharian, kinahanglan ilang abiabihon ang gingharian, ug kinahanglan ilang kuptan ang gingharian uban sa kadasig sama sa usa ka gamay nga bata. Sa hamubo, makasulud kita sa gingharian kon atong dawaton ang maayong balita bahin niini, ato nga panagiyahon ang gingharian.

**Gitawag ni Cristo ang mga Dato, ug ang mga Kabus sa Pagsulud sa Gingharian sa Dios**

Ang sugilanon bahin sa dato nga batan-ong lalaki misunod dayon human gisulti ni Jesus ang pagpanalangin sa gagmay nga mga bata. Ang dato nga batan-ong lalaki malagmit diha sa duot sa katawhan nga nakasaksi kang Jesus nga nagkugos sa kabataan sa Iyang mga bukton ug nagpanalangin kanila. Dayon misulti si Jesus kon sa unsa nga paagi ang mga tawo makasulud sa gingharian sa Dios. Tingali ang batan-ong lalaki natandog sa kahingawa ni Jesus sa kabataan, ug ang iya nga pangutana mitubod gikan sa usa ka kasingkasing nga natunaw niadto nga gutlo sa kalooy sa Manluluwas. Nadani ngadto kang Jesus, nangutana ang mao nga batan-on, “unsa bay akong buhaton aron makapanunod ako sa kinabuhing dayon?” (Marcos 10:17). Niini nga pangutana, gidugtong ni Marcos ang duha ka mga idiya: ang pagangkon sa kinabuhi nga dayon sa gingharian sa Dios. Sa mao nga mga bahin nga sunod sa kapitulo 10, naghatag si Jesus og duha ka mga babag nga magsanta o magbabag sa mga tawo gikan sa pagsinati ug pagsulud sa gingharian sa Dios. Gikan sa tubag ni Jesus, atong mahibaloan nga dili kuti ang pagsulud sa gingharian. Sa sama nga panahon, kinahanglan atong bantayan ang mga hagit o mga kapangdolan nga molit-ag kanato sa atong panaw ngadto sa gingharian. Ang nahauna nga lit-ag naglambigit sa atong materyal nga mga butang.

Human sa pagbasa sa sugilanon sa dato nga batan-ong lalaki, atong nahibaloan nga ang mga manununod sa gingharian sa Dios adunay lig-on nga kahibalo sa balaod sa Dios ug sa Kasulatan. Mahigugma ang Dios niadtong magsunod sa Iyang mga pahimangno. Apan ang pagtuman lamang dili igo sa pagsiguro nga makasulud ngadto sa gingharian sa Dios. Diha sa Marcos 10:21, 22, giila ni Jesus ang usa ka importante nga punto nga nagpalig-on pagusab sa mga prinsipyo nga iyang gitudlo diha sa talan-awon uban sa gagmay nga kabataan. Gisulat ni Marcos ang sugilanon bahin sa panagsultihay ni Jesus ug sa dato nga batan-ong pangulo: “Sa pagtan-aw kaniya, nagpakita si Jesus sa gugma ngadto kaniya ug miingon, ‘Ug si Jesus, sa nagsud-ong siya kaniya, nahigugma kaniya ug miingon kaniya, “Kulang kag usa ka butang; lumakaw ka, ibaligya ang imong katigayonan ug ang halin ihatag ngadto sa mga kabus, ug makabaton kag bahandi didto sa langit, ug unya umanhi ka ug sumunod ka kanako.” Ug ang tawo naminghoy tungod sa maong pulong, ug milakaw siya nga masulob-on; kay daku man ugod siyag katigayonan.” Gihigugma ni Jesus ang batan-ong lalaki ug nagpasalamat sa iyang pagtuman sa balaod sa Dios. Apan, ang batan-ong lalaki wala motoo sa gingharian sa Dios ug sa tanan nga nadugtong niini. Ang usa lang ka tawo nga nagdawat ug nagtoo sa gingharian sa Dios ang makasulud niini. Ang dato nga batan-on wala motoo niini; o sa kinagamyan, dili siya gusto motoo o modawat niini.

Ang dato nga batan-ong lalaki, sama sa gibuhat sa ubang mga tinon-an ni Jesus, naghunahuna sa gingharian sa Dios sa yutan-ong kahulogan, uban sa bahandi ug gahum ingon nga maoy dugokan nga mga bahin. Makaingon ang usa ka tawo nga ang dato nga tawo usa na ka lumolupyo sa usa ka “dakung gingharian” niini nga yuta; gingharian sa mamon o mga kadato. “Kay daku man ugod siyag katigayonan” (Marcos 10:22). Apan bisan kon ang maong dato nga batan-on nagtoo sa Kasulatan, siya walay gusto mobulag gikan sa “iyang kaugalingong gingharian.” Atong maingon nga wala siya motoo nga ang gingharian sa Dios sa katapusan magdala kaniya ngadto sa labaw pa ka maayong kinabuhi nga iyang gipangita. Ang isyu niini nga sugilanon dili bahin sa moralidad sa bahandi, kondili, sa prayoridad nga gihatag niadtong nagangkon sa pagtoo kang Jesus nga ihatag ngadto sa Iyang gingharian. Ikasubo, daghan kaayo nga mga tawo magtukod og mga gingharian niini nga kalibutan nga magsanta kanila sa pagtan-aw sa kakinahanglanon sa gingharian sa Dios sa ilang mga kinabuhi. Ang resulta, wala nila unaha ang gingharian sa Dios.

Tinuud usab nga ang lalaki o babaye nga dato wala magkinahanglan sa pagtahan sa iyang mga kabtangan o pamilya aron mahimong matuud nga sumosunod ni Jesus. Sa iyang diskusyon kang Pedro, “Si Jesus mitubag nga nag-ingon, “Sa pagkatinuod, magaingon ako kaninyo, nga walay bisan usa nga nagbiyag balay o mga igsoong lalaki o mga igsoong babaye o inahan o amahan o mga anak o kayutaan, tungod kanako ug tungod sa Maayong Balita, nga niining kinabuhia karon dili magadawat ug usa ka gatus ka pilo sa mga balay ug mga igsoong lalaki ug mga igsoong babaye ug mga inahan ug mga anak ug mga kayutaan, inubanag mga paglutos ug unya, sa kapanahonan nga umalabut, sa kinabuhing dayon” (Marcos 10:29, 30). Ang gipasabut niini nga mga bersikulo mao ang dakung kausaban sa daang mga prayoridad sa kinabuhi.

Ang importante nga isyu dinhi mao nga ang gingharian sa Dios kinahanglan ipataas diha sa tawhanong kasingkasing labaw sa pagalagad ngadto sa yutan-ong gingharian. Busa, gipasantop ni Marcos ang pagka-Agalon sa Dios sa ato nga mga kinabuhi. Kon ang Ginoo maghari sa atong mga kinabuhi, Siya mao ang maghari sa atong mga kabtangan. Kondili kini mahitabo, atong gibulag ang atong mga kaugalingon gikan sa gingharian sa Dios.

**Pagsinati sa Gingharian sa Dios**

Ang isyu nga gipasabut sa ibabaw nagtutok sa usa ka dakung babag sa pagsulud sa gingharian sa Dios: paguna sa pagtagad sa yutan-ong kabtangan ibabaw sa gingharian sa Dios. Ang atong sunod nga topiko mao nga sa kung unsang paagi kita makiglabot ngadto sa usag-usa. Unsaon sa mga lumolupyo sa gingharian sa Dios sa pagpuyo sa komunidad sa usag-usa? Mao kini ang atong tutokan nga hilisgutan karon.

Sa pagsugod, atong timan-an nga ang mga pulong “taliwala kaninyo” gipasantop niini nga bahin sa Marcos 10. Ang Marcos 10:31 nagdugtong sa milabay nga diskusyon bahin sa mga kabtangan ngadto sa diskusyon sa mga relasyon. Nagingon si Jesus, “Apan daghan ang nagauna karon nga unya mangulahi, ug daghan ang nangulahi karon nga unya manag-una.” Sa usa ka pagkasulti, ang pagsulud ngadto sa gingharian sa Dios dili magsukad sa tawhanong kahimtang. Sa paghulagway niini nga punto, atong tan-awon sa madali ang sugilanon ni Jesus ug sa Iyang mga tinon-an sa ilang pagadto sa Jerusalem. Ang mga tinon-an naghunahuna nga moadto si Jesus sa Jerusalem aron magtukod sa Iyang gingharian. Busa, ang duha kanila nangaliyupo Kaniya, “Tugoti kami unya sa paglingkod diha sa imong himaya, ang usa anha sa imong too ug ang usa anha sa imong wala” (Marcos 10:37). Makita ba nimo nga ang mga tinon-an wala maghangyo nga makasulud sa gingharian? Sa baylo, naghangyo sila alang sa hatag-as nga mga katungdanan dinhi niini. Sa Iyang tubag, gipasabut ni Jesus nga ang Iyang mga sumosunod nga magtinguha sa pagsulud sa Iyang gingharian makadawat og mga panalangin (Marcos 10:30) ug mga paglutos usab niini nga kinabuhi.

Diha sa Marcos 10:38-40, gipasantop ni Jesus sa makausa pa, nga ang Iyang gingharian naglakip sa kopa sa pagantos, dili sa usa ka kinabuhi sa paggahum ibabaw sa uban. Dili sayup ang paghandum sa pagkalabing hataas sa bisan unsa nga institusyon o organisasyon, lakip sa sulud sa mga komunidad sa iglesya. Apan, gipasantop ni Jesus kon unsaon pagkab-ut niana ng pagkalabing hataas. Diha sa Marcos 10:42-45, Iyang gipatin-aw kon unsa ang husto nga pagtagad sa mga pangulo sa ilang mga komunidad.” ‘Apan kinahanglan dili kini mahitabo kaninyo; hinonoa bisan kinsay gustong modaku kaninyo, kinahanglan mainyo siyang sulogoon, ug bisan kinsa ang gustong mohawod kaninyo, kinahanglan maulipon siya sa tanan. Kay ang Anak sa Tawo mianhi dili aron pagaalagaron kondili sa pag-alagad ug sa paghatag sa iyang kinabuhi ingon nga lukat alang sa daghan” (Marcos 10:43-45).

Sa usa ka pagkasulti, ang atong pagkalumolupyo sa gingharian sa Dios–sa partikular alang niadtong ulohan nga mga katungdanan—nagpasabut sa pagantos ug pagalagad imbis nga usa ka kinabuhi sa paggahum ibabaw sa uban. Si Jesus mao ang sulondan nga kinahanglan atong paningkamutan sa pagsunod.

#### Bahin III: Kagamitan sa Kinabuhi

Unsa ang gipasabut ni Jesus sa Iyang pagingon, “pagkalisud gayud ang pagsulod sa gingharian sa Dios!” (Marcos 10:24). Wala magsulti ang bersikulo nga imposibli ang pagsulud sa gingharian sa Dios, ang paghimo lamang niini “lisud.” Ngano man? Usa ka posibli nga katarungan mao nga ang dato kaayo nga mga tawo tingali dili makakita sa ilang panginahanglan alang sa Dios o kon unsa ang Iyang mabuhat alang kanila.

Ang tigsulat niini nga mga hugpong nga leksyon sa Magtutudlo nahinumdum sa usa ka panahon sa iya nga mga tuig sa kolehiyo sa diha nga nakabaton siya og higayon sa pagtoon sa Biblia uban sa usa ka dato nga tawo nga direkta nga nagtan-aw ngadto sa mga mata sa tigsulat ug miingon, “Maanindot ang pagkahibalo og dugang bahin sa Dios ug sa Biblia. Apan naghunahuna ko nga wala ko magkinahanglan og Dios. Kon adunay koy usa ka butang nga kinahanglanon, moadto ko ug mopalit niini. Mao ra na ang tanan sa kinabuhi.”

Makakuha ba kita sa tanang butang sa kinabuhi gawas sa Dios? Ipasabut. Aduna bay pila ka mga butang sa kinabuhi nga dili nato mapalit sa salapi?

Aduna bay bisan sakup sa imong klase nga nakahimamat og hilabihang bahandianon nga mga tawo o mga tawo nga may hataas nga pangatungdanan o bantugan diha sa katilingban? Kon mao, unsaon sa imong mga sakup sa pagtabang niini nga mga tawo sa pagtoo nga ang gingharian sa Dios alang usab kanila? Batoni sa hunahuna nga walay bisan unsa nga butang nga malisud kaayo alang sa Ginoo. Sa tawhanong panan-aw, ang pagsulud ngadto sa gingharian sa Dios daw malisud, kon dili man imposibli, alang sa ubang mga tawo. Apan hinumdumi ang mga pulong ni Jesus: “Sa mga tawo dili gayud kini mahimo, apan sa Dios mahimo kini, kay sa Dios mahimo man ang tanan” (Marcos 10:27).

` `