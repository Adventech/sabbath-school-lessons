---
title:  Ang Labing Maayong Pamuhunan
date:   20/08/2024
---

`Basaha ang Marcos 10:17-31. Unsa ang talandogon nga mga leksyon bahin sa pagtoo ug ang bili sa pagkatinon-an, alang kang bisan kinsa, dato o kabus, ang gipadayag dinhi?`

Ang pagduul sa tawo nagpaila sa iyang pagkamatinud-anon ug respeto kang Jesus. Midalagan siya, miluhod sa Iyang atubangan, ug nangutana sa pangutana nga maoy sentro sa padulngan sa matag usa ka tawo—Unsa may gikinahanglan aron makapanunod sa kinabuhing walay katapusan? Mitubag si Jesus pinaagi sa pagpasabut sa ikaduhang papan sa Napulo ka Sugo. Sa makausa pa, ang tawo nagpakita sa iyang idiyalismo o nabatasan sa pagingon nga iya na nga gibantayan kining tanan, gikan pa gani sa iyang pagkabatan-on.

Sa upat ka mga Ebanghelyo, ang Marcos lamang nagsulti nga gihigugma ni Jesus ang mao nga tawo. Adunay usa ka butang nga madanihon bahin sa nabatasan sa tawo. Apan gisukod ni Jesus ang iyang pagkamatinud-anon sa pagsugo kaniya sa pagbaligya sa tanan niya nga kabtangan ug dayon mosunod Kaniya. Mibiya ang tawo nga walay kahimuut tungud kay daghan siya og mga katigayonan. Gani, wala diay siya magtuman sa kasugoan. Iyang gilapas ang nahauna, pagbutang sa usa ka butang labaw sa Dios sa iya nga kinabuhi. Ang iyang mga bahandi maoy iyang diosdios.

Dayon gipasabut ni Jesus kon unsa ka malinglahon ang mga bahandi ug nga labaw pa ka sayon alang sa usa ka dakung hayup sama sa kamelyo ang paglusot sa gamay nga buho sa usa ka dagum kaysa pagsulud sa tawo nga dato sa langit.

Natingala ang mga tinon-an sa mga pulong ni Jesus ug naghunahuna kon kinsa nalang ang maluwas. Gihatag ni Jesus ang ugdang nga linya diha sa Marcos 10:27. “Sa mga tawo dili gayud kini mahimo, apan sa Dios mahimo kini, kay sa Dios mahimo man ang tanan.”

Ang Marcos 10:27 daw sama og usa ka matahum nga dapit sa pagtapus sa sugilanon; dili ka makahimo sa pagadto sa langit pinaagi sa imong kaugalingon, nagkinahanglan ka sa grasya sa Dios aron maluwas.

Apan misagbat si Pedro sa pagingon nga siya ug ang iya nga mga higala mibiya sa tanang butang aron pagsunod kang Jesus. Mitubag si Jesus sa pagingon nga bisan unsa ang inyo nga gibiyaan sa pagsunod Kaniya dili gayud ikatandi sa inyong madawat, karon ug sa “panahon nga umalabot.”

Ania ang punto: ang kamatayon ni Cristo nga naglibut sa tawhanong pagkasad-an, ug dayon ang grasya ni Cristo, ug ang Iyang pagkabanhaw sa kinabuhi, mao ang makahatag og gahum sa pagtuman sa Iyang mga sugo.

`Basaha ang Roma 6:1-11. Sa unsa nga paagi kini nga mga bersikulo nagpadayag sa katinuuran sa grasya sa Dios sa atong mga kinabuhi, sa pagpamatarung kanato sa paghimo kanato nga bag-o nga katawhan diha Kaniya?`