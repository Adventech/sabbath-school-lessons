---
title:  Mga Paglantugi sa Jerusalem
date:   24/08/2024
---

### Basaha sa Pagtoon Niini nga Semana
Marcos 11; 1 Hari 1:32-48; Zacarias 9:9, 10; Isaias 56:7; Jeremias 7:11; Marcos 12:1-14.

> <p>Tekstong Sagulohon</p>
> “Ug inigtindog ninyo aron sa pag-ampo, kon aduna kamoy kayugot batok kang bisan kinsa, pasayloa kini; aron ang inyong Amahan nga anaa sa langit mopasaylo usab kaninyo sa inyong mga paglapas” (Marcos 11:25).

Ang sunudsunud nga lima ka mga paglantugi tali kang Jesus ug sa relihiyoso nga mga pangulo natala diha sa Marcos 2 ug 3 (tan-awa sa leksyon 3). Sa leksyon niini nga semana, pagabut ni Jesus sa Jerusalem, Siya adunay sunudsunud nga unum ka mga paglantugi sa relihiyoso nga mga pangulo. Ang duha ka hut-ong sa mga paglantugi sama og mga bookends sa sinugdanan ug katapusan sa Iyang yutan-ong ministeryo. Ang matag usa ka hut-ong adunay kalabutan sa importante nga mga isyu sa Cristohanong kinabuhi. Ang mga pahimangno ni Jesus, bisan niini nga lalisonong mga kahimtang, makatabang sa paggiya sa mga tumotoo bahin sa sukaranan nga mga isyu sa pagtoo ug sa praktikal nga mga isyu sa adlaw-adlaw nga kasinatian.

Ang relihiyoso nga mga pangulo miduul aron sa pakigatubang, paglibug, ug paglupig kang Jesus, apan wala gayud sila milampus. Kabahin sa leksyon niini nga semana maglakip sa pagsusi kon unsa gayod ang makadala sa mga tawo ngadto sa pagsupak sa Dios ug sa pagtagad kon unsay mahimo sa mga Cristohanon sa pagbungkag sa pagpihig ug pagsulti ngadto sa mga kasingkasing niadtong nagasupak sa tawag sa Espiritu.

Diha sa Marcos 11 didto sa Jerusalem ang pagministeryo ni Cristo alang sa Paskuwa (Marso-Abril). Ang Marcos 11-16 naghisgot og dugang pa kaysa usa ka semana; ang asoy bahin sa panahon makita nga naghinay kaayo. Ang una nga napulo ka mga kapitulo naglakip sa mga tulo ug tunga ka mga tuig. Kini nga paghinay nagtudlo ngadto sa kahinungdanon niini nga panapus nga mga talan-awon.