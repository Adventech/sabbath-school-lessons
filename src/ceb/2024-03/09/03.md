---
title:  Usa ka Kahoy nga Gitunglo ug usa ka Nahinloan nga Templo
date:   26/08/2024
---

`Basaha ang Marcos 11:12-26. Unsa ang kahulogan sa mga hitabo nga gilarawan dinhi?`

Sa buntag, gikan sa Betania, mga duha lang ka milyas (kapin-diyutay og tulo ka kilometros) gikan sa Jerusalem, gigutom si Jesus. Nakakita og usa ka kahoy nga igira nga adunay mga dahon lang, miduul Siya aron unta makakita og bunga. Kini nga aksiyon dili maisip nga pangawat, tungud kay sumala sa balaod sa Daang Tugon, makahimo ang usa ka tawo nga gutom nga makakuha og makaon sa uma sa silingan (Levitico 19:9, Lev. 23:22, Deuteronomio 23:25). Apan Siya walay nakita nga bunga ug giingnan ang kahoy, “Sukad karon dili ka na gayud unta hikan-ag bunga” (Marcos 11:14). Usa gayod kadto ka katingalahan nga aksiyon ni Jesus, apan ang sunod dayon human niana nahimong labaw pa ka makatingala.

Ang sunod nga nahitabo malagmit nahitabo didto sa Hukmanan sa mga Gentil, diin gihimo ang pagpamaligya og mga mananap nga ihalad (nga bag-o pa lang gisugdan ni Caifas). Gipapahawa ni Jesus ang mga namaligya aron mabalik ang kahilum sa pagsimba. Ang Iyang aksiyon maoy usa ka direkta nga paghagit ngadto sa mga nagdumala sa sistema sa templo.

Gidugtong ni Jesus ang mga pahayag sa Daang Tugon ingon nga usa ka masakit nga badlong sa dili balaan nga duot sa katawhan. Iyang gipasabut nga ang templo maoy usa ka balay sa pagampo alang sa tanang tawo (Isaias 56:7), lakip sa mga Gentil. Dayon miingon Siya nga ang mga pangulo naghimo sa templo nga usa ka lungib sa mga tulisan (Jeremias 7:11). Dayon, sa katapusan niini nga kahibulungang adlaw, mibiya si Jesus sa siyudad uban sa Iyang mga tinon-an (Marcos 11:19).

Pagkasunud buntag, pagbalik Niya sa siyudad (tan-awa sa Marcos 11:20-26), ang mga tinon-an nahibulong sa pagtan-aw sa kahoy nga igira nga nalaya gikan sa mga gamut. Naghatag si Jesus og usa ka leksyon bahin sa pagampo ug pasaylo diha sa Iyang pagsaysay kon unsa ang nahitabo. Unsa man ang kahulogan niini nga tanan?

Kini nga duha ka mga sugilanon maoy ikaupat nga Sandwich Story diha sa Marcos (tan-awa sa leksyon 3). Niana nga mga sugilanon, adunay gipasundayag nga kasulian uban sa susama nga mga tawo nga nagkasupakay ang mga aksiyon o nagkasukwahi ang mga tawo nga nagbuhat og susama nga mga aksiyon. Niini nga sugilanon ang kahoy nga igira ug ang templo nahimong susama. Gitunglo ni Jesus ang kahoy apan gihinloan ang templo, sukwahi nga mga aksiyon. Apan ang kasulian mao nga ang relihiyoso nga mga pangulo magplano na karon sa pagpatay kang Jesus, ug kana nga aksiyon magpasabut sa katapusan sa kahinungdanon sa mga serbisyo sa templo, nga natuman diha kang Jesus.

`Unsa nga mga butang sa imong kinabuhi nga kinahanglan hinloan ni Jesus? Sa unsa nga paagi kini mahitabo?`