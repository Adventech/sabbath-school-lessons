---
title:  Dugang Panghunahuna
date:   30/08/2024
---

Basaha ang sinulat ni Ellen G. White, “A Doomed People,” “The Temple Cleansed Again,” ug “Controversy,” diha sa _The Desire of Ages_, p. 580-609.

“Ang pagtunglo ni Cristo sa kahoy nga gibuhat sa Iyang kaugalingong gahum maoy usa ka pasidaan sa tanang iglesya ug sa tanang Cristohanon. Walay usa nga makahimo sa pagkinabuhi sa balaod sa Dios nga walay pagministeryo ngadto sa uban. Apan adunay daghan nga dili magkinabuhi sa maloloy-on, dili hakog nga kinabuhi ni Cristo. Ang uban nga maghunahuna sa ilang mga kaugalingon nga labing maayo nga mga Cristohanon wala makasabut kon unsa ang gilangkoban sa pagalagad alang sa Dios. Magplano ug magtoon sila kon unsaon pagpahimuut sa ilang mga kaugalingon. Magbuhat lamang sila alang sa pagpahinungod sa kaugalingon. Bililhon ang panahon alang kanila kon sila makatigum alang sa ilang mga kaugalingon. Sa tanang mga kalihokan sa kinabuhi mao kini ang ilang tumong. Dili alang sa uban kondili alang sa ilang mga kaugalingon sila magalagad. Gibuhat sila sa Dios sa pagpuyo sa usa ka kalibutan diin ang dili hakog nga pagalagad kinahanglan buhaton. Iyang giplano sila sa pagtabang sa ilang mga isigkatawo sa matag usa ka mahimo nga paagi. Apan daku ra kaayo ang kaugalingon sa pagkaagi nga dili na sila makakita sa bisan unsa nga ubang butang. Sila walay kadugtongan sa katawhan. Kadtong magkinabuhi lang alang sa kaugalingon sama sa kahoy nga igira, nga naghimo sa matag usa ka pagpakitakita apan walay bunga. Sila adunay mga matang sa pagsimba, apan walay paghinulsol o pagtoo. Sa pagangkon, ilang gipasidunggan ang balaod sa Dios, apan kulang sa pagtuman. Magsulti sila, apan dili magbuhat. Sa hukum nga gipahamtang sa kahoy nga igira gipakita ni Cristo kon unsa ka dulumtanan sa Iyang mga mata kini nga kawang sa pagkasalingkapaw. Iyang gipamatuud nga ang dayag nga makasasala dili kaayo sad-an kay kaniya nga nagangkon sa pagalagad sa Dios, apan walay bunga ngadto sa Iyang himaya.”—Ellen G. White, _The Desire of Ages_, p. 584.

**Diskusyonan nga mga Pangutana**:

`Hunahunaa ang kahulogan sa paghinlo ni Cristo sa templo. Sa unsa nga paagi magamit kana nga prinsipyo sa atong iglesya karon? Sa unsa nga paagi mahimo kana nga usa ka paghinlo?`

`Sa tibuuk nga mga Ebanghelyo, sa sublisubli, gihisgutan ni Jesus ang kasulatan ug sa unsa nga paagi sila kinahanglan matuman. Unsa ang gisulti niini kanato kon unsa ka hinungdanon sila ngadto sa kinabuhi sa pagtoo? Ngano nga sa mainiton kinahanglan ato nga isalikway ang bisan unsa nga pagsulay sa pagpakubos sa awtoridad sa Kasulatan, ilabina sa idiya nga ang Kasulatan mga idiya lamang sa mga tawo bahin sa Dios, kinsa ang Dios, ug sa unsa nga paagi Siya magalihok?`

`Asa man ang husto nga linya tali sa iglesya ug sa estado? Sa unsa nga paagi sa pagtolon-an ni Jesus diha sa Marcos 12:13-17 makagiya niini nga diskusyon?`

`Pangitaa ang teksto nga nagsulti bahin sa pagkabanhaw. Ngano nga hinungdanon kini kaayo nga doktrina sa atong pagtoo, ilabina sa paghunahuna sa estado ug sa iglesya?`