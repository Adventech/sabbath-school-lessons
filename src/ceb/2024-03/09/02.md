---
title:  Ang Madaogon nga Pagsulud
date:   25/08/2024
---

`Basaha ang Marcos 11:1-11 ug Zacarias 9:9, 10. Unsa ang nahitabo dinhi?`

Katunga niini nga sugilanon naglambigit sa pagpadala ni Jesus sa duha ka mga tinon-an ngadto sa duul nga barangay sa pagkuha og usa ka asno nga Iyang masakyan ngadto sa Jerusalem. Ngano nga daghan man kaayo nga panahon ang gigahin niini asoy?

Ang tubag duha ka bahin. Una, nagpakita kini sa matagnaong mga gahum ni Jesus, sa pagpadaku sa kaligdong sa Iyang pagabut ug pagdugtong niini ngadto sa kabubut-on sa Dios. Ikaduha, kini nga bahin sa sugilanon nadugtong ngadto sa Zacarias 9:9, 10, nga nagsulti bahin sa usa ka hari nga nagsakay ngadto sa Jerusalem sa usa ka asno. Sama kini sa pagsulud ni Salomon ngadto Jerusalem sakay sa usa ka asno (1 Hari 1:32-48), sa diha nga si Adonia misulay sa pagilog sa trono, ug sa pagsugo ni David nga koronahan dayon sa Salomon.

“Lima ka gatus ka tuig sa wala pa mahimugso si Cristo, si manalagna Zacarias nagtagna na nga daan sa pagabut sa Hari ngadto sa Israel. Kini nga tagna natuman na karon. Siya nga sa dugay na kaayo nga panahon nagdumili sa harianon nga mga pagpasidungog naabut na karon sa Jerusalem sumala sa gisaad nga manununod sa trono ni David.”—Ellen G. White, _The Desire of Ages_, p. 569.

Ang Jerusalem nahimutang sa usa ka bakilid nga rehiyon, nga adunay kahabogon nga mga 740 metros. Sa kaadlawan ni Jesus ang populasyon tingali mga 40,000-50,000, apan modaghan kini panahon sa Paskuwa. Ang siyudad adunay mga 250 ka akre ang kadak-on, apan ang templo sa bungtod 37 akre. Ang katahum niini nga templo maoy labing nagpatigbabaw nga talan-awon sa siyudad.

Misulud si Jesus gikan sa Silangan, dulhog ngadto sa Bukid sa mga Olibo ug malagmit nga nagagi sa Bulawang Ganghaan ngadto sa Bungtod nga Templo (usa ka ganghaan nga karon gisirhan). Naukay ang tibuuk siyudad sa Iyang pagsulud, ang tanan nakaila kamahinungdanon sa Iyang simboliko nga lihok. Ang panon sa katawhan nga mikuyog kang Jesus misinggit og hosanna, usa ka pulong nga sa orihinal nagkahulogang “luwas na karon,” apan sa katapusan nagkahulogan og “pagdayeg ngadto sa Dios.”

Ang panahon sa pagkatinago, nga maoy gipahimangno ni Jesus sa kadaghanan nga bahin sa Marcos, milabay na. Karon dayag na ang pagsulud ni Jesus sa Jerusalem gamit ang nabantug na kaayo nga harianong simboliko nga buhat. Misulud Siya sa templo, apan tungud kay talitapus na ang takna sa mao nga adlaw, igo lang Siya nagtan-aw palibut ug dayon mipahulay uban sa napulo og duha ka mga tinon-an didto sa Betania. Ang mosangput unta ngadto sa usa ka kagubot natapus sa Iyang hilum nga pahulay. Apan lahi na pagkasunud adlaw.

`Ang idiya sa pagsakay sa asno naglambigit sa idiya sa pagpaubus. Ngano nga importante man kana nga kinaiya, ilabina alang sa mga Cristohanon? Unsa man ang anaa kanato, diha sa kahayag sa krus, nga magpagarbo kita?`