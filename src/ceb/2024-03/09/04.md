---
title:  Kinsa ang Nagingon nga Makahimo Ka Pagbuhat Niana?
date:   27/08/2024
---

`Basaha ang Marcos 11:27-33. Unsa nga hagit sa relihiyoso nga mga pangulo ang gidala ngadto kang Jesus, ug giunsa Niya pagtubag?`

Sa adlaw human sa paghinlo ni Jesus sa templo, giatubang Siya sa relihiyoso nga mga pangulo didto sa mga nataran sa templo, sa pagpangutana kon pinaagi sa unsa nga awtoridad Siya nagabuhat sa Iyang gihimo sa milabay nga adlaw. Wala sila mangutana sa kamatuuran kondili nagtinguha sa paglit-ag Kaniya. Kon moingon Siya nga ang Iyang awtoridad naggikan sa Dios, dili sila makatoo nga ang yano nga panday sa nasod makabaton niana nga awtoridad. Kon Iyang angkonon nga ang Iyang awtoridad tawhanon, ilang isipon Siya nga usa ka boang.

Apan nakita ni Jesus sa ilang lit-ag ug miingon nga Iyang tubagon ang ila nga pangutana kon tubagon usab nila ang Iyang pangutana. Ang Iyang gipangutana mao nga kon ang bautismo ni Juan Bautista naggikan ba sa Dios o sa tawo. Nasabtan dayon sa mga pangulo nga sila ang nalit-agan. Kon moingon sila nga gikan sa Dios, moingon si Jesus, “Nganong wala man kamo motoo kaniya?” Kon sila moingon gikan sa tawo, mahadlok sila sa mga tawo. Busa, namakak sila sa pagingon nga wala sila makahibalo. Naghatag kini kang Jesus og higayon sa pagdumili sa pagtubag sa ila nga pangutana.

`Basaha ang Marcos 12:1-12. Sa unsa nga paagi gisundan ni Jesus ang Iyang pagdumili sa pagtubag, ug unsa ang epekto?`

Nagsulti si Jesus og usa ka sambingay bahin sa usa ka parrasan, usa ka tag-iya, ug mga saop nga iyang gipaabang ang uma. Kini nga sugilanon nga giasoy ni Jesus adunay daku nga mga kasusama sa sambingay sa parrasan nga makaplagan diha sa Isaias 5, diin gisumbong sa Dios ang dili matinumanong Israel. Ang tanan makaila sa kasusama, ilabina ang relihiyoso nga mga pangulo.

Ang sugilanon nagbutyag diha sa usa ka labing dili kasarangan nga paagi sa pagdumili sa mga saop paghatag sa bisan unsa nga mga bunga sa uma ngadto sa tagiya. Sa baylo, ilang gidaogdaog ug gipatay ang iyang mga sulogoon. Sa katapusan, gipadala sa tagiya ang iyang pinalangga nga anak, nga iyang gidahum nga ilang tahuron. Apan wala kadto mahitabo. Katingalahan kaayo ang ilang pangatarongan nga kon ilang mapatay ang iyang anak, mapanag-iya na nila ang parrasan. Ang ilang pagkadili makataronganon makapahingangha ug ang paghukum nga ipahamtang kanila makataronganon.

Ang gihimo ni Jesus niini nga sugilanon mao ang paghatag sa relihiyoso nga mga pangulo ug usa ka solemne nga pasidaan kon asa padulong ang ila nga mga lakang. Makita niini nga kahayag, ang Iyang sambingay mao ang usa ka mahigugmaong pasidaan. Dili pa ulahi alang kanila sa pagusab ug paglikay sa pila ka paghukum. Ang uban maghinulsol, magusab, ug modawat kang Jesus. Ang uban dili.