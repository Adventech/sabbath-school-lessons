---
title:  Ang Yutan-ong mga Tulomanon ug Langitnong mga Sangputanan
date:   28/08/2024
---

`Basaha ang Marcos 12:13-27. Unsa ang nahitabo dinhi, ug unsa nga mga kamatuuran ang gitudlo ni Jesus?`

Ang relihiyoso nga mga pangulo misulay pagbitik kang Jesus sa usa ka butang nga ilang magamit sa paghukum Kaniya, ngadto sa Romanhong gobernador o ngadto sa mga tawo. Niini nga kontrobersiya, bahin kini sa pangutana sa pagbayad og mga buhis. Niini nga panahon ug dapit, ang dili pagbayad og mga buhis sabton ingon nga rebelyon batok sa Romanhong kagamhanan, usa ka seryoso nga kalapasan.

Ang tubag ni Jesus sa pagbayad ngadto kang Cesar sa mga butang nga iya ni Cesar ug ngadto sa Dios sa mga butang nga Iya sa Dios nakapaikyas Kaniya gikan sa usa ka lit-ag ug nakahatag usab sa maalamon nga pahimangno sa katungdanan sa mga tumotoo ngadto sa kagamhanan. “Iyang gipamatuud nga tungud kay nagpuyo sila ilalum sa pagpanalipod sa Romanhong gahum, kinahanglan ilang suportahan kana nga gahum nga giangkon niini, basta dili lang mahisupak sa labaw ka hataas nga buluhaton. Apan samtang malinawon nga nailalum sa mga balaod sa yuta, kinahanglan sa tanang panahon ilang ihatag ang una ng pagtahod ngadto sa Dios.”—Ellen G. White, _The Desire of Ages_, p. 602.

Ang misunod mao ang pangutana mahitungud sa pagkabanhaw sa mga patay. Ang mga Saduceo maoy usa ka parionon nga pundok nga lima lang ka libro ni Moises ang gidawat ingon nga Kasulatan. Wala sila magtoo bahin sa pagkabanhaw sa mga patay. Ang talan-awon nga ilang gipakita kang Jesus tingali minugna. Naglambigit kini sa pito ka managsoong lalaki ug usa ka babaye. Sumala sa libro ni Moises, aron mahuptan ang kabtangan sa pamilya, kon ang usa ka tawo namatay nga walay gibilin nga mga anak nga lalaki, ang iyang igsoon maoy mangasawa sa balo, ug ang bisan kinsa nga mga anak nga natawo niana nga maong panaghiusa maoy legal nga mga anak sa namatay nga bana (Deuteronomio 25:5-10).

Sa tinguha sa walay paghatag og bili niana nga doktrina sa pagkabanhaw, gitudlo sa mga Saduceo ang usa ka moral nga kalibug kon si kinsa ang bana niadtong balo nga asawa sa adlaw sa pagpamanhaw. Gibatokan ni Jesus ang ilang argumento sa duha ka mga lakang, nga gipasabut sa Kasulatan ug ngadto sa gahum sa Dios. Una, Iya nga gihulagway ang gahum sa Dios sa pagkabanhaw ug gipaila nga wala nay pagminyoay didto sa langit. Dayon Iyang gilabanan ang doktrina sa pagkabanhaw pinaagi sa pagpasabut ngadto sa Exodo 3:1-22, diin ang Dios nagsulti nga Siya mao ang Dios ni Abraham, Isaac, ug Jacob. Gipasabut ni Jesus nga tungud niini sila pagabanhawon; dili sila makapabilin nga patay kon ang Dios mao ang Dios ni Abraham, Isaac, ug Jacob, nga sa pagkakaron, patay na.

`Kon adunay mangutana kanimo, “Nahibalo ka ba sa gahum sa Dios”? Unsa man ang imong itubag, ug ngano man?`