---
title:  Komento sa Magtutudlo
date:   30/08/2024
---

#### Bahin I: Kinatibuk-ang Panglantaw

Dugokan nga Teksto: Marcos 11:15, 17; Marcos 12:7

Tutokan sa Pagtoon: Marcos 11, 12.

**Introduksiyon**: Ang Marcos mao ang labing mubo sa upat ka mga Ebanghelyo nga naghisgot sa ministeryo ni Jesus. Hangtod sa Marcos 9, gisaysay sa tigsulat ang ministeryo ni Jesus sa Iyang kaugalingong rehiyon sa Galilea. Apan, sugod sa Marcos 10, nabalhin ang sugilanon ngadto sa ministeryo ni Jesus didto sa Judea, ilabina sa Jerusalem.

Sa Iyang paglakaw padulong sa dakung siyudad, gisaysay ni Jesus ngadto sa Iyang mga tinon-an ang Iyang buluhaton nga himoon didto. Ang asoy wala lang magpahibalo sa kausaban sa dapit sa ministeryo ni Cristo kondili nagpaila usab ngadto sa mga magbabasa ngadto sa katapusang bahin sa ministeryo ug kinabuhi ni Jesus dinhi sa yuta.

**Mga Tema sa Leksyon**: Atong ton-an niini nga semana ang pipila ka makahuloganong panghitabo sa kinabuhi ni Jesus didto sa Jerusalem, ilabina gayod bahin sa templo:

1. Ang pahibalo sa pagantos ni Cristo samtang nadugtong kini ngadto sa Iyang kamatayon.
2. Ang panaw ni Jesus ngadto sa Jerusalem, bisan pa sa gihisgutan ni Marcos, diha sa kapitulo 10, sa pagsulud ni Jesus ngadto sa rehiyon sa Judea. Ang kapitulo 11 naghulagway sa halandumon nga pagsulud ni Jesus ngadto sa hisgutanan nga siyudad.
3. Ang kalihokan ni Jesus didto sa Jerusalem ug sa templo niini, ang dapit sa kadaghanan sa mga panaghisgot diha sa Marcos 11 ug 12.

#### Bahin II: Komentaryo

**Pahibalo Bahin sa Pagantos**

Sugod sa Marcos 8, nagpahibalo si Jesus sa Iyang umalabot nga pagantos didto sa krus. “Ug unya iyang gisugdan ang pagsugilon kanila nga ang Anak sa Tawo kinahanglan magaantus sa daghang mga butang, ug nga igasalikway siya sa mga anciano ug sa mga sacerdote nga punoan ug sa mga escriba, ug nga pagapatyon siya, ug nga tapus sa tulo ka adlaw mabanhaw siya” (Marcos 8:31). Sa ulahi, sa nagsunod nga kapitulo, gihulagway ni Jesus ang umalabot nga mga talan-awon bahin sa Iyang kamatayon: “Ang Anak sa Tawo igatugyan ngadto sa mga kamot sa mga tawo, ug ilang pagapatyon siya; ug sa mapatay na siya, mabanhaw siya human sa tulo ka adlaw” (Marcos 9:31). Nahibalo si Jesus nga ang Iyang panaw ngadto sa Jerusalem mao ang dalan sa pagantos ug kamatayon. Apan nakahukum Siya nga moadto didto tungud sa Iyang buluhaton sa pagpakamatay didto sa krus aron pagluwas sa katawhan.

Ikasubo, wala masabti sa mga tinon-an kini nga mga pulong ni Jesus bahin sa Iyang buluhaton ingon nga usa ka direkta nga katumanan sa tagna. Ang mga tinon-an naghunahuna nga tukoron ni Jesus ang usa ka yutan-ong gingharian sa ilang kapanahonan. Tungud niini nga katarungan ilang gihisgutan ang posibli nga mga pribilehiyo o mga katungdanan nga ilang mabatonan dinhi, ug gikan, niana nga gingharian. Ang Ebanghelyo ni Lucas, nagtala sa pagbati sa pagkahigwaos taliwala sa mga tinon-an human sa pagkamatay ni Jesus nga hilabihan nga nakapasagmuyo sa ila nga mga paglaum ug mga handum. “Apan naglaum kita nga Siya ang magtubos sa Israel” (Lucas 24:21), matod pa sa usa kanila. Busa, bisan og gisundan sa panon sa katawhan, sa katapusan si Jesus naglakaw nga naginusara. Siya lamang ang nakasabut sa tibuuk nga kahulogan sa matag usa sa Iyang mga aksiyon. Sumala sa paghulagway ni Isaias niini kapid-an ka gatus nga katuigan kaniadto: “Gitumban ko sa inusara ang pigsanan sa vino; ug sa mga katawohan walay usa ka tawo nga uban Kanako” (Isaias 63:3).

**Mibalhin si Jesus Ngadto sa Siyudad sa Jerusalem**

Ang inandana nga siyudad sa Jerusalem nagdawat sa Mesias nga walay dakung hudyaka labot sa relihiyoso nga mga pangulo niini ug sa maalam nga mga tawo sa nasod. Miabut si Jesus sa usa ka asno. Wala Siya ilha ingon nga usa ka hari niadtong naghukum sa Iyang panagway sa gawas. Ang uban, tingali ang mga tinon-an, naninggit sa malipayon nga pagbati bahin sa umalabot nga gingharian. “Ug nanagsinggit ang mga nag-una ug ang mga nagsunod nga nanag-ingon, “Hosanna!” Dalaygon siya nga nagaanhi sa ngalan sa Ginoo! Dalaygon ang taliabut nga gingharian sa atong amahan nga si David! Hosanna sa kahitas-an!” (Marcos 11:9, 10).

Ang sunod nga bahin sa asoy ni Marcos 11 nagtutok sa templo–ang sentro sa relihiyoso nga mga kalihokan alang sa tibuuk nasod sa Israel—ug partikular sa mga serbisyo niini. Sa pagtan-aw ni Jesus, ang katuyoan sa orihinal nga pagkatukod sa templo nahimo na nga karaan. Gipasabut ni Ellen G. White kini niini nga mga pulong: “Kadto nga serbisyo gimugna ni Cristo mismo sa Iyang kaugalingon. Sa matag usa ka bahin niini maoy usa ka simbolo Kaniya; ug puno kini sa kahinungdanon ug sa espirituhanong katahum. Apan giwala sa mga Judio ang espirituhanong kinabuhi gikan sa ilang mga tulomanon, ug nagkupot ngadto sa patay nga mga matang. Ilang gisalig ang ila nga mga kaugalingon ngadto sa mga halad ug sa mga tulomanon, sa baylo nga magpahulay diha Kaniya nga maoy gitudlo kanila. Aron mapulihan ang dapit diin sila nawala, ang mga pari ug mga magtutudlo mipadaghan sa mga tulomanon sa kinaugalingon, nakita ang kakulang sa gugma sa Dios. Ilang gisukod ang ilang pagkabalaan pinaagi hilabihan ka daghan sa ilang mga seremonyas, samtang ang ilang mga kasingkasing puno sa garbo ug pagkasalingkapaw.”—_The Desire of Ages_, p. 29.

**Si Jesus ug ang Templo**

Nagsulti si Marcos kanato nga, “Ug miabut si Jesus sa Jerusalem ug miadto sa templo; ug sa nalibut na niya pagtan-aw ang tanang mga butang didto, ug kay hapon na man” (Marcos 11:11). Pagkasunud adlaw, sa Iyang pagbalik sa templo, wala mapugngi ang Iyang kasuko. “Ug miabut sila sa Jerusalem; ug sa pagsulod ni Jesus sa templo, iyang gisugdan sa pagpangabug paingon sa gawas ang mga nagbaligya ug ang mga nagpamalit sa sulod sa templo, ug gipanglintuwad niya ang mga lamisa sa mga tigpangilis sa mga kuwarta ug ang mga lingkoranan sa mga nagbaligyag mga salampati” (Marcos 11:15).

Dayon, nagkutlo sa Kasulatan, Iyang gibadlong sila, “Ang akong balay pagatawgon nga balayng ampoanan alang sa tanang mga nasud? Apan kini gihimo ninyong langub sa mga tulisan” (Marcos 11:17). Sa walay duhaduha nasuko si Jesus tungud sa dili makataronganon nga mga pamatigayon nga gihimo didto sa mga sawang sa templo. Si Ellen G. White namahayag niini nga punto: “Ang mga namaligya hilabihan nga nagpaganansiya sa ilang mga baligya, ug ilang gipahat ang ilang mga ganansiya sa mga pari ug mga pangulo, nga nagpadato sa ilang mga kaugalingon pinaagi sa katawhan.”—_The Desire of Ages_, p. 155.

Sa sama nga panahon, nahibalo kita nga ang “matag usa ka Israelita nga lalaki magbayad og katunga sa salapi sa tinuig nga buhis sa templo. . . . Ang mga lantugi kon unsay gihimo sa mga tinugyanan sa templo sa sobra nga salapi nagsugyot nga walay klaro nga husay sa mga paninapi.”—David Instone-Brewer, “Temple and Priesthood,” sa The World of New Testament: Cultural, Social, and Historical Contexts, eds. Joel B. Green and Lee Martin McDonald (Grand Rapids, MI: Baker Academic, 2013), p. 203, 204.

Ang Marcos 11:18, nagpunting sa pagtagad sa mga tigbasa ngadto mga pari ug mga pangulo sa mga serbisyo sa templo, ug sa mga eskriba, ug kon giunsa nila pagsugod sa tinguha sa pagpatay kang Jesus.” Daw unsa ka makasusubo ang pagtan-aw nga ang relihiyoso nga mga pangulo maoy nagpasiugda sa kamatayon ni Jesus. Sa gibadlong na sa Manluluwas, “ila na unta giwala ang ilang mga pangabuso sa sawang sa templo.”—Ellen G. White, _The Desire of Ages_, p. 156, 157. Sa baylo nga maminaw sila sa mensahe ni Jesus, ang relihiyoso nga mga pangulo gusto nga mawagtang ang mensahero. Nagsulat usab si Ellen G. White, “Ang mga pari gayod nga nagalagad sa templo nawad-an sa paghunahuna sa kahulogan sa serbisyo nga ilang ginahimo. Mihunong sila sa paglantaw saylo sa butang nga gisimbolohan. Sa paghatag sa mga halad ingon og mga nagpasundayag sila. Ang mga tulomanon nga gitudlo sa Dios nga buhaton maoy gihimo sa pagbuta sa hunahuna ug pagpagahi sa kasingkasing. Wala nay mahimo ang Dios alang sa tawo pinaagi niini nga mga tulomanon. Ang tibuuk sistema kinahanglan wagtangon.”—_The Desire of Ages_, p. 36.

Pagkasunud adlaw, misulud pagbalik si Jesus sulud sa templo (Marcos 11:27). Sa makausa pa, ang pangulo nga mga saserdote, ang mga eskriba, ug mga anciano nakiglalis Kaniya. Ilang gilalis si Jesus bahin sa Iyang gahum, ug gipangutana, “Pinaagi ba sa unsang kagahum gibuhat mo kining mga butanga?” (Marcos 11:28). Gitubag ni Jesus ang ilang pangutana pinaagi sa laing pangutana sa paglikay sa paghatag kanila sa direkta nga tubag. Gani, gitubag ni Jesus ang mao nga pangutana kaniadto, apan walay nakita nga mga kausaban sa pamatasan sa mga pangulo sa Israel sukad niadto nga panahon. Dugang pa, nahibalo si Jesus, pinaagi sa tumong sa ilang pangutana nga gusto lang sila makiglalis Kaniya imbis nga maghinulsol sa ilang garbo ug pagkagahi sa ilang mga kasingkasing. Dayag nga pinaagi sa ilang mga pagtolon-an ilang nasabtan ang balaan nga kinaiya ni Jesus: “Magtutudlo, nasayud kami nga ikaw maminatud-on ug wala magsapayan sa tawo; kay wala ka man magtan-aw sa panagway sa mga tawo, hinonoa ginatudlo mo sa minatuod gayud ang dalan sa Dios” (Marcos 12:14).

Sa ubang mga kahimtang, ang mga pangulo sa rilihiyon nangutana kang Jesus tungud sa malisya, sumala sa gisulti diha sa Marcos 12:13: “Ug unya misulay sila sa pagdakop kaniya, apan nahadlok sila sa katawhan, kay nakasabut man ugod sila nga sila mao ang gitumong niya sa iyang pagsugilon sa maong sambingay” Nagkahiusa ang relihiyoso nga mga pangulo sa “pagsulay sa pagdakop kang Jesus” (Marcos 12:12).

Sa sambingay sa parrasan (Marcos 12:1-11), si Jesus nagbutyag sa tukma nga paagi sa daotang mga plano sa relihiyoso nga mga pangulo sa pagpatay Kaniya sa umalabot. Gipamatud-an ni Cristo ang ilang paglimbong pinaagi sa sambingay niini nga mga pulong: “Ug siya ilang gidakop ug gipatay, ug ilang gilabog sa gawas sa parrasan” (Marcos 12:8). Apan, tungud sa atong paghisgot bahin sa templo, ang labing makahuloganon mao ang mga pulong ni Jesus diha sa bersikulo 9. Niini nga bersikulo, gipasabut ni Jesus kon unsa ang mahitabo sumala sa plano sa Dios sa pagluwas: “Iyang adtoon ug patyon ang maong mga saop, ug ang parrasan ihatag niya ngadto sa uban” (Marcos 12:9). Sa kamatayon ni Jesus, ang tibuuk sistema sa tabernakulo miabut na sa katapusan. Ang tanang mga gisimbolohan niini nga nagtudlo ngadto kang Jesus. Dugang pa, ang matinumanon nga salin sa Israel maoy magpadayon sa pagdala sa buluhaton. Gipasabut ni William L. Lane ang literal nga makalolooy nga dangatan sa Israel niini nga mga pulong: “Sulud sa gipasabut sa sambingay ang dili mapugngan nga sangputanan sa pagsalikway sa anak, makatalagmanon kaayo nga hukum. Nagtudlo kini ngadto sa talandogon nga kahulogan sa pagsalikway kang Juan ug ni Jesus nga daku kaayo og kahulogan diha sa Marcos 11:27-12:12, kon unsay nalambigit sa ilang pagsalikway sa Dios. Sa walay pagpamatuud sa iyang kaugalingon nga pagkalabing hataas nga pagkaanak, gipasabut ni Jesus sa dayag nga gisalikway sa Sanhedrin ang katapusang mensahero sa Dios ug nga mahitabo ang katalagman. Ang sagrado nga gipiyal sa pinili nga katawhan mabalhin ngadto sa bag-o nga Israel sa Dios.”—Lane, The Gospel According to Mark: The New International Commentary on the New Testament, (Grand Rapids, MI: William B. Eerdsman Publishing Co., 1974), vol. 2, p. 419.

#### Bahin III: Kagamitan sa Kinabuhi

Unsa ang praktikal nga mga leksyon atong maton-an gikan sa buhat ni Jesus sa paghinlo sa templo? Hunahunaa ang mosunod nga pahayag: “Ang mga sawang sa templo sa Jerusalem, puno sa kagubot sa dili balaan nga pamatigayon, nga sa matuud nagrepresenta sa templo sa kasingkasing, nahugawan sa presensya sa dili balaan nga mga panghunahuna. Sa paghinlo sa templo gikan sa mamalitay ug mamaligyaay sa kalibutan, gipahibalo ni Jesus ang Iyang buluhaton sa paghinlo sa kasingkasing gikan sa tanang kahugawan sa sala—gikan sa yutan-ong mga handum, ang hakog nga mga pangibug, ang daotan nga mga batasan, nga makahugaw sa kalag.”—Ellen G. White, _The Desire of Ages_, p. 161.

Sa Marcos 12:14, usa sa mga sakup sa mga Pariseo nagsangpit kang Jesus: “Magtutudlo, nasayud kami nga ikaw maminatud-on ug wala magsapayan sa tawo; kay wala ka man magtan-aw sa panagway sa mga tawo, hinonoa ginatudlo mo sa minatuod gayud ang dalan sa Dios.” Daw ang relihiyoso nga mga pangulo nakaila kang Jesus ug sa Iyang awtoridad sa Iyang pagtolon-an. Apan, dili sila gusto mosunod kang Jesus ug mahimo nga kabahin sa Iyang gingharian. Pangutan-a ang mga sakup sa imong klase kon sa unsa nga paagi ang mga pangulo makaila sa Iyang awtoridad apan mosalikway gihapon Kaniya sa sama nga panahon? Sa unsa nga paagi ang sama nga pagkaila ug pagsalikway kang Jesus masubli niini nga moderno nga mga panahon?

` `