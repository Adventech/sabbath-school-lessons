---
title:  Ang Ginoo sa Igpapahulay
date:   16/07/2024
---

Diha sa Marcos 2:23, 24, gisumbong sa mga Pariseo nga naglapas ang mga tinon-an sa Igpapahulay. Sumala sa tradisyon sa mga Judio, adunay 39 ka matang sa trabaho nga gidili panahon sa adlaw nga Igpapahulay, nga sa hunahuna sa mga Pariseo, naglakip sa gibuhat sa mga tinon-an.

`Basaha ang Marcos 2:23-28. Giunsa ni Jesus pagbatok ang mga sumbong nga gidala sa mga Pariseo?`

Gitubag ni Jesus uban sa sugilanon sa pagkaon ni David sa sagrado nga tinapay sa templo (1 Samuel 21:1-6). Ang tinapay sa templo kuhaon sa Igpapahulay; busa, ang panaw ni David dinaliang kahimtang sa pagikyas panahon sa Igpapahulay. Nangatarongan si Jesus nga kon si David ug ang iya nga mga tawo gipakamatarong sa pagkaon niadto nga tinapay, nan ang mga tinon-an ni Jesus gipakamatarong sa pagpangutlo og uhay ug pagkaon sa lugas niini.

Gidugangan ni Jesus sa pagpaila nga ang Igpapahulay gibuhat alang sa kaayohan sa tawo, dili ang kasulian o irony niini, ug ang gipasikaran alang sa Iyang pagangkon nga Siya mao ang Ginoo sa Igpapahulay.

`Basaha ang Marcos 3:1-6. Sa unsa nga paagi kini nga sugilanon naghulagway sa punto ni Jesus nga ang Igpapahulay gibuhat alang sa tawo?`

Sa makausa pa nagatubang si Jesus og paglantugi sa relihiyoso nga mga pangulo bahin sa Igpapahulay. (Hinoon, timan-i nga ang lantugi dili pa gayud matapus bahin sa adlaw nga Igpapahulay mismo.) Gusto sa relihiyoso nga mga pangulo magsumbong kang Jesus nga naglapas kon mang-ayo Siya og masakiton sa adlaw nga Igpapahulay. Wala mosibug si Jesus sa pakigatubang kanila. Siya nagbutang og pagtandi tali sa pagbuhat og maayo ug pagbuhat og daotan, sa pagluwas og kinabuhi o pagpatay. Ang tubag sa Iya nga pangutana dayag; ang pagbuhat og maayo ug pagluwas og kinabuhi mas haum ingong mga kalihokan sa Igpapahulay.

Nagpadayon si Jesus sa pagayo sa tawo, nga nakapasuko sa mga supak Kaniya, nga nagsugod dayon sa pagplano sa pagpatay Kaniya. Ang kasulian sa sugilanon mao nga kadtong nagtinguha sa pagdakup kang Jesus sa paglapas sa Igpapahulay sila mismo maoy naglapas sa Igpapahulay pinaagi sa pagplano sa Iyang kamatayon niana nga adlaw.

`Unsa nga mga prinsipyo sa pagbantay sa Igpapahulay ang imo nga makuha gikan niini nga mga asoy ug sa mga hagit nga atong atubangon niini nga modernong panahon bahin sa pagbantay sa Igpapahulay?`