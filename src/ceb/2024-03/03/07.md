---
title:  Dugang Panghunahuna
date:   19/07/2024
---

Basaha ang sinulat ni Ellen G. White, “Levi-Matthew,” p. 272-280; ug “The Sabbath,” p. 281-289, diha sa _The Desire of Ages_.

“Sa gipangutana, ‘Uyon ba sa kasugoan ang pagpang-ayog mga sakit sulod sa adlaw nga igpapahulay’ Kanila mitubag siya nga nag-ingon, “Kinsa bang tawhana kaninyo nga kon siya may usa ka karnero ug kini mahulog sa gahong sa adlaw nga igpapahulay, dili niya gunitan kini aron bitaron paingon sa gawas. Pagkadaku pag bili sa tawo kay sa usa ka buok nga karnero! Busa, uyon sa kasugoan ang pagbuhat ug maayo sa adlaw nga igpapahulay” Mateo 12:10-12.

“Wala mangahas pagtubag ang mga espiya kang Cristo sa presensya sa duot sa katawhan, sa kahadlok nga malambigit sila sa kalisdanan. Nahibalo sila nga nagsulti Siya sa kamatuuran. Sa baylo nga ilang lapason ang ilang mga tradisyon, ilang pasagdan ang tawo nga magantos, samtang ilang luwason ang mananap tungud sa pagkaalkansi sa tagiya kon pasagdan kini. Busa labaw ang ilang pagtagad sa mananap kaysa tawo, nga gibuhat kaangay sa dagway sa Dios. Naghulagway kini sa buhat sa tanang mini nga mga rilihiyon. Naggikan sila sa handum sa tawo sa pagpataas sa iyang kaugalingon labaw sa Dios, apan mosangput sila sa pagpakubos sa tawo ubus sa mananap. Ang matag usa ka rilihiyon nga nakiggubat batok sa pagkalabing hataas sa Dios naglimbong sa tawo sa himaya nga iyang nabatonan sa paglalang, ug nga ipahiuli kini ngadto kaniya diha kang Cristo. Ang matag bakak nga rilihiyon nagtudlo sa mga sumosunod niini sa walay pagtagad sa tawhanong panginahanglan, mga pagantos, ug mga katungud. Ang ebanghelyo nagbutang og hataas nga bili sa tawo ingon nga pinalit sa dugo ni Cristo, ug nagtudlo kini sa usa ka malumo nga pagtagad alang sa mga kinahanglanon ug mga kaalautan sa tawo. Nagingon ang Ginoo, ‘Pagahimoon ko ang usa ka tawo nga labing mahal pa kay sa bulawan nga ulay, bisan ang usa ka tawo molabaw pa kay sa bulawan nga lunsay sa Ophir’ Isaias 13:12.”—Ellen G. White, _The Desire of Ages_, p. 286, 287.

**Diskusyonan nga mga Pangutana**:

`Unsa nga mga pamaagi o mga buhat ang makatabang kanimo ug sa inyong lokal nga iglesya nga magpakabana sa nanagantos sa hilum sama sa paralitiko diha sa Marcos 2?`

`Hunahunaa kung unsa ka nabutaan pinaagi sa pagdumot, tradisyon, doktrina ug rilihiyon sa kinatibuk-an sa relihiyoso nga mga pangulo nga nagsalikway kang Jesus, sa pagkaagi nga bisan ang Iyang mga milagro, nga unta makaabli sa ila nga mga hunahuna ngadto Kaniya, apan wala. w Unsaon nato ingon nga katawhan pagmatngon nga ang susama nga butang dili mahitabo kanato?`

`Unsaon sa inyo nga lokal nga iglesya mahimo nga “pamilya” alang niadtong pamilya sa unod nga tingali nagsalikway kanila tungud sa ilang pagtoo?`

`Hisguti pagdugang ang pangutana bahin sa “sala nga dili mapasaylo.” Isaysay sa klase kon unsay kahulogan niini ug unsaon nato pagsiguro nga dili kita makabuhat niini.`