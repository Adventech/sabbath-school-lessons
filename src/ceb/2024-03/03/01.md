---
title:  Mga Paglantugi
date:   13/07/2024
---

### Basaha sa Pagtoon Niini nga Semana
Marcos 2:1-3:6, Miqueas 6:6-8, 1 Sam. 21:1-6, Marcos 3:20-35, Lucas 12:53, Lucas 14:26.

> <p>Tekstong Sagulohon</p>
> “Ug siya miingon kanila, ‘Ang adlaw nga igpapahulay gibuhat alang sa tawo, dili ang tawo alang sa adlaw nga igpapahulay; busa ang Anak sa Tawo agalon kang kinsa nailalum bisan pa ang adlaw nga igpapahulay’ ” Marcos 2:27, 28).

Ang Marcos 2:1-3:6 adunay lima ka mga sugilanon nga naghulagway sa pagpanudlo ni Jesus nga lahi sa pagpanudlo sa relihiyoso nga mga pangulo. Ang mga sugilanon anaa sa piho nga mga sulondan diin ang matag usa sa sunudsunud nga sugilanon nagdugtong sa una pinaagi sa usa ka topikal nga kahisama. Ang katapusang sugilanon naglibut ug nagdugtong pagusab sa nahauna.

Ang matag usa niini nga mga sugilanon naghulagway sa mga aspeto kon kinsa si Jesus, sumala sa gipasabut sa mga gipahayag diha sa Marcos 2:10, 17, 20, 28. Ang mga leksyon sa Dominggo, Lunes, ug Martes mopalalum og dugang ngadto sa kahulogan niini nga mga asoy ug sa mga pamahayag ni Cristo diha kanila.

Ang Marcos 3:20-35 maoy hilisgutan nga ton-an sa Myerkoles ug Hwebes.

Ang atong makita, usab, mao ang usa ka sulondan sa usa ka pamaagi nga gigamit sa magsusulat sa Ebanghelyo nga gitawag og “Sandwich Stories.” Kini nga sumbanan sa sugilanon makita sa dili moubus unum ka beses diha sa Marcos. Sa matag usa ka kahimtang ang hinungdanong mga bahin sa kinaiyahan ni Jesus ug sa Iyang buluhaton ingong Mesias, o ang kinaiyahan sa pagkatinon-an, maoy gitutokan.

Niini nga semana, ato nga basahon ang pipila ka mga asoy bahin kang Jesus ug tan-awon kon unsa ang atong maton-an gikan niini.