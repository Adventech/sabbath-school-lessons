---
title:  Komento sa Magtutudlo
date:   19/07/2024
---

#### Bahin I: Kinatibuk-ang Panglantaw

Dugokan nga mga Teksto: Marcos 2, 3

Tutokan sa Pagtoon: Marcos 2:3-12; Marcos 3:6, 22-29.

**Introduksiyon**: Niini nga semana atong sublion ang mga panghitabo sa ministeryo ni Jesus sumala sa gihisgutan diha sa Marcos 2 ug 3. Ang buluhaton ni Jesus nagtutok sa pagpahiuli sa mga kinabuhi sa katawhan pinaagi sa ebanghelyo. Apan, ang ministeryo ug mensahe ni Jesus kanunay wala dawata pagayo sa pipila ka mga tawo nga adunay dakung impluwensiya sa katilingban niadto nga panahon.

**Mga Tema sa Leksyon**: Diha sa Marcos 2 ug 3, ang tigsulat nagpasantop sa kamatuuran nga ang ubang relihiyoso nga mga magtutudlo wala makasabut ug wala mosalig sa mensahe ni Jesus. Niini nga kahulogan, atong sutaon ang:

1. Ang mga grupo, lakip ang mga Pariseo ug mga eskriba, nga wala mouyon sa mga pagtolon-an ni Jesus.
2. Ang pipila ka mga isyu sa paglantugi tali ni Jesus ug sa relihiyoso nga mga pangulo.

#### Bahin II: Komentaryo

**Ministeryo ni Jesus Gawas sa Sinagoga**

Ang sinagoga maoy kinataliwad-an sa ministeryo ni Jesus. “Unya si Jesus misulod pag-usab sa sinagoga” (Marcos 3:1). Apan, wala lang magpabilin si Jesus sa pagalagad sa sinagoga sa Iyang ministeryo. Kini nga pagpasibo maoy usa ka butang nga nakapalahi Kaniya gikan sa mga batid sa Iyang panahon.

Aron pagdugang sa mga kasayoran ngadto sa pagsabut sa pagsuroyan ni Jesus sa Iyang pagministeryo, kinahanglan atong tan-awon ang pagkatukod sa pangabli nga mga kapitulo sa Marcos mismo. Sa ato nga nakita sa Marcos 1 sa milabay nga semana, atong tan-awon ang sulud ug han-ay sa kapitulo 2. Ang Marcos 2 ug 3 daw nagsakup sa usa ka literaryo nga yunit sa Ebanghelyo ni Marcos. Kini nga bahin nagsugod pinaagi sa pagtimaan nga si Jesus didto sa balay (Marcos 2:1); natapus kini sa paghisgot sa ubang mga sakup sa Iyang pamilya (inahan ug mga igsoong lalaki, Marcos 3:31-35). Taliwala niini nga duha ka mga bahin sa sugilanon, nagpanaw si Jesus ngadto sa mga dapit duul sa Dagat sa Galilea. Miadto Siya sa opisina sa mga maningil og buhis (Marcos 2:14) ug dayon misulud sa balay ni Levi (Marcos 2:15). Dayon nagpadayon si Jesus ngadto sa kaumahan (Marcos 2:23). Sunod, miadto Siya sa sinagoga (Marcos 3:1). Dayon miadto Siya sa dagat uban sa Iyang mga tinon-an (Marcos 3:7), ug sa ulahi misulud Siya sa laing balay (Marcos 3:19).

Sa hamubo nga pagkasulti, kini nga bahin sa asoy ni Marcos nagpasantop nga nagministeryo si Jesus sa kabalayan sa mga tawo sa siyudad, sa sinagoga, ug gani sa kabaryohan. Niini nga paagi, atong makita nga si Jesus nagalagad sa mga tawo. Ang Iyang ministeryo gihimo sa dakbayan ug kabaryohan nga mga dapit niini nga rehiyon.

**Malalison ug Dili Matinagdanon nga mga Grupo**

Ang laing pangunang butang nga tagdon diha sa Marcos 2 ug 3 mao ang dili maayo nga tinagdan sa ubang relihiyoso/politiko nga mga pangulo kang Jesus ug sa Iyang ministeryo. Sa ubang mga pundok nga gihisgutan niini nga bahin mao ang mga eskriba (Marcos 2:6, 16; Marcos 3:22), ang mga Pariseo 2:24, Marcos 3:6), ug ang mga Herodiahanon (Marcos 3:6). Nagrepresenta sila sa tulo ka importante nga mga pundok sa Israelita nga katilingban panahon sa pagministeryo ni Jesus. (Ang mga Saduceo mao ang laing pundok (Marcos 12:18), apan wala sila magpakita niini nga bahin sa atong giton-an.)

Ang hagit nga giatubang ni Jesus karon dili batok sa mga gahum sa kangitngit. Ang mga yawa walay aktibo nga buluhaton, ni adunay tinuud nga gahum batok Kaniya, niini nga bahin sa sugilanon saylo o labaw sa gihisgutan diha sa Marcos 3:1), nga gipahayag sa tagsulat, nga ang mga yawa mihapa sa atubangan ni Jesus. Ang away nga giatubang ni Jesus dinhi mao ang batok sa usa ka butang nga labaw ka lig-on: ang espiritwal nga mga pangulo o mga magtutudlo sa nasod.

Ang mga eskolar nagmatuud nga ang mga Pariseo ug mga eskriba nadugtong sa nagauna nga mga pangatungdanan sa Judio nga katilingban, gikan sa gibanabana nga mga katuigan 200 B. C. ngadto sa 100 A. D. Kini nga duha ka grupo mao ang edukado ug maalam nga mga pangulo sa nasod, nga nagpuyo sa lainlaing mga rehiyon sa nasod. (Tan-awa kang Anthony J. Saldarini, Pharisee, Scribes and Sadducees in Palestinian Society (Grand Rapids, MI: Eerdsman, 2001), p. 4, 40, 52.) Sa ubang kahulogan, ang mga eskriba ug mga Pariseo nagrepresenta sa edukado nga mga tawo sa ilang panahon.

Namahayag si Michelle Lee-Barnewall, “Ang mga Pariseo malagmit naggikan sa Hasideans, uban sa ilang mga kadugtongan ngadto sa mga eskriba, nga mao ang nagpasantop sa pagtoon sa balaod ug pagtuman sa mga sugo.”—Lee-Barnewall, “Pharisees, Sadducees, and Essenes,” sa The World of the New Testament: Cultural, Social, and Historical Contexts, ed. Joel B. Green and Lee Martin McDonald (Grand Rapids, MI: Baker Academic, 2013), p. 218.

Si Flavius Josephus naghulagway sa impluwensiya niini nga mga maalam nga mga pundok ug sa pagpit-os nga ilang gipalihok sa ilang katilingban labot sa mga tradisyon palibut sa Torah. “Ang mga Pariseo naghatag ngadto sa mga tawo sa usa ka hilabihan ka daghang mga tulomanon nga gipanunod gikan sa ilang mga amahan, nga wala masulat diha sa balaod ni Moises; ug tungud niini nga katarungan gisalikway sila sa mga Saduceo sa pagingon nga among tahuron kana nga tulomanon nga kinahanglan tumanon kon sila nasulat diha sa pulong apan dili bantayan kana nga naggikan sa tradisyon sa atong una nga mga amahan.”—Josephus, The Works of Josephus (Peabody, MA: Hendrickson, 1987), p. 355. Ang Mishna nagpadayag usab og pila ka mga paglalisay sa kadugtongan ngadto sa pagtolon-an sa mga eskriba. Pananglitan, ang Sanhedrin 11:3 nagpasabut nga ang mga magtutudlo nagbutang og dugang pasantop sa mga tradisyon imbis bahin sa Torah. “Adunay labaw kadaku nga kahigpit bahin sa tradisyonal nga rabiniko nga paghubad o pagsabut sa Torah imbis bahin sa mga butang diha sa Torah” (Sanhedrin 11:3). Ang mga eskriba gihulagway usab ingon og “mga abogado” (itandi sa Mateo 22:35); sa laing pagkasulti, sila mga “batid sa Balaod ni Moises.”

Ang pangutana mao Ngano nga ang mga Pariseo ug mga eskriba kanunay man makigbangga kang Jesus? O ngano nga Iya man hagiton kini nga mga magtutudlo: Si Saldarini nagpasantop nga “ang kaalam sa mga Pariseo sa balaod ug mga tradisyon sa Judio, nga gidawat sa mga tawo [mao] ang gipasikaran sa ilang katungdanan sa katilingban. Gitoohan, nga ang mga eskriba ug mga saserdote usab adunay impluwensiya sa ubang mga tawo.”—Saldarini, Pharisees, Scribes, and Sadducees in Palestinian Society (Grand Rapids, ML/Cambridge, UK: Eerdsman /Dove, 2001, p. 33.

Ang Mateo 23 naghatag og tin-aw nga pagpasabut ngano nga gikasab-an ni Jesus ang relihiyoso nga mga pangulo sa Iyang panahon: “Ang mga escriba ug ang mga Fariseo nanaglingkod sa lingkoranan ni Moises; 3 busa, buhata ug bantayi ninyo ang tanan nga ilang ginaingon kaninyo, apan ayaw ninyo pagbuhata ang ilang ginabuhat; kay sila maayo rang mosulti apan dili mobuhat” (Mateo 23:2,3). Sukwahi sa ila nga pagkasalingkapaw, nagabuhat si Jesus sa mga prinsipyo nga Iyang gitudlo. Tungud niini nga katarungan, usa Siya ka magtutudlo nga adunay dakung pagbulot-an, dili sama sa mga eskriba, sa laing bahin, mga salingkapaw; wala sila magtuman sa ilang giangkon o gitudlo. Sumala sa ato nga nahibaloan gikan sa atong naton-an sa una nga kapitulo, gipadayag ni Marcos si Jesus, dili lamang nga usa ka tawo nga nagtudlo ug nagwali sa ebanghelyo sa Dios kondili nagpadayag usab niini; nga Iyang gihatagan kini og unod. Sa Iyang kinabuhi, nagtinguha sa pagpagaan sa mga lulan sa balatian ug sala nga nagpabug-at sa pagpaluya sa mga tawo ug sa pagpahigawas kanila gikan sa makapalukapa nga kabug-aton sa lulan sa tradisyon.

**Mga Isyu Ubus sa Paglantugi**

Ubang mga panghitabo diha sa Ebanghelyo ni Marcos nagpadayag usab og dugang nga panaglalis tali kang Jesus ug sa espiritwal nga mga pangulo. Ang una nga hitabo adunay kalabutan sa usa ka paralitiko, nga gitonton sa duyan sa upat ka tawo gikan sa atop ngadto sa presensya ni Jesus (Marcos 2:3-12). Ang Marcos 2:5 nagingon, “Ug sa pagkakita ni Jesus sa ilang pagsalig, siya miingon sa paralitico, "Anak, ang imong mga sala gipasaylo na.” Subay sa pagtoo nga konsepto sa ebanghelyo nga gipadayag ni Marcos, ang pagtoo nga nagabuhat. Giila ni Jesus ug gipasidunggan ni Jesus ang pagtoo sa upat ka mga higala sa paralitiko, kinsa sa ilang mga buhat sa paglihok sumala sa ilang pagtoo, nagdala sa ilang higala ngadto sa Usa nga mao lamang ang makatabang kaniya.

Ang dugokan sa kontrobersiya dinhi niini nga sugilanon mao ang awtoridad ni Jesus sa pagpasaylo sa sala. Ang nakasamok sa mga eskriba dili lamang ang kamatuuran nga si Jesus nagpasaylo og mga sala kondili nga Iyang gibuhat kini diha sa gahum ug pagbulot-an sa Iyang ngalan. Busa kini nga buhat gihulagway sa mga eskriba ingon nga usa ka mapasipalahon nga patootoo. “Sa usa ka pakigpulong diin ang Dios lamang maoy makapasaylo sa mga sala (Marcos 2:7; cf. Lucas 7:49), nagbuhat si Jesus sa ingon. . . . Gisumbong si Jesus sa pagpasipala dili tungud sa Iyang pagangkon sa pagka-Dios o sa paglitok sa balaan nga ngalan sa Dios kondili tungud kay Siya nagbuhat sama sa Dios.”—Robert, H. Stein, Mark, Baker Exegetical Commentary on the New TESTAMENT (Grand Rapids, MI: Baker Academic, 2008), p. 119.

Gipasabut ni Jesus sa dayag nga Siya, ingon ang Anak sa Tawo, ang Usa nga Balaan dinhi sa yuta, adunay pagbulot-an sa pagpasaylo og mga sala (Marcos 2:10). Ang tagsulat sa Ebanghelyo nagpasantop og usa ka importante nga detalye: ang mga tawo, dili sama sa mga eskriba, nagila nga ang pagpahiuli o pagayo sa paralitiko—lakip ang pagpasaylo sa iyang sala maoy usa ka balaan nga buhat. “Nahibulong silang tanan ug nanagdayeg sa Dios” (Marcos 2:12).

Sa sunod nga kapitulo, misulay ang mga eskriba sa bag-o nga pakiglalis bahin kang Jesus ug sa Iyang awtoridad o gahum sa pagluwas ug pagpahiuli sa mga tawo nga nayawaan. Ang relihiyoso nga mga pangulo nakiglalis nga si Jesus “hingsudlan ni Beelzebu” ug nga “nagapagulag mga yawa pinaagi sa punoan sa mga yawa” (Marcos 3:22).

Ikasubo, ang mga eskriba wala moila sa buluhaton ni Jesus ingon nga balaan o naggikan sa Dios. Sa baylo, ilang gipahinungod ang Iyang mga buhat ngadto sa gahum sa mga yawa. Tungud niini nga malisyoso ug sayup nga sumbong, gipanalipdan ni Jesus ang Iyang mga lihok ingon nga binuhatan sa Espiritu Santo. Dugang pa, gisumbong ni Jesus ang mga Pariseo sa pagpasipala batok sa Espiritu Santo. Ang ilang sayup nga pagsabut sa binuhatan ni Jesus nakahatud kanila “sa pagkasad-an sa dayon nga sala” (Marcos 3:29), “usa ka sala nga walay kinutoban nga sangputanan. . . . Ang sala nga dili mapasaylo mao ang gahi nga pagdumili sa pagila nga ang Dios mao ang nagabuhat diha sa tawo nga Jesus.” Ikasubo, sumala sa tigsulat nga si James A. Brooks ang sala mao ang ilang sukihan nga pagdumili “dili lang usa ka buhat kondili ang nabatasan nga lihok ug pagtagad. Ang imperfect tense [of hoti elegon, 3:30] mahubad, ‘Kanunay silang nagsulti.” –Brooks, Mark, The New American Commentary (Nashville: Broadman & Holman Publishers, 1991), vol. 23, p. 76.

#### Bahin III: Kagamitan sa Kinabuhi

Dugang sa sayup nga pagsabut sa mga Pariseo ug mga eskriba bahin sa Anak sa Dios, wala usab masabti si Jesus sa mga sakup gayod sa Iyang kaugalingong pamilya; sa Iyang mga igsoon. Nagsulat si Ellen G. White diha sa _The Desire of Ages_ bahin sa mga igsoong lalaki ni Jesus: “Nagahandum sila nga motoo Siya sa ilang mga idiya. Kon kana nga paagi hingpit nga dili mahiuyon sa Iyang balaan nga buluhaton. . . . (Sila) naghunahuna nga kon magsulti lamang Siya sa mga butang nga madawat sa mga eskriba ug mga Pariseo. Iyang malikayan ang panagaway sa dili pagkauyon tungud sa Iyang mga pulong. Naghunahuna sila nga nahigawas Siya sa Iyang kaugalingon sa Iyang pagangkon sa balaan nga pagbulot-an, ug nagbutang sa Iyang kaugalingon atubangan sa mga rabbi ingon nga usa ka tigbadlong sa ilang mga sala.” Sa sama nga pahina, nagpadayon siya, “Kini nga mga butang naghimo sa Iyang dalan nga tunukon nga laktan. Nasakitan pagayo si Cristo sa sayup nga pagsabut sa Iyang kaugalingong puloy-anan sa pagkaagi nga magaan ang Iyang pagbati kon moadto Siya sa dapit nga wala kini nga sayup nga panghunahuna.”—_The Desire of Ages_, p. 326. Sa sunod nga pahina, naghangyo kanato si Ellen G. White, “Kadtong mga gitawag sa pagantos alang kang Cristo, nga molahutay sa sayup nga pagsabut ug walay pagsalig, bisan sa ilang kaugalingong puloy-anan, makakaplag og paglipay sa hunahuna nga si Jesus nakalahutay sa sama nga kasinatian. Nahingawa Siya kanila. Iyang giawhag sila sa pakiguban Kaniya, ug kahupayan diin Iyang nakaplagan kini, diha sa pakigsulti sa Amahan.”—_The Desire of Ages_, p. 327.

Pangutan-a ang mga sakup sa klase sa mosunod nga mga pangutana. Nakasulay ka ba pagatubang sa bisan unsa nga away sulud sa imong mga higala o taliwala sa mga sakup sa pamilya tungud sa imong mga pagtolon-an? Kon mao, sa unsa nga paagi ang hunahuna nga si Jesus nakalahutay sa sama nga paglipay nga gitanyag kanimo?

` `