---
title:  'Sandwich Story: Bahin 2'
date:   18/07/2024
---

`Basaha ang Marcos 3:20, 21. Unsa nga kasinatian ang nakahatud sa pamilya ni Jesus sa pagtoo nga naboang na Siya?`

Ang sumbong nga nalisoan sa panghunahuna usa ka seryoso nga sumbong. Kasagaran moabut kini gikan sa mga kasinatian nga ang usa ka tawo maoy usa ka hulga sa iya nga kasigurohan. Mao kini ang gibati sa pamilya ni Jesus tungud sa hilabihan Niya nga pagkapuliki nga Siya wala nay panahon sa paghunong aron mokaon. Miadto sila aron sa pagkuha Kaniya, ug mao kadto nga ang panggawas nga sandwich story nahunong, nabalda pinaagi sa sugilanon sa sulud nga bahin sa mga sumbong sa mga eskriba kang Jesus nga nakigsabut sa yawa.

Usa ka katingalahang panagsama anaa tali sa gawas ug sa sulud nga mga sugilanon niini nga Sandwich Story. Ang kaugalingong pamilya ni Jesus daw adunay pagtan-aw bahin Kaniya nga kahisama ngadto sa gitoohan sa mga eskriba. Nagingon ang pamilya nga naboang Siya. Ang mga eskriba nagingon nga nakigsabut Siya sa yawa.

`Basaha ang Marcos 3:31-35. Unsa man ang gusto sa pamilya ni Jesus, ug giunsa man Niya pagtubag?`

Kini nga hitabo tingali katingalahan. Kon ang imo nga inahan o ubang mga sakup sa pamilya moabut aron motan-aw kanimo, dili ba nimo sugaton sila? Ang problema mao nga ang pamilya ni Jesus niana nga panahon wala mahiuyon sa kabubut-on sa Dios. Giila ni Jesus kana nga kamatuuran ug dinhi niini nga pahayag giusab paghubit ang pamilya. Kadtong magbuhat sa kabubut-on sa Dios maoy Iyang mga igsoong lalaki ug babaye, ug inahan. Siya mao ang Anak sa Dios, ug kadto nga magpahiuyon sa ilang mga kaugalingon sa kabubut-on sa Dios mahimo nga Iyang pamilya.

Ang duha ka mga sugilanon niini nga Markan Sandwich Story naglangkob og lalum nga kasulian. Sa sugilanon sa sulud si Jesus nagingon, nga ang nagkabahinbahin nga balay dili makabarog. Sa una nga pagtan-aw, daw sa gawas nga sugilanon ang kaugalingong balay ni Jesus, ang Iyang pamilya, nagkabahinbahin batok sa kaugalingon niini! Apan gisulbad ni Jesus kini nga kasamok pinaagi sa pagusab sa kahulogan sa pamilya. Ang Iyang tinuud nga pamilya mao kadto nga magbuhat sa kabubut-on sa Dios uban Kaniya (tan-awa sa Lucas 12:53, Lucas 14:26).

Sa daghang panahon sa tibuuk kasaysayan ang mga Cristohanon nakakaplag sa ilang mga kaugalingon nga nahimulag gikan sa ilang kaugalingong mga paryente. Usa kini ka malisud nga kasinatian. Kini nga pahayag diha sa Marcos nagpadayag nga si Jesus miagi sa sama nga suliran. Nakasabut Siya kon unsa ang bation ug makahimo paghupay niadtong mibati niini nga kasagarang sakit nga paginusara.