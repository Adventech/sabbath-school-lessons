---
title:  Ang Dili Malimtan nga Serbisyo sa Pagsimba
date:   08/07/2024
---

`Basaha ang Marcos 1:21-28. Unsa ang dili malimtan nga kasinatian ang nahitabo sa sinagoga Capernaum, ug unsa ang espirituhanong mga kamatuuran ang ato nga makuha gikan niini nga asoy?`

Kadaghanan sa mga Cristohanon adunay pipila ka dili malimtan nga mga gutlo sa ila nga mga kinabuhi sa Cristohanong paglakaw—ang desisyon sa pagsunod kang Jesus; ang adlaw sa ila nga bautismo; usa ka gamhanang wali diin ila nga gibati sa halalum ang presensya sa Dios. Ang uban niini nga mga gutlo tingali dili lang makalimtan kondili nakapausab sa kinabuhi, usab.

Busa tingali mao kini alang sa ubang mga tawo didto sa Capernaum sa Igpapahulay nga gihulagway diha sa Marcos 1: “Ug nahibulong sila sa iyang pagpanudlo, kay kanila nagpanudlo man siya ingon nga may kagahum; ug dili ingon sa mga escriba” (Marcos 1:22). Samtang nanudlo si Jesus, usa ka lalaki nga nayawaan, sa walay duhaduha natandog pinaagi sa gahum sa pagpanudlo ni Jesus, misinggit, “ ‘Unsay imong labut kanamo, Jesus nga Nazaretnon? Mianhi ba ikaw aron sa paglaglag kanamo? Nakaila baya ako kinsa ikaw, ang Balaan sa Dios’ ” (Marcos 1:24), ug gipagula ni Jesus ang yawa.

Hunahunaa ang mga kahulogan niini nga mga pulong gikan sa yawa.

Una, nakaila ang yawa kang Jesus sa iya nga pagingon “ang Balaan sa Dios.” Iyang giila nga si Jesus mao ang balaan nga sinugo sa Dios, kon itandi sa mahugaw, dili balaan nga mga panon ni Satanas. Ang usa ka tawo makadahum og balaang mga butang ug mga tawo sa usa ka panahon sa pagsimba, dili mga butang nga dili balaan ug mahugaw. Busa, niini nga sugilanon adunay daku kaayo nga kalahian tali sa mga gahum sa maayo ug mga gahum sa daotan. Atong makita dinhi ang katinuuran sa dakung away. Ang mga tawo tingali wala pa makaila kon kinsa si Jesus, apan ang yawa siguro gayod nga nakaila ug moila niini sa publiko, usab.

Sunod, ang sugo sa pagpagula gikan sa tawo masabut, apan ngano nga wala man ang sugo, “Maghilum ka”? Sugod dinhi makita ang dili malimtan nga hulagway sa Marcos: Nagtawag si Jesus alang sa paghilum bahin sa pagtug-an kon kinsa Siya. Gitawag kini sa mga eskolar og “Mesianikong Sekreto.”

Ang tawag ni Jesus alang sa paghilum makahimo og maayo nga kahulogan tungud sa politikanhong mga kasikas bahin sa mga pagpaabut sa Mesias sa Iya nga panahon. Usa kadto ka piligroso ang pagkahimo nga usa ka mesias. Apan, nasagolan sa mga tawag sa paghilum mao ang dili masayup nga mga pagpadayag kon kinsa si Jesus. Ang mahimo nga dayag sa paglabay sa panahon mao nga ang pagila kang Jesus dili matago, ug ang kamatuuran kon kinsa Siya mahimo nga sentro sa mensahe sa ebanghelyo. Kinahanglan ang mga tawo dili lang makaila kon kinsa si Jesus kondili ang paghimo og desisyon kon unsaon nila pagtagad ang Iya nga paganhi ug unsay kahulogan niini alang kanila.

`Sa pagtinguha sa pagsaksi ngadto sa uban, kanus-a mahimo nga maalamon nga dili ipahayag ang tanan nga atong gitoohan bahin sa “presente nga kamatuuran”?`