---
title:  Dugang Panghunahuna
date:   12/07/2024
---

Basaha ang sinulat ni Ellen G. White , “At Capernaum” ug “Thou Canst Make Me Clean,” p. 252-266, sa _The Desire of Ages_.

Unsa nga hulagway ni Jesus gipakita diha sa Marcos 1? Si Jesus adunay awtoridad sa pagtawag sa mga tinon-an, ug sila mitubag. Balaan Siya kon itandi ngadto sa mahugaw nga mga espiritu ubus kang Satanas. Usa ka dakung gubat nagpadayon tali sa maayo ug daotan, ug si Jesus adunay labaw nga gahum kaysa mga yawa. Adunay kalooy si Jesus alang sa masakiton nga mga tawo ug motabang kanila, mohikap kanila nga tingali walay usa nga mohikap.

“Nagsulti si Jesus didto sa sinagoga bahin sa gingharian nga Iyang gianhi aron tukoron, ug bahin sa Iyang buluhaton sa pagpahigawas sa mga binihag ni Satanas. Nabalda Siya sa usa ka nagngulob nga kalisang. Usa ka tawo nga boang mihaguros sa pagdalagan gikan sa mga tawo, nagsinggit, ‘Pasagdi lang kami; unsay imong labot kanamo, Jesus nga Nazaretnon? Mianhi ba ikaw aron sa paglaglag kanamo? Nakaila baya ako kinsa ikaw, ang Balaan sa Dios.’

“Ang tanan nangalibug ug nalisang. Ang pagtagad sa mga tawo nabulag gikan kang Cristo, ug wala na tagda ang Iyang mga pulong. Mao kini ang tuyo ni Satanas sa pagdala sa mga biktima ngadto sa sinagoga. Apan gibadlong ni Jesus ang yawa, sa pagingon, ‘Hilum diha, ug gumula ka kaniya. Ug sa diha nga ang yawa naglabay kaniya ngadto sa taliwala, migula siya gikan kaniya, ug wala siya pasakiti. . . . Siya nga nagbuntog kang Satanas didto sa kamingawan giatubang pagusab ang Iya nga kaaway. Gigamit ni Satanas ang tanan niya nga gahum sa pagpabilin sa pagmando sa iya nga biktima. Ang pagkawala sa baroganan dinhi maoy paghatag og kadaogan kang Jesus . . . Apan nagsulti si Jesus nga adunay awtoridad, ug gipahigawas ang binihag.”—Ellen G. White, _The Desire of Ages_, p. 255, 256.

Dayon, nagpadayon ang ato nga Ginoo sa usa ka nagkapuliki nga ministeryo, nagbuhat gikan sa usa ka dapit ngadto sa usa, halos sa kanunay nakighibalag sa daghang mga tawo. Giunsa man Niya pagpabiling kalmado ug makanunayon sa pagduul sa mga tawo? Sa walay duhaduha pinaagi sa Iyang adlaw-adlaw nga kasinatian sa pagampo.

Paghunahuna kon unsa ang imong magahin nga panahon alang sa pagampo ug pagtoon sa Kasulatan. Susiha kon unsa ang mahaum alang kanimo, ug paggahin niana nga panahon sa pagpalambo sa usa ka malinawon nga espiritu, minandoan sa Espiritu ug sa Pulong sa Dios.

**Diskusyonan nga mga Pangutana**:

`Hisguti sa klase ang pangutana bahin sa pagampo ug ngano nga importante kaayo kini sa Cristohanong kinabuhi. Unsa nga uban pang mga pangutana sa mga tawo bahin sa katuyoan ug kaayohan sa pagampo?`

`Sa klase, hisguti ang mga kahimtang nga tingali mao ang labing maayo, sa pila ka mga panahon, sa walay pagsulti og daghan pa bahin sa ato nga pagtoo. Kanus-a tingali ang maalamon nga pagbuhat sa usa ka butang apan, unsaon nato pagbuhat nga dili makakompromiso sa atong pagsaksi?`

`Kinsa man ang mga “sanlahon” sa inyo nga kultura karon? Unsaon sa inyo nga iglesya sa pagkab-ut ug “paghikap” niini nga mga tawo aron pagdala sa ebanghelyo ngadto kanila?`