---
title:  Komento sa Magtutudlo
date:   12/07/2024
---

#### Bahin I: Kinatibuk-ang Panglantaw

Dugokan nga mga Teksto: Marcos 1:16-45, Marcos 5:19

Tutokan sa Pagtoon: Marcos 1.

**Introduksiyon**: Diha sa Ebanghelyo ni Marcos, nagsugod si Jesus sa Iyang yutan-ong pagministeryo sa pakigkombuya sa Amahan. Gipakita sa tin-aw ni Marcos gikan gayod sa pagsugod sa iyang asoy nga si Jesus mao “ang Anak sa Dios,” ug nagrepresenta Kaniya ingon nga “ang Usa nga balaan sa Dios.” Ingon nga Anak sa Dios, giwali ni Jesus “ang ebanghelyo sa Dios.” Nahatagan niini nga langitnong mga katakus, gisugdan ni Jesus ang usa ka aktibo kaayo nga ministeryo dinhi sa yuta, sumala sa gihulagway sa una nga kapitulo sa Marcos.

**Mga Tema sa Leksyon**: Tagdon sa pagtoon niini nga semana ang pipila ka mga bahin sa ministeryo ni Jesus, sumala sa gihulagway diha sa Marcos 1, niini nga mosunod:

1. Ang ministeryo ni Jesus sa pakigkombuya sa Amahan
2. Ang buluhaton ni Jesus gikan sa Capernaum ngadto sa tibuuk rehiyon sa Galilea
3. Ang kinabuhi ni Jesus sa pagampo
4. Ang Iyang awtoridad
5. Ang Iyang pakigharong sa mga yawa

#### Bahin II: Komentaryo

**Ministeryo ni Jesus sa Pakigkombuya sa Amahan**

Ang kinabuhi ug ministeryo ni Jesu-Cristo nagsakup sa usa ka malukopon nga pagkinabuhi sumala sa maayong balita. Si Jesus mao ang buhi nga kahingpitan sa maayong balita alang sa tanang katawhan. Tin-aw ang idiya ni Jesus bahin sa Iyang buluhaton dinhi sa yuta; mao kini ang pagalagad ngadto sa katawhan gikan sa tanang rehiyon sa ebanghelyo sa Dios. “Mangadto kita sa ubang dapit, sa mga silingang kalungsuran, aron didto usab magawali ako; kay mao kanay hinungdan ngano nga mianhi ako dinhi” (Marcos 1:38). Tungud niana, aktibo si Jesus sa Iyang adlawadlaw nga pagministeryo, sumala kang Marcos.

Makasibut hunahunaon nga gisublisubli ni Marcos paghulagway dili lang ang mga lihok ni Jesus kondili ang Iyang aktibo nga buluhaton sa Dios diha sa ministeryo sa Iyang Anak. Ang Amahan ug Anak nagabuhat sa suud nga panaguban (Juan 5:19). Mao kana ang giasoy diha sa Marcos 5:19: “Pumauli ka sa imong balay, ngadto sa imong kahigalaan, ug isugilon mo kanila unsa ka daku ang gihimo sa Ginoo alang kanimo, ug giunsa niya ang pagkaluoy kanimo.” “Gihulagway ni Marcos ang Dios ingon nga ahente sa 75 ka mga higayon. Ang tukma nga ahensiya sa Dios nagpakita uban sa 35 ka mga panghitabo sa mga verbs.”—Paul L. Danove, The Rhetoric Characterization of God, Jesus, and Jesus’ Disciples in the Gospel of Mark (New York/London: T & T Clark, 2005), p. 30. Naggamit si Marcos sa panultihon “Dios” o “Ginoo” (kurios) sa pagpahinungod ngadto Amahan, o sa paghisgot sa usa ka reperensiya sa kasulatan sa panahon nga ang Dios-Amahan gipaila ingon nga ang ahente sa usa ka kalihokan. Ang mga pananglitan niini nga pagkagamit makaplagan diha sa Marcos 5:19; Marcos 9:37; Marcos 10:6, 9; Marcos 11:25; ug Marcos 13:19, 20.

**Gikan sa Capernaum Ngadto sa Tibuuk Galilea**

Nagpuyo si Jesus didto sa Capernaum, sumala sa Marcos 2:1 (tan-awa usab sa Mateo 4:13). Dinhi nagtukod si Jesus sa Iyang punoang buhatan sa kinadak-ang bahin sa Iyang ministeryo sa publiko. Diha sa Mateo 9:1, ang Capernaum gitawag “Iyang kaugalingong dakbayan.” (Tan-awa usab kang R.H. Mounce, “Capernaum,” _The International Standard Bible Encyclopedia_ [Grand Rapids, MI: William B. Eerdsmans, 1979-1988], p. 609).

Magsugod ang adlaw ni Jesus sa sayo pa kaayo sa buntag, sumala sa atong mabasa sa Marcos 1:35: “Sayo sa kabuntagon, samtang ngitngit pa, mobangon si Jesus.” Gihulagway ni Marcos si Jesus nga nagbalhinbalhin ngadto sa nagkalainlaing mga dapit sa rehiyon sa Galilea (Marcos 1:14, 39). Sa labing siguro, sa palibut nga dapit duul sa Capernaum, sa tanang dapit ngadto sa Dagat sa Galilea (Marcos 1:16) ug sa duul nga mga lungsod (Marcos 1:36) maoy mga dapit nga sa kanunay adtoan ni Jesus; apan nagabuhat Siya sa tibuuk rehiyon sa Galilea (Marcos 1:39), lakip ang layolayo nga dapit nga dili kaayo daghan ang namuyo gawas sa siyudad (Marcos 1:45).

Sa Capernaum, si Jesus miduaw sa sinagoga niini nga siyudad (Marcos 1:21) ug daghan sa ubang mga sinagoga nga natukod sa rehiyon (Marcos 1:39) ngadto sa pagtudlo ug sa pagwali. Sa sama nga paagi kon moadto Siya sa Jerusalem, moadto si Jesus sa templo kada adlaw aron manudlo (Marcos 14:49). Iyang gimantala ang maayong balita sa Dios (Marcos 1:14). Dugang pa, Iyang giayo ang nanagantos sa hunahuna ug sa lawas: “Ug ang mga tawo sa tibuok lungsod nanagtapok atbang sa pultahan. Ug iyang gipangayo ang daghang nanagmasakit sa nagkalainlaing mga balatian, ug iyang gipagula ang daghang mga yawa” (Marcos 1:33, 34).

**Jesus, usa ka Tawo sa Pagampo**

Gihulagway si Jesus diha sa Ebanghelyo ni Marcos ingon nga nagbuhat sa nagkalainlaing mga buluhaton. Gipasantop ni Marcos ang ministeryo ni Jesus ingon nga pasunud nga mga panghitabo dayon human sa usa ka kanhi nga hitabo. Ang Grego nga adverb euthus—gihubad “diha-diha dayon, sa kalit”—makaplagan diha sa 51 ka mga bersikulo diha sa upat ka mga Ebanghelyo ug 41 ka beses diha sa Marcos (Marcos 1:21, 28; Marcos 6:45, 50; ug Marcos 14:43, taliwala sa ubang mga bersikulo; tan-awa ang Danker, et al., A Greek English Christian Literature of the New Testament and Other Early Christian Literature. p. 406). Dayag nga ang asoy ni Marcos maoy ebanghelyo nga nagalihok.

Apan, bisan og aktibo kaayo ang pagpasantop ni Marcos sa ministeryo ni Jesus, gipasantop usab ni Marcos ang ministeryo ni Jesus nga naglangkob sa kinabuhi sa pagampo.

Ang pagampo maoy dugokan nga elemento sa kasinatian sa pagkatawhanon ni Jesus, ug usa ka dugokan nga prayoridad sa Iyang ministeryo (Marcos 1:35). Bisan og ang adlawadlaw nga kinabuhi ni Jesus puno sa daghang mga kalihokan, ang pakigsulti sa Iyang Amahan sa kanunay gihimo sa bisan unsa nga kahimtang. Sa sinugdanan sa iyang Ebanghelyo, gipasantop ni Marcos ang kasinatian ni Jesus sa pagampo. Nagtimaan usab si Marcos sa kasinatian ni Jesus sa pagampo sa Iyang pagatubang sa mga espiritu sa yawa sa Iyang ministeryo (Marcos 9:29) ug sa katapusang mga adlaw sa Iyang pagbuhat dinhi sa yuta (Marcos 14:32-38).

**Ang Awtoridad ni Jesus**

Ang una nga reperensiya ngadto sa awtoridad ni Jesus makaplagan diha sa Marcos 1:22: “Ug nahibulong sila sa iyang pagpanudlo, kay kanila nagpanudlo man siya ingon nga may kagahum; ug dili ingon sa mga escriba”.

Sa iyang komentaryo bahin kang Marcos, si M. Eugene Boring naghisgot nga “alang sa Judaismo ug sayo nga Cristianismo, ang Dios mao ang kinatas-ang awtoridad; ang isyu mao kon sa unsa nga paagi ang awtoridad sa Dios gipasiugdahan. Diha sa Judaismo, ang balaang awtoridad gipasiugda sa Torah, nga kinahanglan hubaron pinaagi sa lantugi ug botohan sa takus nga mga eskolar. Alang kang Marcos, ang awtoridad sa Dios gipasundayag pinaagi sa pulong ni Jesus, kinsa naglitok lamang.”—Boring, Mark: A Commentary, (Louisville, KY; Westminster John Knox Press, 2006), p. 63. Kini nga pahayag nagpasabut sa kabalaka sa Judio nga mga pangulo sa ilang pagsukitsukit kang Jesus: “miduol kaniya ang mga sacerdote nga punoan ug ang mga escriba ug ang mga anciano ug miingon sila kaniya, “Pinaagi ba sa unsang kagahum gibuhat mo kining mga butanga, ug kinsa may naghatag kanimo sa maong kagahum sa pagbuhat niini?” (Marcos 11:27, 28.

Dugang pa niini, kinahanglan atong hinumduman nga ang mga eskriba mga batid sa sulat sa balaod, apan nga daw wala gayud mausab sa sulud niini. Busa, wala sila makahimo sa pagkinabuhi niini, sa pagpadayag niini, ug pagpakita niini sa ilang mga kinabuhi sa praktikal nga sukod sa ebanghelyo (Marcos 1:22). Kinahanglan atong timan-an ang diskusyon tali kang Jesus ug sa ubang mga Judio diha sa Juan 5. Miingon si Jesus kanila, “Kamo nagasusi sa mga kasulatan kay nagahunahuna man kamo nga pinaagi niini makakaplag kamo sa kinabuhing dayon; ngani kini mao ang nagapanghimatuod mahitungod kanako. . . . Apan ako nasayud nga diha kaninyo wala ang paghigugma alang sa Dios” (Juan 5:39-42). Si Jesus ang Agalong Magtutudlo ug ang Dakung Sulondan, nagalihok gikan sa usa ka hapaw nga pagpahiuyon ngadto sa mga letra lamang sa balaod ngadto sa aktuwal nga pagkinabuhi sa pagpakita sa kamatuuran sa Biblia.

Ang Marcos 1:27 makatabang kanato sa labaw pa ka maayo nga pagsabut sa isyu bahin sa pagbulot-an ni Jesus. Nagsulti ang bersikulo, “Ug nahibulong silang tanan, nga tungod niana nagpinangutan-anay sila nga nanag-ingon, “Unsa ba kini? Usa ka bag-ong pagpanudlo! Uban sa kagahum mosugo siya bisan pa sa mga mahugawng espiritu, ug sila mosugot kaniya.” Gipakita sa tagsulat nga gidugtong sa mga tawo ang pagtolon-an ni Jesus sa awtoridad, usa ka awtoridad, sa baylo, nga makita nga giubanan og mga buhat. Gidugtong ug gihatagan og unod ni Marcos ang awtoridad ni Jesus sa mga milagro nga Iyang gibuhat. Sa usa ka pagkasulti, ang awtoridad ni Jesus nagpasabut exousia; mao nga, kini “kahibalo ug gahum” (Danker, et al., A Greek English Lexicon of the New Testament and Other Early Christian Literature, p. 353). Alang kang Marcos, ang pagmantala si Jesus sa maayong balita naglakip og mga milagro.

**Si Jesus ug ang mga Yawa**

Matiman-an diha sa Marcos mao ang pakigharong ni Jesus sa mga yawa. Nagtala ang Ebanghelyo sa yawanong mga gahum nga naghagit sa ministeryo ni Jesus (Marcos 1:34, 39; Marcos 3:15, 22; Marcos 6:13; Marcos 7:26, 29, 30; Marcos 9:38; Marcos 16:9, 17). Kini nga gahum gihulagway ingon nga daotan o ingon nga mahugaw nga mga espiritu (Marcos 1:23, 26 unahan pa; Marcos 3:11, 30; Marcos 5:2, 8, 13; Marcos 6:7; Marcos 7:25; Marcos 9:25). Gihulagway ni Marcos ang katawhan nga gisakit niini nga mga yawa ingon nga mga giyawaan (Marcos 1:32; Marcos 5:15; Marcos 5:18). Walay laing Ebanghelyo nga naghisgot sa daghang mga reperensiya ngadto sa mga gahum sa daotan.

Tulo ka mga aspeto sa pakigharong ni Jesus sa mga gahum sa daotan ang importante nga timan-an dinhi:

1\. Presente na ang daotan sugod sa pagministeryo ni Jesus (Marcos 1:23). Sa pagkatinuud, ang nahauna nga milagro ni Jesus, sumala kang Marcos mao ang pagpagula sa daotang espiritu gikan sa usa ka tawo didto sa sinagoga sa Capernaum (Marcos 1:25).

2\. Ang mga yawa makaila sa dili mailhan sa mga agalon sa Israel kon bahin sa pagkatawo ni Jesus ug sa Iyang mga tinon-an. Giangkon sa mga yawa nga si Jesus mao “ang Balaan sa Dios (Marcos 1:24), “ang Anak sa Dios” (Marcos 3:11), ug “Anak sa Labing Hataas nga Dios” (Marcos 5:7).

3\. Kanunay gibuntog ni Jesus ang mga yawa. Nagtaho si Marcos nga nakaingon ang mga yawa, “Mianhi ba ikaw aron paglaglag kanamo?” (Marcos 1:24). Sa laing higayon, “sila mohapa sa iyang atubangan” (Marcos 3:11). Gipagula ni Jesus ang mga daotan gikan sa ilang tawhanong mga biktima, bisan kon pila pa ka daghang hugaw nga mga espiritu nga nagpuyo sa kinabuhi sa tawo nga giyawaan (Marcos 5:9, Marcos 16:9).

Hunahunaa kini nga makahuloganong pagtoon, sa orihinal gisulat sa Espanyol, bahin sa pagpahigawas sa tawo nga giyawaan didto sa sinagoga: “Adunay gahum si Jesus tungud kay Anak Siya sa Dios, ang Dinihog sa Dios, gipanagiya sa Espiritu Santo. Ang pulong ni Jesus naghimo sa pagkalabing hataas sa Dios nga epektibo: ang mahugaw nga espiritu nagsupak niana nga pagkalabing hataas ug naghagit kang Jesus, samtang naghugaw sa balaan nga dapit sa sinagoga. . . . Ang mga yawa moprotesta, apan dili sila makasanta sa pagkalabing hataas sa Dios gikan sa paspas nga pagsangyaw pinaagi sa makahatag og kagawasan nga gahum sa Pulong ni Jesus.”—Ricardo Aguilar, “La Liberacion de un poseido en una sinagoga (Mc 1, 21b-28),” sa _Reflexiones Biblicas Para un-Mundo en Crisis_, ed. Javier Querada (Mexico: Mission Nosostros A. C., 2010). p. 190-193.

Si Jesus, ingon nga ang Usa nga mianhi sa pagtukod sa gingharian sa Dios (Marcos 1:15), maoy labing hataas ibabaw sa tanang yawan-ong mga espiritu. “Ang iyang dominio mao ang dominio nga walay katapusan” (Daniel 7:14). Ang Iyang dominyo naglakip sa pagkalabing hataas ibabaw sa tanang yutan-ong nga gahum ug sa daotang espirituhanong mga gahum usab. Diha sa Ebanghelyo ni Marcos, si Satanas gipaila ingon nga usa ka nalupig nga kaaway.

#### Bahin III: Kagamitan sa Kinabuhi

Takdo ang paghulagway ni Ellen G. White nga aktibo ang ministeryo ni Jesu-Cristo. Nagsulat siya, “Ang kinabuhi sa Manluluwas dinhi sa yuta dili kinabuhi sa kasayon ug debosyon ngadto sa Iyang kaugalingon, apan nagbuhat Siya sa makanunayon, mainiton, walay kakapoy alang sa kaluwasan sa nawala nga katawhan. Gikan sa pasongan ngadto sa Calbaryo, Iyang gisubay ang agianan sa pagdumili sa kaugalingon ug wala magtinguha nga mahigawas gikan sa malisud nga mga buluhaton, masakit nga mga pagagulo ug makapaluya nga kabalaka ug pagbuhat.”—Ellen G. White, _Steps to Christ_, p. 78. Dayon iyang gidugang, “Busa, kadtong mga umalambit sa grasya ni Cristo maandam sa paghimo sa bisan unsa nga sakripisyo, aron ang uban nga Iyang gipakamatyan makaambit sa langitnong gasa. Ilang buhaton ang tanan nga ilang mahimo sa paghimo niini nga kalibutan nga labaw ka maayo nga ilang kapuy-an.” –_Steps to Christ_, p. 78.

Labaw kaysa kalagmitan, ang kinadaghanan sa inyo nga mga sakup sa klase mga tumotoo kinsa aktibo usab nga nalambigit sa usa ka partikular nga ministeryo diha sa iglesya. Hangyoa sila sa paghunahuna ug hisguti ang mosunod nga mga pangutana:

1\. Ang tibuuk nga kinabuhi ni Jesus natiman-an sa pagdumili sa kaugalingon, gikan sa duyan ngadto sa krus. Aduna bay bisan kinsa kanato nakasalmot sa usa ka ministeryo nga nagkinahanglan sa hilabihan ka daghang sakripisyo? Isaysay.

2\. Unsaon nato pagkinabuhi ang ebanghelyo sa atong adlawadlaw nga mga kinabuhi?

` `