---
title:  “Sumunod Kamo Kanako”
date:   07/07/2024
---

`Basaha ang Marcos 1:16-20. Kinsa man kadto nga mga tawo nga gitawag ni Jesus nga mga tinon-an ug unsa mana ang ila nga tubag?`

Walay daghang mga pulong ni Jesus nga natala diha sa Marcos 1. Apan, sa Marcos 1:17 Siya adunay gisulti ngadto sa duha ka mananagat, kang Simon, nga sa ulahi ginganlan og “Pedro,” ug sa iya nga igsoong lalaki, si Andres. Sila nga duha nagtindog sa baybayon sa Dagat sa Galilea, nga nagtaktak sa pukot.

Wala naghisgot og bahin sa sakayan o ubang mga gamit sa panagat, nga nagpaila nga walay daghang salapi ang duha ka tawo. Diha sa Marcos 1:19, 20, si Santiago ug Juan nagsakay sa sakayan uban sa ila nga amahan ug mga sulogoon, nga nagsugyot nga arangan sila og kahimtang sa paninapi kaysa kang Pedro ug Andres (tan-awa sa Lucas 5:1-11). Apan ang Ebanghelyo ni Marcos tingali naghatag og usa ka pagtandi sa duha ka paris nga managsoong mga lalaki, ug aron sa paghulagway nga ang kalainan sa pagtawag ngadto sa pagkahimo nga mga tinon-an alang niadtong diyutay ra og salapi ug kadto nga arangan.

Yano ang pagtawag ni Jesus niadto nga mga tawo, direkta, ug matagnaon. Iya nga gitawag sila sa pagsunod Kaniya; nga sa pagkahimo nga Iyang mga tinon-an. Iya nga gipasabut nga kon sila motubag sa Iya nga tawag, Iyang pabuhaton sila ingon og mga mananagat sa mga tawo.

`Palandunga ngano kini nga mga tawo sa dihadiha mobiya dayon sa tanang butang ug mosunod kang Jesus (Marcos 1:16-20.)`

Ang Ebanghelyo ni Juan naghatag og labaw ka daghang mga hulagway (tan-awa sa Juan 1:29-42). Daw ang managsoon mga sumosunod ni Juan Bautista ug nakadungog sa iya nga pagmantala nga si Jesus mao “ang Cordero sa Dios, nga magakuha sa sala sa kalibutan” (Juan 1:29). Ila nga nahibalag si Jesus ug naggahin og panahon uban Kaniya duul sa Suba sa Jordan Sunod, ang ila nga pagdawat sa tawag ni Jesus ngadto sa ministeryo dili lingawlingaw o binoang. Ila kini nga gihunahuna pagayo.

Apan ngano nga wala man magdugang og mga detalye si Marcos niini? Malagmit, kini maoy pagpasantop sa gahum ni Jesus. Nagtawag Siya, ug ang mitubag ang matinagdanon nga mga mananagat, ug ang ila nga mga kinabuhi, ug ang kalibutan mismo, dili na gayud sama.

`Unsa ang imo nga nasakripisyo aron mosunod kang Jesus? (Hunahunaa ang mga ipasabut sa imong tubag, ilabina kon dili ka na makahunahuna sa bisan unsa.)`