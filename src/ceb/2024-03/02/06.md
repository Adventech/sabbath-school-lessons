---
title:  Makatago ka ba og Sekreto?
date:   11/07/2024
---

`Basaha ang Marcos 1:40-45. Unsa ang gisulti niini kanato bahin kang Jesus ug giunsa Niya sa pagtagad ang mga ubus sa katilingban?`

Ang sanla sumala sa paghulagway niini nga pahayag, ug bug-os Daang Tugon usab, wala lang magpasabut kon unsa ang nahibaloan karon ingong Hansen’s disease (bona fide leprosy). Ang pagtawag niini sa Biblia labaw ka maayo nga hubaron ingong usa ka “gikahadlokang balatian sa panit” ug maglakip sa ubang epidemic nga mga balatian, usab. Ang Hansen’s disease tingali miabut ngadto sa Ancient Near East malagmit sa ikatulo nga siglo B.C. (tan-awa ang David Wright ug Richard N. Jones, “Leprosy, The Anchor Bible Dictionary, vol. 4, [New York: Doubleday, 1992], p. 277-282). Busa, ang sanla nga gipasabut dinhi sa pahayag malagmit mao ang Hansen’s disease, bisan og dili gayud kita makasiguro sa tukma kon unsay giantos sa mao nga tawo, ang nahibaloan lamang mao nga grabe kini.

Ang sanlahon nagbutang sa iya nga pagtoo kang Jesus nga makahimo Siya sa paghinlo kaniya. Sumala sa Levitico 13, ang usa ka sanlahon hugaw ug maglikay sa pagpaduul sa uban (tan-awa sa Levitico 13:45, 46).

Hinoon, si Jesus, nalooy sa mao nga tawo ug gihikap siya. “Ug sa giabut si Jesus ug kaluoy, gituyhad niya ang iyang kamot, ug mihikap ug miingon siya kaniya, “Buot ako; mamahinlo ka” (Marcos 1:41). Kini nga buhat makahugaw unta kang Jesus hangtod sa gabii, nga kinahanglan maligo Siya sumala sa tulomanon hangtod maputli Siya pagusab (itandi sa Levitico 13-15). Apan si Marcos nagsulti sa dayag nga ang paghikap ni Jesus sa tawo nga masakiton nakapahinlo kaniya gikan sa sanla. Busa si Jesus wala mahugawi pinaagi sa paghikap sa tawo.

Gipaadto ni Jesus ang tawo ngadto sa usa ka saserdote uban sa paghimangno sa paghatag og halad sumala sa sugo ni Moises alang sa mao nga mga kahimtang diha sa Levitico 14. Sa tibuuk Ebanghelyo ni Marcos, nagbarog si Jesus ingong usa ka tigpanalipod ug tigsuporta sa gitudlo ni Moises (tan-awa sa Marcos 7:10; Marcos 10:3, 4; Marcos 12:26, 29-31). Kini nga baroganan lahi ra kaayo ngadto sa relihiyoso nga mga pangulo, kinsa sa mga pahayag diha sa Marcos 7, 10, ug 12 nagusab sa orihinal nga tumong sa mga pagtolon-an nga gihatag pinaagi kang Moises. Kini nga mga detalye nagpasabut sa sugo ni Jesus sa pagpahilum sa tawo, diha sa Marcos 1:44. Kon mosulti siya sa pagayo ni Jesus kaniya, kini makaapekto sa desisyon sa saserdote batok kang Jesus.

Apan ang nahinloan nga sanlahon daw wala makasabut niini, ug sukwahi sa tugon ni Jesus, iya nga gipanugilon hinoon ang balita sa halayo ug daghang mga dapit, nga nakapalisud kang Jesus sa pagsulud sa mga lungsod sa dayag alang sa Iya nga ministeryo.

`Unsaon nato sa pagamping sa pagbuhat sa mga butang nga dili makalangan sa pagsangyaw sa ebanghelyo, bisan unsa ka maayo ang atong mga tumong?`