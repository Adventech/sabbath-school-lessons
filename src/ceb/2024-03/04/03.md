---
title:  Ang Hubad ni Jesus
date:   22/07/2024
---

Si Jesus nahuman sa sambingay, nga wala dayon hatagi og katin-awan. Sumala sa teksto (Marcos 4:1), gisulti kini ni Jesus atubangan sa “dakung panon sa katawhan.” Sa ulahi lamang, uban sa gamay pundok (Marcos 4:10), Iyang gipasabut kon unsa ang kahulogan sa mao nga sambingay.

`Basaha ang Marcos 4:13-20. Giunsa paghubad ni Jesus ang sambingay sa magpupugas?`

Gihubad ni Jesus ang sambingay pinaagi sa pagpaila sa mga butang sa gawas ngadto sa sugilanon sa pila ka mga detalye kon unsay gisimbolohan sa sambingay. Ang hubad nagpaila nga ang sambingay usa ka luag nga sanglitanan nga adunay mga pakisayran ngadto sa tinuud nga kalibutan, dili kinahanglan nga usa ka pakisayran alang sa matag usa ka detalye.

Gipaila ni Jesus ang binhi ingon nga “ang pulong.” Nagpahinungod kini ngadto sa Pulong sa Dios, partikular sa giwali ni Jesus. Nagsulti ang Santiago 1:21, “Busa lugori ninyo ang inyong kaugalingon sa tanang buling ug sa naghingapin nga pagkadautan, ug dawata ninyo sa kaaghop ang tinanum nga pulong nga arang makaluwas sa inyong mga kalag.”

Ang nagkalainlaing mga yuta mao ang nagkalainlaing mga naminaw. Sa paghubad ni Jesus, ang matag usa nagpatalinghug sa Pulong; sa ato pa, ang tanang matang sa yuta may napugas nga binhi kanila. Apan nagkalainlain ang pagdawat. Gahi ang yuta sa dalan, ug gikuha lang dayon ang binhi sa mga langgam. Gipahinungod kini ni Jesus ngadto kang Satanas nga magkuha sa kamatuuran. Ang batoon nga yuta mabaw ra ang kaladmon. Gipahinungod kini ni Jesus ngadto sa katawhan nga mabaw ra ang pagtugyan; wala nila isipa ang bili sa pagkatinon-an. Ang kasampinitan magtuok sa nagatubo nga binhi nga natanum niini. Gipasabut ni Jesus nga nagkahulogan kini ngadto sa mga kabalaka sa kinabuhi ug sa mga bahandi nga magtuok sa Pulong. Apan ang maayo nga yuta nagkahulogan niadtong nagpatalinghug sa Pulong ug nagdawat niini, sa pagkaagi nga nakatubo kini ug nakabunga sa dagaya nga abut.

Ang kinatas-ang pagpasabut nahimutang sa batoon ug kasampinitan nga yuta. Sa paghulagway sa batoon nga yuta sa mga naminaw, gitudlo ni Jesus ang nagkalahi nga mga elemento—ilang gidawat ang Pulong uban sa kalipay apan temporaryo lang nga mga tinon-an. Kon moabut ang paglutos, mangawala sila. Lahi ang mga naminaw sa kasampinitan. Wala sila mangawala tungud sa lisud nga mga panahon kondili tungud sa maayo nga mga panahon—ang ilang gitutokan mao ang mga butang sa kalibutan baylo sa gingharian sa Dios. Ang ila nga mga kabalaka ug pagtagad nagatuyok palibut kon unsa ang matanyag sa kalibutan kanila.

`Hunahunaa ang imong kaugalingong kinabuhi. Anaa ba ang bisan unsa nga mga kinaiyahan sa dalan, sa batoon, o kasampinitan nga yuta nagsuhot sa inyo nga kasinatian? Mahitabo kini nga malinglahon nga dili lang nimo maamgohan. Unsa nga pagpili ang imo nga himoon aron magbag-o, kon gikinahanglan?`