---
title:  Dugang Panghunahuna
date:   26/07/2024
---

Basaha ang sinulat ni Ellen G. White nga “The Sower Went Forth to Sow,” p. 33-61, diha sa _Christ’s Object Lessons_.

“Ang matuud nga pagkabalaan mao ang kahingpitan diha sa pagalagad sa Dios. Mao kini ang kahimtang sa matuud nga Cristohanong pagkinabuhi. Naghangyo si Jesus alang sa walay pagduhaduha nga pagtugyan, alang sa walay pagkabahin nga pagpahinungod. Nangayo Siya sa kasingkasing, sa hunahuna, sa kalag, sa kusog. Dili higugmaon ang kaugalingon. Siya nga nagkinabuhi ngadto sa kaugalingon dili usa ka Cristohanon.

“Kinahanglan ang gugma mao ang prinsipyo sa pagbuhat. Ang gugma maoy magpailalum sa kagamhanan sa langit ug yuta, ug kinahanglan kini maoy patukoranan sa Cristohanong kinaiya. Kini lamang mao ang makahimo ug makalig-on kaniya. Kini lamang ang makapahimo kaniya sa pagbarog sa pagsulay ug pagtintal.

“Ug ang gugma mapadayag diha sa pagantos. Ang plano sa pagtubos gipahimutang diha sa pagantos—usa ka pagantos nga hilabihan nga halapad ug halalum ug hataas nga dili masukod. Gihatag ni Cristo ang tanan alang kanato, ug kadtong modawat kang Cristo andam sa paghatag sa tanan alang sa ilang Manunubos. Ang hunahuna sa Iyang dungog ug himaya mao ang magauna sa bisan unsa.”—Ellen G. White, _Christ’s Object Lessons_, p. 48, 49.

**Diskusyonan nga mga Pangutana**:

`“Ang gugma kinahanglan mao ang prinsipyo sa pagbuhat. Ang gugma mao ang nagpailalum nga prinsipyo sa kagamhanan sa langit ug yuta.” Sa unsa nga paagi ang krus magpadayag niini nga kahibulungang kamatuuran nganhi kanato? Sa ato nga mga kinabuhi, unsaon nato pagpakita niini nga matang sa gugma? Ngano nga kinahanglan kita magkinabuhi niini?`

`Unsaon nimo pagtubag ang usa ka tawo nga mamugos nga si Jesus nagsulti og mga sambingay aron pagpabilin sa tagagawas diha sa kangitngit? Ngano si Jesus, kinsa namatay alang sa matag usa ka tawo (tan-awa sa 1 Juan 2:2), magtuyo sa pagbutang diha sa kangitngit sa mga tawo nga Iyang gipakamatyan didto sa krus aron luwason?`

`Ang lamparahan kinahanglan anaa sa usa ka butanganan sa lamparahan, dili ilalum sa gantangan (Marcos 4:21). Gamita kini nga prinsipyo sa imo nga buluhaton sa iglesya sa inyong lokal nga komunidad. Unsaon nimo pagbayaw sa kahayag sa hataas pa gayod?`

`Hunahunaa ang sambingay sa nagatubo nga binhi (Marcos 4:26-29). Unsa ang mabuhat sa mga tawo sa pagtabang pagpatubo sa binhi, ug unsa ang bahin sa Dios? Bisan og dayag nga kita adunay bahin, unsaon nato pagsiguro sa gihapon nga kita nagasalig sa bug-os sa gahum sa Dios? Mao ba kaha kini nga bahin nga atong kinahanglan buhaton aron sa pagtubo?`