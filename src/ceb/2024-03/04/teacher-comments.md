---
title:  Komento sa Magtutudlo
date:   26/07/2024
---

#### Bahin I: Kinatibuk-ang Panglantaw

Dugokan nga mga Teksto: Marcos 1;15; Marcos 4:11, 26, 30

Tutokan sa Pagtoon: Daniel 2:27, Daniel 9:25-27, Marcos 1:15, Marcos 4:11-32.

**Introduksiyon**: Sa ato nga pagtoon sa mga sambingay ni Jesus diha sa Marcos 4, atong makita ang importante nga hulagway: ang gingharian sa Dios. Kini nga tema una nga gipaila diha sa Marcos 1:14, 15: “Si Jesus miabut sa Galilea, nga nagwali sa Maayong Balita gikan sa Dios, ug nag-ingon, “Ang panahon ania na gayud, ug ang gingharian sa Dios haduol na.” Unsa may kahulogan sa gingharian sa Dios, sumala sa gipaila diha sa Marcos? Ang pagpangita sa tubag niini nga pangutana maoy dugokan nga topiko sa diskusyon niini nga semana. Ang pagsabut niini nga hulagway ug sa kahulogan niini makatabang kanato sa labi pa ka maayo nga pagsabut sa sambingay ni Jesus.

**Mga Tema sa Leksyon**: Ang pagtoon niini nga semana magsubli sa mga tema sa katumanan sa panahon ug sa gingharian sa Dios, sa pinili nga mga bahin sa Ebanghelyo ni Marcos. Ang ato nga pagtoon maglakip sa duha ka mosunod nga bahin:

1. Ang paghisgot sa gingharian sa Dios diha sa libro sa Daniel. Niini nga bahin, atong ton-an ang mahimong kahulogan alang sa panultihon diha sa Marcos 1:15, “Ang panahon ania na gayud.”
2. Ang gingharian sa Dios diha sa Ebanghelyo ni Marcos. Kini nga bahin maglakip sa konteksto nga pagtuki sa panultihon ang gingharian sa Dios sumala sa makita diha sa Marcos 1 ug 4.

#### Bahin II: Komentaryo

Ang idiya sa gingharian sa Dios nahimo nga bantugan gikan sa pagsugod sa Marcos. Nagingon diha sa Marcos 1:15, “Ang panahon ania na gayud, ug ang gingharian sa Dios haduol na.” Ang ubang mga reperensiya kadugtong ngadto sa gingharian sa Dios naglakip sa Marcos 4:11, 26, 30; Marcos 9:1, 47; Marcos 10:14, 15, 23, 24, 25; Marcos 12:34; ug Marcos 14:25. Busa, ang gingharian sa Dios maoy usa nga nagsublisubli nga tema diha sa Ebanghelyo sa Marcos.

**Ang Paghisgot sa Panultihon nga “ang Gingharian sa Dios” Diha sa Libro sa Daniel**

Ang panan-awon sa Daniel 7 tin-aw nga naghatag sa tema sa gingharian sa Dios. Ang Anak sa Tawo, sumala sa Daniel 7:13, 14, nagdawat og usa ka gingharian ug—lahi gikan sa yutan-ong gingharian nga gipaila diha sa sinugdanan sa kapitulo—kini ang “iyang gingharian mao kadtong dili mabungkag” (bersikulo 14). Kini nga langitnong panan-awon bahin sa Anak sa Tawo ug sa gingharian. Dugang pa, gidugtong kini ngadto sa yutan-ong talan-awon diin ang “gamay nga sungay” adunay paggahum ibabaw sa yuta ug sa partikular ibabaw sa mga balaan ni Jehova, nga human niini nga panahon ang Anak sa Tawo moabut ngadto sa Karaan sa mga Adlaw alang sa paghukum. Nagingon sa Daniel 7:26, “Apan ang paghukom pagasugdan ug ilang pagakuhaon ang iyang dominio”. Busa, ang gahum nga naglutos batok sa mga balaan mawad-an sa gahum niini. Kini nga talan-awon sa Daniel naghatag og usa ka pagkausab sa kahimtang sa kasaysayan sa plano sa kaluwasan, nga naghulagway sa pagbawi sa katawhan sa Dios ug ang katapusan sa kagamhanan sa gamay nga sungay. Unya “ang gingharian ug ang dominio, ug ang pagkadaku sa mga gingharian ilalum sa tibook nga langit, igahatag ngadto sa katawohan sa mga balaan sa Halangdon Uyamut: ang iyang gingharian mao ang walay-katapusan nga gingharian (Daniel 7:27).

Atong tagdon ang importante nga kahulogan niini nga umalabot nga mga hitabo. Nahauna, ang gamay nga sungay mawad-an sa iyang pagbulot-an ibabaw sa mga balaan. Ikaduha, ang paghukum nagkahulogan sa pagbawi sa katawhan sa Dios, ang mga balaan. Ang gingharian sa Dios maglakip sa mga balaan; sa ubang sinultihan, ang gingharian sa katawhan sa Dios.

Ang pangutana mao, Sa unsa nga paagi ang gingharian sa Dios mahimo nga tinuud alang sa katawhan, sama kang Daniel, Marcos, ug kanato? Motabang si Daniel kanato sa pagtubag niini nga pangutana pinaagi sa paghatag og kahayag sa ato nga pagsabut bahin sa dugokan nga bahin sa tukma nga pagkatukod sa gingharian sa Dios. Kini nga dugokan nga bahin mao ang pagpanginlabut sa Mesias ang Principe (Daniel 9:25). Gihulagway ni Daniel nga sa katapusan sa 70 ka semana nga tagna, “ang Mesias pagapatyon” (Daniel 9:26). “Ug siya magapamatuod sa lig-on nga tugon uban sa daghan sulod sa usa ka semana; ug sa tunga-tunga sa semana iyang pahunongon ang paghalad ug ang halad-nga-kalan-on” (Daniel 9:27). Gipahunong ni Jesus ang Levihanong paghalad tungud kay Siya ang nahimong halad. Busa, ang katawhan sa gingharian gipalit pinaagi sa dugo sa Mesias (1 Pedro 1:18, 19). Gidugangan usab ni Pedro og laing importante nga punto diha sa linya sa balaang panahon sa iyang pagingon bahin kang Jesus, “Siya gitagana nang daan alang niini bisan sa wala pa ang pagkabuhat sa kalibutan, apan niining kaulahiang mga panahon siya gikapadayag na tungod kaninyo.” (1 Pedro 1:20). Ang panultihon “(Siya) gipakapadayag niini nga katapusang mga panahon” naghatag kanato og usa ka importante nga kahayag sa pagsabut sa Marcos 1:15, nga karon atong tagdon sa sunod nga bahin.

**Ang Gingharian sa Dios Diha sa Ebanghelyo ni Marcos**

Ang Marcos 1:14 ug 15 nagingon nga “si Jesus miabut sa Galilea, nga nagwali sa Maayong Balita gikan sa Dios, ug nag-ingon, “Ang panahon ania na gayud, ug ang gingharian sa Dios haduol na.” Kini nga mga bersikulo naghatag og daghang importante nga mga elemento alang sa atong pagtagad. Una, ang unod sa pagwali ni Jesus mao ang gingharian sa Dios. Ang gingharian sa Dios tin-aw nga gihisgutan diha sa Mateo 4:23: “Ug ang tibuok Galilea gisuroy niya, . . . ug nagwali sa Maayong Balita mahitungod sa gingharian.” Ikaduha, ang sulud sa Iyang pagmantala nagsukad bahin sa katapusan sa mga butang “ang panahon ania na gayud.” Unsa nga panahon ang gihisgutan ni Marcos dinhi? Panahon kini sa katapusang semana sa 70 ka mga semana sa tagna sa Daniel 9.

Sa Marcos 1, ang tigsulat wala maghubit sa tukma kon unsa ang gingharian sa Dios, sa baylo, naghatag siya kanato og pipila ka bililhong mga pasiklap diha sa Marcos 4 ug sa nagsunod nga mga kapitulo, ngadto sa kinaiyahan niini nga gingharian. Usab, naghatag si Marcos sa usa ka hulagway sa matagnaong panahon bahin sa gingharian sa Dios. Tingali, alang niana nga katarungan, ginaila ang Ebanghelyo ni Marcos ingon nga “ang ebanghelyo sa natuman nga panahon.” (_Tan-awa sa Marcos: The Evangelist of Fulfilled Time_, ed., Merling Alomia, Joel Leiva, Juan Millianao, [Lima: Ediciones Theologika, 2003].)

Unsaon nato pagsabut sa panultihon “ang gingharian sa Dios haduul na”? Ang Grego nga pinulongan nga gigamit ni Marcos sa Iyang Ebanghelyo naghatag kanato sa pipila ka mga giya. Marcos 1:15, “Ang panahon ania na gayud, ug ang gingharian sa Dios haduol na” mabasa sa Grego: “peplerotal ho kairos kai engiken he basileia tou theou.” Ang conjuction kai sa kadaghanan giila nga usa ka tigdugtong nga elemento tali sa duha ka mga pulong, ug ang komon nga paghubad mao ang “ug” niana nga mga kahimtang. Apan, ang kai makahimo og usa ka tigpatin-aw, gitawag nga epexegetical kai. Nagkahulogan kini og isa ka “pulong o hugpong nga konektado pinaagi sa kai nga adunay lain nga hugpong, sa pagpasabut kon unsay naguna niini ug uban pa.” Busa ang kai mahubad nga “nga mao, sa ato.” (Tan-awa sa Danker, et al., A Greek-English Lexicon of the New Testament and Other Early Christian Literature, p. 495.)

Busa, kon ang kai diha sa Marcos 1:15 gigamit nga epexegetical, ang mga mosunud mabasa ingon nga “ang panahon ania na gayud, nga mao, ang gingharian sa Dios haduol na.”

Sa laing pagkasulti, ang umalabot nga gingharian sa Dios nagkahulogan sa katumanan sa panahon, nga gisulti ni Daniel. Niini nga kahimtang, si Jesu-Cristo nagsimbolo sa gingharian sa Dios, ug kana nga paghubad nagsubay sa praktikal nga punto sa panglantaw ni Marcos. Sa Marcos 1, ang gingharian sa Dios mao ang gingharian ni Jesu-Cristo, nga miabut sumala sa balaan nga matagnaon nga katuyoan sa pagmantala sa maayong balita bahin sa gingharian sa Dios. Busa, ang gingharian sa Dios nagpasabut sa pagtubos ug pagpahiuli sa katawhan. Gipangutana si Jesus sa mga Pariseo kon kanus-a moabut ang gingharian sa Dios, ug mitubag Siya, “Kay tan-awa, ang gingharian sa Dios anaa ra sa taliwala ninyo” (Lucas 17:21). Si Pablo usab daw nagsuporta niini nga pagsabut sa iyang pagsulat, “Apan sa pag-abut na sa tukma nga panahon, ang Dios mipadala sa iyang Anak, . . . aron sa pagtubos sa mga nailalum sa kasugoan, aron kita managdawat sa pagkasinagop ingon nga mga anak” (Galacia 4:4, 5).

Naghangyo si Jesus sa Iyang mga tinon-an sa pagtoo sa ebanghelyo—ang maayong balita mahitungud sa gingharian ug sa paghinulsol. Ang verb nga metanoeo, dugang sa kahulogan “paghinulsol,” nagpasabut usab “ngadto sa pagkakabig,” ug una kini nga gikinahanglan alang sa pagsinati sa Paghari sa Dios.”—Danker, et. al., A Greek-English Lexicon of the New Testament and Other Early Christian Literature, p. 640. Ang tanang butang mahitungud sa pagmantala ni Jesus nasentro niini nga punto. Gidapit ang katawhan sa pagtoo ug pagdawat sa maayong balita bahin sa gingharian. Usa kadto ka prayoridad sa pagbansay sa Iyang ministeryo. Pananglitan, giawhag ni Jesus ang Iyang mga tinon-an, “Mangadto kita sa ubang dapit, sa mga silingang kalungsuran, aron didto usab magawali ako; kay mao kanay hinungdan ngano nga mianhi ako dinhi” (Marcos 1:38).

Sulud niini nga kahulogan nga kita kinahanglan magbasa sa mga sambingay diha sa Marcos 4 ug sa uban sa libro sa Marcos. Atong basahon kini ingon nga paghatag og kahayag sa “tinagoan mahitungod sa gingharian sa Dios” (Marcos 4:11). Ang Grego nga noun mysterion nagpasabut “ang sulud niana nga wala pa mailhi kaniadto apan nga gipadayag ngadto sa limitado nga grupo—‘tinago.’ ”—Johannes P. Louw and Eugene Albert Nida, eds., Greek-English Lexicon of the New Testament: Based on Semantic Domains (New York: United Bible Societies, 1989), p. 345. Ang mga “tinagoan mahitungod sa gingharian sa langit” napadayag diha sa paganhi Jesus (Mateo 13:11). Si Jesus mismo sa Iyang kaugalingon nagtino nga walay tinago sa Iyang mensahe: “Kay walay nahisalipdan nga dili igapadayag, o natago nga dili igabutyag’ ” (Marcos 4:22).

Kini nga mga “tinago” sa gingharian (nga dili na mga tinago tungud kay kini gipadayag na) dili masabtan sa tanang tawo. Ang ebanghelyo, ang binhi, gikatag sa tanang matang nga mga yuta, apan ikasubo, dili tanang yuta makahatag sa sama nga mga resulta (Marcos 4:3-20). Kini nga kalamboan diha sa gingharian sa Dios susama sa proseso sa pagtubo sa usa ka tanum: “Ang yuta, pinaagi sa kaugalingon niini, nagahatag ug abut: ang nahauna mao ang dahon, unya ang uhay, ug unya ang bus-ok nga lugas sa uhay” (Marcos 4:28). Kini nga paglambo naglakip usab sa pagani sa mga bunga: “Apan inigkahinog na sa uhay, dihadiha iyang gamiton ang galab kay ang ting-ani nahiabut na” (Marcos 4:29). Tin-aw niini nga idiya mao ang mosunod nga hunahuna: sa dili pa tigumon ni Cristo ang katawhan alang sa Iyang gingharian sa katapusang ani sa katapusan sa panahon, nahauna, kinahanglan Iyang isabwag ang binhi—ang ebanghelyo—ibabaw sa yuta (Marcos 4:26). Ang gingharian sa Dios daw gamay ra sa sinugdanan. Ang binhi niini daw walay-bili. Apan “sa ikapugas na, kini motubo ug mahimong labing daku sa tanang mga tanum nga utanon, ug manglipang ang dagkung mga sanga niini” (Marcos 4:32).

Ang katumanan sa panahon sa gisulti ni Marcos diha sa iyang Ebanghelyo nagsugod sa pagabut sa gingharian diha sa persona ni Jesu-Cristo sa Iyang una nga paganhi. Ang pagkahimo nga tawo ni Cristo mao ang unod sa ebanghelyo—ang maayong balita. Sa matag usa ka dapit nga moabiabi Kaniya, miabut si Jesus aron pagwali bahin sa gingharian. Mianhi Siya aron pagsabwag sa binhi ibabaw sa yuta sa matag usa ka kasingkasing. Bisan gamay ra sa sinugdanan, ang gingharian mahimo nga daku sa katapusan.

Gidasig ni Jesus ang mga tawo sa pagdawat sa gingharian sa presente nga mga kahimtang: “Sa pagkatinuod, magaingon ako kaninyo, nga bisan kinsa nga dili magadawat sa gingharian sa Dios ingon sa dinawatan sa gamayng bata, dili siya makasulod niini” (Marcos 10:15). Sa laing pagkasulti, gidasig sa Manluluwas ang mga tawo sa Iyang panahon ug sa ato sa pagpuyo diha sa gingharian ingon nga usa ka presente nga kasinatian. Apan, gipadayag ni Jesus ang panahon sa katapusan nga umalabot pa: “Sa pagkatinuod, magaingon ako kaninyo, nga dili na ako moinom pag-usab sa gikan sa bunga sa parras hangtud niadtong adlawa nga magainom ako sa bag-o niini diha sa gingharian sa Dios” (Marcos 14:25). Ang eskatolohiya ni Marcos mahunahunaon sa kamatuuran nga ang “katapusan sa panahon” umalabot pa. Apan, gusto ipasantop ni Marcos ang gingharian ug sa nahauna nga kahimtang niini, o sa presente nga kasinatian niini, sa iyang kaugalingong panahon.

#### Bahin III: Kagamitan sa Kinabuhi

Nagingon si Ellen G. White, “Ang tanan nga mahimong mga sakup sa gingharian ni Cristo, matod niya [Juan Bautista], maghatag og pamatuud sa pagtoo ug paghinulsol. Ang kalooy, pagkamatinudanon, ug pagkamaunongon makita sa ilang mga kinabuhi. Magalagad sila sa mga kabus, ug magdala sa ilang mga halad ngadto sa Dios. Ilang panalipdan ang mga walay panalipod, ug maghatag og usa ka sulondan sa hiyas ug kalooy. Busa ang mga sumosunod ni Cristo maghatag og pamatuud sa makapausab nga gahum sa Espiritu Santo. Sa adlawadlaw nga pagkinabuhi, ang hustisya, kalooy, ug ang gugma sa Dios makita. Gawas niini, sama lang sila sa tahup nga igasugnod sa kalayo.”—_The Desire of Ages_, p. 107.

Hangyoa ang mga sakup sa klase sa pagtubag sa mosunod nga mga pangutana uban sa paghunahuna sa mga kinutlo sa ibabaw:

1\. Giunsa nimo pagsinati sa gingharian sa Dios karon?

2\. Unsa ang reaksyon sa mga tawo sa una nga paganhi ni Jesus?

3\. Unsaon nimo paghunahuna sa reaksyon sa mga tawo og pagtagad sa idiya sa Iyang ikaduhang paganhi?

4\. Diha sa kahayag niini nga pagtandi, pangutan-a ang mga sakup sa imo nga klase sa mosunod nga pangutana: Unsa ka importante ang gingharian sa Dios sa imong personal nga pagmantala sa ebanghelyo?

` `