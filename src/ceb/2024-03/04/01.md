---
title:  Mga Sambingay
date:   20/07/2024
---

### Basaha sa Pagtoon Niini nga Semana
Marcos 4:1-34, Santiago 1:21, Isaias 6:1-13, Salmo 104:12, Daniel 4:10-12.

> <p>Tekstong Sagulohon</p>
> “Ug siya miingon kanila, ‘Kinahanglan magbantay kamo sa inyong pagapamatian; ang takus nga inyong igahatag mao usab ang takus nga inyong pagadawaton, ug labaw pa gani unya ang igahatag kaninyo. Kay siya nga adunay iya pagahatagan ug labaw pa, apan siya nga walay iya pagakuhaan sa bisan unsa nga anaa kaniya’ ” (Marcos 4:24, 25).

Ang pagtoon niini nga semana mao ang mga sambingay diha sa Marcos 4. Ang Ebanghelyo ni Marcos adunay labing diyutay nga mga sambingay sa una nga tulo nga Ebanghelyo (Mateo, Marcos, ug Lucas).

Sulud sa daghang katuigan ang mga eskolar naglalis bahin sa kahulogan ug sa hubad sa mga sambingay ni Jesus: Unsaon paghubad kanila, unsa ang ilang gipasabut, ngano nga gigamit sila ni Jesus, unsa nga matang sa mga leksyon ang ilang gusto ipadayag, ug unsa ka literal sila sabton, o kon sanglitanan ba gayod sila, ug uban pa.

Dayag nga dili kita makahimo pagsulbad sa tanang mga isyu sa leksyon niini nga semana. Sa baylo, atong tan-awon sila ug pinaagi sa grasya sa Dios, makakuha sa usa ka pagsabut sa mga punto nga gihimo ni Jesus niini nga mga sambingay.

Adunay lima lang ka mga sambingay ang Marcos 4—ang magpupugas, ang lamparahan, ang taksanan, ug ang nagatubo nga binhi, ug ang liso sa mustasa. Ang kadaghanan sa kapitulo nagatuyok palibut sa sambingay sa magpupugas. Kini nga sambingay mao ang una nga gisulti, gisundan pinaagi sa hinungdan sa mga sambingay, ug dayon ang hubad sa sambingay. Kini nga tulo ka mga lakang nga sulondan mao ang tutokan sa mga pagtoon sa Dominggo, Lunes, ug Martes. Unya ang ubang mga sambingay maoy hilisgutan sa pagtoon sa Myerkoles ug Hwebes.