---
title:  Ang Katarungan Alang sa mga Sambingay
date:   23/07/2024
---

`Basaha ang Marcos 4:10-12. Ngano nga si Jesus nagtudlo pinaagi sa mga sambingay?`

Ang hapaw nga pagbasa niini nga mga bersikulo maghatag sa panghunahuna nga nanudlo si Jesus pinaagi og mga sambingay aron ibutang ang tagagawas diha sa kangitngit. Apan dili kana mohaum nga pagtan-aw sa mga lihok ni Jesus sa ubang bahin diha sa Marcos. Diha sa Marcos 3:5, 6, nasubo si Jesus bahin sa gahi nga mga kasingkasing sa relihiyoso nga mga pangulo. Sa Marcos 3:22-30, seryoso ang pagtagad ni Jesus ang pakiglalis sa mga eskriba ug gipasabut sa detalye ngano nga nangasayup sila. Diha sa Marcos 12:1-12 nakasabut ang relihiyoso nga mga pangulo nga ang sambingay bahin sa mga saop gitumong kanila. Sa tinuud usa kini ka pasidaan kon asa padulong ang ilang pagbitik batok Kaniya ug ang makalilisang nga mga sangputanan nga mosunod. Kon Siya wala pay pagtagad alang kanila, dili unta Niya pasidan-an sila. Ang gisangputan, ang mga pulong ni Jesus sa Marcos 4 nagkinahanglan sa suud nga pagtan-aw aron pagila kon unsa ang Iyang punto. Gikutlo ni Jesus sa laing pagkasulti ang Isaias 6:9, 10.

`Basaha ang Isaias 6:1-13. Unsay nahitabo ni Isaias dinhi, ug unsa ang mensahe iyang gihatag nga dad-on ngadto sa Israel?`

Nagtan-aw si Isaias sa usa ka panan-awon sa Dios sa templo ug naghingapin ang iya nga pagbati sa himaya sa Dios ug sa iya nga pagkahugaw. Gihinloan siya sa Dios ug gisugo siya sa usa ka makapakurat nga mensahe. Sama kang Marcos, mora og lahi kini sa ubang bahin sa Isaias diin adunay dakung kahupayan alang sa katawhan sa Dios.

Sa Isaias 6 ang mensahe gituyo sa pagpahikurat sa katawhan sa pagpamata aron sila mobiya gikan sa ila nga daotang mga dalan. Diha sa Marcos ang yawi alang sa pagsabut sa mga pulong ni Jesus anaa sa Marcos 3:35. Aron masabtan ang mga pulong ug mga pagtolon-an ni Jesus, kinahanglan ang tawo magbuhat sa kabubut-on sa Dios (Marcos 3:35). Magdala kini sa tawo ngadto sa pamilya ni Jesus. Kadtong nakahukum na nga si Jesus giyawaan dili magpatalinghug.

Ang punto sa kinutlo nga mga pulong ni Jesus gikan sa Isaias 6 dili mao nga ang Dios magbabag sa mga tawo sa gawas, kondili nga ang ilang kaugalingong mga idiya ug pagkagahi sa kasingkasing magsanta kanila sa pagdawat sa makaluwas nga kamatuuran.

Kini nga kamatuuran maoy kinatibuk-ang panghunahuna sa sambingay sa magpupugas. Ang matag usa magapili kon unsa sila nga matang sa yuta. Ang tanan magpili alang sa ila nga mga kaugalingon kon sila motahan ba o dili ngadto kang Jesus. Sa katapusan, ang matag usa kanato magpili.