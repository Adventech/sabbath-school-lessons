---
title:  Mga Sambingay sa Nagatubo nga Binhi
date:   25/07/2024
---

`Basaha ang Marcos 4:26-29. Unsa ang una nga tumong niini nga sambingay?`

Kadaghanan sa Ebanghelyo sa Marcos adunay mga kahisama diha sa Mateo o sa Lucas, o sa duha. Apan dili kana mao ang kahimtang niini nga sambingay. Lahi kini kang Marcos. Ang tumong niini nga hamubo nga sambingay mao ang proseso sa pagtubo. Gipakita ni Jesus nga ingon niini ang paglihok sa gingharian sa Dios. Ang katawhan bahin nga buhaton, apan ang tinuud nga pagtubo maoy buhat sa Dios. Kini walay katapusan nga proseso. Ang sugilanon miabut sa usa ka kalit nga katapusan sa pagkahamtong sa lugas. Mao usab, ang pagbalik ni Cristo sa ikaduha nga higayon kalit nga magtapus sa kasaysayan sa kalibutan.

`Basaha ang Marcos 4:30-32. Unsa ang importante nga pagpasantup sa sambingay sa liso sa mustasa?`

Ang sambingay nagpasantup kon sa unsa nga paagi ang usa ka butang nga gamay kaayo motubo ngadto sa usa ka butang nga hilabihan kadaku. Ang kasagarang sukod sa liso sa mustasa adunay 1 ngadto sa 2 milimetro ang diyametro. Ang tanum nga gihulagway dinhi nga malagmit ang itom nga mustasa (Brassica nigra) nga adunay gagmay nga mga liso (kapin sa 700 ka mga liso sa usa ka gramo). Bisan dili kini mao ang kinagamyang mga liso sa kalibutan, gagmay kini sila, ilabina kon itandi ngadto sa tanum nga ilang gipatubo, nga mga 3 metros. Gisulti ni Jesus nga bisan gani ang mga langgam magsalag sa mga sanga sa tanum nga mustasa. Kini nga katapusang pakisayran maoy usa ka pagpahinungod ngadto sa Salmo 104:12, ug ngadto sa Daniel 4:10-12, usab. Ang Salmo 104 nagsulti bahin sa gahum sa Dios sa pagbuhat sa kalibutan, ug ang Daniel 4 naghulagway kang Nabucodonosor ingong usa ka dakung kahoy nga sa ilalum niini ang tibuuk kalibutan makakaplag og landong ug pagkaon.

Ang punto ni Jesus mao nga ang gingharian sa Dios, nga nagsugod sa gamay kaayo, mahimong daku ug makapahimuut. Ang katawhan sa panahon ni Jesus tingali ubus og panglantaw sa abogon nga nagpanaw nga magwawali gikan sa Galilea, uban sa pundok sa Iyang mga tinon-an, apan gipakita sa panahon nga ang Iyang gingharian sa grasya nagpadayon sa pagkalapad sa tibuuk kalibutan.

> <p></p>
> “Ug kining Maayong Balita mahitungod sa gingharian igawali ngadto sa tibuok nga kalibutan, ug unya moabut na ang katapusan (Mateo 24:14).

`Hunahunaa kung unsa ang kahimtang sa “iglesya” sa diha nga gisulti ni Jesus ang mao nga tagna. Ngano nga kini usa ka talagsaon ug makapalig-on sa pagtoo nga panagna?`