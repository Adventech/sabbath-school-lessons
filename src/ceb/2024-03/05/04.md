---
title:  Sa Rollercoaster Uban ni Jesus
date:   30/07/2024
---

`Basaha ang Marcos 5:21-24. Unsa nga mga kinaiyahan sa partikular ang nagalabaw bahin kang Jairo?`

Ang relihiyoso nga mga pangulo sama kang Jairo dili mga higala ni Jesus (tan-awa sa Marcos 1:22; Marcos 3:2, 6; Lucas 13:14). Busa, malagmit nga desperado siya. Kini nga kadesperado napakita sa pagluhod ni Jairo atubangan kang Jesus. Masabut ang iyang pakilooy ngadto kang bisan kinsa nga ginikanan—ang iyang anak nga babaye himatyon. Apan siya adunay pagtoo nga si Jesus makatabang. Sa walay pulong, mibiya si Jesus kuyog sa amahan ngadto sa iyang balay.

`Basaha ang Marcos 5:25-34. Unsa ang nakabalda sa pagpadulong ngadto sa balay ni Jairo?`

Kalit lang nabalhin ang sugilanon ngadto sa laing talan-awon nga nagbati og kalooy—usa ka babaye nga nagdugo sulud na sa napulo og duha ka makalilisang nga mga tuig sa pagbalatian. Kini nga sugilanon bahin kang Jairo ug sa babaye mao ang ikaduha nga Sandwich Story diha sa Marcos (tan-awa sa Marcos 3:20-35, nga gihisgutan na sa leksyon 3). Niini nga sugilanon ang nagkalahi nga mga tawo, si Jairo ug ang babaye, miduul kang Jesus aron magpatabang.

Miduul ang babaye sa luyo ni Jesus ug mihikap sa Iya nga kupo. Dihadiha, siya naayo. Apan mihunong si Jesus ug nangutana, “Kinsa bay mihikap sa akong mga sapot?”

Ang babaye nga hilabihan ka masakiton, kalit lang naayo. Apan nahadlok siya nga masuko si Jesus sa nahitabo. Usa kadto ka ihalas niya nga pagbati. Apan gusto si Jesus mag-ayo dili lang sa iya nga lawas kondili sa iya nga kalag usab.

Dayon, balik kang Jairo (tan-awa sa Marcos 5:35-43). Usa kadto kaihalas nga dagan sa mga pagbati sa pangulo sa sinagoga, usab. Walay gitugotan si Jesus nga mouban Kaniya ug ang mga ginikanan gawas kang Pedro, Santiago, ug Juan. Nagingon si Jesus nga ang bata nga babaye wala mamatay kondili natulog lang. Iya nga gipagawas ang mga nagbangotan ug miadto si Jesus sa lawak diin naghigda ang patay nga batang babaye. Iyang gikuptan ang iya nga kamut ug miingon, “Talita cumi” gihubad ni Marcos kini nga mga pulong, “Inday, magaingon ako kanimo, bumangon ka.” Ang pulong Talita nagkahulogang “nating karnero,” usa kadto ka pulong sa pagmahal alang sa usa ka bata sa panimalay. Ang sugo sa dili pagsulti bahin sa sekreto nga mga butang kabahin sa pagpadayag/sekreto nga tema nga mao ang sulondan sa tibuuk basahon sa Marcos ug nagtudlo ngadto kon kinsa si Jesus ug nga, sa katapusan, dili Siya makapabilin sa tago.