---
title:  Pagsalikway ug Pagdawat
date:   31/07/2024
---

`Basaha sa Marcos 6:1-6. Ngano nga gisalikway man si Jesus sa Iyang kaugalingong lungsod?`

Sagad kon ang usa ka tawo sa gamay nga lungsod mahimo nga bantugan, ang mga tawo sa susama nga lungsod magpakita sa ilang pagtagad. Dili sa Nazaret. Nangasilo sila ug nahibulong sa kalampusan ni Jesus ingon nga usa ka magtutudlo ug mananambal. Ang pagkabalhin gikan sa usa ka panday ngadto sa usa ka magtutudlo alang kanila daw malisud dawaton. Mahimo nga may pipila usab nga pagdumot nga Iyang gibuhat ang kadaghanan sa Iyang mga milagro didto sa Capernaum (tan-awa sa Lucas 4:23). Ug Siya adunay pagkasumpaki sa Iyang pamilya (Marcos 3:31-35).

`Basaha ang Marcos 6:7-30. Sa unsa nga paagi ang buhat sa Napulo og duha ka mga Apostoles adunay kalahian sa pagputol sa ulo ni Juan Bautista?`

Ikatulo kini nga Sandwich Story diha sa Marcos (tan-awa sa leksyon 3). Ang buluhaton sa Napulo og duha ka mga Apostoles sa pagdala sa mensahe ni Jesus sa bisan diin lahi ra kaayo sa pagkabilanggo ug pagpahilum kang Juan Bautista. Ang mga tinon-an gisultihan sa dili pagdala og daghang butang sa ila nga pagpanaw ug pagsalig sa tabang sa uban. Kini nga pamaagi maghimo sa mga misyonero sa pagsalig sa mga tawo nga ilang gialagaran, nga makatabang kanila sa pakigsuud kanila ngadto sa nagkinahanglan sa ila nga mensahe.

Apan si Juan Bautista wala niana nga pagkasuud kang Herodes ug sa iya nga pamilya. Ang kamatayon ni Juan giasoy sa makapakurat nga detalye ingon sa pagbitik ni Herodias sa pagpahimulos sa nagkadaiya nga pagbati ug pagpangibog sa unod ni Herodes. Ang anak nga babaye ni Herodias daw nakadugang sa makauulaw nga plano sa labing ngil-ad nga hangyo nga ihatag kaniya ang ulo ni Juan Bautista nga sinulud sa bandiha.

Ang pagpahilum sa tingog ni Juan Bautista sa pagmensahe nahitabo sa sama nga panahon sa mensahe sa Napulo og duha ka mga Apostoles sa pagmantala sa paghinulsol, sama sa gihimo ni Bautista. Ang kamatayon ni Juan Bautista naglandong sa kang Jesus. Gipatay si Juan, gilubong, ug gitaho ingon nga nabanhaw gikan sa mga patay (Marcos 6:14-16, 29), sama sa dangatan ni Jesus (Marcos 15 ug 16). Kini nga susama nga mga sugilanon nagtudlo ngadto sa umalabot nga kalisdanan alang kang Jesus ug sa Iya nga mga sumosunod.

`Nakasulay ka ba nga gisalikway sama kang Jesus kaniadto og nakaagi sa malisud-sabton nga kalisdanan? Unsa ang imo nga nakat-onan gikan niadto nga mga kasinatian nga tingali makatabang kanimo sunud panahon sa usa ka butang sama niana nga mahitabo?`