---
title:  Mga Milagro Palibut sa Lanaw
date:   27/07/2024
---

### Basaha sa Pagtoon Niini nga Semana
Marcos 4:35-41, Salmo 104:1-9, Marcos 5:1-43, Numeros 27:17.

> <p>Tekstong Sagulohon</p>
> “Apan siya wala motugot ug miingon kaniya, ‘Pumauli ka sa imong balay, ngadto sa imong kahigalaan, ug isugilon mo kanila unsa ka daku ang gihimo sa Ginoo alang kanimo, ug giunsa niya ang pagkaluoy kanimo’ ” (Marcos 5:19).

Kadaghanan sa pagministeryo si Jesus gihimo didto sa Galilea, ilabina diha ug sa palibut sa Dagat sa Galilea, usa ka lanaw nga adunay gibanabana nga 13 milyas ang gilay-on (21 km) ug 8 milyas (13 km) ang gilapdon. Mao kini ang kinadak-ang dapit sa tubig sa dapit ug maoy sentro sa panginabuhian sa mga tawo nga nagpuyo duul didto.

Ang Marcos 4 natapus sa panaw ni Jesus kauban sa Iyang mga tinon-an sa pagtabok sa Dagat sa Galilea. Miabut ang usa ka bagyo nga gipalinaw ni Jesus pinaagi sa pagsulti ngadto sa hangin ug sa mga balud. Ang Marcos 6 natapus sa susama nga talan-awon, apan niini nga panahon uban kang Jesus nga naglakaw sa tubig padulong sa Iya nga mga tinon-an sa sakayan. Taliwala niini nga talan-awon sa tubig adunay daghang milagro nga gibuhat ni Jesus sa mamala, ug ang una nga buhat misyonero sa mga tinon-an. Kini nga mga sugilanon maoy hilisgutan nga ton-an niini nga semana.

Ang nagpatigbabaw nga kinaiyahan niini nga dramatiko nga mga sugilanon mao ang pagpaila sa magbabasa kung kinsa si Jesus. Siya ang nakapalinaw sa bagyo, nakaayo sa usa ka nayawaan, nagayo sa usa ka babaye nga yanong mihikap lang sa sidsid sa kupo, nagbanhaw sa usa ka patay nga batang babaye, nagwali sa Iyang kaugalingong lungsod, nagpadala sa Iyang mga tinon-an ngadto sa buluhaton sa pagwali, nagpakaon sa 5,000 pinaagi sa pipila lamang ka tinapay ug mga isda, ug naglakaw ibabaw sa tubig—daw dili katoohan nga mga pagpakita sa gahum nga nakadani sa mga tinon-an sa labaw ka duul ngadto pagsabut nga Siya ang Anak sa Dios.