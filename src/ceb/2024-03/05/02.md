---
title:  Pagpalinaw sa Unos
date:   28/07/2024
---

`Basaha ang Marcos 4:35-41. Unsa ang nahitabo dinhi sa sugilanon, ug unsa nga mga leksyon ato nga makuha gikan niini kon kinsa si Jesus?`

Sa pagsugod sa Marcos 4, misaka si Jesus ngadto sa sakayan aron manudlo sa duot sa katawhan didto sa baybayon. Sa Marcos 4:10-12, daw mikawas Siya sa sakayan ug nakigsulti sa mga tinon-an nga sila lamang. Karon, human sa tibuuk adlaw sa pagpanudlo, gidala Siya sa mga tinon-an ngadto sa sakayan “ingon sa Iyang kahimtang,” sa usa ka pagkasulti, hilabihan Niya kakapoy. Nakatulog dayon Siya sa higdaanan, nga anaa sa luyo nga bahin sa sakayan. Usa ka dakung unos miabut sa lanaw, ug nameligro ang sakayan nga malunod, ug gidali Siya pagpukaw sa mga tinon-an. Sa kahibulungan, gisugo ni Jesus ang hangin ug mga balud sa paghunong. Miabut ang dakung kalinaw ibabaw sa lanaw. Masabut nga hilabihan kahadlok sa mga tinon-an sa ilang nakita nga dakung gahum ni Jesus.

`Basaha ang Salmo 104:1-9. Sa unsa nga paagi ang larawan ni Jehova dinhi matandi kang Cristo sa pagpalinaw sa unos?`

Ang sugilanon diha sa Marcos 4:35-41 mohaum sulud sa komon nga sumbanan sa Biblia, nga bahin sa usa ka “theophany”—ang dagway sa Dios o sa usa sa Iya nga mga manulunda. Lima ka mga kinaiyahan ang komon ngadto niini nga mga panghitabo: (1) ang pagpakita sa balaan nga gahum, (2) tawhanong kahadlok, (3) ang sugo, “Ayaw kahadlok,” (4) ang mga pulong sa pagpadayag diin Dios o ang manulunda nagpakita, (5) tawhanong pagtubag ngadto sa pagpadayag. Upat sa lima presente niini nga sugilanon—ang pagpalinaw sa unos mao ang pagpakita sa balaan nga gahum, ang kahadlok sa mga tinon-an maoy tawhanong kahadlok. Ang pangutana “Nganong nalisang man kamo?” mao ang “Ayaw kahadlok.” “Kinsa man diay kini siya?” maoy tawhanong tubag. Ang nawala mao ang mga pulong sa pagpadayag. Kini nga nawala nga detalye adunay kalabutan ngadto sa Pagpadayag/Sekreto nga Tema nga anaa sa tibuuk basahon, diin ang kamatuuran bahin kang Jesus mogula. Dinhi ang pangutana sa mga tinon-an, “Kinsa man diay kini siya, nga bisan pa ang hangin ug ang lanaw mopatoo man kaniya?” nagduso sa magbabasa sa pagbutang sa tubag sa mga pulong nga wala diha sa pagpadayag—Siya ang Anak sa Dios, ang Ginoo Mismo.

`Hunahunaa ang gahum sa Dios. Unsaon nimo pagkat-on sa pagsandig niini nga gahum ug sa pagsalig niini sa tanang butang sa imo nga kinabuhi?`