---
title:  Makadungog ka ba og Hagawhaw Ibabaw sa Singgit?
date:   29/07/2024
---

`Basaha ang Marcos 5:1-20. Unsa ang ato nga maton-an bahin sa dakung away gikan niini nga kahibulungang asoy ug, usab, bahin sa gahum ni Jesus?`

Kon ang gabii kaniadto didto sa lanaw dili malimtan, ang pagabut didto sa Gerasenhon pagkasunud buntag sama ka makapahingangha. Ang kasaysayan sa usa ka tawo nga nayawaan giasoy sa makasubo nga detalye. Nakabuhi gikan sa tanang pagpugong, nagpuyo siya sa mga lubong ug nga nagasamad sa iyang lawas gamit ang mga bato. “Walay bisan kinsa nga arang makabuntog kaniya.” (Marcos 5:4)—dayon iyang nahibalag si Jesus.

Midalagan ang tawo ngadto kang Jesus—walay gisulti bahin sa mga tinon-an (malagmit midalagan sila sa kahadlok). Pagkaduul na niya kang Jesus, mihapa siya sa Iyang atubangan”. Ang pulong “mihapa” mahubad sa Grego nga verb proskyneo, sagad gihubad “misimba.” Daw nakaila siya kang Jesus nga Usa ka tawo nga makatabang kaniya. Apan sa iya nga pagabli sa iyang baba, misinggit ang mga yawa sulud kaniya ngadto kang Jesus, kinsa man ang makadungog sa hagawhaw sa tawo nga nagpakitabang ibabaw sa singgit sa mga yawa. Sa paghangyo nila nga buhian sila aron moadto ngadto sa usa ka panon sa mga baboy, gitugotan sila ni Jesus nga makasulud sa mga baboy. Ang tibuuk nga panon, nga mga duha ka libo, midalagan ug milukso ngadto sa dagat ug nangalumos. Hilabihan ka dakung alkansi sa mga tagiya niadto nga mga baboy.

Ang kahibulungan mao nga ang mga yawa nakaila gayod kang Jesus, ug nahibalo usab sila sa ila nga walay kahimoan sa kusog atubangan ni Jesus, nga maoy hinungdan nga sila “nangamuyo kang Jesus” makaduha (Marcos 5:10, 12) kon unsa ang ilang gihangyo nga buhaton. Masabut, nga nakaila sila sa Iyang gahum ibabaw kanila.

Kini nga sugilanon adunay duha ka mga kinaiyahan. Ang una, puno kini sa mga butang sa pagkahugaw o seremonyal nga kahugawan sumala sa balaod sa Daang Tugon. Ang mga lubnganan ug ang mga patay mahugaw (Numeros 19:11, 16). Ang pagregla makahugaw (Levitico 15). Ang mga baboy hugaw (Levitico 11:7).

Apan, ikaduha, ang nagpatigbabaw niini nga litaniya sa kahugawan mao ang nagbalikbalik nga gubat tali sa maayo ug daotan nga mga gahum. Gipagawas ni Jesus ang mga yawa (duha ka puntos alang kang Jesus), gipatay sa mga yawa ang mga baboy (duha ka puntos alang kang Satanas). Ang katawhan sa lungsod naghangyo kang Jesus sa pagbiya (duha ka puntos alang kang Satanas), apan gipapauli ni Jesus ang naayo nga tawo aron mahimong Iyang saksi (tulo ka puntos alang kang Jesus). Sa ubang mga paagi kini nga tawo daw dili gayud mahimo nga misyonero, apan siya may kahibulungang sugilanon nga iasoy.

`Unsa nga paglaum imo nga makuha gikan niini nga sugilanon bahin sa gahum ni Jesus nga makatabang kanimo sa bisan unsa nga imong gipanlimbasogan?`