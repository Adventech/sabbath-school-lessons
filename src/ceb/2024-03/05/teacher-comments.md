---
title:  Komento sa Magtutudlo
date:   02/08/2024
---

#### Bahin I: Kinatibuk-ang Panglantaw

Dugokan nga mga Teksto: Marcos 5:6-9, 22-34

Tutokan sa Pagtoon: Marcos 5.

**Introduksiyon**: Ang Marcos 5 ug 6 naghisgot sa sama nga mga topiko sa Marcos 1. Sa mga kapitulo 5 ug 6, ato nga makita si Jesus nga nagbuhat og mga milagro, sama sa pagpagula og mga yawa, pagayo og mga tawo nga masakiton, ug nagwali sa maayong balita. Busa, ang ato nga pagtoon magsubli og pinili nga mga panghitabo gikan sa duha ka mga kapitulo nga magsakup niini nga kadaghanon sa mga topiko.

**Mga Tema sa Leksyon**: Ang pagtoon niini nga semana magtagad sa duha ka mga milagro ni Jesus. Ang una nga sugilanon bahin sa usa ka tawo, sakup sa usa ka Gentil nga komunidad, nga gisudlan sa mahugaw nga espiritu. Ang lain nga sugilanon bahin sa usa ka “mahugaw” nga babaye nga usa ka sakup sa Judio nga komunidad.

1. Si Jesus ug “ang Legion.” Nagtaho si Marcos nga nagpanaw si Jesus ngadto sa Gadara, usa ka Gentil nga komunidad, ug “gisugat siya sa usa ka tawo nga gikan sa mga lubong. Kini siya may mahugaw nga espiritu” (Marcos 5:2). Ang resulta niini nga panagtagbo, giayo ni Jesus ang mao nga tawo.
2. Si Jesus ug ang Pagayo sa Duha ka Anak nga Babaye. Pagbalik ni Jesus gikan sa Iyang kaugalingong komunidad, usa ka opisyal sa sinagoga, si Jairo, miabut sa pagsugat Kaniya ug “nangamuyo siya sa hilabihan gayud nga nag-ingon, “Ang akong batang babaye himalatyon” (Marcos 5:23). Giayo ni Jesus ang anak nga babaye ni Jairo, dugang sa pagayo sa usa ka babaye nga gitalinug-an.

#### Bahin II: Komentaryo

**Si Jesus ug “ang Legion”**

Kanunay si Marcos maghatag og detalye bahin sa lugar sa pagpasantop sa ministeryo ni Jesus sa mga dapit halayo gikan sa Iyang puloy-anan nga lungsod. Kana nga mga elemento sa sugilanon nagpasabut og usa ka tin-aw nga tumong bahin kang Jesus, sa pagkab-ut sa mga Gentil sa ilang kaugalingong dapit. Pananglitan, diha sa Marcos 4:35, gisultihan ni Jesus ang Iyang mga tinon-an, “Manabok kita ngadto sa usang daplin.” Ug usab, diha sa Marcos 5:1, laing reperensiya sa lugar ang gihatag: “Ug unya nahiabut sila sa pikas nga daplin sa lanaw, sa kayutaan sa mga Gerasenhon.”

Ang siyudad sa mga Gerasenhon (Gerasa) maoy usa ka distrito sa Decapolis (Marcos 5:20). Tungud kay duul sa siyudad “didtoy usa ka dakung panon sa mga baboy nga nanag-ungad diha sa bakilid” (Marcos 5:11) makatabang kanato sa pagsabut nga usa kadto ka Gentil nga siyudad. Si Kelly R. Iverson naghatag og usa ka takdo nga pasiuna ngadto sa ministeryo ni Jesus sa Gentil nga dapit, Nagingon siya nga “Ang sugilanon nagtimaan sa sinugdanan sa usa ka pasunud nga tinuyoang mga panaw ni Jesus ngadto sa Gentil nga lugar. Ang nahauna nga panagtagbo uban sa mga Gentil gawas sa yutang-pinuyanan sa mga Judio nahitabo sa Silangan sa Dagat sa Galilea sa rehiyon sa Gerasa. . . . Ang sugilanon sa nayawaan nga Gerasenhon nagpasantop sa gahum ni Jesus, nagbukas sa usa ka buluhaton taliwala sa mga Gentil, ug naglandong sa umalabot nga ministeryo sa Gentil nga teritoryo. Pangandam kini nga buluhaton nga maghawan sa dalan alang sa iyang pagbalik ngadto sa rehiyon sa ulahi diha sa sugilanon (7.31-37).”—Kelley R. Iverson, Gentiles in the Gospel of Mark, “Even the Dogs Under the Table Eat the Children’s Crumbs” (London: T & T Clark, 2007), p. 20.

Busa, ang katapusang bahin sa Marcos 4 ug ang sinugdanan sa Marcos 5 nagpadayag sa usa ka pagkabalhin sa ministeryo ni Jesus gikan sa usa ka Judio nga kahimtang ngadto sa Gentil nga dapit. Apan adunay komon nga elemento nga nahibalag ni Jesus sa matag usa niini nga duha ka mga dapit: yawan-ong mga gahum. Sumala kang Marcos, gisugdan ni Jesus ang Iyang ministeryo taliwala sa mga Judio. Ang nahauna nga milagro ni Jesus gihimo didto sa usa ka sinagoga (Judio nga palibut) diin ang usa ka tawo adunay mahugaw nga espiritu mituaw, “Unsay imong labut kanamo, Jesus nga Nazaretnon? Mianhi ba ikaw aron sa paglaglag kanamo? Nakaila baya ako kinsa ikaw, ang Balaan sa Dios” (Marcos 1:24).

Karon, sa pagsugod ni Jesus sa Iyang ministeryo taliwala sa mga teritoryo nga Gentil, atong makita ang sama nga talan-awon. Nagsulti kanato ang Marcos 5:2, “Ug sa paghikawas niya sa sakayan, gisugat siya sa usa ka tawo nga gikan sa mga lubong. Kini siya may mahugaw nga espiritu.” Ang duha didto sa sinagoga sa mga eskriba ug taliwala sa mga Gentil, adunay mga lalaki nga adunay mahugaw nga mga espiritu nga nagkinahanglan ayohon. Sa duha ka mga kahimtang, adunay mga lalaki nga gibihag sa mga yawa. Miabut si Jesus aron pagpahiuli niini nga mga tawo ngadto sa gingharian.

Ang Marcos 5:7-9 naghulagway sa usa ka panagsulti tali kang Jesus ug sa mga yawa. Misunod ang pagpakiglabot nga sama nga pagkahimo, sumala sa nakita sa Marcos 1:23-25. “Misinggit sa makusog nga tingog, siya miingon, ‘Unsay imong labut kanako, Jesus, Anak sa Labing Halangdong Dios? Tungod sa Dios, mangamuyo ako kanimo, ayaw intawon ako pagsakita” (Marcos 5:7). Makasibut, nga nakaila ang mga yawa kon kinsa si Jesus. Miingon sila ngadto Kaniya, “Ikaw mao ang Anak sa Dios” (Marcos 3:11); ug “Anak sa Labing Halangdong Dios” (Marcos 5:7.) Matiman-an, ang pipila ka Cristohanong mga pahayag diha sa ebanghelyo naggikan sa baba sa mga yawa. Gikan sa mga magtutudlo sa Israel, ang katawhan sa Dios, walay sama niana nga pagsugid nga sama nga gahum ug kahulogan.

Atong hunahunaon ang kasayoran nga gihatag ni Marcos kanato bahin sa tawo nga gigamhan sa daghang mga yawa. Nagangkon ang tawo nga ang iyang ngalan “Legion.” Ang legion maoy usa ka Romano nga yunit sa sundalo nga adunay tulo ngadto sa unum ka libo nga mga sundalo. (Tan-awa ang Robert H. Stein, _Mark_ [Grand Rapids, MI: Baker Academic, 2008] p. 255.) Bisan unsa ka hilabihan ka makalilisang ang bation sa usa ka tawo tungud niana nga daotang gahum, walay yawan-ong kahugpongan nga makahimo pagsukol, o pagdaog, sa gahum sa Labing Halangdon nga Dios.

Ang gidangatan niini nga tawo nga nayawaan bangis ug nagkadugo. Ang Marcos 5:5 naghulagway sa iyang makalolooy nga kahimtang ug pagantos. “Magabii ug maadlaw, adto siya sa mga lubong ug sa kabukiran, magsinggit kanunay ug magbun-og sa iyang kaugalingong lawas pinaagig mga bato.

Bahin sa nayawaan, nagsulat si Larry W. Hurtado: “Gihulagway ang tawo ingon nga bug-os nga nabihag ngadto sa mga gahum sa daotan ug dili gayud matabang sa bisan unsa nga tawhanong gahum (5:2-4). Dugang pa, ang iyang pagpuyo diha sa mga lubnganan, ang 'pagpuyo' sa mga patay, nga daw naghimo kaniya sama og usa ka zombie, o usa ka buhi nga tawong patay. Sa katapusan, iyang bun-ogon ang iyang kaugalingon (5:5) ug masabut nga sakiton. Kini nga tanan maoy usa ka gamhanang hulagway kon sa unsa nga paagi gihulagway sa Bag-o nga Tugon ang kahimtang sa mga tawo nga mogawas kang Cristo: Patay sa espirituhanon ug maulipon ngadto sa daotan.” —Hurtado, Mark (Peabody, MA: Hendrickson Publishers, 1989), p. 83.

Nagsulti usab kanato, nga “walay usa nga kusganon kaayo sa mosumpo kaniya. “Walay usa,” nagingon si Marcos, hangtod nga miduul si Jesus kaniya. Human sa iyang pagkahibalag kang Jesus, “ang mao gayud nga tawo nga adunay “legion” kaniadto (Marcos 5:15) ug gipanagiya sa yawa, karon malinawon na nga naglingkod, nagsinina na sa siya ug anaa nga maayong hunahuna. Kana nga gahum sa pagpahigawas makaplagan lamang diha kang Cristo Jesus. Siya nga nagbadlong sa subasko ug nagsugo sa dagat, sa pagingon, “Hilum! Hunong!” (Marcos 4:39), makasugo usab sa daotang mga espiritu, uban sa mga pulong “Gumula ka sa tawo” (Marcos 5:8). Ang tanang gahum sa kangitngit gidaog sa pagbulot-an ni Jesus.

**Si Jesus ug ang Pagayo sa Duha ka Anak nga Babaye**

Sa Marcos 5:21, gipaila ni Marcos ang usa ka bahin sa sugilanon: Ang hitabo diin si Jesus nanginlabut dapig sa duha ka mga anak nga mga babaye sa Dios: “ usa ka babaye nga gitalinug-an sulod na sa napulog-duha ka tuig” (Marcos 5:25) ug ang anak nga babaye ni Jairo.

Kini nga bahin naglangkob sa laing geopolitical nga timaan sa panaw ni Jesus. “Nakatabok na usab si Jesus sakay sa sakayan (Marcos 5:21). Nakabalik na Siya gikan sa pagministeryo sa rehiyon sa mga Gentil; karon ang talan-awon mibalhin ngadto sa Judio nga talan-awon pagusab. Gimatuud ni Marcos kini nga pagkabalhin sa pagpanginlabut ni Jesus alang kang Jairo, opisyal sa sinagoga. Kini nga importante nga tawo misulud sa talan-awon nga sama og pagtagad sa tawo nga nayawaan diha sa Marcos 5:6: mihapa siya sa tiilan ni Jesus (Marcos 5:22). Ang hangyo ni Jairo alang sa iyang anak nga babaye alang kang Jesus nga ‘itapion ang imong mga kamot diha kaniya, aron mamaayo ug mabuhi siya” (Marcos 5:23).

Niana nga gutlo, ang walay paglaum nga babaye misanta sa sugilanon. Timan-i nga si Jesus bag-o pa lang nagpahiuli o nagayo sa tawo nga nayawaan sa usa ka legion sa mahugaw nga mga espiritu. Ug karon mibalik Siya nga sa mahingawaon nga pagtagad ngadto sa usa ka mahugaw nga babaye. Tungud sa iya nga balatian, mahugaw siya sumala sa ilang tulomanon ug nahimulag gikan sa relihiyoso nga kinabuhi sa Israel. Karon kon ang usa ka babaye nagdugo sulud sa daghang mga adlaw panahon sa iyang pagregla kon mosobra siya sa tagal sa panahon sa iyang pagregla, isipon na siya nga mahugaw” (Levitico 15:25).

Si Eugene Boring usa ka tigkomentaryo nagdugang og laing sukod ngadto pagkamakalolooy bahin sa iyang balatian: “Tungud kay ang pagdugo sa kinatawo nagdili man sa pagminyo maoy usa ka sukaranan sa pakigbulag o diborsyo sa ilang kultura nga iyang nahimutangan, dili makahimo ang babaye sa pagbuhat sa iyang katungdanan sa pagkababaye, sa pagpanganak aron mahimong usa ka inahan.” Dugang pa, nahimo siya nga kabus kay naggasto man niya ang iyang salapi alang sa mga doktor apan walay kahimoan. Ang tigkomentaryo nagdugang, “Sama sa sanlahon diha sa 1:40, ang iyang kinabuhi daw patay na bisan buhi pa siya, ug ang pagayo kaniya maoy magpahiuli kaniya ngadto sa kinabuhi. Sama sa bata, nga nagpaabut sa balay ni Jairo, wala na siyay kalauman.”—Boring, Mark A Commentary (Louisville, KY/London Knox Press, 2006), p. 159, 160. Sa katapusan, gipahiuli ni Jesus ngadto sa kinabuhi ang duha ka mga tawo: usa ka babaye nga hapit na mamatay, sa lawas ug sa sosyal nga kahimtang (hunahunaa ang kinabuhi sa usa ka babaye nga gitalinug-an o nagdugo sulud na sa 12 ka tuig sa usa ka katilingban nga ang mga balaod nagawhag nga ilahi siya gikan sa katilingban); ug anak nga babaye ni Jairo, nga patay na.

Sa duha ka mga kahimtang, ang hikap sa pagayo nahulagway ngadto sa sugilanon. Ang babaye nga mihikap sa kupo ni Jesus, ug ang paggunit ni Jesus sa kamut sa bata nga babaye. Apan, misulay ang tigsulat sa pagpasabut ngadto sa mga mobasa nga dili ang hikap mismo sa babaye ang nakahatag kaniya sa pagkaayo. Kondili, ang pagtoo sa duha ka babaye nga nagdugo ug kang Jairo maoy midangat ngadto sa pagkaayo. Sa nahauna nga kahimtang, gilipay ni Jesus ang babaye sa pagingon, “Anak, ang imong pagsalig nakapaayo kanimo” (Marcos 5:34). Sa ikaduha nga kahimtang, gidasig ni Jesus ang amahan, si Jairo, tungud sa iyang nagpadayon nga pagtoo nga mabanhaw ang iyang anak pagusab ngadto sa kinabuhi (Marcos 5:36).

#### Bahin III: Kagamitan sa Kinabuhi

Ang Marcos, ug ang ubang tulo ka mga magsusulat sa Ebanghelyo, nahulagway sa pagsupak sa ubang Judio nga mga magtutudlo ug mga pangulo sa sinagoga ngadto kang Jesus. Apan, kini nga pagsupak wala makapugong sa relihiyoso nga kalihokan ni Jesus sa sinagoga ni alang sa Iyang pagbuhat alang sa katawhan sa Iyang komunidad. Pananglitan, nagasoy ang Marcos 1:21 nga si Jesus ug ang Iyang mga tinon-an miadto sa Capernaum; ug dayon sa Sabado misulud sa sinagoga ug nagsugod sa pagpanudlo.” Ang una nga milagro ni Jesus nga natala diha sa Marcos nga nahitabo didto sa sinagoga: “Ug niadtong tungora, sa sulod sa ilang sinagoga didtoy tawo nga gisudlan sa usa ka mahugaw nga espiritu (Marcos 1:23). Unya, diha sa Marcos 5:22, nagalagad si Jesus ngadto sa “usa sa mga opisyal sa sinagoga”.

Usahay magatubang kita og mga dili pagkasinabtanay sa pila ka mga pangulo o sa ubang mga sakup sa komunidad sa ato nga iglesya. Ngadto sa unsa ka daku kita motugot niini nga mga dili pagkasinabtanay sa pagtandog sa atong mga pagbati o sa atong mga relasyon sa atong komunidad? Sa unsa nga paagi ang sulondan ni Jesus makahatag kanato og pagsabut kon unsaon nato pagtagad niana nga mga kahimtang?

Migawas si Jesus sa Iyang kaugalingong komunidad sa pagtoo aron sa pagkab-ut sa mga tawo gikan sa Gentil nga mga komunidad. Unsa man ang ato nga gihimo sa pagkab-ut sa mga tawo saylo o luyo sa atong mga bongbong alang sa gingharian sa Dios? Hunahunaa, sa imong tubag, Marcos 6:34: “Ug sa pagtakas ni Jesus sa mamala, iyang nakita ang usa ka dakung pundok sa mga tawo, ug siya naluoy kanila, kay sila sama sa mga karnero nga walay magbalantay; ug iyang gisugdan ang pagpanudlo kanila sa daghang mga butang.”

` `