---
title:  Kinsa Ka?
date:   12/09/2024
---

`Basaha ang Marcos 14:60-72. Itandi kon giunsa pagtubag ni Jesus ngadto sa mga hitabo nga lahi sa gihimo ni Pedro. Unsa ang atong makat-onan nga leksyon gikan sa mga kalainan?`

Ang Marcos 14:53-59 naghulagway sa pagdala kang Jesus ngadto sa Sanhedrin ug ang una nga bahin sa paghukum. Usa ka kalihokan sa pagkasubo. Sa sublisubli misulay sa pagsumbong batok kang Jesus. Nagsulti ang magsusulat sa Ebanghelyo kon unsa ka bakak ang pamatuud ug wala gayud magkauyon ang mga saksi.

Sa katapusan mibarog ang labaw nga saserdote ug nakigsulti direkta kang Jesus. Wala dayon motubag si Jesus. Apan gipapanumpa Siya sa mao nga saserdote atubangan sa Dios (tan-awa sa Mateo 26:63) ug direkta nga nangutana kon Siya ba gayod ang Mesias. Dayag giangkon ni Jesus nga Siya mao, ug dayon ang reperensiya sa Daniel 7:13,14 bahin sa Anak sa Tawo nga naglingkod sa too nga kamut sa Dios ug moabut uban sa mga panganod sa langit. Sobra kaayo ni nga paminawan sa pangulo nga saserdote, nga migisi sa iyang mga kupo ug nagtawag sa pagsilot kang Jesus, nga gipakanaug dayon sa konsilyo. Gisugdan sa pagpakaulaw si Jesus sa mga pangulo pinaagi sa pagluwa ngadto sa Iyang nawong, pagbunal Kaniya, ug nagsugo Kaniya sa pagtagna.

Samtang didto pa si Jesus sa sulud sa paghatag sa matuud nga pamahayag, didto si Pedro sa gawas nga naghatag og bakak nga pamatuud. Mao kini ang ikaunum ug katapusang Sandwich Story diha sa Marcos, ug dinhi ang kasulian gitumbok sa partikular. Ania ang duha ka kaamgid nga mga tawo, si Jesus ug si Pedro, nagbuhat sa nagkalahi nga mga aksiyon. Naghatag si Jesus sa matinumanong pagpamatuud, si Pedro nagbakak. Katulo gikatagbo si Pedro sa usa ka sulogoon o nagtan-aw, ug sa matag usa ka panahon namakak siya nga dili siya kauban ni Jesus, gani namalikas ug nanumpa sa nagpadayon nga pagsukit kaniya.

Niini nga punto mituktogaok sa ikaduha ang usa ka manok, ug nakahinumdum dayon si Pedro sa tagna ni Jesus. Mihilak siya sa kaulaw sa paglimud sa iyang Ginoo sa makatulo niadtong gabhiona. Ania ang usa kasulian—sa katapusan sa Iyang paghukum. Gitaptapan ang mga mata ni Jesus aron dili makakita ug gibunalan ug “gipatagna” kon kinsa ang nagbunal Kaniya. Ang paagi mao ang pagpakaulaw Kaniya tungud kay dili man Siya makakita. Apan, sa mao gayod nga panahon ila nga gibuhat kini. Gilimud ni Pedro si Jesus didto sa nataran sa hukmanan sa ubus, nagtuman sa usa sa mga tagna ni Jesus. Ang gisangputan, diha sa paglimud kang Jesus, nagpakita si Pedro kang Jesus nga mao ang Mesias.

`Unsa nga mga pulong sa paglaum imong ikahatag ngadto sa usa ka tawo kinsa, bisan gusto mosunod kang Jesus, mapakyas usahay sa paghimo niana? Kinsa kanato ang wala mapakyas, usahay sa pagsunod kang Jesus sa atong nahibaloan nga mao ang gusto ni Jesus?`