---
title:  Getsemani
date:   10/09/2024
---

`Basaha ang Marcos 14:32-42. Unsa ang giampo ni Jesus didto sa Getsemani, ug sa unsa nga paagi gitubag ang pagampo?`

Mibiya sa pinarilan nga siyudad sa Jerusalem diin sila nangaon sa Pasko, milabang si Jesus sa Walog sa Kidron uban sa Iya nga mga tinon-an ngadto sa usa ka tanaman sa mga walog sa Bukid sa mga Olibo. Ang ngalan nga Getsemani nagkahulogan nga adunay pug-anan sa lana didto. Ang tukma nga dapit wala mahibaloi tungud kay giputol sa mga Romano ang tanang kahoy didto sa Bukid sa mga Olibo panahon sa pagsulong niadtong A.D. 70.

Sa pagsulud ni Jesus sa tanaman, Iyang gibilin ang Iya nga mga tinon-an didto ug miadto Siya sa unahan uban kang Pedro, Santiago, ug Juan. Apan Iya usab gibilin kini nga tulo didto ug mipadayon gihapon sa unahan. Kini nga pinasahi nga pagdistansiya nagsugyot sa naganam-anam nga pagpalayo ni Jesus sa paginusara sa Iyang pagatubang sa umalabot nga pagantos.

Nagampo si Jesus alang sa kopa sa pagantos nga makuha gikan Kaniya, apan kon sa kabubut-on lamang sa Dios (Marcos 14:36). Naggamit Siya sa pulong Aramaic Abba, nga gihubad ni Marcos nga “Amahan.” Wala magkahulogan kini nga pulong “Daddy,” sumala sa gisugyot sa uban. Ang pulong nga gigamit sa usa ka bata sa pagtawag sa iyang amahan nga abi (tan-awa ang Raymond E. Brown, _The Death of the Messiah_. Anchor Bible Reference Library [New York: Doubleday, 1994], vol. 1, p. 172, 173). Apan, ang paggamit sa pulong Abba, Amahan, nagdala sa suud nga pagkadugtong sa pamilya, nga kinahanglan dili mawala.

Ang giampo ni Jesus mao ang pagkuha sa kopa sa pagantos. Apan nagpasakup Siya sa kabubut-on sa Dios (itandi sa Pagampo sa Ginoo, Mateo 6:10). Nahimo kini nga dayag sa sugilanon sa Semana Santa nga ang tubag sa Amahan sa ampo ni Jesus “Dili.” Dili Niya isaylo ang kopa sa pagantos, tungud kay pinaagi niana nga kasinatian ang kaluwasan gitanyag ngadto sa kalibutan.

Kon magatubang ka og mga kalisdanan, makapadasig sa pagbaton og mga higala nga makasuporta kanimo. Sa Filipos 4:13, nagsulti si Pablo bahin sa pagbuhat sa tanang butang pinaagi sa Usa nga makapalig-on kaniya. Daghan ang nakalimot sa Filipos 4:14, diin nagsugod ang apostol sa pagingon, “Apan bisan pa.” Mabasa kini: “Bisan pa, maloloy-on ikaw sa pagambit sa akong mga kalisdanan.” Mao kini ang gihandum ni Jesus didto sa Getsemani. Sa tulo ka higayon Siya mibalik aron sa pagpangita og kahupayan gikan sa Iyang mga tinon-an. Sa tulo ka higayon sila natulog. Sa katapusan, Iya sila nga gihagit aron sa paguban Kaniya sa pagsagubang sa pagsulay. Siya andam; sila dili.