---
title:  Gidakup ug Gihusay
date:   07/09/2024
---

### Basaha sa Pagtoon Niini nga Semana
Marcos 14, Juan 12:4-6, Roma 8:28, Exodo 24:8, Jeremias 31:31-34, Zacarias 13:7.

> <p>Tekstong Sagulohon</p>
> “Ug siya miingon, “Abba, Amahan, ang tanang mga butang mahimo mo; kuhaa kanako kining kopa; apan dili sumala sa akong pagbuot, kondili sa imo” (Marcos 14:36).

Ang mga kapitulo 14 ug 16 sa Marcos gitawag og “The Passion Narrative” tungud kay naghulagway man kini sa pagantos, kamatayon, ug pagkabanhaw ni Jesus. Sumala sa ato nga giton-an sa leksyon 9, ang katapusang unum ka mga kapitulo sa Marcos nagsakup og bali usa ka semana. Kadaghanan sa panghitabo diha sa Marcos 14-16 nahitabo sa Hwebes ug Byernes niini nga Passion Week. Ang kamatayon ni Jesus mahitabo sa Byernes, ug ang Iyang pagkabanhaw sa Dominggo.

Ang leksyon niini nga semana magtutok sa Marcos 14, sugod sa ikalima nga Sandwich Story, nga nagdugtong sa duha ka nagkaatbang nga mga aksiyon labot kang Jesus. Gisundan kini sa Katapusang Panihapon, dayon sa Iyang pakigbisug didto sa Getsemani. Gidakup Siya didto ug gidala atubangan sa mga pangulo aron hukman. Ang talan-awon sa mao nga hukmanan nadugtong sa paglimud ni Pedro kang Jesus, nga nagsakup sa katapusan sa ikaunum nga Sandwich Stories diha sa Marcos. Sa makausa pa, duha ka nagkaatbang nga mga aksiyon nahitabo, apan pinaagi sa wala gidahum nga panghitabo, nagpamatuud sila sa sama nga kamatuuran.

Sa tibuuk nga sugilanon, duha ka nagkalahi nga sugilanon nagkakuyog. Sa maayo kaayo nga pagkabuhat, gibutang ni Marcos atubangan sa magbabasa kini nga duha ka nanagsangka nga mga panghitabo samtang nagpadayag sa pagdaog ni Jesus.