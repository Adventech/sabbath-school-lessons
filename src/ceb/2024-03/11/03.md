---
title:  Ang Katapusang Panihapon
date:   09/09/2024
---

`Basaha ang Marcos 14:22-31 ug Exodo 24:8. Unsa ang dakung kahulogan sa Cristohanong pagtoo ang makaplagan niini nga asoy?`

Ang Marcos 14:22 nagsulti nga mao kini ang una nga adlaw sa Tinapay nga Walay Igpapatubo, sa panahon nga gihalad ang Kordero panahon sa Pasko. Ang pagpangaon himoon Hwebes sa gabii.

Sa Katapusang Panihapon, gimugna ni Jesus ang usa ka bag-o nga handumanan nga buluhaton. Usa kini ka pagkabalhin gikan sa pagsaulog sa Pasko sa Judio ug sa direkta nadugtong kini sa pagbiya sa Israel gikan sa Egipto ug sa pagkahimo nga katawhan sa Dios sa kasabutan didto sa Sinai. Sa pagselyo sa kasabutan, diha sa Exodo 24:8, giwisikan ni Moises ang katawhan sa dugo sa mga halad ug nagingon, “Ania karon ang dugo sa tugon nga gihimo ni Jehova uban kaninyo sumala sa tanan niini nga mga pulong.”

Mahinungdanon kaayo nga sa Panihapon sa Ginoo, nga gimugna ni Jesus dinhi, wala nay gigamit nga nating karnero sa pagkaon sa Pasko. Tungud kana kay si Jesus mao naman ang Kordero sa Dios (itandi sa Juan 1:29). Ang tinapay sa Panihapon sa Ginoo nagrepresenta sa Iyang lawas. Ang Bag-o nga Kasabutan (itandi sa Jeremias 31:31-34) giselyohan sa dugo ni Jesus, ug ang kopa nagrepresenta niini. Miingon siya, “Kini mao ang akong dugo sa pakigsaad, nga giula alang sa daghan” (Marcos 14:24).

Dayon, taliwala niini nga tanan, gitagna ni Jesus nga ang Iyang mga tinon-an mobiya Kaniya. Iyang gikutlo ang Zacarias 13:7, nga nagsulti bahin sa espada nga gidughang sa magbalantay sa karnero ug sa mga karnero nga nagkatibulaag. Si Jesus mao ang magbalantay sa karnero, ug ang Iyang mga tinon-an mao ang mga karnero. Usa kini ka makapabalaka kaayo nga mensahe. Apan gidugangan ni Jesus og usa ka pulong sa paglaum, sa pagsubli sa tagna sa Iyang pagkabanhaw. Apan Iyang gidugangan nga Siya moadto atubangan sa mga tinon-an didto sa Galilea. Kadto nga tagna gitumong ngadto sa usa ka batan-ong lalaki sa lubnganan ni Jesus, diha sa Marcos 16:7, ug busa nagdala og pinasahi nga kabug-aton dinhi.

Apan kini nga tanan lisud kaayo nga madawat sa mga tinon-an, ilabina kang Pedro, nga nangatarongan nga bisan pa og mobiya ang tanan, apan magpabilin siya. Gipadayon ni Jesus ang solemne nga pagkasulti ug nagtagna nga ilimud Siya ni Pedro sa makatulo sa dili pa motuktugaok ang manok sa makaduha. Ang tagna mahimo nga mahinungdanon kaayo nga kabahin sa talan-awon sa paghukum kang Jesus ug sa paglimud ni Pedro; busa, maghatag usab kini og mahinungdanon kaayo nga kalabutan dinhi.

`Gikan sa mga higayon nga ikaw misaad sa Dios nga ikaw mobuhat ug usa ka butang o dili, ug sa pagkatinuud nakabuhat niana o wala, unsa nga mga leksyon ang imo nga makat-onan gikan niana?`