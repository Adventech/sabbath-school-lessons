---
title:  Komento sa Magtutudlo
date:   13/09/2024
---

#### Bahin I: Kinatibuk-ang Panglantaw

Dugokan nga Teksto: Marcos 14.

**Introduksiyon**: Diha sa Marcos 14, atong mabasa ang plano sa pagpatay kang Jesus. Tin-aw ang Marcos nga nagsulti kanato nga dugay na nga gimugna ang plano, tungud kay ang mga “sacerdote nga punoan ug ang mga escriba nanaglaraw kon unsaon nila sa pagdakop kang Jesus pinaagig lansis ug sa pagpatay kaniya” (Marcos 14:1). Busa, ang handum sa mga kaaway ni Jesus sa pagpatay Kaniya nagsugod sa pagbaton og daotang porma.

Ang Marcos 14 nagasoy sa mga panghitabo sa pagbudhi kang Jesus ug sa paghukum Kaniya sa relihiyoso nga mga pangulo.

**Mga Tema sa Leksyon**: Ang pagtoon niini nga semana magtuki sa tulo ka importante nga mga panghitabo sa katapusang mga adlaw sa kinabuhi ni Jesus:

1. Ang pagdihog kang Jesus sa mahalong pahumot.
2. Pagtalikod ni Pedro kang Jesus.
3. Ang pagantos ni Jesus ingon nga usa ka direkta nga katumanan sa tagna.

#### Bahin II: Komentaryo

**Tulo ka mga Tinamdan Ngadto sa Manluluwas**

Ang Marcos 14:1-11 mao ang una nga pamahayag, o bahin, sa kapitulo. Niini nga bahin, gipaila ni Marcos ang duha ka mga panghitabo sa tulo ka dugokan nga mga tawo o mga pundok sa mga tawo: (1) ang mga saserdote ug mga eskriba, (2) ang wala mailhi nga babaye, ug (3) ang mga tinon-an ug si Judas Iscarioti. Ang una nga pundok gusto mobayad og dakung kantidad sa salapi aron pagpatay kang Jesus, sumala sa gipadayag diha sa Marcos 14:1, 11. Ang ila nga kagustohan nagpakita kon unsa ka kurakot ang mga pangulo sa templo ug sa kahimtang sa mga serbisyo niini. Husto si Jesus sa pagingon kanila, “kini gihimo ninyong langub sa mga tulisan” (Marcos 11:17). Daku kaayo ang ila nga paningkamut sa pagpapatay Kaniya, sa bisan unsa nga bili, sa pagkaagi nga midangop sila sa paghatag og salapi taliwala sa usa sa Iyang mga sakup aron pagkab-ut sa ila nga mga katuyoan. Ang teksto daw nagpasabut usab nga ang relihiyoso nga mga pangulo nagbayad sa mga tawo alang sa pagpadakop kang Jesus: “Usa ka panon sa katawhan nga sangkap sa mga espada ug mga pospos. Gikan sila sa mga sacerdote nga punoan ug sa mga escriba ug sa mga anciano” (Marcos 14:43). Posibli usab nga ang relihiyoso nga mga pangulo nagpaluyo sa “misaksig bakak batok kaniya, apan ang ilang mga pahayag nagkasumpaki” (Marcos 14:56). Sa kahayag niini nga mga panghunahuna, makasibut palandongon kon unsa ka daghan sa salapi ang gigasto sa mga pari ug sa ubang Israelita nga mga pangulo sa pagsiguro sa kamatayon sa Mesias.

Ang ikaduha nga tawo mao ang usa ka wala mailhi nga babaye nga gusto mogasto sa bisan unsa kadaku nga salapi nga iyang kaugalingong kapital kang Jesus. Nagpalit siya og mahal kaayo nga pahumot aron pagdihog sa ulo ug mga tiil ni Jesus. Giisip sa mga tinon-an ang dakung bili sa maong pahumot, kapin sa 300 ka dinaryo (Marcos 14:5). Ang dinaryo mao ang salapi sa Romano: “nga balig usa ka adlaw nga suhol sa kasarangan nga trabahante (Mateo 20:1-16).”—Lee Martin McDonald, “Money in the New Testament Era,” in The World of the New Testament: Cultural, Social, and Historical Contexts, eds. Joel B. Green and Lee Martin McDonald (Grand Rapids, MI: Baker Academic, 2013), p. 573. Niini nga kasayoran, atong masabut nga ang babaye naggasto og bali usa ka tuig nga suweldo sa usa ka trabahante. Tingali nakatigum siya og salapi sulud sa daghang mga tuig sa panarbaho. Daku gayod kaayo nga salapi ang gigasto sa mao nga babaye nga naghandum sa pagpakita sa iyang pagpasalamat kang Jesus. Sa baylo, gibalusan siya ni Jesus sa dakung ganti tungud sa iyang gasa, nga nagpakita sa iyang dakung paghatag og bili Kaniya. Ang Marcos 14:9 nagtala, “Bisan diin gani sa tibuok kalibutan igawali ang Maayong Balita, ang gibuhat niining babayhana pagahisgutan ingon nga handumanan alang kaniya.’”

Ang mga tawo sa ikatulo nga panghitabo, sumala sa gihisgutan, mao ang mga tinon-an ug si Judas. Dili sama sa wala nganli nga babaye, ilang giisip ang pahumot nga gipalit sa babaye nga pagusik og dakung salapi alang kang Jesus. Mipugos sila nga “ikabaligya baya untag kapin sa tulo ka gatus ka denario ug ang halin ikahatag ngadto sa mga kabus’ ” (Marcos 14:5). Bisan og ang salapi dili ila sa pagsugod, ila gihapon gibasol ug gisaway ang babaye sa paghatag og dakung pagtagad kang Jesus.

Gusto modawat si Judas sa mao nga salapi aron ikatugyan si Jesus ngadto sa mga tawo nga nagplano sa Iyang kamatayon. Wala maghatag si Marcos og detalye bahin sa kasabutan sa presyo alang sa kamatayon ni Jesus. Ang ato nga nahibaloan bahin sa mga kasabutan, naggikan sa Ebanghelyo ni Mateo. Sumala kang Mateo, gipangutana ni Judas ang mga pari, “Unsa may inyong ihatag kanako kon itugyan ko siya kaninyo?” Ug siya ilang gibayran ug salapi nga katloan ka buok” (Mateo 26:15). Ang giingon nga 30 ka salapi, gihubad usab og 30 ka salapi, gikan sa Grego nga pulong triakonta argyria. Ang matag usa ka argyria katumbas sa upat ka drakma. Ang drakma mao ang “panguna nga sinsilyo sa Grego, nga sama sa Romano nga mga dinaryo. . . . Malagmit nga kini nga sinsilyo nga nadawat ni Judas mao nga ‘salapi nga katloan ka buok,’ o 120 ka dinaryo (Mateo 26:15).”—McDonald, The World of the New Testament: Cultural, Social, and Historical Contexts, p. 573, 574.

Ang kantidad nga gibayad sa mga pari ug gidawat ni Judas ubus kaayo sa kadak-on kaysa gigasto sa babaye sa pagpalit og pahumot. Sa laktud, ang usa lang ka babaye nagbayad og bali 300 ka dinaryo aron pagdihog kang Jesus sa pahumot ingon nga usa ka handumanan, samtang si Judas nagdawat lang og 120 ka dinaryo sa pagbudhi Kaniya. Ang kalainan nagsulti sa mga kadaghanon. Nagpakita kini kon unsa ka diyutay ang gihatag nga bili ni Judas ug sa mga tinon-an ngadto sa ila nga Agalon.

**Ang Mahinaykon nga Pedro: Duul ug Halayo Kang Jesus**

Ang katapusang tawo diha sa mga hitabo nga gihisgutan diha sa Marcos 14 mao si Pedro. Aktibo ang kalabutan ni Pedro sa katapusan sa mga kapitulo. Usa siya sa mga gisugo sa pagandam sa Pasko o Passover (Marcos 14:12, 13; itandi sa Lucas 22:8). Sa ulahi, sa pagtagna ni Jesus kon sa unsa nga paagi mobiya ang Iyang mga tinon-an Kaniya sa panahon sa pagdakop Kaniya, “si Pedro miingon kaniya, "Bisan pa kon mosibug ang tanan, ako dili gayud!” (Marcos 14:29).

Dili makatuman si Pedro sa hangyo ni Jesus nga “pagtukaw ug pag-ampo” (Marcos 14:38). Sa ulahi, siya misulong usab alang kang Jesus ug sa kapintasan miputol sa dalunggan sa sulogoon sa hataas nga saserdote (Juan 18:10; itandi sa Marcos 14:47).

Apan lain pang panghitabo diin nagpakita si Pedro diha sa sugilanon sa pagdala kang Jesus ngadto sa hataas nga saserdote. Misunod si Pedro kang Jesus sa halayo (Marcos 14:54). Sa ulahi, giatubang siya niadtong mga nakaila kaniya ingon nga usa sa mga sumosunod ni Jesus. Agi og tubag sa ila nga pangutana, “siya misugod sa pagpamalikas ug sa pagpanumpa nga nag-ingon, “Wala lagi ako makaila nianang tawhana nga inyong gihisgutan’ ” (Marcos 14:71).

Sa katapusan, natapus ang kapitulo uban sa paghilak ni Pedro sa mapait nga pagmahay. Ang paghulagway kang Pedro niini nga unum ka mga panghitabo maoy usa ka larawan sa kasinatian sa daghang mga sumosunod ni Jesus karon. Sa usa ka gutlo, kita mahimo nga usa ka nagsidlak nga suga sa katuyoan ni Jesus, apan sunod gutlo magalangalang kita ug wala damha nga maglimud o magbudhi Kaniya. Aron malikay niini nga kahuyang sa kinaiya, nagtambag si Jesus kanato: ‘Pagtukaw ug pag-ampo kamo aron dili kamo mahidalin-as ngadto sa panulay” (Marcos 14:38). Ang sugilanon bahin kang Pedro wala matapus sa kapildihan. Minandoan sa Espiritu Santo, nahimo siya nga usa ka haligi sa Cristohanong komunidad.

**Si Jesus ug ang Katumanan sa Tagna**

Sa katapusan, atong palandongon ang kasakitan ni Jesus diha sa panghitabo sa Marcos 14. Daw unsa ka sakit gayod alang kang Jesus nga ang Iyang kaugalingong mga tinon-an, ang Iyang labing suud nga mga katabang, wala makasabut sa Iyang buluhaton. Sa atubangan sa pagdihog Kaniya sa usa ka babaye, naglalis ang mga tinon-an sa dakung pagusik sa salapi nga nalambigit sa iyang pagbubo sa ulo ni Jesus sa mahal nga pahumot. Daw unsa gayod ka makaguul sa kasingkasing ni Jesus nga budhian Siya sa Iyang duha ka mga tinon-an, ug ang uban mobiya Kaniya. Daw unsa ka makapaguul kini alang Kaniya sa pagsaksi sa relihiyoso nga mga pangulo ug sa mga magtutudlo sa Iya gayud kaugalingong mga tawo nga mosulay sa pagpatay Kaniya, ang gipahibalo nga Mesias. Nagkinabuhi si Jesus dinhi sa yuta ingon nga usa ka tawo. Iyang gibati ang tanang kasub-anan nga maagwanta sa tawhanong kasingkasing taliwala niini nga makapaguul nga mga kahimtang. “Iyang gisultihan ang Iyang mga sumosunod. ‘Ang kasingkasing ko natugob sa kasubo nga ikamatay; pabilin kamo dinhi ug pagtukaw” (Marcos 14:34). Apan, walay bisan unsa ug wala bisan usa nga makapasalaag Kaniya gikan sa Iyang gipili nga dalan: ang dalan sa kamatayon.

Tin-aw ang pagsabut ni Jesus sa Iyang dangatan. Nahibalo Siya ngano nga maglakaw Siya sa Iyang gipili nga dalan ug hain kini padulong. Miingon Siya, “Kay ang Anak sa Tawo mopahawa sumala sa nahisulat mahitungod kaniya” (Marcos 14:21). Nahibalo Siya kon unsa ang mahitabo, o magbatok, Kaniya kabahin sa usa ka balaang plano. Iyang nasabtan nga “kinahanglan matuman ang kasulatan” (Marcos 14:49). Tungud niini nga katarungan, misulay si Pedro sa pagdani Kaniya sa pagdili sa kabubut-on sa Dios alang Kaniya diha sa plano sa kaluwasan, tin-aw nakita ni Jesus si Satanas nga nagsulti pinaagi kaniya sumala sa iya nga pagsulti ngadto kang Eva kaniadto pinaagi sa bitin. Mianhi si Jesus sa kalibutan sa paghatag sa Iyang kinabuhi ingon nga lukat alang sa tawo. Busa, nagtagna ang Biblia nga “ang Mesias pagapatyon, ug siya walay bisan unsa” (Daniel 9:26), o, sa literal, “walay bisan usa.” Kini nga makalilisang nga kapalaran mao gayod ang nahitabo.

#### Bahin III: Kagamitan sa Kinabuhi

Hangyoa ang imong mga tinon-an sa pagsaysay sa mosunod nga pangutana: Ngano nga naghunahuna man ang mga tinon-an nga ang pahumot nga gibubo sa ulo ni Jesus maoy usa ka pagusik-usik? Sa kahayag niini nga diskusyon, hangyoa ang imo nga mga tinon-an sa paghisgot sa mga hunahuna sa ubus.

“Ang mga pulong nga gisulti diha sa kasuko, ‘Alang sa unsang katuyoan kini nga pagusik-usik? Nga gidala sa tin-aw kaayo atubangan ni Cristo ang labing dakung halad nga gihimo sukad—ang gasa sa Iyang kaugalingon ingon nga halad alang sa usa ka nawala nga kalibutan. Ang Ginoo madagayaon kaayo ngadto sa Iyang tawhanong pamilya nga dili ikasulti bahin Kaniya nga Iyang nabuhat og labaw pa. Diha sa gasa ni Jesus, gihatag sa Dios ang tibuuk langit. Gikan sa usa ka tawhanong punto, kana nga halad maoy usa ka wala kinahanglana nga pagusik. Sa tawhanong pangatarongan ang tibuuk nga plano sa kaluwasan maoy usa ka pagusik sa mga kalooy ug mga salapi. Ang pagdumili sa kaugalingon ug kinasingkasing nga halad motagbo kanato sa tanang dapit. Hinaut ang langitnong panon motan-aw sa kahibulong sa tawhanong pamilya nga modumili nga pagabayawon ug pauswagon sa walay-kinutoban nga gugma nga gipahayag diha kang Cristo. Maayo unta nga makaingon sila, Ngano man kini nga dakung pagusik-usik?”—Ellen G. White, _The Desire of Ages_, p. 565.

May nahunahunaan ka ba nga katarungan sa pagbudhi ni Judas kang Jesus? Sa dili ka pa motubag, basaha ang parapo sa ubus.

“Nangatarongan si Judas nga kon ilansang si Jesus, kinahanglan mahitabo ang maong hitabo. Ang iyang kaugalingong buhat sa pagbudhi sa Manluluwas dili makapausab sa resulta. Kon dili mamatay si Jesus, makapugos lang kini Kaniya sa pagluwas sa Iyang kaugalingon. Sa tanang panghitabo, makaangkon si Judas sa usa ka butang pinaagi sa pagbudhi. Iyang giisip nga nakahimo siyag dakung bintaha diha sa pagbudhi sa iyang Ginoo.”—Ellen G. White, _The Desire of Ages_, p. 70.

` `