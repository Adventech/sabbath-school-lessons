---
title:  Gibiyaan ang Tanan Aron Mokalagiw Gikan Kang Jesus
date:   11/09/2024
---

`Basaha ang Marcos 14:43-52. Unsa ang nahitabo dinhi nga mahinungdanon kaayo ngadto sa plano sa kaluwasan?`

Makapakurat nga usa sa labing suud sa mga kaubanan ni Jesus nagbudhi Kaniya ngadto sa Iyang mga kaaway. Wala magpadayon ang Ebanghelyo sa dugang nga detalye bahin sa nagpadasig sa gibuhat ni Judas. Apan nagsulat si Ellen G. White, “Kinaiyahan ni Judas ang pagkamahigugmaon alang sa salapi, apan wala kaayo siya makahimo sa pagkakurakot kaniadto sama niini nga iyang gibuhat karon. Nahigtan siya sa espiritu sa kaibug hangtod nga nakahimo na kini sa paggahum nga motibo sa iyang kinabuhi. Nadala siya ngadto sa gugma sa salapi kaysa iyang gugma alang kang Cristo. Pinaagi sa pagkaulipon sa usa ka bisyo iyang gihatag ang iyang kaugalingon ngadto kang Satanas, aron pagtukmod ngadto sa bisan unsa kadaku sa sala.” –Ellen G. White, _The Desire of Ages_, p. 716.

Ang pagbudhi mismo gisaway sa tanan, bisan niadto nga moggamit sa mga tigbudhi (itandi sa Mateo 27:3-7). Apan ang binuhatan ni Judas malimbongon kaayo tungud sa pagtago sa iya nga plano sa pagbudhi sa pagpakaaron ingnon nga makighigala. Iya nga gisultihan ang pundok nga ang iyang hagkan maoy dakpon. Daw nagpakita nga gusto tagoon ni Judas gikan kang Jesus ug sa ubang mga tinon-an ang iyang daotang plano.

Miabut ang kagubot sa panon sa katawhan sa ila nga pagdakup kang Jesus. Adunay milanit sa iyang espada (ang Juan 18:10, 11 nagingon nga siya si Pedro) ug gitigbas ang dalunggan sa sulogoon sa saserdote. Gisultihan ni Jesus ang panon sa katawhan, nga nagbadlong kanila sa pagbuhat sa tago sa unsay ilang gikahadlokan nga buhaton sa dayag, sa diha nga Siya nagtudlo sa templo. Apan gitapus ni Jesus pinaagi sa reperensiya ngadto sa Kasulatan nga natuman. Usa ka laing timaan sa doble nga plano sa tibuuk nga Asoy sa Semana Santa—nga ang kabubut-on sa Dios matuman maingon nga ang kabubut-on sa tawo sa paglaglag sa Mesias.

Nangalagiw ang tanang tinon-an, apil si Pedro, kinsa bisan pa nagpakita pagusab, nagsunod kang Jesus nga nagpalayo ug misangko ngadto sa iyang kaugalingong kasamok. Apan sa Marcos 14:51, 52 nagsulti bahin sa usa ka batan-ong lalaki nga nagsunod kang Jesus, usa ka asoy nga makita dinhi ug wala nay lain sa Ebanghelyo. Ang uban naghunahuna nga si Marcos gayod kadto nga batan-ong lalaki, apan dili kana mapamatud-an. Ang kahibulungan mao nga midalagan siya nga hubo. Sa baylo nga biyaan sa batan-ong lalaki ang tanan aron “mosunod” kang Jesus, gibiyaan ang tanan aron “mokalagiw” gikan kang Jesus.

`Hunahunaa ang makahadlok nga idiya nga ingon nga usa ka ulipon sa usa lang ka bisyo nakahatud kang Judas sa iyang gibuhat. Unsa ang buut isulti niini kanato bahin sa pagdumot sa sala ug, pinaagi sa grasya sa Dios, makabuntog niini?`