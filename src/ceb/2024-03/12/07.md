---
title:  Dugang Panghunahuna
date:   20/09/2024
---

Basaha ang sinulat ni Ellen G. White, “In Pilate’s Judgment Hall,” “Calvary,” ug “It Is Finished,” sa _The Desire of Ages_, p. 723-764.

“Naghandum si Pilato sa pagluwas kang Jesus. Apan iyang nakita nga dili siya makahimo niini, nga makapabilin gihapon sa iyang katungdanan ug dungog. Sa baylo nga mawad-an sa iyang kalibutanong gahum, iyang gipili ang pagsakripisyo sa usa ka kinabuhi nga walay sala. Unsa ka daghan, aron paglikay sa kawad-on o pagantos, sa sama nga kahimtang mosakripisyo sa prinsipyo. Ang tanlag ug buluhaton motumong sa usa ka dalan, ug ang kagustohan sa kaugalingon sa laing dalan. Ang sulog kusganon nga anaa sa sayup nga padulngan, ug siya nga makigsabutsabut sa daotan maanod ngadto sa baga nga kangitngit sa pagkasad-an.”—Ellen G. White, _The Desire of Ages_, p. 738.

“Diha kang Cristo nga kapuli kanato ug kasigurohan nahimutang ang tanan natong kasalanan. Giisip Siya nga malapason, aron Iya kitang lukaton gikan sa pagkahinukman sa kasugoan. Ang sala sa matag usa ka kaliwat ni Adan nagduot sa Iyang kasingkasing. Ang kasuko sa Dios batok sa sala. Ang makalilisang nga pagpakita sa Iyang kasuko tungud sa paglapas, nagpuno sa kalag sa Iyang Anak sa kasubo. Sa Iyang tibuuk kinabuhi nagmantala si Jesus ngadto sa nahulog nga kalibutan sa maayong balita sa kalooy sa Dios ug sa mapasayloon nga gugma. Ang kaluwasan alang sa pangulo sa mga makasasala maoy Iyang tema. Ug karon uban sa makalilisang nga kabug-aton sa sala nga Iyang gipas-an, dili Niya makita ang nawong sa Amahan sa napasig-uli. Ang pagkuha sa balaan nga dagway gikan sa Manluluwas niining takna sa labing hataas nga kahigwaos midulot sa Iyang kasingkasing sa kasubo nga dili gayud masabtan sa hingpit sa tawo. Hilabihan kadaku niini nga kasakit nga ang Iyang lawasnon nga kasakit daw dili nato mabatyagan.”—_The Desire of Ages_ p.753.

**Diskusyonan nga mga Pangutana**:

`Tan-awa kon unsa ka sentro sa teolohiya sa substitution o kapuli alang kang Ellen G. White, (ug sa Biblia: pananglitan sa Isaias 53). Ngano nga bisan unsa nga teolohiya sa bisan unsa nga paagi nagpakubos sa pagkasentro sa kapuli ug sa pagpakamatay ni Cristo sa atong dapit, nga sa Iyang kaugalingon nagbayad sa silot alang sa atong mga sala, usa ka bakak nga teolohiya?`

`Kinsa o unsa man si “Barabas” dinhi sa kalibutan karon nga maoy gipangayo nga buhian inay si Jesus?`

`Unsa ang ikasulti sa sugilanon ni Jose nga taga-Arimatea kanato sa dili paghukum sa gawas nga mga panagway?`

`Sublia ang Daniel 9:24-27. Ngano nga makahimo ka paghatag og pagtoon sa Biblia bahin niini ngadto kang bisan kinsa nga mangutana? Makahimo ka?`