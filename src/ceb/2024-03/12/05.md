---
title:  Gibiyaan sa Dios
date:   18/09/2024
---

`Basaha ang Marcos 15:33-41. Unsa lang ang mga pulong ni Cristo didto sa krus diha sa Marcos? Ngano nga ang kamatayon ni Cristo mao lamang ang katapusang paagi alang kanatong tanan?`

Ang Ebanghelyo sa Marcos nagpaila sa krus nga usa ka mangitngit kaayo nga dapit, sa pisikal ug espiritwal. Ang hilabihan nga dili kasarangan nga kangitngit mihugpa ibabaw sa Calbaryo gikan sa udto niadtong adlaw nga Byernes hangtod sa alas 3:00 sa hapon. “Ug sa pag-abut sa ikanapulog-duha ang takna sa kaudtohon, dihay kangingit sa tibuok kayutaan hangtud sa ikatulo ang takna sa hapon” (Marcos 15:33).

Ang mga pulong ni Jesus didto sa krus gitawag og “Hilak sa Pagkabiniyaan” samtang Siya nagampo, nagtuaw ngadto sa Dios, nangutana ngano nga gibiyaan Siya. Nagkutlo Siya gikan sa Salmo 22:1. Ubang mga reperensiya ngadto sa sama nga salmo mabasa diha sa Marcos 15:24 ug 29, sa pagpaila nga ang Kasulatan natuman sa pagkamatay ni Jesus. Bisan sa daotan nga plano sa mga tawo, natuman ang kabubut-on sa Dios.

Ang mga pulong ni Jesus gikan sa krus gitala sa Aramaiko kuyog sa hubad. Ang mga pulong “Dios ko, Dios ko” mao ang Eloi, Eloi diha sa bersikulo (usa ka transliterasyon sa Aramaiko ‘elahi). Masayon dunggon si Jesus nga daw nagtawag kang Elias (Aramaiko ‘eliyyah nga nagkahulogan “Dios Ko nga mao ang YHWH”). Mao kini ang sayup nga nahimo sa ubang nanagtindog didto.

Ang nahimo nga katingalahan niini nga pahayag mao ang kasusama niini ngadto sa bautismo ni Jesus, diha sa Marcos 1:9-11.

| Ang Pagbautismo: Marcos 1:9–11 | Ang Krus: Marcos 15:34–39 |
| --- | --- |
| Si Juan nagbautismo kang Jesus | Bautismo ni Jesus (itandi sa Marcos 10:38) |
| Juan (Hulagway ni Elias; lantawa Marcos 9:11–13) | Nagtawag kang Elijah |
| Nabahin ang langit | Nagisi ang tabil |
| Espiritu (_pneuma_) | Si Jesus namatay (_expneō_) |
| Tingog sa Dios “Anak nga Pinalangga” | Ang kapitan miingon “Anak sa Dios” |

Ang gisugyot niini nga mga kasusama sa ubus mao nga maingon sa bautismo ni Jesus diha sa Marcos 1 ang pagsugod sa Iyang ministeryo, sumala sa gitagna sa Daniel 9:24-27, nga mabasa diha sa Marcos 15 didto sa krus mao ang katapusan, o kalab-uton sa Iyang ministeryo, sa Iyang pagkamatay ingon nga usa ka lukat alang sa daghan (Marcos 10:45). Ang kamatayon ni Jesus didto sa krus nagtuman usab sa kabahin sa tagna sa Daniel 9:24-27. Ang pagkagisi sa tabil sa templo (Marcos 15:38) nagtudlo ngadto sa katumanan sa sistema sa paghalad-halad, ingon nga ang matang nagkatagbo sa gilandungan, ug ang usa ka bag-o nga bahin sa pagsugod sa kasaysayan sa kaluwasan.

`Bisan pa sa daotang plano sa tawo, ang mga katuyoan sa Dios natuman. Ngano nga makatabang kini kanato sa pagkahibalo nga, bisan unsa pa ang mahitabo sa atong palibut, makasalig gihapon kita sa Dios ug mahibalo nga ang Iyang pagkamaayo modaog sa katapusan?`