---
title:  Mabuhi, ang Hari sa mga Judio!
date:   16/09/2024
---

`Basaha ang Marcos 15:15-20. Unsa ang gibuhat sa mga sundalo kang Jesus, ug unsa ang kahulogan niini?`

Ang mga Romano naggamit og usa ka masakit kaayo nga matang sa paglatos sa pagandam sa binilanggo alang sa kamatayon. Huboan ang biktima sa iya nga mga sinina, ihigot sa poste, ug dayon lapdoslapdosan sa latos nga panit nga adunay ihigot sa tumoy niini nga bukog, bildo, mga bato, ug mga lansang.

Human lapdosi si Jesus, ang mga sundalo nga gitahasan sa pagpatay Kaniya nagpadayon sa pagpakaulaw Kaniya pinaagi sa pagbisti Kaniya og pula nga kupo, gipurongpurongan og mga tunok ang Iyang ulo, ug giyagayagaan Siya ingon nga hari sa mga Judio. Ang pundok sa mga sundalo nga gitawag og batalyon nga adunay 200 ngadto sa 600 ka mga tawo.

Ang kasulian sa talan-awon makita sa magbabasa tungud kay tinuud man gayod nga si Jesus ang Hari, ug ang yagayagaon nga mga pulong sa mga sundalo nagmantala sa kamatuuran. Ang lihok sa mga sundalo maoy usa ka paagi kon unsaon sa mga sundalo paghimaya sa emperador sa Roma uban sa mga pulong, “Mabuhi Cesar, Emperador!” Busa, adunay dayag nga pagtandi ngadto sa emperador.

Ang kalihokan sa mga sundalo sa pagyagayaga kang Jesus mao ang “pagbunal” sa Iyang ulo sa usa ka bagakay, “pagluwa” Kaniya, sa nawong, ug “pagluhodluhod” sa yagayaga nga paghimaya. Kini nga tulo ka mga kalihokan gisulti sa pinulongan nga Grego uban sa imperfect tense. Niini nga kahimtang kini nga tense adunay idiya sa sublisubli nga aksiyon. Busa gibalikbalik nila paglatos Siya, gisigihan nila og luwa, ug nagpadayon pagluhodluhod sa Iyang atubangan ingon og yagayaga nga pagtahod. Nagpakahilum lang gayod si Jesus niini nga tanan.

Ang tipikal nga sulondan sa Romanhon nga pagpatay pinaagi sa paglansang, maoy papas-anon sa krus ang biktima nga hubo ngadto sa dapit nga siya patyon. Makauulaw na gayod kaayo kini sa mao nga patyonon atubangan sa katilingban.

Apan sawayon sa mga Judio ang hubo sa publiko. Nagsulti ang Marcos 15:20 nga ilang gikuha ang pula nga bisti ug gibalik pagsul-ob ang Iyang kupo. Busa, makita kini nga usa ka pakigsabut sa Romanhon nga pamalaod sa mga Judio niadtong panahona ug dapit.

Hunahunaa lang ang tanang mga kasulian dinhi: ang ilang pagyuko ug pagampo sa “pagtahod” ngadto kang Jesus ingon nga Hari, ang tanan sa pagyagayaga bisan si Jesus sa tinuud mao ang Hari, dili lang sa mga Judio kondili ila usab nga Hari.

`Kini nga mga tawo walay kasayoran sa ilang ginabuhat. Ngano man, nga bisan sa ila nga kawalay-alamag dili mapasaylo sa Adlaw sa Paghukum?`