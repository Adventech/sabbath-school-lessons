---
title:  “Mao ba Ikaw ang Hari sa mga Judio?”
date:   15/09/2024
---

`Basaha ang Marcos 15:1-15. Unsa ang matang sa kasulian nga mga kahimtang dinhi?`

Si Pontio Pilato maoy gobernador sa Judea gikan sa A.D. 26-36. Dili siya maloloy-on nga pangulo, ug pila sa iyang mga aksiyon nakapasuko sa mga tawo sa dapit (itandi sa Lucas 13:1). Ang Judio nga paghukum ni Jesus misangko sa usa ka hukum sa kamatayon alang sa pasipala. Apan ubus sa Romano nga paggahum ang mga Judio dili makahukum sa mga tawo sa kadaghanang mga kaso, busa ilang gidala si Jesus ngadto kang Pilato aron hukman.

Ang sumbong batok kang Jesus atubangan ni Pilato wala hisguti, apan tingali sa pagtino sa sumbong pinasikad sa hamubo nga pangutana ni Pilato kang Jesus, “Mao ba ikaw ang Hari sa mga Judio?” (Marcos 15:2). Sa kapanahonan sa Daang Tugon, dihogon sa Israel ang hari niini; busa, dili lisud sa pagtan-aw kon sa unsa nga paagi ang pulong Messias (“Usa nga Dinihog”) matuis ngadto sa pagangkon sa pagtahod ingon nga usa ka hari ug busa, kompetensiya siya sa Emperador. Busa ang sumbong nga gidala atubangan sa Sanhedrin usa ka pasipala, samtang ang sumbong nga gidala atubangan sa gobernador usa ka rebelyon, nga makahatud ngadto sa kamatayon.

Ang kasulian mao nga si Jesus mao ang Mesias ug Hari sa mga Judio. Ang hukum batok Kaniya alang sa pasipala ug rebellion sayup; Modawat unta Siya sa pagtahod ug pagsimba sa baylo. Apan, si Jesus sa gihapon nagbuhat diha sa usa ka matang sa pagkahari. Ang Iyang tubag kang Pilato, “ ‘sumala sa giingon mo’ ” (Marcos 15:2), dili usa ka pagangkon. Wala Siya molimud sa titulo o mipamatuud niini. Kini nga tubag masabut nga Siya usa ka hari, apan sa usa ka lahi nga matang (itandi sa Juan 18:33-38).

Ang Marcos 15:6 nagpaila ngadto sa sugilanon sa usa ka naandan sa pagpagawas sa usa ka binilanggo sa panahon sa Pasko. Diha sa Marcos 15:9, nangutana si Pilato sa katawhan kon gusto ba nila pagawason siya “ang Hari sa mga Judio,” ug bisan tuud siya nagpasabut tingali niana nga kasulian, ang kasulian nagalihok gayod batok Kaniya.

Ang Marcos 15:9 maoy usa ka pagtoon sa pagsabut ug lahi nga pagsabut. Nasabtan ni Pilato nga ang relihiyoso nga mga pangulo nagtugyan kang Jesus tungud sa kasina, apan wala niya masabti nga, pinaagi sa pagpangutana sa panon, nagdula siya ngadto sa ilang mga kamut. Ilang gitukmod ang duot sa katawhan ug nagtawag alang sa paglansang kang Jesus. Misibog ang pagbati ni Pilato. Ang paglansang maoy usa ka makalilisang nga paagi sa pagpatay, ilabina sa usa nga iyang giila nga walay sala. Daw unsa ka masakit nga kasulian nga ang pagano nga gobernador gusto mopagawas sa Mesias, samtang ang relihiyoso nga mga pangulo gusto nga ipalansang Siya.

`Unsa ang makapugong kanimo sa pagsunod sa panon kon kusog kaayo ang pagpamit-os sa pagbuhat niini?`