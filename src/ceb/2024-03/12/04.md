---
title:  Ang Paglansang
date:   17/09/2024
---

`Basaha ang Marcos 15:21-38. Unsa ang makalilisang, ug masakit, nga kasulian ang makita niini nga mga pahayag?`

Niini nga punto sa Passion Narrative, si Jesus usa ka hilum nga biktima, gigamhan sa mga tawo nga maoy gusto nga patyon Siya. Sa tibuuk Ebanghelyo, hangtod sa pagdakup Kaniya, Siya mao ang Agalon sa mga kalihokan. Karon Siya ang gihukman. Bisan Siya usa ka himsog nga magsuroyan nga magwawali, ang mga paglatos nga Iyang nadawat, ang kakulang sa pagkaon ug katulog, nakapaluya Kaniya ngadto sa usa ka dumuloong nga nagpas-an sa Iyang krus.

Didto sa krus gikuha ang Iyang bisti, ug tungud kadto butang sa mga sundalo, nga ilang giripahan kon kinsay makatagiya (itandi sa Salmo 22:18). Ang paglansang dili dugoon nga matang sa pagpatay. Ang mga lansang nga gigamit sa pagpatapot sa tawo ngadto sa krus (itandi sa Juan 20:24) malagmit nga gipaagi sa pulsohan ubus sa palad ug bukton diin wala kaayoy daghang agianan sa dugo. (Sa Hebreo ug Grego nga pulong, ang pulong alang sa “kamut” masabut nga kamut o bukton.) Ang palad sa kamut mismo walay mga estruktura nga kinahanglanon pagdala sa kabug-aton sa lawas sa paglansang. Ang median nerve moagi sa sentro sa bukton ug madugmok pinaagi sa mga lansang, nga makapasakit sa hilabihan ibabaw sa bukton. Lisud ang pagginhawa. Aron makaginhawa og maayo, ang mga biktima sa paglansang kinahanglan magduot sa ilang gilansang nga mga tiil ug maghugut sa ilang mga bukton, ug makahatag og agulo sa kasakit. Ang pagkaluya o asphyxia maoy usa sa mga hinungdan sa kamatayon.

Daghan kaayo nga yagayaga ug pagpakaulaw nadawat ni Jesus panahon sa paglansang Kaniya. Ang Ebanghelyo sa Marcos adunay usa ka pagpadayag/sekreto nga tema diin si Jesus sa nabatasan nagtawag sa kahilum bahin sa pagila kon kinsa Siya. Ang gisangputan, ang titulo ni Cristo sama sa “Ginoo,” “Anak sa Dios,” “Cristo” sagad dili makita sa sugilanon.

Kini nga elemento nausab didto sa krus. Dili Siya matago. Kasulian nga kini nga relihiyoso nga mga pangulo ang naggamit niini nga mga titulo sa pagyagayaga kang Jesus. Daw unsa nga paagi kini nga mga tawo naghukum sa ilang mga kaugalingon!

Usa sa ilang gisulti nga yagayaga ang nabantug. Anaa sa Marcos 15:31 diin sila nagingon, “Kana siya nagluwas sa uban, apan sa iyang kaugalingon dili na hinoon makaluwas.” Ang ilang punto bahin sa Iyang walay kahimoan didto sa krus, ilang gipasabut nga nagtabang Siya sa uban (ang Grego nga verb masabut “pagsalba,” “pag-ayo,” “pagluwas). Busa, ang kasulian nagpadayon—ang katarungan nga dili Siya makahimo, o dili mohimo, gawas sa Iyang kaugalingon mao nga didto sa krus, nagluwas Siya sa uban.

`Basaha ang Juan 1:1-3, ug dayon hunahunaa kon unsa ang gisulti kanato bahin kang Jesus niini nga pahayag, ang mao nga Jesus nga gilansang dinhi sa Marcos. Unsaon nato pagbaton sa atong mga hunahuna ang kahulogan sa kamatayon ni Cristo alang kanato?`