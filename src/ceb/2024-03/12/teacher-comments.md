---
title:  Komento sa Magtutudlo
date:   20/09/2024
---

#### Bahin I: Kinatibuk-ang Panglantaw

Dugokan nga Teksto: Marcos 15:26, 32, 43

Tutokan sa Pagtoon: Marcos 15

**Introduksiyon**: Ang Marcos 15 naghatag og tulo ka dugokan nga mga hitabo nga nadugtong sa paghukum, paglansang, ug pagkabanhaw ni Jesus. Kini nga mga panghitabo naghatag kanato sa pagsabut ngadto sa kinaiyahan sa gingharian sa Dios. Una, gisusi ni Marcos ang kalabutan sa Sanhedrin sa paghukum kang Jesus. Niini nga hitabo ang mga saserdote ug ubang Judio nga mga pangulo gihulagway ingon nga mga antagonista. (Ang gihulagway sa Biblia ingon nga ang konsilyo nagpaila uban sa Sanhedrin pinaagi sa mga historyador sa panahon ni Jesus.) Sunod, naghatag si Marcos og daku-daku nga lugar sa iyang asoy ngadto sa usa ka paghulagway sa kalabutan ni Pontio Pilato sa paghukum kang Jesus ug sa paghusay. Sa katapusan, giasoy ni Marcos ang mga lihok ni Jose sa Arimatea, nga nagpahimutang sa lawas ni Jesus sa lubnganan nga gibuhat alang sa iyang kaugalingon.

**Mga Tema sa Leksyon**: Ang pagtoon niini nga semana natunga sa tulo ka mga bahin:

1. Ang Sanhedrin ug ang Paghukum kang Jesus. Niini nga bahin, ato nga susihon ang pagtagad sa konsilyo ug hataas nga saserdote ngadto kang Jesus sa wala pa ang paglansang Kaniya.
2. Ang Paguyon sa Romano nga Kagamhanan sa Paghukum kang Jesus. Niini nga bahin, atong ton-an ang kalabutan ni Poncio Pilato sa pagbista kang Jesus.
3. Si Jose sa Arimatea ug ang Gingharian sa Dios. Si Marcos nagpasantup sa hamubo sa mga aksiyon ni Jose sa Arimatea human sa pagkamatay ni Jesus.

#### Bahin II: Komentaryo

**Gihukman sa Sanhedrin ug sa mga Saserdote**

Ang Marcos 14 naghulagway sa aktibo nga kalabutan sa mga pari ug sa ubang mga pangulo sa nasod sa pagdakup kang Jesus (Marcos 14:1). Bahin sa kalabutan ni Judas sa pakigsabut sa buhat sa pagbudhi, “Ug sa ilang pagkadungog niini, nangalipay sila” (Marcos 14:11). Ang mga pari, ang mga eskriba, ug ang mga pangulo nagkahiusa sa plano sa pagpatay kang Jesus. Ang ilang panagsabut natino sa ilang pagpadala og usa ka panon uban sa mga espada ug mga pospos aron pagdakup kang Jesus (Marcos 14:43).

Gidala si Jesus ug gihusay. Sa sinugdanan, gihimo ang pagbista Kaniya sa konsilyo. Gihulagway sa Marcos 14:53-55 ang hitabo: “Ug ilang gidala si Jesus ngadto sa labawng sacerdote; ug nagtigum ang tanang mga sacerdote nga punoan ug mga anciano ug mga escriba. . . . Ug unya ang mga sacerdote nga punoan ug ang tibuok Sanhedrin nangitag ikabutangbutang batok kang Jesus aron ilang ikapapatay siya.” Daw ang hataas nga saserdote maoy nangulo sa konsilyo, usab ingon og maoy nagsukitsukit sa paghusay kang Jesus (Marcos 14:61). Dugang pa, ang hataas nga saserdote ang naghatag ngadto sa mga sakup sa konsilyo sa argumento alang sa paghukum kang Jesus. Gihulagway ni Marcos kini nga aksiyon niini nga mga pulong: “Unya ang labawng sacerdote nangutana pag-usab nga nag-ingon, “Ikaw ba ang Cristo, ang Anak sa Dalaygon?” Kaniya mitubag si Jesus nga nag-ingon, “Mao ako; ug makita ra unya ninyo ang Anak sa Tawo nga magalingkod sa too sa Gahum ug magaanhi nga inubanan sa mga panganud sa langit.” Ug ang labawng sacerdote migisi sa iyang kamisola ug miingon, “Nganong magkinahanglan pa kitag mga saksi? Kamo na gayud mao ang nakadungog karon sa iyang pagpasipala. Unsay inyong hukom?” Ug silang tanan mihukom nga siya angayng silotan sa kamatayon (Marcos 14:61-64). Busa, niini nga konsilyo, taliwala sa kahugpongan sa dungganon nga relihiyoso nga mga pangulo, gihukman si Jesus ngadto sa kamatayon.

Sa ulahi, ang mga pangulo niini nga konsilyo misulay sa pagkuha og usa ka legal nga pamatuud sa daan na nga giuyonan nga hukum. Tungud niini, sa laing katiguman daw ang konsilyo nagtinguha sa pagdala kang Jesus ngadto kang Pontio Pilato ingon nga kabahin sa plano sa pagkuha sa hukum sa Romanhong awtoridad. Gipaila ni Marcos ang kapitulo 15 sa pagingon, “Sa pag-abut na sa kabuntagon, ang mga sacerdote nga punoan nanagsabutsabut uban sa mga anciano ug sa mga escriba ug sa tibuok Sanhedrin: ug si Jesus ilang gigapos ug gitaral ug gitugyan ngadto kang Pilato” (Marcos 15:1).

Ang Sanhedrin maoy “labing hataas nga konsilyo sa paghukum . . . sa Judaismo nga adunay 71 ka mga sakup didto sa Jerusalem. Naghulagway kini sa pagkabantug diha sa asoy sa Pasyon sa mga Ebanghelyo nga mao ang pundok nga mihusay o mibista kang Jesus, ug makita pagusab diha sa Buhat nga mao ang hukmanan nga nagsukitsukit ug naglutos sa nagatubo nga Cristohanong iglesya.” Philip Wesley Comfort and Walter A. Elwell. eds., Tyndale Bible Dictionary (Carol Stream, IL: Tyndale House Publishers, 2001), p. 1165. Bisan og ang rehiyon sa Judea dili sakup sa gahum sa Roman gobyerno, alang sa ubang mga isyu ang mao nga rehiyon ubus sa ginsakpan sa konsilyo. “Ang mga gobernador, sama kang Pontio Pilato o Felix, nagsalig sa Judiohanong mga hukmanan o mga konsilyo sa pagdumala sa daghang mga butang administratibo.”—Green and McDonald, eds., The World of the New Testament: Cultural, Social, and Historical Contexts, p. 270. Suma sa gihisgutan sa ibabaw ang nahauna nga siglo A.D., ang konsilyo nagsakup og mga pari, mga Pariseo, mga Saduceo, mga escriba, ug mga anciano (Marcos 15:1; Buhat 23:1, 6). Ang buluhaton sa mga pari, sa partikular sa Labawng Saserdote, maoy labaw sa mga katiguman.

Ang pagsupak sa mga pari kang Jesus masabut sa ilang pagtagad ngadto sa ministeryo ni Jesus, ilabina sa Jerusalem. Si Pilato “kay nasabtan man ugod niya nga tungod lang sa kasina gitugyan siya sa mga sacerdote nga punoan ngadto kaniya.” (Marcos 15:10). Ang ilang pagdumot kang Jesus makita kaayo sa pagkaagi nga, sa nagsunod nga bersikulo, gihulagway ni Marcos ang ila nga gipangayo kang Pilato sa paghukum kang Jesus ngadto sa kamatayon: “Apan ang panon sa katawhan gisibahan sa mga sacerdote nga punoan sa pagpangayo nga si Barrabas maoy iyang buhian alang kanila” (Marcos 15:11).

Sa paglansang kang Jesus ang mga pari (kuyog sa mga eskriba) “nagyaga-yaga Kaniya sa pagingon, “nanagbugalbugal kaniya, nasig-ingon sa usag usa uban sa mga escriba, “Kana siya nagluwas sa uban, apan sa iyang kaugalingon dili na hinoon makaluwas. Ang Cristo, ang Hari sa Israel! Pakanauga siya karon sa krus, aron makakita kita ug managpanoo” (Marcos 15:31, 32). Daw unsa ka kasulian nga sa naghingutas na si Jesus sa kamatayon didto sa krus, ang mga pari sa ila nga dili mapugngan nga kaukyab, nagpamatuud nga ang Usa nga gilansang mao si Cristo, ang Hari sa Israel! Bisan og gipaila si Jesus sa daghang higayon ingon nga hari niini nga kapitulo, si Pilato mao ang namahayag niini sa tin-aw kaayo nga pagkasulti. Apan bisan og ang mga pangulo sa nasod nga Israel nagpamatuud nga si Jesus mao ang Mesias ug Hari sa Israel, apan agig pagyagayaga. Wala sila mahibalo nga, kinahanglanon ang kamatayon ni Jesus alang sa pagtuman sa mga halad sa yutan-ong santuwaryo nga duul na matapus. Ang Marcos 15:37 nagingon, “sa nakatuwaw siya sa makusog nga tingog, nabugtoan sa ginhawa,” ug sa nagsunod nga bersikulo, nagsulti ang Ebanghelyo nga “ang tabil sa templo nagilis sa duha ka bahin gikan sa taas ngadto sa ubos” (Marcos 15:38).

Abli na karon ang templo. Busa, wala nay kahulogan ang pagpadayon sa bisan usa nga matang nga mga paghalad og mananap, kay ang Kordero sa Dios gipatay na. Bisan kinsa ang modawat sa halad ni Jesus mahimo na nga kabahin sa gingharian. Ang mga utlanan sa gingharian gipadako ug ang pagdapit sa pagapil niini gitanyag ngadto sa tanang mga nasod.

**Ang Paguyon sa Romano nga Kagamhanan sa Paghukum Kang Jesus**

Ang siyudad sa Jerusalem, diin ang mga panghitabo sa paghusay ug paglansang kang Jesus gibuhat, nasakup sa rehiyon sa Judea. Sa milabay nga mga tuig, si Herod the Great maoy naggahum niini nga dapit, lakip ang rehiyon sa Galilea. Nagtukod siya og usa ka palasyo didto sa Jerusalem. Sa panahon ni Jesus, ang rehiyon sa Judea ubus sa direkta nga pagdumala ug paggahum sa emperyo sa Roma. Busa, giisip kadto nga usa ka probinsiya sa Roma, nga adunay tinudlo nga gobernador nga mao si Pontio Pilato.

Busa ngadto sa atubangan ni Pilato gidala si Jesus sa mga pari aron makuha ang usa ka opisyal nga paghukum ngadto sa kamatayon. Ang Ebanghelyo ni Marcos nagpakita nga ang mga lihok ni Pilato sa katapusan gihuptan sa iyang tinguha sa pagtugyan ngadto sa uhaw sa dugo nga panon. Sa pagbista kang Jesus, nagalang-alang si Pilato sa mga pagtoo sa iya nga tanlag ug sa iyang moral nga kahuyang. Nakigbisug siya alang sa pagbuhi kang Jesus bisan og siya walay nakaplagan nga katarungan sa paghukum Kaniya. Gihulagway ni Marcos ang suliran ni Pilato diha sa mga bersikulo 12-15 sa ika-15 nga kapitulo. Human sa pagsukitsukit kang Jesus, walay nakaplagan si Pilato nga katarungan sa paghukum Kaniya. Busa iyang gipangutana ang mga pari, “Nan, unsaon ko man kining tawhana nga inyong gitawag nga Hari sa mga Judio?’” (Marcos 15:12). Dayon diha sa Marcos 15:14, sa pagsinggit sa mga pari, “ ‘Ilansang Siya’ ” mitubag si Pilato,” Kay ngano man, unsa may iyang nabuhat nga dautan?’ ” Ug sa katapusan, diha sa Marcos 15:15, naghatag kanato si Marcos og pasiklap ngadto sa kasingkasing sa Romano ug sa katarungan nga nagpalihok kaniya sa paghukum kang Jesus ngadto sa kamatayon pinaagi sa paglansang sa krus. “Ug kay gitinguha man ni Pilato ang pagpahimuot sa panon sa katawhan, iyang gibuhian si Barrabas alang kanila; ug tapus niya ipahampak si Jesus, iyang gitugyan siya aron ilansang sa krus” (Marcos 15:15).

Kasulian, nga si Pilato, dili ang Judio nga mga pangulo, ang naghisgot sa daghang higayon sa gingharian sa Dios sa pagpaila kang Jesus ingon nga ang Hari sa mga Judio. Gidala ni Jesus ang posibilidad sa gingharian sa Dios ngadto sa Iyang nasod, apan gibalibaran sa mga pangulo sa nasod ang pagdapit. Ang sekular nga gobernador nakaila kang Jesus ingon nga Hari, ug gitugotan ni Jesus ang Iyang kaugalingon nga tawagon sa ingon. Ang pagtan-aw ni Pilato, namatay si Jesus ingon nga “ang Hari sa mga Judio.” Sumala sa Ebanghelyo ni Juan, “Si Pilato nagpabutang usab didto sa ulohan sa krus sa mga pulong: “SI JESUS NGA TAGA-NAZARET, ANG HARI SA MGA JUDIO” (Juan 19:19).

Atong ipatin-aw nga wala magila si Pilato sa espirituhanong kahulogan bahin sa gingharian sa Dios sa iyang pagngalan kang Jesus nga ang Hari sa mga Judio. Busa si Pilato miingon kaniya, “Dili ka motingog kanako? Wala ka ba mahibalo nga may gahum ako sa pagbuhi kanimo ug may gahum ako sa paglansang kanimo sa krus?” (Juan 19:10). Dihadiha gihusay ni Jesus ang mga butang sa pagbutang niini sa husto nga pagsabut ni Pilato sa tumong sa Iyang kamatayon alang sa uniberso. “Si Jesus mitubag kaniya, "Wala unta ikaw ing kagahum batok kanako kon wala ka pa hatagi niini gikan sa kahitas-an” (Juan 19:11). Sa usa ka pagkasulti, giingnan ni Jesus si Pilato, Dili lang Ako ang hari sa mga Judio, kondili labaw usab Ako sa tanang gahum ug mga gingharian sa yuta lakip sa imo. Ang kahulogan niini nga makapadasig nga mga pulong nakapabugnaw sa hunahuna ni Pilato mao nga siya “naninguha sa pagbuhi kaniya” (Juan 19:12). Apan, ang pagsabut ni Pilato bahin sa gingharian sa Dios limitado lang pinaagi sa pagsabut nga walay laing hari nga labaw ka taas kay kang Cesar (tan-awa sa Juan 19:12, 15), nga, natural, maoy titulo alang sa emperador sa Roma.

Naghisgot si Ellen G. White ngano nga gitugotan ni Pilato ang paglansang kang Jesus. “Mitahan si Pilato ngadto sa mga gipangayo sa panon sa katawhan. Sa baylo nga mamiligro siya nga mawad-an sa iyang katungdanan, iyang gitugyan si Jesus nga ilansang. Apan bisan sa iyang mga pahimatngon, ang mao gayod nga butang nga iyang gikahadlokan miabut kaniya. Gikuha gikan kaniya ang iyang mga dungog, gipakanaug siya sa iyang hataas nga pangatungdanan, nga nasakitan sa paghinulsol ug nasamdan sa garbo, wala magdugay human sa paglansang iyang gitapus ang iyang kaugalingong kinabuhi.”—_The Desire of Ages_, p. 738.

**Si Jose ug ang Gingharian sa Dios**

Samtang ang relihiyoso nga mga pangulo wala moila sa awtoridad ni Jesus o sa Iyang gingharian, ug samtang ang pagtan-aw ni Pilato sa pagkahari ni Jesus limitado tungud sa iyang pagano nga panglantaw sa kalibutan, adunay usa kinsa, nagatoo, ug nagdawat, bahin sa gingharian nga giwali ni Jesus: Si Jose nga taga Arimatea, usa ka inila nga sakup sa Sanhedrin. Ang Ebanghelyo ni Marcos nagingon nga, “siya nagpaabut usab sa gingharian sa Dios, nangahas sa pag-adto kang Pilato sa pagpangayo sa lawas ni Jesus” (Marcos 15:43). Ang pagmantala ni Jesus may dakong epekto sa kinabuhi niining nanguna nga myembro sa katilingban sa Israel. Ang mga buhat ni Jesus nagsugod na sa pagpakita sa una nga mga bunga. Natapus ang kapitulo sa mga aksiyon niini nga Judio nga pangulo, usa ka tawo nga nakakaplag diha kang Jesus nga mao ang Hari sa iyang kinabuhi ug sa tanan niya nga mga kabtangan. Si Jose nga taga Arimatea maoy nagpailalum sa katungdanan og galastohan alang sa paglubong kang Jesus. Samtang ang kadaghanan sa mga tinon-an nagpalayo, ug gisalikway sa nasod ang gingharian, adunay usa ka tawo, si Jose sa Arimatea, nga nagila nga “ang panahon ania na gayud, ug ang gingharian sa Dios haduol na” (Marcos 1:15).

#### Bahin III: Kagamitan sa Kinabuhi

Hapit na unta si Pilato nadani sa pagbuhi kang Jesus nga dili malansang sa krus. Apan, misinggit ang katawohan, “Kon imong buhian kining tawhana, dili ka diay higala ni Cesar” (Juan 19:12). Pangutan-a ang imong mga tinon-an, Unsa nga mga prinsipyo ug/o mga bahin makahulma ug makapalihok sa ato nga mga hunahuna ug mga desisyon sa kinabuhi karon?

` `