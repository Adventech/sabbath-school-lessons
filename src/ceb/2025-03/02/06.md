---
title:  Ang Pagtuli
date:   10/07/2025
---

`Basaha ang Exodo 4:18–31. Unsaon nato pagsabut niini nga katingad-ang sugilanon, ug unsa leksyon atong makuha gikan niini?`

Nakurat ang mga tinon-an sa Biblia sa ilang pagkabasa niana, human sa pagtuman ni Moises kang Jehova ug sa iyang pagsugod sa panaw balik sa Ehipto, si Jehova “buot mopatay kaniya” (Exodo 4:24). Gikan sa konteksto sa sugilanon, dayag nga ang isyu mao ang pagtuli. Ang iyang kamanghuran nga anak wala matuli, sumala sa gisugo sa tugon kang Abraham (Genesis 17:10, 11).

Si Moises, ingong ang pangulo sa katawhan sa Dios, nagkinahanglan sa pagpakita sa iyang hingpit nga pagpasakup ug pagtuman sa Dios, aron siya mahimo nga takus sa pagdumala sa ubang mga tawo ngadto sa pagkamatinumanon. Kinahanglan kita mahimo nga modelo nianang bug-os nga pagtugyan ngadto sa Dios. Ang iyang asawa nga si Sephora maoy usa ka babaye sa buhat ug nagtuli sa iyang anak aron pagluwas sa kinabuhi sa iyang bana. Iyang gihikap si Moises uban sa “dugoon nga yamis,” ug kini nga dugo nagrepresentar sa pagpasaylo, kinabuhi, ug sa pagselyo sa tugon. Tungud kay gibuhat kini sa madali kaayo, kini nagdugang og drama ngadto sa mao nga kahimtang.

Ang importante nga leksyon maton-an gikan sa sugilanon: ayaw gayod pakyasa ang pagbuhat niana nga atong nahibaloan nga husto.

“Sa dalan gikan sa Midian, nakadawat si Moises sa usa ka makapahibulong ug makalilisang nga pasidaan sa kasuko ni Jehova. Usa ka manulunda nagpakita kaniya sa makahadlok nga paagi, ingon og laglagon dayon siya. Walay gihatag nga pagpasabut; apan nahinumdum si Moises nga adunay usa ka butang nga wala niya matagad sa mga gisugo sa Dios . . . wala niya mabuhat ang tulomanon sa pagtuli sa ilang anak nga kamanghuran nga lalaki. Napakyas siya sa pagtuman sa kondisyon nga pinaagi niini ang iyang anak makadawat sa mga panalangin sa tugon sa Dios sa Israel; ug kana nga pagpasagad bahin sa ilang pinili nga pangulo nakapaluya sa puwersa sa balaan nga mga lagda ibabaw sa katawhan. Si Sephora, sa iyang kahadlok nga mamatay ang iyang bana, maoy mihimo sa pagbuhat sa mao nga tulomanon, ug ang manulunda mitugot kang Moises sa pagpadayon sa iyang panaw. Sa iyang tuyo ngadto kang Faraon, si Moises ibutang sa usa ka katungdanan nga adunay dakung katalagman; ang iyang kinabuhi matipigan lamang pinaagi sa pagpanalipod sa balaan nga mga manulunda. Apan samtang magkinabuhi diha sa pagpasagad sa usa ka nahibaloan nga tulomanon, dili siya mahimutang sa kasigurohan; kay dili man siya mapanalipdan sa mga manulunda sa Dios.”—Ellen G. White, Patriarchs and Prophets, pp. 255, 256.

`Unsay ikasulti niini nga sugilanon kanimo kon sa pagkatinuud sad-an ka gayod sa imong pagpasagad sa pagbuhat sa imong nahibaloan nga buluhaton? Unsa nga mga kausaban imong gikinahanglan buhaton, bisan karon dayon?`