---
title:  Ang Ngalan ni Jehova
date:   08/07/2025
---

`Basaha ang Exodo 3:13–22. Ngano nga gusto man ni Moises nga makaila sa ngalan sa Dios, ug unsa ang kahulogan sa Iyang ngalan?`

Nagpaila ang Dios mismo sa Iyang kaugalingon ngadto kang Moises ingon nga “ ‘ehejeh ‘asher ‘ehejeh,” nga sa literal nagkahulogan “Ako mamahimo kong kinsa Ako” o “Ako man ang mao Ako.” Diha sa Exodo 3:12, naggamit ang Dios sa sama nga berbo ‘ehejeh sama sa diha sa bersikulo 14, sa iyang pagingon ngadto kang Moises “Ako magauban kanimo.” Nagpasabut kini nga ang Dios walay katapusan. Siya ang Dios nga labaw sa tanan, ug usab naglungtad nang daan nga Dios, ug Siya magapuyo uban niadtong “adunay usa ka espiritu nga mahinulsolon ug mapainubsanon” (Isaias 57:15).

Ang ngalan sa Dios nga “Yahweh” (sa Ingles nga Biblia sagad gihubad nga “ang Ginoo o JEHOVA”) nahibaloan sa katawhan sa Dios gikan pa sa sinugdanan, bisan kon wala sila mahibalo sa labaw pa ka halalum nga kahulogan niini. Nahibaloan usab ni Moises ang ngalan nga Yahweh, apan, sama sa uban, wala siya mahibalo sa tinuud nga kahulogan. Ang iyang pangutana, “Unsa may imong ngalan?” maoy usa ka pangutana bahin sa labaw pa ka halalum nga kahulogan niana nga ngalan.

Usa ka makatabang nga giya sa pagsabut anaa sa Exodo 6:3, diin nagsulti ang Dios: “Ug ako mipakita kang Abraham, kang Isaac, ug kang Jacob, ingon nga Dios nga Makagagahum sa ngatanan; apan mahatungod sa akong ngalan nga Jehova. ako wala nila hiilhi” (Exodo 6:3). Wala kini magpasabut nga si Adan, Noe, Abraham, ug ang mga patriarka wala mahibalo sa ngalan “Yahweh” (Genesis 2:4, 9; Genesis 4:1, 26; Genesis 7:5; Genesis 15:6–8, uban pa). Sa baylo, nagkahulogan kini nga wala sila mahibalo sa labaw pa ka halalum nga kahulogan niini.

Ang Iyang ngalan nga Yahweh, nagtudlo ngadto sa kamatuuran nga Siya usa ka personal nga Dios, ang Dios sa Iyang katawhan, ang Dios sa tugon. Haduul Siya, suud nga Dios nga manginlabot sa tawhanong mga kalihokan. Ang Dios nga Gamhanan sa tanan (Genesis 17:1), mao ang Dios nga sa milagroso manginlabot pinaagi sa Iyang gahum. Apan ang Yahweh mao ang usa ka Dios nga magpakita sa Iyang moral nga gahum pinaagi sa gugma ug pagtagad. Siya mao ang Dios nga Elohim (“gamhanan, kusgan, Dios nga labaw sa tanan,” ang “Dios sa tanang katawhan,” “ang Magmamando sa Uniberso,” “ang Maglalalang sa tanang butang”), apan ang lahilahi nga mga aspeto sa Iyang relasyon ngadto sa katawhan gipadayag pinaagi sa ngalan nga Yahweh mismo.

Ang pagkaila sa ngalan o pagtawag sa ngalan sa Dios dili usa ka butang nga salamangka. Bahin kini sa usa ka pagmantala sa Iyang ngalan, nga nagkahulogan sa pagtudlo ngadto sa uban sa kamatuuran bahin niini nga Dios ug sa kaluwasan nga Iyang gitanyag ngadto sa tanan nga moduul pinaagi sa pagtoo. Sumala sa gisulti ni Joel: “Bisan kinsa nga magatawag sa ngalan ni Jehova pagaluwason” (Joel 2:32).

Sa unsa nga mga paagi sa imong kaugalingong kinabuhi ikaw nakasinati sa pagkaduul ug pagkasuud kang Yahweh nga Iyang gitinguha nga mabatonan uban sa tanan nga mitugyan ngadto Kaniya?