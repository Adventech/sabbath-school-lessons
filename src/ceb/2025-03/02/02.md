---
title:  Ang Nagkalayo nga Sampinit
date:   06/07/2025
---

Human sa pagkalagiw ni Moises ngadto sa Midian, siya adunay hayahay nga pagkinabuhi. Naminyo siya, adunay duha ka mga anak nga lalaki, si Gersom ug Elieser (Exodo 18:3, 4), ug nahimo nga kabahin sa nagkadaghan nga pamilya ni Jetro, ang iyang ugangan nga lalaki ug pari didto sa Midian. Nagpuyo siya didto sulud sa 40 ka tuig sa pagkahayahay ingong usa ka magbalantay sa mga karnero, sama kang David (2 Samuel 7:8), nalipay uban sa presensya sa Dios, ilabina sa gipadayag diha sa kinaiyahan.

Apan kini nga panahon dili lang alang kang Moises sa pagsimhot sa kabulakan (o tingali niini nga kahimtang, ang kaktus didto sa kamingawan?). Kini nga katuigan sa iyang paglakaw uban kang Jehova nakapausab kaniya ug makapaandam kaniya alang sa buluhaton sa pagkapangulo. Gigamit usab sa Dios si Moises dinhi niini nga hilum nga kamingawan aron pagsulat, ubus sa balaan nga pagtuga, sa duha ka labing karaan nga mga libro sa Biblia: ang Job ug Genesis (tan-awa kang Ellen G. White, Patriarchs and Prophets, p. 251; Francis D. Nichol, et al., eds., The SDA Bible Commentary, vol. 3, p. 1140). Nakadawat usab si Moises gikan sa Dios sa mahinungdanon kaayo nga mga pagsabut bahin sa dakung away, sa Paglalang, sa Pagkahulog, sa Lunop, sa mga patriarka ug, sa labing importante, ang plano bahin sa kaluwasan. Busa, si Moises usa ka mahinungdanon nga ginamiton sa pagpasa ngadto sa tanang katawhan sa matuud nga kahibalo bahin sa tinuud nga Dios, ang atong Magbubuhat ug Tigsustento, ug sa kahibalo kung unsa ang gibuhat sa Dios labot sa sala nga nakahimo og dakung kadaot niini nga planeta. Ang biblikal ug kaluwasan nga kasaysayan diyutay ra og kahulogan gawas sa hinungdanon nga patukoranan nga, ubus sa pagtuga, gihatag ni Moises kanato, ilabina diha sa libro sa Genesis.

`Basaha ang Exodo 3:1–6. Unsay mahinungdanon ang makaplagan diha sa kamatuuran nga ang Ginoo nagpaila sa Iyang kaugalingon ngadto kang Moises nga mao “ang Dios ni Abraham, ang Dios ni Isaac, ug ang Dios ni Jacob”?`

Nakita ni Moises nga ang nagdilaab nga sampinit wala masunog pinaagi sa kalayo, ug busa nahibalo siya nga nagtan-aw siya sa usa ka milagro, ug nga usa ka butang nga dramatiko ug importante ang nahitabo sa iyang atubangan. Sa iyang pagpaduul, gisultihan siya sa Ginoo sa paghubo sa iyang mga sandalyas ingong usa ka timaan sa halalum nga respeto, tungud sa presensya sa Dios nga maoy nakapabalaan sa dapit.

Gipaila sa Dios ang Iyang kaugalingon ngadto kang Moises nga mao “ang Dios ni Abraham, ang Dios ni Isaac, ug ang Dios ni Jacob” (Exodo 3:6). Gisaaran ni Jehova kini nga mga patriarka nga ang ilang mga kaliwatan makapanunod sa Canaan, usa ka saad nga nahibaloan na gayod ni Moises. Busa, bisan sa wala pa kini isulti, gibuksan na nga daan sa Dios ang dalan alang kang Moises sa pagkahibalo kon unsay umalabot ug unsa ka mahinungdanon gayod ang iyang katungdanan nga buhaton.

`Nagkinahanglan si Moises og 80 ka tuig sa wala pa siya ilha sa Dios nga andam alang sa mao nga buluhaton. Unsay ikatudlo niini nga kamatuuran kanato bahin sa pagpailub?`