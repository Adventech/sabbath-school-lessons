---
title:  Upat ka Pamalibad
date:   09/07/2025
---

`Basaha ang Exodo 4:1–17. Unsa nga mga hugpong sa mga timaan ang gihatag sa Dios kang Moises aron pagpalig-on sa iyang katungdanan ingong mensahero sa Dios?`

Sa makausa pa misulay pagpamalibad si Moises sa dili pagdawat sa buluhaton nga gisugo sa Dios kaniya (tan-awa sa Exodo 3:11). Dili siya gusto moadto sa Ehipto ug makigatubang kang Faraon. Gani, napakyas na man siya sa panahon nga misulay siya sa pagbuhat sa iyang kaugalingon, sa pagtabang sa mga Hebreohanon. Usab, wala man siya toohi o dawata ingong ilang pangulo. Mao nga nagmugna siya og ikatulo nga pagdumili: “ ‘Apan ania karon, sila dili motoo kanako, dili usab magapatalinghug sa akong tingog’ ” (Exodo 4:1)? Dili kini usa ka pangutana sa pagkahibalo sa usa ka bag-o nga butang; usa kini ka pagsulay sa pagingon og “Dili” ngadto sa katungdanan nga gisugo sa Dios kaniya nga buhaton.

Duha ka milagroso nga mga timaan gihatag ngadto kang Moises nga buhaton atubangan sa mga ansiyano sa Israel ug, sa ulahi, atubangan ni Faraon: (1) ang iyang sungkod mahimo nga usa ka bitin ug dayon balik ngadto sa pagkasungkod, ug (2) ang iyang kamut gisanla apan sa dihadiha naayo. Ang duha ka mga milagro kinahanglan makapatoo sa mga ansiyano nga ang Dios nagabuhat alang kanila. Apan kon dili, ang ikatulong milagro, ang paghimo sa tubig ngadto sa dugo, gidugang (Exodo 4:8, 9).

Bisan og gihatag sa Dios kang Moises kini nga dagkung mga kahibulungan, naghatag gihapon siya og laing pamalibad, ang ikaupat, dili siya maayong manulti.

`Basaha ang Exodo 4:10–18. Giunsa ni Jehova pagtubag si Moises, ug unsa nga mga leksyon atong makuha gikan niana alang sa atong mga kaugalingon, sa bisan unsa nga kahimtang nga atong gitoohan nga kita gitawag sa Dios?`

Kini nga upat ka pamalibad nagpakita sa pagduhaduha ni Moises sa pagsunod sa tawag sa Dios. Uban sa “makataronganon” nga mga pagsupak, iyang gitabonan ang iyang pagkadili-gusto sa pagadto. Ang una nga tulo ka mga pamalibad pinaagi og mga pangutana: (1) Kinsa man ako? (2) Kinsa man Ikaw? ug (3) Unsa kaha kon dili sila motoo kanako? Ug (4) ang ikaupat nga pagsupak mao ang iyang gisulti: “Dili ko madanihong mosulti.” Mitubag ang Dios ngadto sa tanang mga pamalibad ug nagdala og usa ka gamhanan nga sulbad. Ngadto niini nga mga pamalibad naghatag ang Dios og daghang makapatuboy nga mga saad.

Dayon naghatag si Moises sa iyang ikalima ug katapusang pakilooy ug sa direkta nga naghangyo “ ‘O akong Ginoo, palihug ipadala ang laing tawo’ ” (Exodo 4:13). Agi og tubag, giingnan siya sa Dios nga Iya na gipadala paguna ang iyang igsoon nga si Aaron sa pagtagbo kaniya alang sa suporta. Sa katapusan, misugot na si Moises sa hilum ug gihangyo si Jetro alang sa iyang panalangin sa wala pa siya mobiya paingon sa Ehipto.