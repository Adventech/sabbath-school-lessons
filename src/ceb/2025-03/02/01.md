---
title:  Ang Nagkalayo nga Sampinit
date:   05/07/2025
---

### Basaha sa Pagtuon Niini nga Semana

Exodo 18:3, 4; Exodo 3:1–22; Genesis 22:11, 15–18; Exodo 6:3; Joel 2:32; Exodo 4:1–31; Genesis 17:10, 11.

> <p>Teksto nga Sagulohon</p>
> Ug miingon si Jehova: Nakita ko pag-ayo ang kaguol sa akong katawohan nga atua sa Egipto, ug hingdunggan ko ang ilang pagtu-aw tungod sa ilang tinugyanan sa buhat kay naila ko ang ilang kalisdanan. Ug nanaug ako sa pagluwas kanila sa kamot sa mga Egiptohanon, ug sa pagkuha kanila gikan niadtong yutaa ngadto sa usa ka yuta nga maayo ug halapad, sa yuta nga nagapaagay sa gatas ug dugos” (Exodo 3:7, 8).

Ang tawag sa Dios kanato sagad magusab sa direksiyon sa atong mga kinabuhi. Apan kon atong sundon kana nga tawag, nan atong makaplagan nga ang dalan sa Dios sa kanunay maoy labing maayo nga agianan alang kanato. Hinoon, usahay—sa nahauna—dili sayon ang pagdawat sa tawag sa Dios.

Sama niini ang kahimtang sa pagtawag sa Dios kang Moises nga sa tukma nagsugod sa pakighibalag sa Ginoo kaniya didto sa nagkalayo nga sampinit. Bisan tingali si Moises nahibalo o wala bahin sa mga balaod sa pagkasunog, nahibalo siya nga usa ka milagro ang iyang gitan-aw ug mao gayod ang nakadani sa iyang pagtagad. Sa walay duhaduha, gitawag siya sa Ginoo ngadto sa usa ka espesipiko nga buluhaton. Ang isyu mao: Iya ba tubagon ang mao nga tawag, bisan sa kalit nga bag-ong kausaban sa iyang kinabuhi nga gidala niini nga tawag? Sa una, dili kaayo siya matinagdanon niini.

Tingali ikaw makahinumdum sa mga panahon nga ikaw adunay espesipiko nga mga tumong, apan gipatipas sa Dios kadto nga mga plano. Tinuud nga mahimo kita nga mapuslanon ngadto sa Dios sa daghang mga paagi, apan ang pagsunod sa tawag sa Dios sa atong mga kinabuhi, ug sa pagbuhat kon sa unsa kita Niya gigiyahan sa pagbuhat, siguro gayod nga maoy dalan ngadto sa labing makatagbaw nga pagkinabuhi. Tingali dili kini kanunay nga sayon, ug dili kadto sayon alang kang Moises, apan daw unsa ka binoang ang paglakaw sa atong kaugalingong dalan nga ang Dios nagtawag kanato ngadto sa paglakaw sa lahi nga padulngan.

_*Basaha sa pagtoon kini nga leksyon sa pagpangandam alang sa Sabado, Hulyo 12._