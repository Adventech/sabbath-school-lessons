---
title:  Komento sa Magtutudlo
date:   11/07/2025
---

### Bahin I: Kinatibuk-ang Panglantaw

**Dugokan nga Teksto:** Exodo 3:7, 8

**Tutokan sa Pagtoon:** Exodo 3:1–4:31

**Introduksiyon:** Nagpadayag ang Dios sa Iyang kaugalingon ngadto kang Moises, nagtawag kaniya sa pagkahimo nga Iyang sulogoon nga maoy magpahigawas kanila gikan sa Ehipto ug magdumala kanila ngadto sa Yutang Saad. Hilabihan nga nahupngan si Moises niini nga bag-ong tahas kaniya ug naghangyo sa Dios nga magpili lang og lain.

**Mga Tema sa Leksyon**

Sa atong pagtoon sa Exodo 3 ug 4, atong ipasantop ang talandogon kaayo nga kamatuuran: Kon magtawag ang Dios sa Iyang katawhan sa pagbuhat og usa ka espesipiko nga buluhaton, Iyang sangkapan usab sila sa pagbuhat niini. Ang pagtawag ug paghatag og katakus o gahum sa pagbuhat, magkauban. Maghatag ang Ginoo sa gikinahanglan nga espirituhanong mga gasa ug mga katakus. Dili kita mabalaka, bisan sa kadak-on sa buluhaton ug saylo sa atong mga katakus. Ang Dios maoy magdumala. Siya ang atong tugutan nga Dios sa atong mga kinabuhi ug mosalig sa hingpit sa Iyang mga saad. Atong masaligan Siya. Atong katungdanan ang pagsunod ug pagtuman sa Iyang pagmando.

Ang istraktura niini nga duha ka mga kapitulo, bahin sa pagpanginlabut sa Dios dapig sa Iyang katawhan, mabahin ngadto sa upat ka hinungdanong mga bahin:

1. Pakighibalag sa Dios kang Moises (Exodo 3:1–4:17), nga adunay introduksiyon ug pagsugo (Exodo 3:1–10) ug upat ka mga bahin sa panagsultihay tali sa Ginoo ug ni Moises: (1) Exodo 3:11, 12; (2) Exodo 3:13–22; (3) Exodo 4:1–9; ug (4) Exodus 4:10–12, ug usab ingon nga usa ka panapus: Ang katapusang hangyo ni Moises, kasuko sa Dios, ug ang Iyang pagpadala kang Aaron ngadto kang Moises sa pagsuporta (Exodo 4:13–17).
2. Pagbalik ni Moises ngadto sa Ehipto, uban sa iyang asawa ug duha ka mga anak nga lalaki, ug ang pasalig sa Dios kang Moises sa Iyang pagtabang (Exodo 4:18–23);
3. Problema sa sirkunsisyon o pagtuli (Exodo 4:24–26);
4. Ang mga panagtagbo ni Moises kang Aaron, sa mga ansiyano, ug, sa katapusan, sa mga Israelita (Exodo 4:27–31).

Dagko ug gamhanang mga buhat sa Dios ang gidahum. Nagtoo ug nagsimba ang katawhan sa buhi nga Dios nga magabuhat alang sa pagtubos kanila.

### Bahin II: Komentaryo

Ang labing nakapausab nga panghitabo sa kinabuhi ni Moises mao ang iyang personal nga kasinatian sa pagtagbo sa Ginoo panahon sa nagdilaab nga sampinit. Kini nga hitabo nakapausab og dako sa iyang kinabuhi. Niadtong hitaboa, 80 anyos na ang iyang edad, ug nagkinabuhi siya sa usa ka natuman, hayahay, ug maayong pagkatukma nga kinabuhi. Minyo na siya, adunay duha ka mga anak nga lalaki, nagpuyo siya didto sa Midian; ug mapuslanon ngadto sa Ginoo. Sa iyang hilum nga panahon, samtang nagatiman sa mga karnero, gidasig siya sa Dios sa pagsulat sa duha ka mga libro sa Biblia: ang Job ug Genesis. Dayag nga, natagbaw si Moises sa iyang pagkinabuhi nga adunay pamilya ug naglakaw uban sa Ginoo. Dayon miabut ang usa ka makapakurat nga pagtugaw sa iyang malinawon nga pagkinabuhi sa matag-adlaw: Nakita ni Moises ang usa ka nagkalayo nga sampinit nga dili masunog sa mga siga nga naglibut niini.

Sa diha nga nakuha sa Ginoo ang pagtagad ni Moises, Iyang gisultihan siya kon unsa nga kabalaka ang Iyang gibati bahin sa kahimtang sa mga Israelita didto sa Ehipto. Nagsulti ang Dios bahin sa ilang kasakitan, pagdaogdaog, pagkaulipon, sa ilang pagtuaw alang sa panabang, ug pagantos. “Nanaug Ako sa pagluwas kanila” (Exodo 3:8) nagpamatuud ang Ginoo. Iyang ginganlan ang mga Israelita nga “akong katawhan” (Exodo 3:10) ug Iyang gusto dad-on sila ngadto sa usa ka bag-o nga yuta. Atong gitawag kini og Yutang Saad tungud kay naghatag ang Dios og tugon ngadto kang Abraham, Isaac, ug Jacob nga ang ilang mga kaliwatan manununod sa Canaan. Miabut na ang panahon sa paglihok sa Dios, ug si Moises maoy instrumento nga pinaagi kaniya Iyang tumanon ang Iyang saad.

Gitawag sa Dios si Moises sa pagbalik ngadto sa Ehipto, sa yuta nga gikan didto siya mikalagiw aron pagluwas sa iyang kaugalingong kinabuhi, 40 ka tuig kanhi (niadtong 1490 B.C.). Hibalagon na ni Moises karon si Faraon nga mao si Thutmose III (1504–1450 B.C.), nga sa personal iyang nailhan gikan sa panahon sa iyang pagtubo ug pagpuyo didto sa palasyo sa hari. Si Hatshepsut nga maoy iyang ina-ina nga nagsagop kaniya, namatay na, niadtong 1482 B.C. Sa pagsugo sa Dios kang Moises nga mobalik siya ug magbuhat uban Kaniya aron pagpahigawas sa mga Israelita gikan sa Ehipto, naghatag Siya og duha ka mga sugo kang Moises: “Busa, umari ka karon, ug pagasugoon ko ikaw ngadto kang Faraon, aron kuhaon mo ang akong katawohan, ang mga anak sa Israel gikan sa Egipto” (Exodo 3:10). Gikan niini nga bersikulo, atong mapanid-an nga naggamit ang Dios og duha ka mga kamandoan nga dili ingon ka tin-aw sabton sa atong moderno nga mga paghubad. Gisultihan sa Dios si Moises: (1) “ ‘Lumakaw ka’ ”; ug (2) “ ‘Dad-a ang akong katawhan . . . gawas sa Ehipto.’ ” Busa, ang sugilanon sa pagtawag kang Moises gipadayag.

**Upat ka Pamalibad ni Moises ug Upat ka mga Saad sa Dios**

**1. “Kinsa ba Ako?” batok “Ako Magauban Kanimo” (Exodo 3:11, 12).**

Pagkadungog ni Moises niini nga duha ka mga sugo (“Lumakaw ka” ug “Pagawasa ang akong katawhan gikan sa Ehipto”, siya sa sinugdanan nagpanuko sa pagtugyan ug mouyon kanila. Naggamit si Moises og upat ka mga pamaagi sa pagpahigawas sa iyang kaugalingon sa dakung lulan niini nga kamandoan. Nahauna, nagtago siya likod sa iyang pagpaubus ug nangutana sa maayo kaayo nga pangutana: “Kinsa ba ako” Importante ang pagila sa atong kakulangon ug sa pagkadili takus sa pagbuhat sa gisugo sa Dios kanato. Ang gahum sa pagsunod sa Iyang kapangulohan wala sa sulud nato kondili sa gawas kanato; anaa kini sa pagsangkap sa Dios kanato kung kita mapainubsanon nga mosunod Kaniya. Hinoon, saylo niini ang pagtan-aw ni Moises sa pagpangita sa iyang paagi sa pagikyas sa balaan nga tugon.

Agi og tubag, gipasaligan sa Dios si Moises nga Iyang ubanan siya (ang sama nga mga pulong “Ako magauban” gigamit diha sa mga bersikulo 12 ug 14), nga naghatag kaniya og usa ka timaan sa pagingon nga si Moises ug ang mga Israelita magsimba sa Dios dinhi gayod niini nga bukid, Bukid sa Sinai, diin sila karon naghibalag. Kini nga saad masakupon sa tanan. Ang matag usa nga kinahanglanon gilakip na diha sa presensya sa Dios uban sa Iyang katawhan. Ang “Immanuel” nga tema (“Ang Dios uban kanato”) maoy labing importante nga saad.

**2. “Unsa may Imong Ngalan?” batok sa “AKO MAN ANG MAO AKO” (Exodo 3:13–22).**

Naghatag si Moises sa iyang ikaduhang pamalibad pinaagi sa pagpangutana sa kahulogan sa ngalan sa Dios nga YHWH: “Unsa may Imong Ngalan?” Niini nga panahon nagtago siya luyo sa pagkaignorante sa katawhan sa Dios, husto nga nagangkon nga wala sila makaila sa Dios sa personal, busa, unsaon man nila pagkaila kang Moises nga maoy tinudlo sa Dios nga pangulo?

Mapailubon ang Ginoo sa pagpasabut nga Siya walay katapusan, personal, ug ang tinuud nga Dios. Siya mao ang Dios sa kasaysayan nga nagamando sa mga katigulangan sa Israel. Siya mao ang Dios ni Abraham, Isaac, ug Jacob, ang Dios nga nagpasabut kanila ug nagatiman kanila diha sa Iyang gugma ug kalooy. Siya mao ang Dios nga naghatag kanila sa Iyang saad nga dad-on sila ngadto sa “usa ka yuta nga nagatubod sa gatas ug dugos” (Exodo 3:17), uban sa kadagaya nga mga panalangin sa Dios. Siya mao ang Ginoo. Ang Dios sa mga Hebreohanon. Gisaaran sila sa Dios nga sa paggawas nila sa Ehipto makadala sila og daghang bililhon nga mga gasa nga wala ihatag kanila sa panahon sa ilang pagkaulipon.

**3. “Sila Dili Motoo Kanako, Dili Usab Magapatalinghug?” batok sa Gamhanan nga mga Timaan sa Dios (Exodo 4:1–9)**

Nagpadayon si Moises sa iyang ikatulo nga pagsupak sa pagpaila sa pagalang-alang sa mga Israelita: “Pananglitan nga sila dili motoo kanako? Busa unsa na man lang? Agi og tubag, gisultihan siya sa Dios nga siya makahimo og duha ka mga milagro nga mahimong dayag nga mga timaan ug ebidensiya nga gipadala siya sa Dios ug magpahigawas kanila gikan sa Ehipto: (1) Makahimo si Moises og usa ka bitin pinaagi sa iyang sungkod ug balik ngadto sa pagkasungkod; (2) iyang itapion ang iyang kamut sa iyang dughan, ug kuhaon nga adunay sanla, dayon ibalik ngadto sa pagkaayo.

**4. “Dili Ako ang Tawo nga Madanihong Mosulti” (Exodo 4:10) batok “Ako Magatudlo Kanimo Kong Unsa ang Imong Igasulti” (Exodo 4:12).**

Ang ikaupat nga pamalibad ni Moises sa dili pagadto sa Ehipto yano ra: “Dili ko usa ka maayong mosulti. Wala pa gayod ko mahimo nga madanihong mosulti.” Nagpakilooy si Moises sa Ginoo nga hinay siya molitok sa pangatarongan ug dili batid sa pagsulti sa mga pinulongan nga Ehiptohanon ug Hebreohanon.

Masabut, nga wala siya maanad sa pagsulti sa pinulongan sa Ehipto sulud sa 4 ka mga dekada. Agi og tubag, gipasaligan siya sa Dios nga hatagan siya sa katakus sa pagsulti nga makapadani sa mga tawo ug hapsay kaayo nga paglitok kay Siya man ang Magbubuhat. Tungud niana, maghatag og gahum ang Dios kang Moises alang niini nga buluhaton: “Ako magauban sa imong baba, ug magatudlo kanimo kong unsa ang imong igasulti” (Exodo 4:12). (Kini nga saad magpahinumdum kanato sa susama nga sugilanon diha sa Jeremias 1:5–8).

Ang Exodo 4:13–17 naghulagway sa katapusang pamalibad ni Moises ug sa reaksyon sa Dios ngadto niini. Si Moises naipit. Ang tanan niya nga pamalibad kusganong gisumpo sa Dios. Unsa may buhaton ni Moises? Kinahanglan iyang ipasabut sa tin-aw ang iyang baroganan aron pagtubag sa tawag sa Dios, pinaagi sa usa ka oo o dili. Sa atong kakurat, midumili si Moises pagsunod sa mga kamandoan sa Dios, bisan human siya hatagi sa tin-aw kaayo nga mga saad sa Dios. Dili gusto si Moises moadto: “Palihug pagpadala lang og lain” (Exodo 4:13).

Karon, nabaliskad ang mga katungdanan. Wala lang modumili si Moises pagsugot sa mga sugo sa Dios, kondili nangahas pa siya sa pagsugo sa Dios uban sa iyang kaugalingong tuyo, bisan og iyang gihumok pagsulti uban sa paggamit sa pulong palihug: “Palihug, pagpadala lang og lain.” Ang usa ka tawo nga kinahanglan motuman mao na hinoon ang nanugo sa Dios. Unsa ka pagkasupak!

Niining tungora, nagingon ang teksto sa Biblia nga “si Jehova nasuko batok kang Moises” (Exodo 4:14). Apan naghatag ang Dios og usa ka sulbad: kini sa persona ni Aaron, ang igsoon ni Moises, kinsa “ania karon, siya moanhi sa pagsugat kanimo (Exodo 4:14). Nahibalo na nga daan ang Dios sa negatibo nga tubag ni Moises ug Iya na nga gipadala si Aaron ngadto kang Moises aron pagdasig kanila sa pag-usa sa pagbuhat aron pagtuman sa kamandoan sa Dios. Si Aaron maoy “baba” o tigpamaba ni Moises aron pagpasabut sa pulong sa Dios ngadto kang Faraon ug sa katawhan. Daw unsa ka mahigugmaon ug maloloy-on ang Ginoo! Maghatag Siya og sulbad sa panahon nga ngitngit lang ang atong makita.

Uban sa dakung pagalang-alang, gisunod ni Moises ang mga pahimangno sa Dios. Dili nato mabasa ang tubag ni Moises ngadto sa balaan nga sulbad, apan atong makaplagan, sa sunod nga mga bersikulo, nga miadto si Moises sa Ehipto. Ingong usa ka pamilyado nga tawo, iya usa gisultihan si Jetro bahin sa iyang balaan nga sugo, ug giuyonan ug gipanalanginan ni Jetro ang iyang pagadto sa Ehipto. Busa, mipadayon si Moses sa unahan. Gikan dinhi, mopadayon pagkatuman ang mga butang sa wala paabuta, ug gidahum, nga mga paagi.

### Bahin III: Kagamitan sa Kinabuhi

1. Ang tanang butang nga atong masinatian sa atong mga kinabuhi magdepende sa atong paglarawan sa Dios. Kinsa man ang Dios alang kanimo? Unsaon man nimo pagtan-aw ug pagsabut sa presensya sa Dios sa imong kinabuhi? Unsa nga klase sa paghulagway sa Dios ang imong ugmaron?
2. Ang labing importante nga butang alang sa Ginoo dili usa ka butang, kabtangan, kalampusan, agenda, o nabuhat; kondili ang mga relasyon. Ang buhi nga Dios maoy Dios sa mga relasyon. Ang tawhanong mga relasyon magsugod sa usa ka bertikal nga relasyon uban Kaniya ug modangat kini ngadto sa horizontal nga mga relasyon ngadto sa usag-usa. Giunsa man ni Moises pakighibalag sa Dios sa pagkahimo niya nga usa ka bag-ong tawo ug usa ka dakung pangulo?
3. Ang pagtawag sa Dios sa atong kinabuhi sama sa usa ka halapad nga dalan nga adunay nagkalainlaing mga agianan. Sagad, ang labing lisud nga buluhaton makatabang kanato pagila nga kini nga buluhaton o tawag mao ang gusto sa Dios nga atong buhaton. Dili gayud mogiya ang Dios kanato sa paglakaw sa usa ka sayon nga agianan nga alang lang sa atong kaugalingong kaayohan. Gusto Niya sa atong pagtubo ug unsay labing maayo alang kanato. Ang Iyang Pulong nagsugo kanato sa pagpadayon sa unahan, og ang buluhaton daw hilabihan kadako nga mosaylo na sa atong mga katakus sa pagbuhat. Unsaon nimo pagkaila ug pagsiguro nga nagsunod ka sa Iyang tawag ug kon unsay maayo sa kinabuhi?
4. Gusto kita magsunod sa kabubut-on sa Dios sumala sa Iyang plano ug panglantaw alang kanato. Unsa nga pamalibad ang imong isulti sa Dios nga magpugong kanimo sa paglakaw sa Iyang dalan alang sa imong kinabuhi? Unsa nga mga saad sa Biblia ang kinahanglan imong angkonon nga maghatag kanimo og paglaum ug kaisog sa imong panaw uban Kaniya? Unsaon niini nga mga saad sa pagdasig kanimo sa imong pagalagad ngadto sa uban?