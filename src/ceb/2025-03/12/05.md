---
title:  Ang Pagpadayag sa Kaugalingon sa Dios
date:   17/09/2025
---

`Basaha ang Exodo 34:2–28. Giunsa pagpadayag sa Dios ang Iyang himaya ngadto kang Moises?`

Kinahanglan nga dad-on ni Moises ang duha ka papan nga bato sama sa mga nahauna, nga iyang nabuak (Exodo 32:19). Iyang hibalagon ang Ginoo didto sa Bukid sa Sinai sa ikapito nga higayon. Ang iyang una nga mga pagtungas gihisgutan diha sa mosunod nga mga teksto: (Exodo 19:3, 7; (2) Exodo 19:8, 14; (3) Exodo 19:20, 25; (4) Exodo 20:21, Exodo 24:3; (5) Exodo 24:9, 12–18; Exodo 32:15; (6) Exodo 32:30,31. Nagsugod pagtungas si Moises sayo sa buntag.

Andam na si Moises alang niini nga mahimayaong pagtan-aw ngadto sa kinaiya sa Dios. Ang katahum sa kinaiya sa Dios labing maayong gipasabut dinhi niini nga makapahingangha nga pagpadayag sa Iyang kaugalingon mismo. Mao kini ang labing importante nga paghulagway kon kinsa ang Dios; mao kini ang bulawan nga kutay nga milukop sa tibuuk Biblia (Numeros 14:18, Nehemias 9:17, Salmo 103:8, Joel 2:13, Jonas 4:2). Ang pagmantala sa Ginoo dinhi mao ang Juan 3:16 sa Daang Tugon. Sa talandogon nga mga bahin, ang biblikal nga magsusulat naggamit, nagsubli, o nagpalapad niini nga pagmantala sa kaugalingon sa buhi nga Dios, tungud kay ang kinaiya sa Dios kinahanglan masabtan sa husto.

Sa pagkadawat ni Moises sa dili kasarangan, wala pa sukad mahitabo, ug walay kasusama nga pagpasabut sa ngalan sa Dios, miduko siya ug misimba kang Jehova. Kon makabaton kita sa mga pasiklap sa gugma, grasya, kalooy, kahingawa, pagkamaayo, pagkamatinumanon, pagpasaylo, pagkabalaan, ug hustisya sa Dios, madani usab kita ngadto Kaniya. Sa panahon nga kita makakita ug makadayeg sa Iyang dili kasarangan nga mga kinaiya makasugod kita sa paghigugma Kaniya, sa usa ka gugma nga maghatud ngadto sa handum sa pagalagad ug pagtuman Kaniya. Tungud kay Siya naghigugma kanato, Siya atong higugmaon usab (1 Juan 4:19).

Niini nga pagpadayag sa kaugalingon, gipasaligan sa Dios si Moises nga Iyang buhaton ang kahibulungang mga buhat alang sa Iyang katawhan ug giyahan sila ngadto sa Yutang Saad. Iyang bag-ohon ang Iyang pakigsaad kanila, pagsaad nga ang ubang mga nasod makakita sa Iyang kahalangdon ug sa makapahibulong nga buhat. “Ania karon, ako magabuhat ug tugon: sa atubangan sa tibook mo nga katawohan magabuhat ako ug mga katingalahan, kadtong wala mabuhat sa tibook nga yuta, ni sa bisan unsa nga nasud, ug ang tanan nga katawohan nga niini anaa ikaw sa taliwala, makakita sa buhat ni Jehova; kay kini maoy butang nga makalilisang nga akong pagabuhaton kanimo” (Exodo 34:10).

Apan, ang mga Israelita kinahanglan motuman sa Dios ug magsunod sa napulo ka tin-aw nga mga gisugo aron pagsiguro sa ilang kauswagan. Unya si Moises gisugo sa Dios sa pagsulat sa sulud niadto nga tugon, nga nabuak na (Exodo 34:27, 28).