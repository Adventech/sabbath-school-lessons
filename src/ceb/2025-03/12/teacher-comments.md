---
title:  Komento sa Magtutudlo
date:   19/09/2025
---

### Bahin I: Kinatibuk-ang Panglantaw

**Dugokan nga Teksto:** Exodo 34:6, 7

**Tutokan sa Pagtoon:** Exodo 33:1–34:35

**Introduksiyon:** Gisugo sa Dios ang Israel sa pagbiya sa Bukid sa Sinai ug pagadto sa yuta nga Iyang gisaad nga ihatag kang Abraham, Isaac, ug Jacob (Exodo 33:1). Human sa duul usa ka tuig nga pagpuyo didto sa Sinai (Exodo 19:1, Numeros 10:11), ang mga Israelita kinahanglan mopadayon sa ilang panaw ngadto sa Yutang Saad. Panahon sa ilang pagpuyo didto sa Sinai, nagbuhat ang Dios og usa ka tugon o kasabutan uban kanila ug naghandum sa pagdala kanila ngadto Kaniya. Iyang gihatagan sila sa Dekalogo ug sa daghan pang dugang nga mga pahimangno kung unsaon sa pagkahimo nga maalamon, matarong, maloloy-on, disiplinado, ug maayong pagkaorganisar nga nasod (Deuteronomio 4:5–10). Panahon na sa pagpadayon sa unahan. Apan, nagpamatuud ang Dios: “Ako dili motungas sa taliwala mo” (Exodo 33:3). Kini nga pagkasulti nagsumikad sa apostasiya sa Israel tungud sa ilang pagsimba sa bulawan nga nating baka. Ang balaan nga presensya sa Dios taliwala sa Israel dili angay tungud sa ilang kagahian sa pagkadili matinumanon nga maoy makaingon sa ilang kalaglagan.

Pagkadungog sa mga tawo niini nga makaluya nga balita, nagbagulbol sila ug “nanagpanangtang sa ilang mga dayandayan” (Exodo 33:6). Ang ubang mga hubad naghatag sa husto nga pagkasulti bahin niini nga bersikulo, sa pagpakita nga ilang gikuha ang ilang mga dayandayan ug wala lang nila buhata niadtong panahona kondili permanente na: “Ug ang mga anak sa Israel nanagpanangtang sa ilang mga dayandayan sukad sa bukid sa Horeb ngadto sa unahan” (Exodo 33:6). Sa makausa pa nagpakilooy sa Ginoo, naghangyo Kaniya sa paguban kanila, paggiya kanila, pagkuyog kanila, ug “Kong ang imong presencia dili magauban kanako , dili mo kami pagkuhaon dinhi” (Exodo 33:15). Mitubag ang Dios ug gipasaligan si Moises nga Iyang giyahan sila: “Pagabuhaton ko usab kini nga butanga nga imong giingon” (Exodo 33:17).

### Bahin II: Komentaryo

Ang pagpadayag sa kaugalingon sa kinaiya sa Dios ngadto kang Moises maoy kasingkasing sa teolohiya sa libro sa Exodo (Exodo 34:6, 7). Nahimutang kini sa kinatumyan sa pagtungas ni Moises ngadto sa Bukid sa Dios aron sa pakighibalag Kaniya sa usa ka pinasahi nga paagi. Gipadayag sa Dios ang Iyang kinaiya ngadto kang Moises sa iyang katapusang pagtungas nga natala diha sa Pentateuch, nga maoy iyang sa labing diyutay ikapito nga pagtungas. Kini nga katapusang tungas mao usab ang ikatulo ka beses nga naggahin si Moises og 40 ka adlaw ug 40 ka gabii uban sa Iyang Ginoo. Nagatubo si Moises sa iyang relasyon sa Ginoo; busa, ang Dios nakahatag kaniya og dugang ka bug-os nga pagpadayag bahin sa Iyang kaugalingon ug kung kinsa Siya. Gawas niini nga mga pagtungas, nakigsulti si Moises sa Ginoo didto sa “balongbalong nga pagatiguman,” nga nahimutang gawas sa kampo sa Israel (kini nga balongbalong dili mao ang tabernakulo, nga tukoron sa ulahi ug ibutang taliwala sa kampo). Ang teksto nagpasiugda nga, niini nga panahon, namugna ang pakighigala tali sa Ginoo ug kang Moises ug nakigsulti ang Ginoo direkta uban kaniya “nawong ug nawong” (Exodo 33:11).

Ang panultihon nga “nawong ug nawong” wala magpasabut nga sa literal nakita gayod ni Moises ang nawong sa Dios (Exodo 33:20) kondili suud kaayo sila nga managhigala. Kini nga mga pulong maoy usa ka idyomatiko nga pagkasulti nga nagkahulogan og suud kaayo nga relasyon. Kini nga kahulogan tin-aw gikan sa kahimtang nga gihulagway diha sa Deuteronomio 5:4, diin si Moises, sa iyang wali, nagpahinumdum sa mga Israelita nga ang Ginoo direkta nga nakigsulti kanila sa duul: “Sa inatubangay misulti si Jehova kaninyo didto sa bukid gikan sa taliwala sa kalayo” (Deuteronomio 5:4). Bisan pa sa pagkasuud sa Dios kanila, ang katawhan, ikasubo, nagpabilin sa halayo nga distansiya gikan sa ilang Ginoo.

**Himaya sa Dios**

Upat ka mga tema ang labing importante kaayo diha sa libro sa Exodo: (1) presensya sa Dios; (2) kaluwasan/pagluwas sa Dios; (3) pagmando sa Dios; ug (4) himaya sa Dios. Ang katapusang tema sa partikular gipadako diha sa Exodo 33 ug 34.

Usa niana ka higayon, si Moises nakaamgo nga wala siya makaila sa Ginoo sumala sa iyang angay, busa siya nangutana Kaniya: “Kong ako nakakaplag ug kalomo sa imong mga mata, ipahayag mo karon kanako ang imong mga dalan, aron maila ko ikaw” (Exodo 33:13). Naghandum siya sa mapaubsanon sa labaw pa ka maayo nga pagkaila sa Dios; busa, nangahas siya sa paghangyo “ipakita mo kanako ang imong himaya” (Exodo 33:18). Maloloy-on nga mitubag ang Dios kang Moises nga Iyang ipakita kaniya ang Iyang pagkamaayo. Sa ulahi atong nahibaloan nga sa naguban pa si Moises sa Ginoo didto sa Bukid sa Sinai, gipadayag sa Dios kaniya ang Iyang kinaiya (Exodo 34:6, 7). Sa usa ka pagkasulti, ang himaya sa Dios mao ang Iyang kinaiya, ug ang pagkamaayo sa Ginoo maoy kalangkoban sa Iyang kinaiya.

Ang mga pulong “nakakaplag og kalomo” sa NIV “pabor” (sa literal, “nakakita og grasya”) maoy dugokan nga panultihon dinhi niini nga pahayag (Exodo 33:12–17). Makita kini dinhi sa lima ka beses (Exodo 33:12, 13, kaduha; Exodo 33:16, 17; ug usab diha sa Exodo 34:9). Ang kanhi nga paggamit diha sa Exodo sa pulong “pabor/grasya” mao nga ang mga Israelita makakaplag og “pabor” sa mga Ehiptohanon tungud kay ang Ginoo “maghatag” kanila og “pagpahimuot sa atubangan sa mga mata sa mga Egiptohanon” pinaagi sa paghatag kanila og bulawan, salapi, ug mga bisti sa ilang pabiya gikan sa Ehipto (Exodo 3:21, Exodo 11:3, Exodo 12:36). Ang paggamit sa atong pahayag teolohikal, ilabina diha sa pagtan-aw sa Exodo 34:6, diin gipasabut nga ang Dios “maloloy-on,” sama sa paghatag og grasya, o pabor nga walay usa nga takus sa pagdawat niini. Mapaubsanon si Moises nga nangayo alang sa grasya sa Dios, usa ka maayo nga tubag.

Gipasabut kaniadto sa Dios kang Moises kung kinsa Siya sa pagpangutana ni Moises bahin sa kahulogan sa Iyang ngalan. Naminaw si Moises sa pagpasabut sa Dios sa kahulogan niini, nga (1) Siya presente; (2) Siya walay katapusan; (3) Siya ang Dios sa kasaysayan; ug (4) Siya aktibo alang sa Iyang katawhan (Exodo 3:14–16). Nakaila na si Moises sa Dios pinaagi sa iyang daghang pakigsulti uban Kaniya: sa iyang panahon uban Kaniya didto sa Midian, sa nahimo nga mga milagro ug mga kahibulungan sa napulo ka mga hampak uban sa pagpikas sa Dagat nga Mapula, sa pagatiman sa Dios alang sa Iyang katawhan didto sa kamingawan, sa pagpaminaw sa pagsulti sa Dios gikan sa Sinai, uban pa. Karon gusto ni Moises sa pagsabut Kaniya sa labi pa ka maayo. Andam siya sa pagdawat sa labi pa ka halalum nga pagpadayag bahin Kaniya. Makahatag ang Dios kanato og mga pagsabut sa Iyang kinaiya ug bahin sa kamatuuran kutob lamang sa atong arang masabtan. Nagatubo si Moises sa iyang paglakaw uban sa Dios; busa, ang Dios makahimo sa pagpadayag ngadto kaniya sa daghan pa nga bahin sa Iyang kaugalingon.

Sayo sa kabuntagon, mitungas si Moises sa bukid. Nagdala siya og duha ka mga papan nga bato, nga siya sa personal ang nag-ukit niini tungud kay iya man gibuak ang orihinal nga mga papan (Exodo 34:1). Usa kini ka hinay nga pagbadlong kang Moises sa iyang gibuhat nga walay pagpananghid sa Dios, apan ang Dios sa Iyang kalooy nagusab sa pagsulat sa Napulo ka mga Saad sa bag-o nga mga papan. Ang Ginoo miduol kang Moises diha sa panganod, nga maoy usa ka matang sa theophany o dayag nga pagpakita sa Dios. Ang panganod maoy simbolo sa presensya sa Dios (Numeros 11:25; Deuteronomio 35:26; Daniel 7:13).

Ang Ginoo nagpadayag kung kinsa Siya sa Iyang kaugalingong paagi sa pagpadayag. Siya ang Ginoo, usa ka mahingawaon ug maloloy-on nga Dios, mahinay sa kasuko, dagaya sa gugma ug pagkamatinumanon, nagpakita sa Iyang gugma ngadto sa linibo ka mga kaliwatan, mapasayloon, ug matarong. Apan ang katapusang bahin niini nga pagpadayag sa kaugalingon sa Dios nakapalibog sa daghan: “Nga sa walay bisan unsa nga paagi magapakamatarung sa dautan; nga nagadu-aw sa pagkadautan sa mga amahan sa ibabaw sa mga anak sa mga anak . . . sa ibabaw sa ikatolo ug sa ibabaw sa ikaupat nga kaliwatan” (Exodo 34:7b). Ngano nga kinahanglan man silotan sa Dios ang mga tawo ngadto sa ikatulo ug ikaupat nga kaliwatan? Kini nga bersikulo nagpalanog sa paghulagway gikan sa ikaduhang saad sa Napulo ka mga Sugo nga “nagadu-aw sa pagkadautan sa mga amahan sa ibabaw sa mga anak, sa ibabaw sa ikatolo ug sa ibabaw sa ikaupat ka kaliwatan sa mga nagadumot kanako, Ug nagapakita ako sa mahigugmaong kalolot alang sa linibo kanila nga nahigugma kanako, ug nagabantay sa akong mga sugo.” (Exodo 20:5, 6).

Aron masabtan kini nga konsepto, kinahanglan maghunahuna ang usa ka tawo sa mosunod nga mga kamatuuran: (1) Naggamit ang Dios og participles (nagpadayon nga mga aksiyon) sa paghulagway sa sunod nga kaliwatan, nga nagpasabut nga nagpadayon sila sa daotan nga mga dalan sama sa ilang mga amahan (sa nangagi nga kaliwatan) ug adunay sama nga binuhatan ug mga pamatasan: ilang “gidumtan” si Jehova ug busa “sad-an.” Sa usa ka bahin, timan-i nga magpanalangin niadtong “mahigugmaon” ug “nagbantay sa Iyang kasugoan. (2) Hunahunaa ang kalahian sa kalooy sa Dios: silot ngadto sa ikatulo ug ikaupat nga kaliwatan sa mga daotan apan maghatag og gugma ngadto sa linibo ka mga kaliwatan. (3) Tulo ngadto sa upat ka mga kaliwatan sagad nagipon sa pagpuyo, busa sulud sa sama nga panimalay, ang sayup nga mga panglihok o pamatasan mapahat gikan sa usa ngadto sa sunod nga kaliwatan. Hingpit nga gipasabut ni propeta Ezequiel ug gitarong ang sayup nga pagsabut sa mga pagsilot sa Dios sa mga pamilya gikan sa usa ngadto sa sunod nga kaliwatan. (Tan-awa sa Ezekiel 18.)

Sa paglugsong ni Moises gikan sa Bukid sa Sinai, misilaw ang iyang nawong nga nagpakita sa himaya sa Dios. Apan wala siya makahibalo nga misilaw ang iyang nawong. Ang mga tawo nga misilaw wala makahibalo nga misilaw sila. Sa magkaduul kita sa Ginoo, magdugang ang atong pagkakita sa atong pagkadili-hingpit diha sa kahayag sa pagkabalaan sa Dios, ug magdugang ang atong paghandum Kaniya sa pagusab kanato ngadto sa Iyang dagway aron makapasilaw kita sa katahum sa Iyang kinaiya.

Dili lamang ang presensya sa Dios ang nakadala og kausaban sa kinabuhi ni Moises. Importante alang kang Moises sa pagduul ngadto sa Iyang presensya, apan, sa makausa pa, dili pa kadto igo. Mahinungdanon kaayo nga si Moises bukas ngadto sa gugma, grasya, ug kalooy sa Dios. Ang pagsabut ni Moises sa pagkamaayo sa Dios (Roma 2:4; Roma 12:1, 2) ug ang iyang pagkaabli ngadto sa makapausab nga gahum niini maoy nakapasilaw sa iyang nawong.

Sa pagpalandong ni apostol Pablo sa nagasilaw nga nawong ni Moises, iyang gipasantop nga ang himaya ni Jesus nagalabaw sa kang Moises. Si Cristo ug ang Iyang mga pagtolon-an makulit nganhi sa atong kinaiya kon motutok kita ngadto Kaniya. Pinaagi sa pagtutok Kaniya ug pinaagi sa gahum sa Espiritu sa Dios, maganam kita pagpakita sa pagkasama sa Iyang dagway (2 Corinto 3:18).

### Bahin III: Kagamitan sa Kinabuhi

1. Kabahin sa ebanghelyo nga walay katapusan mao ang balaan nga sugo sa “paghatag og himaya” ngadto sa Dios (Pinadayag 14:7). Igo na ka mahimayaon ang Dios, busa dili kita makadugang pa bisan unsa nga butang ngadto sa Iyang himaya. Unsa may gipasabut niini nga paghatag og himaya ngadto Kaniya kong atong masabtan nga ang Iyang himaya mao ang Iyang kinaiya?
2. Gisultihan ni Jesus ang Iyang mga tinon-an nga sila mao ang “kahayag sa kalibutan” ug nagdasig kanila nga “pasigaa ninyo ang inyong kahayag” (Mateo 5:14, 16). Iyang gipaila kini nga kahayag uban sa atong maayong mga buhat alang sa uban. Sa unsa nga paagi ang atong maayong mga binuhatan makatabang sa mga tawo sa paghimaya sa langitnong Amahan?
3. Nahibalo kita nga adunay bugnaw ug mainit nga kahayag sa atong palibut. Ang init nga kahayag gihatag kanato pinaagi sa nagsiga nga suga sa bombilya, kalayo, ug hayag sa adlaw. Unsa nga matang sa kahayag kita sa mga tawo sa atong palibut? Unsaon nato pagdala sa mainit nga kahayag sa gugma sa Dios ngadto sa tanan nato nga mga relasyon?
4. Dayag kaayo ang pakigsulti ni Moises sa Dios. Unsaon nato karon sa pagbaton sa mainiton nga panagsultihay uban sa Dios? Unsaon nato sa pagpaminaw sa tinaw kung unsay Iyang isulti kanato? Unsaon nato pagsiguro, diha sa pundok sa daghang mga tingog, nga kini mao ang Iyang tingog nga nakigsulti nganhi kanato?
5. Ang mga higala maoy mga tawo nga magsaligay sa usag-usa ug makapaambit sa tanang butang sa usag-usa. Ang ilang mga sekreto dili gayud ipadayag. Magtinabangay ang mga higala sa panahon sa panginahanglan. Sa panahon sa kalisud, sila magsuporta sa usag-usa. Ang matuud nga mga higala dili magbudhi sa usag-usa. Miingon si Jesus ngadto sa Iyang mga sumusunod: “Kamo mga higala nako” (Juan 15:14, 15). Unsaon nato pagpalambo ang atong pakighigala sa Dios?