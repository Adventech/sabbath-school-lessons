---
title:  Ang Balong-balong nga Pagatiguman
date:   14/09/2025
---

`Basaha ang Exodo 33:7–11. Ngano nga gisugo man sa Dios si Moises sa pagtukod sa balongbalong nga pagatiguman?`

Dili nato ikalibug “ang balongbalong nga pagatiguman” (gitukod gawas sa kampo sa Israel) uban sa tabernakulo, nga sa ulahi gitukod ug nahimutang sa sentro sa kampo. Wala kita mahibalo kon unsa ka makanunayon mangonsulta si Moises sa Dios didto sa balangbalong nga pagatiguman. Apan, usa ka butang atong nahibaloan sa pagkasiguro: Ang mga pakigtagbo ni Moises sa Dios misangput sa usa ka suud nga panaghigala tali kanila. “Ug si Jehova misulti kang Moises sa nawong ug nawong, ingon sa usa ka tawo nga nakigsulti sa iyang higala” (Exodo 33:11). Ang usa ka higala maoy usa ka tawo nga atong makonsultahan ug sa dayag masultihan sa kadaghanan sa mga butang uban sa pagsalig nga siya dili manulti niini ngadto sa uban. Ang usa ka higala maoy usa sa labing matahum nga mga butang nga mabatonan ug usa sa labing maayong mga tawo nga ikaw mamahimo.

Sumala sa natala diha sa Exodo 19–34, makapahimangno kaayo ang sugilanon bahin kang Moises kon unsaon pagusab sa Dios ang atong mga kinabuhi. Giunsa man pagtukod sa Dios ang usa ka relasyon uban niini nga bantugan nga pangulo? Ang pagtoon bahin sa kinabuhi ni Moises magpakita kon sa unsa nga paagi siya nagatubo sa iyang kahibalo, dili lamang sa gahum sa Dios kondili sa Iyang gugma ug kinaiya. Usa kini ka mahinungdanon kaayo nga bahin sa pagbaton og usa ka relasyon uban sa Dios.

Sa wala pa maabut si Moises didto sa Bukid sa Sinai, gigamit siya sa Dios sa gamhanan nga paagi bisan samtang giandam alang sa pinasahi nga katungdanan sa pagpangulo. Didto sa yuta sa Midian, samtang siya nagatiman sa mga karnero, gidasig siya sa Dios sa pagsulat sa duha ka mga libro: Job ug Genesis. Dayon sa dramatiko nga hitabo sa nagkalayo nga sampinit, gitawag siya sa Dios sa pagpangulo sa Israel sa paggawas sa Ehipto. Iyang nakita ang kapildihan sa Ehiptohanon nga mga dios ug sa gamhanan nga kasundalohan sa Ehipto didto sa Dagat nga Mapula. Sulud sa daghang semana iyang nakita kon sa unsa nga paagi ang Dios migiya sa Israel gikan sa Ehipto ngadto sa Sinai. Human sa mao nga kasinatian sa pagsidlak sa iyang dagway, iyang gipangulohan ang Israel sulud sa laing 39 ka tuig, ngadto sa ngilit sa Yutang Saad. Ang biblikal nga mensahe nagingon nga si Moises usa ka matinumanon nga sulogoon sa Dios (Deuteronomio 34:5, Josue 1:1), usa ka masanag nga kahayag diha sa kangitngit, usa ka modelo nga propeta nga mahimo nga sukdanan sa uban (Deuteronomio 18:15, 18). Usa siya ka ahente sa kausaban, bisan og ang katawhan wala magsunod sa kanunay sa iyang mga direksiyon ug mga pulong. Bisan pa, sila nagauswag.

`Makakat-on kita gikan kang Moises, tungud sa iyang dili kasarangan nga sugilanon sa iyang kinabuhi nga nagsulti kanato kon unsay mabuhat sa Dios kon kita motugot Kaniya sa pagusab kanato. Unsa nga mga punto sa kausaban sa imong paglakaw uban sa Dios, diin imong giila kon giunsa Niya pagbuhat sa pagkagamhanan sa imong kinabuhi?`