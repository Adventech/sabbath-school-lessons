---
title:  “Ginapangaliyupo Ko Kanimo nga Ipakita Mo Kanako ang Imong Himaya”
date:   13/09/2025
---

### Basaha sa Pagtuon Niini nga Semana

Exodo 33:7–34:35; Deuteronomio 18:15, 18; Juan 17:3; Roma 2:4; Juan 3:16; 2 Corinto 3:18.

> <p>Teksto nga Sagulohon</p>
> “Ug si Jehova miagi sa iyang atubangan, ug nagmantala: Si Jehova, si Jehova, usa ka Dios nga maloloy-on, mapuangoron, mahinay sa pagkasuko, ug daku sa mahigugmaong-kalolot ug kamatuoran; Nagatipig sa mahigugmaong kalolot alang sa linibolibo, ug nagapasaylo sa pagkadautan, ug sa pagkamasukihon ug sa sala, ug nga sa walay bisan unsa nga paagi magapakamatarung sa dautan; nga nagadu-aw sa pagkadautan sa mga amahan sa ibabaw sa mga anak sa mga anak, sa ibabaw sa ikatolo ug sa ibabaw sa ikaupat nga kaliwatan” (Exodo 34:6, 7).

Kitang tanan kinahanglan nga magtubo sa atong paglakaw uban sa Dios. Kung walay pagtubo, kita patay. Si apostol Pedro mipahayag: “Apan kinahanglan managtubo hinoon kamo sa grasya ug sa kahibalo sa atong Ginoo ug Manluluwas nga si Jesu-Cristo. Kaniya ang himaya karon ug hangtod sa kahangturan. Amen.” (2 Pedro 3:18). Kita sa atong kaugalingon kinahanglan nga managtubo. Ania kita sa unibersidad sa Dios sa adlaw-adlaw, diin walay paggradwar kondili usa ka makanunayon nga pagtoon. Sa matag ang-ang sa pagtubo, mahimo ka nga hingpit kon imong tugutan ang Dios sa paghulma kanimo ngadto sa pagkatawo nga Iyang gitawag kanimo, diha kang Cristo.

Paghunahuna og usa ka tulunghaan. Kon ang mga unang grado nga estudyante mahibalo kon unsaon pagbasa ug pagihap hangtod sa 100. Makapasar sila tungud kay hingpit ang ilang kahibalo niana nga ang-ang ug sukod sa pagtubo. Apan, kon ang sama nga lebel sa kahibalo, ug wala nay lain, ang makita sa usa ka hayskul nga estudyante, magpakita kini sa dakung kapakyasan sa iyang edukasyon. Susama niana ang atong pagtubo diha sa grasya ug kahibalo bahin sa Dios. Sa matag yugto sa atong kalamboan, kita mahimo nga hingpit diha sa atong bahin sama kang Cristo diha sa Iyang bahin.

Niini nga semana atong ton-an kon giunsa ni Moises, pinaagi sa pagkahibalo ug sa pagsunod sa mga pahimangno sa Dios, miuswag sa iyang paglakaw uban sa Ginoo.

_*Basaha sa pagtoon kini nga leksyon sa pagpangandam alang sa Sabado, Septyembre 20._