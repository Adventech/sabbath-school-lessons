---
title:  Aron Ako Makaila Kanimo
date:   15/09/2025
---

`Basaha ang Exodo 33:12–17. Unsay gihangyo ni Moises sa Ginoo nga itudlo kaniya? Ngano nga nagkinahanglan man siya sa presensya sa Dios sa paggiya kanila?`

Ang pagtubo ni Moises diha sa Ginoo makanunayon. Siya nagkaduul ug nagkaduul sa Ginoo ug nagtinguha sa paghimo sa iyang kaugalingon nga modelo sumala sa dagway sa Dios. Usa niana ka adlaw siya nakigsulti sa Dios didto sa balongbalong nga pagatiguman, kalit lang nahunahunaan ni Moises nga wala siya makaila Kaniya, ug naglitok siya og usa ka espesipiko nga pagampo: “Ipahayag mo karon kanako ang Imong mga dalan, aron maila ko Ikaw” (Exodo 33:13). Nakaamgo si Moises sa iyang dakung pagkinahanglan sa pagsabut sa Dios sa usa ka bag-o nga lebel. Iyang nakaplagan nga sa maganam siya pagkaila sa Ginoo, maganam ang iyang pagkawala makaila Kaniya. Siya nagila sa iyang panginahanglan ug sa bug-os nga kasingkasing naghandum siya sa pagila Kaniya sa labaw pa ka maayo. Gitugotan sa Dios ang handum ni Moises.

Pinaagi sa pagtan-aw sa mga kasinatian ni Moises hangtod karon, atong makita kon sa unsa nga paagi nadani si Moises ngadto sa labaw pa ka halalum, suud nga relasyon uban sa Ginoo ug sa unsa nga paagi siya nagatubo sa pagkaespirituhanon.

Nahauna, si Moises misaka sa bukid ug “mitungas ngadto sa Dios” (Exodo 19:3). Dayon miadtu siya “ngadto sa kinatumyan sa bukid” (Exodo 19:20) ug human miduul sa panganod, “sa mabaga nga kangitngit, diin didto ang Dios (Exodo 20:21).

Sa laing higayon, “misulod si Moises sa taliwala sa panganod” diin didto ang Dios, ug nagpabilin siya uban sa Ginoo sulud sa 40 ka adlaw ug 40 ka gabii (Exodo 24:18). Sulud niini nga 40 ka mga adlaw, gihatagan sa Dios si Moises sa duha ka bililhon nga mga gasa: (1) ang gasa sa Dekalogo nga gisulat sa Dios mismo sa duha ka mga papan nga bato, nga Iya usab gisilsil (Exodo 24:12). Ug (2) ang mga pahimangno kon unsaon pagtukod ug pagsangkap ang tabernakulo (tan-awa sa Exodo 25–31).

Dayon naggahin siya og laing 40 ka mga adlaw ug mga gabii uban sa Ginoo, sa pagpataliwala alang sa mga makasasala (Exodo 32:30–32, Deuteronomio 9:18).

Apan, bisan pa niini nga tanan, naghandum si Moises sa pagkahibalo sa kinaiya sa Dios sa labi pa ka lig-on, ug sa wala madugay gihatagan siya sa Dios sa pinasahi nga mga pagsabut kon kinsa Siya. Kini nga kahibalo nga gihandum ni Moises dila lang usa ka utoknon nga pagpanabut bahin sa Dios kondili usa ka kasinatian sa pagkahibalo sa Iyang persona.

Mao diay nga sa gatusan ka mga tuig sa ulahi moingon si Jesus: “Ug ang kinabuhing dayon mao kini, ang ilang pagpakaila kanimo nga mao ang bugtong tinuod nga Dios, ug kang Jesu-Cristo nga imong pinadala” (Juan 17:3). Unsa pa ang labaw ka maayo nga paagi alang sa Dios sa pagpaila sa Iyang kaugalingon ngadto sa mga tawo kaysa Iyang pagkahimo nga usa ka tawo sa Iyang kaugalingon?

`Nakaila ka ba sa Dios, o igo ka lang ba nga nakaila bahin Kaniya? Unsay labing mahinungdanong kalainan tali sa duha?`