---
title:  Ang Misilaw nga Nawong ni Moises
date:   18/09/2025
---

`Basaha ang Exodo 34:29–35. Unsay nakaingon nga misilaw ang nawong ni Moises?`

Human sa pagpadayag sa Dios sa Iyang kinaiya sa gugma ngadto kang Moises, nanaug si Moises ngadto sa kampo sa Israel uban sa usa ka nagasilaw nga nawong. Nahibalo ba paguna si Moises nga nagasilaw ang iyang nawong? Wala gayud. Kon mas suud ang usa ka tawo sa Ginoo, mas nahibalo siya sa iyang mga pagkadili-hingpit kon itandi sa pagkabalaan sa Dios.

Unsay hinungdan sa pagkausab ni Moises nga misangput sa pagsidlak sa iyang nawong? Ang katarungan wala diha sa yano nga kamatuuran nga siya diha sa presensya sa Dios, tungud kaysa pipila ka mga higayon kaniadto siya nakiguban sa Ginoo ug wala man magsidlak ang iyang nawong human niadtong mga pakigtagbo. Apan, kon wala pa gayod siya sa presensya sa Ginoo, ang iyang nawong dili gayud unta mosilaw. Sa diha nga nakasabut na siya sa pagkamaayo ug sa pagkamaloloy-on sa Dios, ug sa iyang hingpit nga pagabli sa iyang kaugalingon ngadto sa Dios tungud sa pagkatahum sa Iyang kinaiya, nausab si Moises, ug misilaw ang iyang nawong. Ang atong mga kasingkasing ug mga hunahuna makahimo pagsinati og usa ka kausaban kon kita motahan ngadto sa Dios ug magtugot Kaniya sa pagkahimo nga Ginoo ug Hari sa atong mga kinabuhi.

`Basaha ang 2 Corinto 3:18. Unsaon ni Jesus pagusab kanimo sa anam-anam ngadto sa Iyang dagway?`

Gitandi ni Pablo ang pagsilaw sa nawong ni Moises kang Jesu-Cristo ug nga ang himaya ni Jesus (diin ang balaod ug grasya sa Dios gipadayag) naglabaw sa himaya sa balaod uban kang Moises. Si Cristo, uban sa Iyang balaod, masilsil sa atong mga kinaiya kon lamang ang atong mga mata itutok kang Jesus (Hebreohanon 3:1, Hebreohanon 12:2) ug pinaagi lamang sa gahum sa Espiritu sa Dios (2 Corinto 3:12–18).

Si Moises maoy usa ka modelo alang kanato, sa pagpakita kon unsay mabuhat sa Dios alang kanato kon atong tugutan Siya sa pagusab sa atong mga kinaiya ug sa paghulma kanato ngadto sa Iyang balaan nga dagway. Mao kini ang gipasabut ni Pablo sa iyang pagsulti bahin sa paglakaw diha sa “kabag-o sa kinabuhi” (Roma 6:4).

`Unsa nga mga bahin sa imong kinabuhi ang kinahanglan magpakita sa kinaiya sa Dios sa labi pa ka maayo? Malagmit sa matag usa ka bahin, dili ba? Apan, sa unsa nga paagi ang pagtutok sa Krus, ug unsa ang gipasabut niini, maghatag kanimo og pagpadasig ug kasigurohan sa kaluwasan?`