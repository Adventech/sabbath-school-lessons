---
title:  Dugang pa nga mga Balaod
date:   25/08/2025
---

Sa kalooy sa Dios, Iyang gitudloan ang mga maghuhukom unsaon pagtagad ang katawhan sa ilang nagkalainlaing mga kahimtang bahin sa mga katungud sa mga kabtangan. Daghang mga pagtoon ginganlan, sa pagpaila kon unsay buhaton kon ang usa ka toro nga baka moataki sa toro nga baka sa silingan, kon adunay mangawat og mananap ug mobaligya niini, kon ang mga mananap manabsab sa uma o parrasan sa laing tagiya, kon ang usa ka butang nga hinulaman gikawat gikan kaniya, o kon ang inabangan nga mananap madaot o mamatay (Exodo 21:33–22:15).

`Basaha ang Exodo 22:16–23:9. Unsa nga mga isyu ang gitagad sulud niini nga mga balaod ug sa unsa nga paagi?`

Ang mga balaod sa Dios naglakip sa nagkalainlaing mga isyu. Adunay espesipiko nga mga pamalaod batok sa pagdaot o pagpakaulaw sa mga tawo. Dili Siya gusto sa bisan unsa nga matang sa pagpanglupig. Sa Iyang kalooy, tarongon sa Dios ang makasasala nga mga hilig sa tawhanong kasingkasing ug pugngan ang mga tawo sa natural nga mga hilig. Ang katilingban kinahanglan mahimutang sa kasigurohan, ang daotan wagtangon, ug ang maayo nga interpersonal nga mga relasyon palamboon. Ang hustisya ug gugma kinahanglan maggahum sa tanang mga lihok.

`Basaha ang Exodo 23:10–19. Unsa ang importante nga mga isyu ang gitagad dinhi?`

Ang Igpapahulay ug ang mga pista maoy bahin sa pagsimba ug maoy mga pahinumdum bahin sa mahinungdanon kaayo nga mga kalihokan sa kasaysayan sa kaluwasan. Ang pagsimba maayo kaayo nga pagkamando tungud kay mao kini ang teolohikal nga basihan alang sa tanang ubang mga kalihokan. Ang Igpapahulay gimugna sa Paglalang (Genesis 2:2, 3; Exodo 20:8–11), nadugtong ngadto sa pagpahigawas ug pagtubos sa Israel (Deuteronomio 5:12–15), ug sa gamhanan nga paagi, nagtudlo ngadto sa pagsimba sa Dios ingon nga atong Magbubuhat, Manunubos, ug Ginoo (Marcos 2:27, 28).

Samtang adunay tulo ka mahinungdanon kaayo nga mga kapistahan nga gisugo ang Israel sa pagsaulog sa matag tuig: (1) ang Pasko o ang Pista sa Tinapay nga Walay Igpapatubo panahon sa tingpamulak (sagad sa tungatunga sa Marso ngadto sa tungatunga sa Abril); (2) ang Pentecostes o Pista sa mga Semana) pito ka semana human sa naguna nga mga kapistahan, busa, magsugod sa 50 ka mga adlaw sa ulahi; ug (3) ang Pista sa mga Tabernakulo (o mga Balongbalong) o Pista sa Pagpanigum panahon sa tingtugnaw (sagad sa tungatunga sa Septyembre ngadto sa tungatunga sa Oktubre; tan-awa usab sa Exodo 34:18–26, Levitico 23:4–44, Numeros 28:16–29:40, Deuteronomio 16:1–16).