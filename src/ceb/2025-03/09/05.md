---
title:  Mata Tungod sa Mata
date:   27/08/2025
---

`Basaha ang Mateo 5:38–48. Giunsa paghubad ni Cristo ang kahulogan sa balaod sa pagpanimalus? Unsaon nato paggamit niini karon?`

Sa Wali didto sa Bungtod, naggamit si Jesu-Cristo og mga teksto gikan sa Daang Tugon, mga teksto nga pamilyar na kaayo ang mga tawo. Apan, nagsulti Siya batok sa kasamtangan nga mga nga mga paghubad sa rabbi, nga kapin sa gatusan ka mga tuig nahilayo gikan sa orihinal nga katuyoan niini nga mga balaod. Kana mao, ang tawhanong tradisyon wala lamang nagtago sa katuyoan sa Pulong sa Dios kondili, sa pipila ka kahimtang (hunahunaa ang mga lagda sa Igpapahulay ug kon unsay ilang gihimo sa sugo sa Igpapahulay) nagsagol sa ilang tumong ug mga kahulogan. Pinaagi sa Iyang mga pulong, gipahiuli ni Jesus ang orihinal nga mga kahulogan niini nga mga balaod.

Sa Bungtod sa mga Kabulahanan, pinaagi sa pagtudlo Niya sa mga naminaw balik ngadto sa orihinal nga tumong ug kahulogan, nagtinguha si Jesus sa pagtul-id sa pipila niini nga bakak nga mga hubad. Ang teksto sa Exodo 21:24 nga naghisgut bahin sa “mata tungod sa mata, ngipon tungod sa ngipon” gikutlo sa Mateo 5:38 (“Kamo nakadungog na nga . . . Apan magaingon ako kaninyo”) ug nagpasabut ngadto sa lex taliones, ang gitawag og balaod sa pagpanimalus. Kini nga bersikulo gigamit usab sa ubang mga dapit sa Biblia (Levitico 24:20, Deuteronomio 19:21).

Ang orihinal nga tumong gimugna batok sa bisan unsa nga personal nga pagpanimalus. Kadto mao ang pagpahunong sa mga away sa kadugo, o pagpanimalus nga walay usa ka pagimbestigar una. Ang kadaot kinahanglan susihon sa mga maghuhukom, ug dayon ang angay nga bayad sa salapi ihatag ug bayaran. Kini nga nabatasan gihimo aron pagpahunong sa mga tawo gikan sa “pagbutang sa balaod ngadto sa ilang mga kamut.” Ang hustisya buhaton, apan kini buhaton sumala sa balaod sa Dios.

Si Jesu-Cristo, nga maoy naghatag niini nga mga balaod sa sosyal ngadto kang Moises, nahibalo sa katuyoan niini nga balaod; busa, Iyang magamit kini, sumala sa orihinal nga tumong. Ang motibo nga nagpaluyo niini mao ang pagdala sa hustisya ug pagpasiguli, ug sa pagpabalik sa kalinaw.

Makalalis ang usa ka tawo nga, sa usa ka pagsabut, ang hustisya nagpasabut sa usa ka matang sa pagpanimalus. Ang husto nga paggamit niini nga balaod mao, daw, usa ka pagsulay sa pagpangita sa husto nga pagkabalansi sa mga ideya sa hustisya ug pagpanimalus.

`Sa unsa nga paagi ang pagkaamgo nga sa umalabot modangat ang hustisya ug motabang kanimo sa pagsagubang sa tanang inhustisya nga atong makita sa kalibutan karon?`