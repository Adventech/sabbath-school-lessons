---
title:  Ang Orihinal nga Plano sa Dios
date:   26/08/2025
---

`Basaha ang Exodo 23:20–33. Unsa nga mga pamaagi ang gihandum sa Dios nga gamiton alang sa pagbuntog sa Yutang Saad?`

Dili tumong sa Dios alang sa mga Israelita nga makigaway alang sa ilang bag-o nga teritoryo; igahatag kini ngadto kanila. Gisaad kini ngadto kang Abraham, Isaac, ug Jacob ug kinahanglan dawaton unta ingon nga pinasahi nga gasa sa Dios ngadto sa Israel.

Ang modelo sa pagbuntog sa Yutang Saad gipakita panahon sa pagtabok sa Dagat nga Mapula. Ang Dios maoy nakigaway alang sa Iyang katawhan ug naghatag kanila sa tibuuk nga kadaogan batok niadtong nagplano sa pagpatay kanila (Exodo 14:13. 14). Ang mga Ehiptohanon napildi tungud kay ang Ginoo milagroso nga nanginlabot. Sa sama nga paagi, sa panahon ni Sennacherib, ang hari sa Asiria, gipukan usab sa Dios ang baga, armado kaayo, ug maayong pagkabansay nga kasundalohan sa Asiria, apan sa walay pagpakigaway sa Israel. Gihatagan sila sa Dios sa kadaogan tungud kang Hari Ezekias nga nagtoo sa pulong sa Dios nga gihatag kaniya pinaagi kang manalagna Isaias (2 Hari 19:35, Isaias 37:36).

Gipahibalo sa Dios si Abraham nga ang Yutang Saad dili dayon ikahatag ngadto sa iyang kaliwatan, kondili human lamang sa 400 ka mga tuig (Genesis 15:13–16). Ngano man? Ang katarungan adunay kadugtongan sa pagkadaotan sa mga namuyo sa yuta sa Canaan. Ang Diyos maloloy-on nga naglihok niadto nga mga tawo ug naghatag kanila og dugang panahon sa grasya aron maghinulsol. Apan nagpadayon sila sa ilang rebelyon batok sa Dios ug sa Iyang mga kaayohan, busa sa diha nga ang mga kasalanan niadto nga mga nasod nahingpit, ang Dios andam na sa paghatag sa ilang teritoryo ngadto sa mga Hebreohanon ingon nga usa ka bag-o nga yutang puluy-anan.

Dugang pa, nagsaad ang Dios nga Iyang papahawaon ang mga nasod una sa Israel pinaagi sa duha ka dili kasarangan apan epektibo kaayo nga mga pamaagi: (1) pinaagi sa pagpadala og kalisang ug kahadlok ibabaw sa daotan nga mga nasod, ug (2) uban sa mga putyokan nga magpalayas sa mga tawo. Sa wala pa maabut ang mga Israelita sa bag-o nga teritoryo biyaan na sa ilang mga kaaway ang dapit ug “motalikod sila ug manalagan” (Exodo 23:27, 28).

Ang mahinungdanon kaayo nga buluhaton sa pagbuntog sa Yutang Saad gihimo sa Manulunda sa Dios, kini nga Mensahero mao si Cristo, nga maoy nagmando sa Israel, nagbuntog sa mga teritoryo, ug nanalipod kanila. Siya mao ang haligi nga panganod nga nagmando kanila panahon sa adlaw ug ang haligi nga kalayo panahon sa gabii. Kinahanglan magmatngon gayod pagayo ang Israel ug maminaw Kaniya tungud kay Siya adunay balaan nga awtoridad (Exodo 23:21). Ang dili pagtagad sa kabubut-on sa Dios ug ang pagkawalay pagtoo sa Iyang kapangulohan makapalisud sa ilang pagabante.

`Sa unsa nga paagi kini nga ideya, nga ang Dios naghatag niadtong mga pagano og daghang mga tuig sa pagusab sa ilang mga dalan, makatudlo kanato bahin sa grasya sa Dios, apan bahin usab sa mga utlanan niana nga grasya alang niadtong magdumili sa pagdawat niini?`