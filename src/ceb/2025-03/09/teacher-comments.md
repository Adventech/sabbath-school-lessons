---
title:  Komento sa Magtutudlo
date:   29/08/2025
---

### Bahin I: Kinatibuk-ang Panglantaw

**Dugokan nga Teksto:** Exodo 20:22–24

**Tutokan sa Pagtoon:** Exodo 20:21–23:33

Introduksiyon:Dugang ngadto sa moral nga balaod, nailhan usab nga Dekalogo, o Napulo ka mga Saad sa Dios, nga sa tradisyon gitawag ang Napulo ka Sugo, naghatag usab ang Ginoo ngadto kang Moises og mishpatim—sa literal mga paghukum—usab gihubad nga mga ordinansa, mga tulomanon, mga balaod, o mga sulondan. Kini nga mga balaod sa praktikal nagpasabut sa mga prinsipyo sa Dekalogo ngadto sa adlaw-adlaw nga pagkinabuhi sa mga Israelita. Kini nga bahin sa mga balaod, nasulat sa usa ka linukot ni Moises, gitawag “ang Basahon sa Tugon” (Exodo 24:7), ug kini nga “Giya sa Tugon” gipalapdan diha sa Exodo 20:22–23:19. Ang nagsunod mao ang mubo nga wali sa Dios kong unsaon, ug sa unsa nga mga kondisyon, sa Iyang paggiya sa Iyang katawhan ngadto sa Yutang Saad (Exodo 23:20–33).

**Mga Tema sa Leksyon**

Gipalapad ug gipasabut sa Dios ang Napulo ka mga Saad o ang Napulo ka mga Pulong ngadto sa Iyang katawhan diha sa Giya sa Tugon. Kini nga pagpasabut sa espesipiko nga mga sugo mahimo nga direkta mamatikdan diha sa mosunod nga mga pahayag:

1. Ang nahaunang saad bahin sa pagkatalagsaon ug buhi nga Dios diha sa Exodo 20:23a ug Exodo 23:13.
2. Ang ikaduhang saad bahin sa matuud nga pagsimba ug sa pagdili ngadto sa mga diosdios diha sa Exodo 20:23b, Exodo 23:24, 32b, 33.
3. Ang ikatulong saad bahin sa pagbalaan ngadto sa Dios ug unsay Iyang girepresentahan diha sa Exodo 22:28a.
4. Ang ikaupat nga saad bahin sa pahulay sa Igpapahulay diha sa Exodo 23:10–12.
5. Ang ikalima nga saad bahin sa pagtahod sa mga ginikanan diha sa Exodo 21:15, 17.
6. Ang ikaunum nga saad bahin sa pagtahod sa kinabuhi diha sa Exodo 21:12–14, 23, 29.
7. Ang ikapito nga saad bahin sa pagtahod sa kaminyoon diha sa Exodo 22:16, 17.
8. Ang ikawalo nga saad bahin sa pagtahod sa mga butang diha sa Exodo 22:1–4.
9. Ang ikasiyam nga saad bahin sa pagtahod sa mga kadungganan sa mga tawo ug sa kamatuuran diha sa Exodo 22:11 ug Exodo 23:1–9.
10. Ang ikanapulo nga saad bahin sa pagtahod sa kaugalingon pinaagi sa pagkaputli sa hunahuna ug sa dili pagkaibug nga nagalukop sa tibuuk nga Sulondan sa Tugon.

Kini nga espesipiko nga mga balaod (casuistic o apodictic) nagpakita sa Dekalogo diha sa labaw ka halapad nga kahulogan; pananglitan, ang tanang lagda bahin sa mga kadaot nagtudlo ngadto sa ikaunum nga saad ug mga pamalaod sa pangawat ngadto sa ikawalo nga saad. Ang tumong niini nga “mga paghukum” mao ang pagtabang sa mga tumotoo sa pagkahimo nga mga lalaki ug mga babaye sa kadungganan.

### Bahin II: Komentaryo

Ang Exodo 19–24 nagtagad bahin sa pagkatukod (Exodo 19:3–8) ug pagbag-o, o pagmatuud, sa tugon sa Dios uban sa Iyang katawhan diha sa usa ka solemne nga seremonya nga naglambigit sa pagwisik sa dugo, sa pagpaila sa pagselyo niana nga tugon (Exodo 24:3–8). Diha sa tunga, sama sa duha ka mga bookends, gipaila ang patukoranan nga mga prinsipyo sa kinaiya sa Dios maylabot ngadto sa katawhan. Kini nga unibersal ug wala kinutoban nga mga sukdanan, nga walay kultural o temporal nga mga utlanan, gipahayag diha sa moral nga mga balaod, ang Dekalogo o ang Napulo ka mga Saad (Exodo 20:1–17), ug human niana gipasabut sa dugang nga detalye diha sa Sulondan sa Tugon (Exodo 20:22–23:33). Ang pagpadapat ug pagpalapad sa Dekalogo diha sa porma sa Sulondan sa Tugon, alang sa praktikal nga mga katarungan, mahulma diha mosunod nga paagi:

Ang Pasiuna (Exodo 20:22–21:1)

1. Mga kaso nga Naglambigit sa Hebreo nga mga Ulipon (Exodo 21:2–11)
2. Mga kaso nga Naglambigit og mga Silot nga Kamatayon (Exodo 21:12–17)
3. Mga kaso nga Naglambigit og Personal nga Kadaot (Exodo 21:18–32)
4. Mga kaso nga Naglambigit og Kadaot sa mga Butang, Panalipod, ug Pangawat (Exodo 21:33–22:15)
5. Mga kaso nga Naglambigit sa Kinabuhi diha sa Katilingban (Exodo 22:16–31)
6. Mga kaso nga Naglambigit sa Hustisya ug Panagsilingan (Exodo 23:1–9)
7. Mga Balaod Labot sa Sagrado nga mga Panahon (Exodo 23:10–19)

**Ang Panapus (Exodo 23:20–33)**

Ang mga prinsipyo luyo sa mga regulasyon niini nga Giya sa Tugon magamit bisan karon; apan, kinahanglan atong buhaton sa walay pagpahamtang sa mga silot nga nahigot kanila, tungud kay gihatag kini sila alang, ug limitado ngadto sa teokratiko nga sistema sa Israel. Ang teokratiko natapus na, uban sa mga balaod sa halad, sa pagkamatay ni Jesus didto sa krus (Daniel 9:25–27, Mateo 27:51, Colosas 2:14) ug uban sa pagbato kang Esteban nga diyakono, niadtong A.D. 34 (Buhat 7:54–60). Ang kamatayon ni Esteban nagtimaan sa katapusan sa 70 ka semana nga tagna diha sa Daniel 9:24–27, nga nagtuman sa panahon sa pagkatagkatag sa mga Judio ug nagtimaan sa pagsugod sa pagmantala sa ebanghelyo ngadto sa tibuuk kalibutan, ngadto sa mga Judio ug mga Hentil (Mateo 28:18–20), Buhat 1:8).

**“Bisan Diin nga Dapit nga Didto Pagabuhaton Ko ang Pagpahinumdum sa Akong Ngalan” (Exodo 20:24)**

Sa pasiuna ngadto sa Napulo ka mga Sugo, nga nagpahimutang sa tono alang niana nga mosunod, nagpamatuud ang Dios: “Ako nagsulti kaninyo gikan sa langit [nagpasabut ngadto sa bag-o pang halangdon, binaba, ug publiko nga paglitok sa Napulo ka mga Saad; tan-awa sa Exodo 20:1; Deuteronomio 5:24] . . . sa bisan diin nga dapit nga didto pagabuhaton ko [Hebreo, zakar “ang pagpahinumdum” sa akong ngalan, moanha ako kanimo, ug pagapanalanginan ko ikaw.” (Exodo 20:22–24). Kini nga upat ka mga pagpasantop bahin sa balaan nga “Ako ,” kong unsa ang gibuhat, ug buhaton sa Dios, mahinungdanon kaayo. Ang gramatikal nga porma “pagabuhaton ko ang pagpahinumdum sa akong ngalan”, (Exodo 20:24) ang Ginoo mao ang hilisgutan niini nga bersikulo. Ang Ginoo sa Iyang kaugalingon gusto magpasalig sa Iyang katawhan nga makiguban Siya kanila. Nagsaad ang Dios nga Siya presente uban kanila sa mga dapit diin Iyang palig-onon ang Iyang ngalan ug pasidunggan kini; didto Iyang panalanginan sila.

Kini nga mga dapit naglakip sa daghang temporaryo nga mga dapit usab, ug ilabina sa ulahi, ang templo sa Jerusalem, diin Siya simbahon sa tininuud. Ang pahayag nagpasabut nga ang katawhan kinahanglan motubag sa husto ug magpalambo sa usa ka relasyon uban Kaniya. Ang Iyang presensya ug panalangin dili awtomatiko. Siya anaa kon diin mahinumduman ang Iyang ngalan. Madugtong kini kanato sa pagpadayag sa Dios sa Iyang ngalan ngadto kang Moises, ug pinaagi kaniya ngadto sa mga Israelita, nga niini Siya “mao ang handumanan sa tanan nga mga kaliwatan” (Exodo 3:15). Busa, sa teolohikal nga sentro sa mga balaod sa halaran sa Exodo 20:24–26, gibadlisan ang presensya ug panalangin sa Dios. Gipakita na sa Dios nga didto Siya sa taliwala sa Ehipto (Exodo 8:22). Apan karon Iyang gimantala nga maanaa Siya taliwala sa Israel.

**Ang Tunga-tunga nga Bersikulo sa Exodo**

Sumala sa Masoretiko nga komento ngadto sa Hebreo nga teksto, ang tunga nga bersikulo sa libro sa Exodo mao ang Exodo 22:27. Kini nga bersikulo nagtutok sa usa sa patukoranan nga mga kinaiyahan sa Dios, nga mao ang grasya sa Dios, nga Iyang ihatag nga libre ug gihubit ingon nga dili takus nga pabor nga gitanyag ngadto sa mga tawo. Ang kahulogan nagsulti bahin sa pagtagad sa Dios alang sa mga kabus, ug gihatag ang katarungan: “Kay ako maloloy-on.” Matikdi nga kini mao lamang ang kinaiya sa Ginoo sa tibuok Kasulatan nga gilakip sa pormula sa pagila sa kaugalingon nga “Ako mao.” Mao kini Siya: ang Ginoo maloloy-on. Kini nga mahinungdanong kamatuuran bahin sa Dios gihisgutan kaupat ka beses diha sa Exodo: kaduha ingon nga usa ka pulong nga naghulagway (Exodo 22:27, Exodo 34:6), ug kaduha sa porma sa berbo (Exodo 33:19). Ang katawhan sa Dios kinahanglan maingon ka maloloy-on sa Dios, sa dili hakog nga pagtabang sa mga nagkinahanglan.

**Ang Balaod sa Pagpanimalus (Exodo 21:23–25)**

Ang gitawag nga lex taliones (ang balaod sa panimalus) sagad gisayup pagsabut ug gigamit sa pagdaot sa kinaiya sa Dios ug sa mga pagtolon-an sa Daang Tugon sa pagsulay sa “pagpamatuud” nga ang Dios sa Daang Tugon usa ka mapanimaslon nga Dios. Kini nga pagtoo layo ra sa kamatuuran ug husto nga pagsabut sa kahulogan ug tumong niini nga balaod. Ang katuyoan mao ang paglimitar sa personal nga panimalus, nga niini magpugong sa usa ka tawo o pamilya gikan sa pagbutang sa hustisya sa ilang mga kamut. Usa kadto ka maloloy-on nga balaod nga maoy tumong sa mga maghuhukom nga nagtagad sa nagkalainlaing mga kaso kon adunay kadaot nga mahitabo. Ang balaod nagsiguro sa paggamit sa angay (dili pinasobra) nga bayad. Ang pinansiyal nga pagpabayad mao ang hinungdan niini nga mga pamalaod (tan-awa, pananglitan, sa Exodo 21:19, 22, 30, 32, 34–36) o nagtanyag og kagawasan gikan sa pagkaulipon (Exodo 21:26, 27), aron ang Israelita nga komunidad mapanalipdan ug masanta ang daotan.

**Ang Pagkapukan sa Canaan**

Gipasaligan sa Dios ang mga Israelita nga maingon nga nakigaway Siya alang kanila sa kasinatian didto sa Dagat nga Mapula (Exodo 14:13, 14, 26–31), Iyang buhaton kini pagusab sa ilang pagsulud sa Yutang Saad. Magauna Siya kanila ug Iyang laglagon ang ilang mga kaaway (Exodo 23:20–31). Ang balaan nga “Ako” makita sa 13 ka beses diha sa NIV nga hubad niini nga pahayag, diin ang Dios nagpamatuud kong unsay Iyang buhaton alang sa Israel, sa paghimo kanila nga manununod sa bag-o nga teritoryo: (1) “Ginasugo ko ang usa ka Manolonda sa atubangan mo” (Exodo 23:20); (2) “Ako mamahimong kaaway sa imong mga kaaway” (Exodo 23:22a); (3) . . . magabatok ako sa imong mga kabatok” (Exodo 23:22b); (4) “Ako magalaglag kanila” (Exodo 23:23); (5) “Pagakuhaon ko ang sakit gikan sa taliwala mo” (Exodo 23:25); (6) “Pagatumanon ko ang gidaghanon sa imong mga adlaw” (Exodo 23:26); (7) “Igapadala ko ang akong kahadlok sa unahan mo” (Exodo 23:27a); (8)” Pagalisangon ko ang tanan nga katawohan nga imong pagaadtoan” Exodo 23:27b); (9) “Pagahimoon ko nga ang tanan mong mga kaaway motalikod kanimo” (Exodo 23:27c); (10) “Magapadala ako ug tamboboan sa unahan mo” (Exodo 23:28); (11) “Sa hinayhinay pagaabugon ko sila” (Exodo 23:30); (12) “Igabutang ko ang imong utlanan” (Exodo 23:31); ug (13) “Igabutang ko sa imong mga kamot ang mga pumoluyo” (Exodo 23:31b).

Dayag usab ang gisulti sa Dios kong unsay buhaton sa mga tawo sa pagtubag aron makasinati sila niini nga balaan nga panalangin sa labing bug-os: (1) “magbantay” ug “magpatalinghug” (Exodo 23:21) ngadto sa akong Manulunda (mao kini ang Manulunda sa Ginoo, sa wala pa magpakatawo ang Mensahero, si Jesu-Cristo, tan-awa sa Genesis 16:7; Exodo 3:2, 4, 7; Exodo 23:21); (2) “dili ninyo pagsuk-on siya” (Exodo 23:21); (3) “dili ka magayukbo sa ilang mga dios [ni mag-alagad kanila, ni magbuhat ingon sa ginabuhat nila” (Exodo 23:24); (4) “laglagon mo sila ug panugmokon mo” (Exodo 23:24); (5) “dili ka magbuhat ug pakigsaad uban kanila, ni sa ilang mga dios” (Exodo 23:32); (6) “sa imong yuta dili sila magapuyo” kay “tingali unya nga ikaw makasala batok kanako” kay

kong magaalagad ka sa ilang mga dios: kini gayud mamahimong usa ka lit-ag alang kanimo” (Exodo 23:33).

Busa, tin-aw gayod nga gipasidan-an sila sa Ginoo, sa dili pagsulud sa pakigsabut sa silangan mga nasod o pagsunod sa ilang mga binuhatan sa pagsimba sa ilang mga dios. Kana nga mga kadugtongan ug mga binuhatan makapahimulag sa Israel gikan sa ilang relasyon sa buhi nga Dios, sa ilang Magbubuhat ug Manunubos, ang magpahinabo sa ilang kalaglagan.

### Bahin III: Kagamitan sa Kinabuhi

1. Ang orihinal nga plano sa Dios mao nga, sa pagtingog sa sungay sa laki nga karnero, ang Iyang katawhan “mosaka ngadto sa bungtod” (Exodo 19:13). Ang aktuwal nga nahitabo ug ngano nga wala makaapil ang mga Israelita niini nga dakung pagdapit nga gitanyag sa Dios kanila (hisguti sa klase ang mga teksto sama sa Exodo 19:16b; Exodo 20:19; ug Deuteronomio 5:5, 25)?
2. Pinasikad sa sugilanon (Exodo 19), ang mga Israelita nangahadlok sa direkta nga pagsulti sa Dios kanila. Unsay kalainan tali sa usa ka husto nga kahadlok ug sa usa ka sayup nga kahadlok (Exodo 20:19–21)? Unsay kahulogan sa pagtolon-an sa Biblia sa “pagkahadlok sa Dios”?
3. Nganong hinungdanon nga ang atong bertikal nga relasyon uban sa Ginoo kanunay nga ipadayag ngadto sa pababag nga bahin sa atong buluhaton ug pagatiman sa mga tawo nga nagkinahanglan sa atong tabang ug pagtahod?