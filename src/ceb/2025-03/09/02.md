---
title:  Ang Sulondan Diha sa Tugon
date:   24/08/2025
---

Didto sa Sinai, uban sa paghatag sa Iyang balaod, ang Dios nagbutang sa patukoranan alang sa pagtudlo sa Iyang katawhan kon unsaon, pinaagi sa pakigdugtong Kaniya, sila magkinabuhi sa balaan nga mga kinabuhi. Apan ang mga prinsipyo sa balaod nagkinahanglan gamiton sa pagkinabuhi matag-adlaw, busa ang Dios naghatag kanila og dugang nga mga balaod nga gitawag “Sulondan sa Kasabutan.” Katungdanan sa mga maghuhukom ang pagbantay niini nga mga balaod ug sa husto nga paggamit kanila.

“Ang mga hunahuna sa katawhan, nabutaan ug nadaot pinaagi sa pagpangulipon ug sa pagkapagano, wala maandam sa pagpasalamat sa bug-os sa daghang kaayohan sa mga prinsipyo sa napulo ka mga lagda sa Dios. Nga ang tulomanon sa Dekalogo masabtan unta sa dugang pa gayod ug mapatuman, dugang nga mga lagda gihatag, sa pagpakita ug paggamit sa mga prinsipyo sa Napulo ka Sugo. Kini nga mga balaod gitawag og mga paghukum, ang duha tungud kay giporma man sila diha sa kaalam nga walay kinutoban ug pagkamakiangayon ug tungud kay ang mga mahistrado mao may maghatag sa paghukum sumala kanila. Dili sama sa Napulo ka Sugo, kini gihatag sa pribado nga paagi kang Moises, nga maoy magpasabut niini ngadto sa katawhan.”—Ellen G. White, Patriarchs and Prophets, p. 310.

`Basaha ang Exodo 21:1–32. Unsa nga espesipiko nga pamalaod ang gihatag bahin sa Hebreo nga mga ulipon, pagpatay, ug paghimo og mga kadaot sa lawas?`

Ang Sulondan sa Tugon gihulagway diha sa daghang mga kapitulo (Exodo 21:1–23:19). Kini nga tanang mga pamalaod ug mga balaod gipakanaug aron sa paghunong sa pagdagsang sa daotan ug sa pagtukod og hapsay o han-ay nga katilingban.

Ang mga balaod sa pagkaulipon pinasahi ug kinahanglan dili isagol sa mapintas ug daotan nga binuhatan sa moderno ug medyebal nga pagpangulipon. Ang Hebreo nga mga ulipon gani, gipanalipdan ug gihatag og bili. Sa moderno ug medyebal nga mga katilingban, ang mga sulogoon ug mga ulipon kabtangan sa ilang tagiya, nga makahimo pagbuhat sa bisan unsay ilang gusto buhaton kanila. Sa kasukwahi, ang mga balaod sa Biblia nagmando sa mga butang sa lahi nga paagi. Ang pagkaulipon limitado sa unum ka tuig (Exodo 21:1, 2; Jeremias 34:8–22), ug sa ikapito nga tuig, ang tanang ulipon buhian gawas kon gusto pa sila magpabilin sa ilang agalon. Ang mga agalon maghatag usab kanila og mga panahon sa Igpapahulay (Exodo 20:9, 10) ug maghatag sa ilang nag-una nga panginahanglan.

`Bisan og sa kadaghang mga dapit sa kalibutan ang daotan nga binuhatan sa institusyonal nga pagpangulipon giwala na, unsa nga mga paagi diin ang ubang mga prinsipyo gibatasan gihapon, ug unsay atong mahimo, diha sa atong limitado nga natad, sa pagpakigaway batok niini nga mga prinsipyo?`