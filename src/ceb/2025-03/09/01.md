---
title:  Pagkinabuhi sa Balaod
date:   23/08/2025
---

### Basaha sa Pagtuon Niini nga Semana

Exodo 21:1–32, Exodo 22:16–23:33, 2 Hari 19:35, Mateo 5:38–48, Roma 12:19, Mateo 16:27.

> <p>Teksto nga Sagulohon</p>
> “Ug si Jehova miingon kang Moises: Sa ingon niini magapamulong ka sa mga anak sa Israel: Kamo sa inyong kaugalingon nakakita nga ako nagsulti kaninyo gikan sa langit. Dili kamo magbuhat ug laing dios uban kanako; mga dios nga salapi, kun mga dios nga bulawan, dili kamo magbuhat niini alang kaninyo” (Exodo 20:22, 23).

Naghandum ang Dios sa Iyang katawhan nga mahimong lahi gikan sa nagpalibut nga mga nasod. Gusto Niya nga matukod sila ingon nga usa ka debotado nga komunidad sa pagtoo nga magkinabuhi ubus sa Iyang pagmando ug pagbulot-an. Ang tanan magpasakup ngadto sa Iyang balaod. Ang mga maghuhukom itudlo ingon nga mga administrador sa balaod, ug ang mga saserdote magtudlo niini kanila. Ang mga ginikanan usab adunay usa ka mahinungdanon nga buluhaton.

Sa bisan unsa nga kultura, ang mga balaod magpadayag sa mga kaayohan, mga kalab-uton, tumong, ug kinaiya sa nagapanday sa balaod. Pananglitan, sa diha nga nagmando si Faraon nga patyon ang matag usa ka bata nga Hebreo nga lalaki, kini nga balaod nagpadayag kon unsa siya nga klase sa pagkatawo: daotan. Agi og pagkalahi, kon ang usa ka hari magbuhat og balaod nga ang matag 18 anyos sa gingharian hatagan og libre nga hataas nga edukasyon, daghan ang magila niini nga ebidensiya sa pagkamanggihatagon sa hari ug handum alang sa kauswagan sa iyang nasod.

Ang balaod sa Dios nagpadayag Kaniya, sa Iyang pagkamaayo, gugma, mga mithi, pagkamatarong, ug ang Iyang mga pagdili maoy pagbatok sa daotan. Maingon nga ang balaod balaan ug matarong, mao man ang Dios. Samtang Iyang gilalang ang kawanangan alang sa dagaya nga kinabuhi, ang balaod usab makatabang sa pagpanalipod kanato gikan sa mga peligro ug mga kalamidad. Ang pagtahod alang sa Dios, alang sa usag-usa, ug alang sa mga mithi sa kinabuhi maoy basihanan sa Iyang sistema sa pamalaod.

_*Basaha sa pagtoon kini nga leksyon sa pagpangandam alang sa Sabado, Agosto 30._