
### Exodo: Panaw Ngadto sa Yutang Saad

Ang Dios nga gipadayag diha sa libro sa Exodo mao ang mahigugmaon nga Ginoo kinsa sa gitakda nga panahon—ug uban sa Iyang gamhanang mga buhat—nagdala sa kaluwasan ug pagpahigawas sa Iyang katawhan (Genesis 15:12–16). Ang Exodo o panaw gikan sa Ehipto ug ang pagtabok sa Dagat nga Mapula maoy hinungdanon ug talagsaong mga panghitabo—ang katingalahan ug kahibulungan nga mga buhat sa Dios. Wala nay labaw pa kadaku o labaw ka mahimayaon nga hitabo nga nahitabo sukad sa kasaysayan sa karaang Israel sa wala pa ang Krus. Mao kini ang ebanghelyo, apan sumala kang Moises.

Ang Dios milagroso ug kanunay nga magpataliwala aron ipakita ang Iyang pagatiman ug pagpanalipod sa mga Hebreohanon, bisan pa sa ilang kanunay nga mga paglapas. Uban sa Iyang tinuy-od nga bukton, gipangulohan ni Jehova ang Iyang katawhan ngadto sa kagawasan. Kini usa ka wala pa mahitabo nga buhat. Kini nga wala gidahum nga pasunud sa balaan nga pagpanginlabut mao ang sinugdanan sa ilang nabag-o nga panaw uban sa Dios, usa ka panaw gikan sa Ehipto nga sa (katapusan) sa Canaan.

Bisan og mahinungdanon ang kalabutan ni Moises sa Exodo, kini nga basahon dili mahitungud kang Moises kondili mahitungud sa Dios—ang Dios sa gugma, kamatuuran, hustisya, kagawasan, ug pagpasaylo, ang Dios nga sa katapusan miadto sa krus alang kanato. Pinaagi sa pagtoon sa Exodo, atong makuha ang lahi nga hulagway kon sama sa unsa gayod ang atong Dios.

Ug sama sa unsa man gayod Siya? Siya mao ang usa ka Dios nga matinumanon alang sa Iyang katawhan bisan pa sa ilang pagkadili-matinumanon. Siya sa kanunay naguban kanila, bisan kung sila batok Kaniya. Sa kanunay Iyang gipakita kanila ang Iyang kalooy, nagdala og pagpadasig, pagsaway, ug balaan nga pahimangno. Nagmando kanila sa labing maayo nga paagi, Iyang gusto nga sila kinabubut-on, tungud sa gugma alang Kaniya ug sa Iyang kinaiya, sa pagsimba ug sa pagtuman, ang tanan alang sa ilang kaugalingong kaayohan.

Ang Dios ni Moises maoy usa ka Dios sa mga pakigdugtong. Ang labing importante nga tumong sa Dios dili mao ang pagbuhat sa usa ka butang o sa pagtuman sa Iyang agenda; kondili, ang Iyang dakung tumong mao ang pagmugna og usa ka makahuloganong relasyon uban sa Iyang pinili nga katawhan, ang Israel. Iyang gidumalahan sila ngadto sa Sinai aron sa pagmugna niini nga halalum nga pakigkauban.

Nagtudlo si apostol Pablo nga kung unsa ang nahitabo sa katawhan sa Dios sa nangagi nga panahon maoy usa ka leksyon alang kanato aron kita makakat-on gikan sa ilang mga kasaypanan ug matinumanon nga mosunod sa Ginoo karon: “Kining mga butanga nahitabo kanila ingon nga pasidaan, ug gisulat ingon nga tugon alang kanato karon nga mga hing-abutan sa katapusan sa kapanahonan” (1 Corinto 10:11). Kining kanhi nga panghitabo kinahanglan mahimo nga usa ka pasidaan ug usa ka tinubdan sa pahimangno alang kanato karon. Kinahanglan atong basahon sila, ton-an sila, ug magkat-on gikan kanila, tungud kay bisan unsa ka lahi ang mga kahimtang, ang espirituhanong mga prinsipyo nga nagpaluyo kanila mao sa gihapon.

Ang atong plano alang sa pagtoon sa libro sa Exodo niini nga 13-ka semana kinahanglan dayag. Ang libro gibahin ngadto sa sinemana nga pagbasa sa mga kapitulo sa nagkalainlaing mga gitas-on (gibahinbahin pinaagi og tema aron pagpasayon sa pagtoon): (1) Pagkaulipon didto sa Ehipto, ang pagkahimugso ni Moises ug sa iyang una nga 40-ka tuig (Exodo 1–2). (2) Kamandoan ni Moises (Exodo 3–4). (3) Mga komplikasyon: sa diha nga ang kinabuhi magkalisud (Exodo 5–6). (4) Ang una nga siyam ka mga hampak (Exodo 7–10). (5) Ang ikanapulo nga hampak ug Kasaulogan sa Passover o Pasko sa manulunda nga mopatay (Exodo 11–12). (6) Ang pagkahigawas gikan sa Ehipto, ug ang kasinatian didto sa Dagat nga Mapula (Exodo 13–15). (7) Ang panaw ngadto sa Bukid sa Sinai (Exodo 16–18). (8) Ang gasa sa Pakigsaad sa Dios ug ang Napulo ka Sugo (Exodo 19–20). (9) Pagpadapat sa balaod sa Dios (Exodo 21–23). (10) Ang Pakigsaad gipamatud-an ug ang plano sa tabernakulo (Exodo 24–31). (11) Ang apostasiya sa pagsimba sa bulawan nga nating-baka ug ang pagpataliwala ni Moises (Exodo 32). (12) Ang pagpadayag sa Dios sa Iyang kaugalingon ug ang masilaw nga dagway ni Moises (Exodo 33–34). (13) Gitukod ang balongbalong ug gipahinungod (Exodo 35–40). Matag semana atong tutokan ang dugokan nga mga pamahayag ug mga hitabo nga gipaila diha sa mga kapitulo.

Hinaut nga ang atong maloloy-on nga Ginoo magpanalangin kanato samtang kita magtoon niini nga mahinungdanong basahon nga magpahinumdum kanato kon giunsa pagdumala sa Dios ang Iyang katawhan gikan sa pagkaulipon ngadto sa kagawasan, gikan sa kamatayon ngadto sa kinabuhi, ug gikan sa kamingawan ngadto sa Bag-ong Jerusalem (Hebreohanon 12:22).

_Si Jiřί Moskala usa ka propesor sa Old Testament exegesis ug teolohiya, ug dean sa Seventh-day Adventist Theological Seminary sa Andrews University._