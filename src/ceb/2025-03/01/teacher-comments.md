---
title:  Komento sa Magtutudlo
date:   04/07/2025
---

### Bahin I: Kinatibuk-ang Panglantaw

**Dugokan nga Teksto:** Exodo 2:23–25

**Tutokan sa Pagtoon:** Exodo 1:1–2:25

**Introduksiyon:** Kini nga nahaunang leksyon naglangkob sa hataas nga kasaysayan sa katawhan sa Dios didto sa Ehipto, gikan sa panahon ni Jose, sa pagkasinati sa Israel sa hilabihan ka dakung kauswagan, ngadto sa ilang pagkaulipon ubus sa mapintas nga Faraon, nga nagsugo sa pagpamatay sa tanang mga batang mga lalaki. Apan, ang Dios dili magpasagad kon ang mga daotang gahum mosulay paglaglag sa Iyang katawhan. Siya maoy ilang Manluluwas. Busa, Iyang gipadala si Moises nga Iyang sulogoon aron pagluwas kanila, kansang milagroso nga panalipod sa iyang pagkahimugso naghatud ngadto sa dili kasarangan nga paagi sa pagsagop kaniya aron mahimo nga sakup sa panimalay ni Faraon. Ang nahaunang kap-atan ka mga tuig sa kinabuhi ni Moises nagpakita sa iyang pagdawat sa labing maayo nga edukasyon, nahauna gikan sa iyang inahan ug dayon didto sa unibersidad sa Ehipto. Bisan og gibansay siya sa paglingkod sa trono sa Ehipto aron mahimo nga usa ka dakung pangulo, nakaplagan ni Moises ang iyang kaugalingon, pinaagi sa iyang mga sayup ug sa Tagana sa Dios, didto sa panimalay ni Jetro. Naminyo siya didto ug nahimo nga usa ka magbalantay sa mga karnero.

**Mga Tema sa Leksyon**

1. Ang pagtuman sa Dios sa Iyang mga saad ug mga panalangin sa kauswagan kinahtanglan saulogon. Ang mapasalamaton nga mga kasingkasing moila sa gugma ug pagatiman sa Dios sa ilang mga kinabuhi ug moila nga ang Dios magpanalangin ug manginlabot sa paghatag kanila og kauswagan ug kalampusan. Apan, kon dili magmatngon, sayon lang kita mawad-an sa pagtan-aw sa kamatuuran nga ang Dios, dili ang atong kaugalingon nga mga nabuhat, maoy hinungdan sa atong paguswag. Ang paghikalimot nga ang tanan nato nga nabatonan Iya sa Dios maghatud sa uban ngadto sa pagkamaibogon, paghandum sa paggahum ug pagguba sa maayong buhat sa Dios sa tinguha nga pinaagi kanila Iyang maluwas ang uban.
2. Mga pagampo adunay nagkalainlaing mga kagamitan. Dili lang sila maoy paagi sa pagdayeg sa Ginoo alang sa Iyang pagkamaayo ug kalooy nganhi kanato, kondili mga pagpangilyupo sila—mga pagtuaw sa mga samdan, gidaogdaog, ug makalolooy, ug giabusohan nga mga tawo nga nagkinahanglan og panabang. Ang mga daotan maglapas sa mga katungud sa uban, apan nagsaad ang Dios sa pagtabang niadtong gipasipalahan.
3. Ang maayong balita mao nga maminaw ang Dios sa atong makalolooy nga mga tawag alang sa Iyang pagpasaylo, sa Iyang presensya, ug pagpanginlabut. iyang makita ang atong mga pakigbisug, nagtimaan sa atong mga luha, mosabut sa atong kasakitan, ug motubag sa atong mga pagagulo.
4. Ang tanang gidaogdaog, gilutos, gitamay, ug gipakaubus makasabut sa mga sugilanon diha sa basahon sa Exodo. Pinaagi niini nga mga asoy sa kasaysayan, ilang mahibaloan nga wala lang sila maginusara. Ubanan sila sa Dios bisan pa sa ilang paghunahuna nga nagpakahilum lang Siya. Ang Iyang dili makita nga presensya ug mga saad sa Biblia nagtinguha sa pagsangkap sa kahupayan sa sulud ug pasalig sa kaluwasan.
5. Nahinumdum ang Dios sa Iyang pakigsaad kang Abraham, Isaac, ug Jacob. Matinumanon Siya. Iyang tumanon ang Iyang gisaad. Ang Dios manginlabot sa Iyang kaugalingong panahon. Ang balaang panahon sa Iyang pagtagana sagad wala mahiuyon sa atong limitado nga mga handum ug mga pagdahum.

### Bahin II: Komentaryo

Ang libro sa Exodo dili mahitungud kang Moises, kondili, una sa tanan, bahin kini sa pagpangulo sa Dios sa kinabuhi ni Moises ug sa Israel. Nagsugod ang Exodo sa hulagway sa mga panalangin sa Dios ibabaw sa panimalay ni Jacob: kapitoan lang sila ka mga tawo sa ilang pagsunod kang Jose ngadto sa Ehipto, apan hilabihan ang ilang pagsanay (Exodo 1:7), sumala sa gisaad sa Dios kang Abraham (Genesis 15:5).

Apan, ang paguswag sa Israel nahimo nga usa ka problema. Ang bag-o nga Faraon sa Ehipto nasina ug nahadlok sa Israel; busa, iyang gihimo sila nga mga ulipon pinaagi sa pagtrabaho sa bug-at nga mga buluhaton ug pagdaogdaog. Sumala sa kasaysayan, kini nga dramatiko nga mga panghitabo labing maayo nga ikabutang sa kaagi sa Dinastiya sa Ehipto niadtong ika-19 nga siglo. Ang bag-o nga dinastiya sa Hyksos nagsugod sa paggahum niadtong panahona. Ang nahaunang hari nga si Ahmose (1580–1546 B.C., maila nga maoy wala moila sa mga nabuhat ni Jose (Exodo 1:8) ug nagsugod sa pagpangulipon sa mga Israelita. Dali ra mikunhod ang kahimtang sa katawhan sa Dios, gikan sa pagkamauswagon ug gawasnon nga mga namuyo didto sa Ehipto ngadto sa hilabihan ka makalolooy nga pagkaulipon ubus sa mapintas nga mga agalon (Exodo 1:11, 13, 14). Si Amenhotep I maoy naghari niini nga panahon sa kalit nga kausaban (1553–1532). Apan, sa dugang nga pagpanglupig batok sa mga Israelita, nagdugang ang ilang kadaghanon (Exodo 1:12). Nagdugang ang pagpamit-os ni Faraon pinaagi sa pagpatrabaho sa mga Israelita sa bug-at nga mga buluhaton.

Kini nga nagsunod nga pagdaogdaog sa mga Faraon misamot na gayod ka lisud sa paghari ni Thutmose I (1525–1512), kinsa sa walay kukalooy naghatag og kamandoan sa pagpamatay sa tanang lalaki nga Hebreo nga mga bata (Exodo 1:22). Kon nahitabo ang Exodo niadtong Marso 1450 B.C., ang petsa nga atong gitakda, busa si Moises natawo 80 ka tuig ang milabay, sa katuigan nga 1530 B.C., panahon sa paggahum ni Thutmose I. Adunay anak nga babaye si Thutmose I nga nahimo nga Queen Hatshepsut (1504–1482). Gisagop ni Hatshepsut si Moises ug maoy naghatag kaniya niana nga ngalan. Namatay si Hatshepsut samtang si Moises didto sa Midian. Ang bana ni Hatshepsut nga si Thutmose II (1508–1504), adunay usa ka puyopuyo nga nanganak og usa ka lalaki, nga mao si Thutmose III (1504–1450), nga mao ang Faraon panahon sa Exodo. Si Faraon Amenhotep II (1453–1425), dili ang kamagulangang anak ni Thutmose III, naggahum uban sa iyang amahan sulud sa kapin duha ka tuig, adunay usa ka anak nga lalaki nga namatay sa ikanapulo nga hampak tungud kay kamagulangan man siya nga anak. Si Thutmose IV (1425–1412), nga mipuli sa paghari kang Amenhotep II, dili maoy kamagulangan nga anak, sumala sa nasulat sa Sphinx Stela. Busa ang kwentada sa Biblia sa maong panahon motakdo niini nga ebidensiya.

Ang Ehiptohanon nga ngalan ni Moises maayo kaayo nga pagkahaum niini nga panahon (sama sa ngalan nga Thutmose) nga nagkahulogan “natawo sa” o “gikuha (gikan).” Malagmit ang tibuuk niya nga ngalan mao si Hapi-mose (Hapi nga mao ang dios sa suba sa Nile). Apan si Moises, kon magpahinungod ngadto sa iyang kaugalingon ug magsulat ubus sa pagmando sa Dios, gitagak ang ngalan nga Hapi gikan sa iyang ngalan, usa ka timaan sa iyang pagdumili nga madugtong siya ngadto sa dios sa Nile.

Ang pagkahimugso ni Moises (Exodo 2:1–10) mao ang pagkausab sa dalagan sa kasaysayan sa Israel. Nagampo ang katawhan sa Dios alang sa usa ka pagkahigawas gikan sa pagkaulipon, nangayo sa Iyang panabang alang sa ilang makalolooy nga kahimtang. Gitubag sa Dios ang ilang mga hangyo pinaagi sa pagkahimugso ni Moises. Ang milagroso nga pagpanginlabut sa pagpanalipod sa kinabuhi ni Moises niini nga partikular nga kahimtang nahimo nga posibli lamang sa pagabag sa iyang mga ginikanan ug ni Miriam, nga iyang igsoong babaye. Busa, atong makita nga ang Dios naggamit og tawhanong mga instrumento sa pagpauswag sa Iyang kawsa ug katuyoan.

Diha sa kangitngit sa mga kalisdanan ug tungud sa atong kaugalingong pagantos, kinahanglan atong itutok ang atong mga mata sa Dios ug mosalig Kaniya, sa Iyang pagdumala, ug sa Iyang kaalam tungud kay dili gayud Niya pasagdan ang Iyang mga anak. Magauban Siya kanila taliwala sa pagpanglupig ug paglutos. Nakita Niya ang mga luha sa gipangtamay ug samdan. Moantos Siya uban kanila. Si manalagna Isaias nagpamatuud nga ang Dios nasakitan sa tanan natong mga kasakitan (Isaias 63:9). Ang Iyang pagkabug-os uban kanato lig-on ug dili mausab. Magantos Siya uban sa atong pagantos; sa atong kalisdanan, Iyang bation ang kahigwaos; ug sa atong kasakitan, Iyang bation ang kasakit. Siya anaa sa habig sa mga linutos nga nagantos alang sa pagkamatarong (Mateo 5:10). Usa Siya ka maloloy-on ug mahigugmaon nga Ginoo. Mainantoson Siya uban kanato, ug, didto sa krus, Siya nagantos aron pagsiguro sa atong kaluwasan. Agi og pagkalahi, ang mga madaogdaogon, mga abusado, ug mga malapason makasinati sa paghukum ug pagsilot sa Dios sa katapusan nga kalaglagan. Niini nga kahulogan, atong hinumduman ang atong mga kaugalingon sa mahinungdanong pahayag ni Ellen G. White: “Sa umalabot nga kinabuhi ang mga misteryo nga dinhi nakapasamok ug nakapaluya kanato ipatin-aw. Atong makita nga ang atong mga pagampo nga daw wala matubag ug nasagmuyo nga mga paglaum mahimo nga labing dako nga mga panalangin kanato.”–Ministry of Healing, p. 474.

Si Sipra ug Pua, duha ka mananabang, mga modelo sa pagkamatinumanon. Tungud kay mahadlokon sila sa Dios, sila walay kahadlok sa kasuko ni Faraon. Ang ilang respeto alang sa Dios sa kinabuhi maoy naggiya kanila sa ilang respeto alang sa tawhanong kinabuhi. Nagdumili sila sa pagpatay, pinaagi sa “aksidente,” sa mga batang lalaki nga mga Hebreo. Nahibalo sila nga ang kinabuhi maoy usa ka gasa gikan sa Dios, busa wala nila tumana ang mga kamandoan sa Faraon.

Walay daghang gipadayag ang Biblia kanato bahin sa nahaunang 40 anyos sa kinabuhi ni Moises (Buhat 7:23), gawas niini nga importante nga mga detalye: (1) Nahimo nga anak nga lalaki si Moises sa anak nga babaye ni Faraon; (2) sa hamtong na siya, nakapatay siya og usa ka Ehiptohanon nga nagdaogdaog sa usa ka Hebreo; (3) nakigaway siya sa usa ka Hebreo nga tawo nga namunal sa iyang isigka-Hebreo; (4) sunod, mikalagiw siya ngadto sa Midian diin siya nagpuyo didto sa balay ni Jetro nga usa ka pari, ug nangasawa sa iyang anak nga babaye, si Sephora; ug (5) dayon siya adunay anak nga lalaki si Gersom.

Ang mahinungdanong punto sa leksyon niini nga semana mao ang hugpong sa mga pulong “ug nahinumdum Siya sa iyang tugon” gikan sa atong **Dugokan nga Teksto:** “Ug gidungog sa Dios ang pagbakho nila, ug nahinumdum siya sa iyang tugon kang Abraham, kang Isaac ug kang Jacob” (Exodo 2:24). Ang pagkamatinumanon sa Dios sa Iyang mga saad sa tugon nagdala og kalig-on ngadto sa relasyon tali sa Dios ug sa Iyang katawhan. Iyang gituman ang Iyang bahin, bisan pa sa atong pagkadili-matinumanon. Ang tugon sa Dios nagsakup sa legal nga pagtukod sa usa ka relasyon tali sa Dios ug sa Iyang mga sumusunod.

Bisan pa niini, ang Iyang saad sa tugon daw wala matuman, ingon nga wala man magmauswagon ang Iyang katawhan, kondili nagantos hinoon. Ang giingon nga ang Dios “nahinumdum sa iyang tugon” wala magpasabut nga adunay pagkamalimtanon ang Dios o nakalimot Siya sa Iyang katawhan. Sa Iyang kaugalingong panahon, nanginlabot ang Dios dapig sa Iyang katawhan. Nagtugyan ang Dios pinaagi sa Iyang pulong ngadto kang Abraham nga mahimo siya nga usa ka dakung nasod: busa, agi og katumanan niini nga saad, nanginlabot ang Dios aron sa pagdala og kagawasan ngadto sa mga dinaogdaog. Gipahigawas sa Dios ang Israel tungud kay nagsaad man Siya sa pagpanalangin sa kaliwatan ni Abraham.

Niini nga duha ka panapus nga mga bersikulo, ang pulong Elohim alang sa Dios mabasa upat ka beses. Ang Elohim maoy usa ka gamhanan, kusgan nga Dios ug gihulagway sa pagkadugtong sa upat nga mga aksyon: Ang Dios “nakadungog,” “nahinumdum,” “nakakita,” ug “nabalaka”. Kini nga mga bersikulo nagpasantop sa kahibalo sa Dios sa kahimtang, sa Iyang pagatiman, ug sa Iyang pagkaandam sa pagbuhat pabor sa Iyang katawhan. Iyang usbon ang dalagan sa kasaysayan tungud kay miabut na ang Iyang panahon alang sa pagpanginlabot. Ang Dios sa Iyang kalooy moingon og “dili” ngadto sa pagpangdaogdaog ug maghatag og kagawasan ngadto sa Iyang mga sumusunod aron sila makaalagad sa ilang Dios agi og pasalamat alang sa Iyang gasa sa kagawasan. Busa, ang grasya sa Dios modaog batok sa pagpangdagmal, pagdaogdaog, ug pagpangulipon.

### Bahin III: Kagamitan sa Kinabuhi

1. Unsa may imong bation kung ikaw pasagdan, pasakitan, gamiton, o abusaran sa uban? Kini nga halalum nga mga kasagmuyo ug mga kasakitan makatabang kanimo sa pagbati og kalooy niadtong anaa sa sama nga kasinatian sa kinabuhi. Unsaon nimo nga mahimong epektibo sa pagdasig niini nga nagantos nga mga tawo? Unsay labing maayong sulbad sa mga kasagmuyo sa kinabuhi?
2. Unsaon nimo nga mahimong epektibo sa pagtagad sa pagpangabuso tungud sa gahum sa imong trabahoan o diha sa iglesya?
3. Handurawa kon unsa kaha ang mahitabo sa mga ginikanan ni Moises ug Miriam kung wala pa sila mosalig sa Dios ug nakulangan sa kaisog sa pagtago sa iyang bata? Unsa unta ang mahitabo sa plano sa Dios? Unsa kaha ang reaksyon sa Dios niini nga hinanduraw nga kahimtang? Aduna bay laing Moises nga motungha?
4. Sa unsang paagi nahimong posibli nga si Moises, human sa daghang katuigan sa pagpuyo sa luho ug sa usa ka pagano nga puluy-anan, nakahukum sa pagantos uban sa katawhan sa Dios sulud sa usa ka panahon?
5. Kadtong moyukbo atubangan sa Dios dili kinahanglan mahadlok sa pagbarog atubangan sa mga hari. Ilang unahon pagtuman ang kabubut-on sa Dios sa ilang mga kinabuhi; aron sila makapadayon sa unahan, nga maisogon, sa pagtuman sa kasugoan sa Dios. Unsay kahulogan sa giingon nga si Moises wala mahadlok kang Faraon kondili sa Dios? Unsaon nimo pagsabut ang usa ka sulbaronon nga pahayag nga tungud kay nakita man ni Moises “Siya nga dili makita,” matinumanon siya ngadto Kaniya (Hebreohanon 11:27)? Sa unsa nga paagi makita nimo ang Dios pinaagi sa panan-aw sa pagtoo?