---
title:  Ang Hebreohanon nga Mananabang
date:   01/07/2025
---

Dili masabtan sa usa ka tawo ang libro sa Exodo kung wala nay daang pagsabut sa mga pagtolon-an diha sa Genesis. Ang mga Judio namalhin ngadto sa Ehipto ug human sa usa ka panahon sa dakung kalamboan ug kalinaw, naulipon sila.

Apan wala gibiyaan sa Dios ang Iyang katawhan sa ilang mga problema, bisan kon daw usahay makita nga gipasagdan sila. Sa walay duhaduha ang Hebreo nga katawhan naluya sa ilang kalisdanan. Apan, sa panahon sa kalisdanan, moabut Siya sa pagtabang uban sa Iyang gamhanan nga kamut. Ang atong Ginoo nagdasig sa Iyang mga sumusunod: “Ug tawgon mo ako sa adlaw sa kalisdanan: Pagaluwason ko ikaw, ug ikaw magahimaya kanako” (Salmo 50:15).

`Basaha ang Exodo 1:9–21. Unsay mahinungdanon nga katungdanan ang nahimo sa matinumanong mga mananabang, ug ngano nga gihinumduman man sila sa kasaysayan?`

Walay ngalan sa Faraon diha sa libro sa Exodo. Nagdala sila sa titulo nga “Faraon” lamang, nga nagkahulogan nga “hari.” Nagtoo ang mga Ehiptohanon nga ang Faraon maoy usa ka dios dinhi sa yuta, ang anak nga lalaki sa dios Ra (o Osiris o Huros). Si Ra maoy giila nga labing hataas nga dios sa Ehipto, ang dios nga adlaw sa iyang kaugalingon.

Apan bisan pa sa tanan niya nga gahum, kini nga “dios” wala makahimo pagpugos sa mga mananabang sa pagbuhat supak sa ilang mga kombiksyon. Gani, lahi sa tanang walay ngalan nga mga Faraon, ang duha ka mga mananabang ginganlan, si Sipra ug Pua. (Exodo 1:15); hataas ang pagtan-aw sa mga tawo kanila kay sila adunay kahadlok kang Jehova. Walay epekto ang daotan nga kamandoan sa Faraon kanila kay ilang gitahud ang Dios labaw kaysa mga kamandoan sa usa ka yutan-ong hari (tan-awa usab sa Buhat 5:29). Busa, gipanalanginan sila sa Dios uban sa ilang kaugalingong dagkung mga pamilya. Daw unsa ka gamhanang pamatuud ngadto sa pagkamatinumanon. Kini nga mga babaye, bisan unsa ka gamay ang ilang nahibaloan sa teolohiya, nahibalo dili lang kon unsay husto kondili nagpili sa pagbuhat kon unsay husto.

Sa pagkakita ni Faraon nga napakyas ang iyang laraw, iyang gimandoan ang mga Ehiptohanon sa pagpatay sa tanang batang mga lalaki nga Hebreohanon. Sila ilang ilabay ngadto sa Nile River, malagmit ingon nga usa ka halad ngadto kang Hapi, ang dios sa Nile, ug usab usa ka dios sa pagkamabungahon. (Mao kini ang unang natala nga higayon nga ang mga Judio pagapatyon lamang tungud kay sila mga Judio.) Ang tuyo sa kamandoan sa kamatayon mao ang pagsumpo sa mga Hebreohanon, sa pagpatay sa tanang bata nga lalaki nga kaliwatan, sa ingon nagtapus sa hulga nga gitoohan ni Faraon nga gihimo sa mga Hebreohanon ngadto sa iyang nasod.

`Wala lang mahibalo ang mga mananabang kon unsay husto nga ilang buhaton, kondili ilang gihimo kini. Unsa ang dayag nga mensahe dinhi alang kanato?`