---
title:  "Pagpanglupig: Ang Kaagi ug ang Pagkahimugso ni Moises"
date:   28/06/2025
---

### Basaha sa Pagtuon Niini nga Semana

Exodo 1:1–22; Genesis 37:26–28; Genesis 39:2, 21; Buhat 7:6; Galacia 3:16, 17; Exodo 2:1–25.

> <p>Teksto nga Sagulohon</p>
> “Ug nahatabo nga, sa tapus niadtong daghan nga mga adlaw, namatay ang hari sa Egipto, ug ang mga anak sa Israel nag-agulo tungod sa pagkaulipon, ug nanagtu-aw sila: ug midangat sa Dios ang ilang pagtu-aw tungod sa pagkaulipon. Ug gidungog sa Dios ang pagbakho nila, ug nahinumdum siya sa iyang tugon kang Abraham, kang Isaac ug kang Jacob. Ug nakita sa Dios ang mga anak sa Israel, ug ang Dios miila kanila” (Exodo 2:23–25).

Ang libro sa Exodo naglanog uban sa mga asoy sa mga gipanglupig, sa hinikawan, sa mga linutos, ug sa mga gipamintahaan, ug sa mga gipakaulawan. Busa, ang katawhan karon nga nagbati nga gipasagdan, gikalimtan, ug naulipon makakaplag og paglaum, tungud kay ang sama nga Dios nga nagluwas sa mga Hebreohanon, makaluwas usab kanila.

Ang libro sa Exodo nagsulti usab sa pagkapresente sa mga gubat sa kinabuhi, ug bahin sa mga inhustisya ug mga pagsulay nga kabahin niini nga kinabuhi. Ang tanan madasig pinaagi sa mga sugilanon sa mga pagpanginlabut sa Dios dapig sa Iyang nagantos nga katawhan. Ang Dios nakadungog sa pagtuaw sa mga gipanglupig, nakakita sa ilang mga pakigbisug, nagtimaan sa ilang mga luha, sa ilang pagagulo, moabut aron sa pagtabang.

Ang Dios nagpasiugda sa pagluwas kanila nga nagasalig Kaniya. Kinahanglan atong dawaton kini, pinaagi sa pagtoo, kon unsa ang Iyang itanyag kanato. Maoy hinungdan nga kinahanglan ton-an ang basahon sa Exodo, kay nagtudlo kini kon unsay nabuhat ni Jesus alang kanatong tanan. Usa kini ka basahon bahin sa pagtubos, pagpahigawas, ug sa katapusan nga kaluwasan—kini nga tanan alang kanato, pinaagi sa pagtoo, diha kang Cristo Jesus ug unsay Iyang gisiguro alang kanato.

Taliwala sa kagubot ug kangitngit, kon atong itutok ang atong mga mata sa Dios, atong maila ang Iyang presensya, pagtagad, ug tabang samtang Siya magagiya kanato ngadto sa walay katapusang “Yutang Saad.”

_*Basaha sa pagtoon kini nga leksyon sa pagpangandam alang sa Sabado, Hulyo 5._