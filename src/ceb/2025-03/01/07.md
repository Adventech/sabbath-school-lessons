---
title:  Dugang nga Panghunahuna
date:   04/07/2025
---

Basaha ang sinulat ni Ellen G. White, “Moses,” pp. 241–251, diha sa Patriarchs and Prophets, nga makahatag kanimo og makahuloganong mga panghunahuna ngadto sa giton-an nga bahin sa teksto sa Biblia alang niini nga semana.

Ang teksto nagsulti nga “ang mga mananabang nangahadlok sa Dios, ug sila wala magbuhat uyon sa gisugo kanila sa hari, kondili ilang giluwas nga buhi ang mga bata nga lalake” (Exodo 1:17). Namahayag si Ellen G. White bahin sa pagkamatinumanon sa mga mananabang ug bahin sa paglaum sa Mesiyas: “Gipakanaug ang mga kamandoan ngadto sa mga mananabang kansang trabaho naghatag kanila sa kahigayonan alang sa pagtuman sa sugo, sa paglaglag sa Hebreohanon nga mga bata nga lalaki sa ilang pagkahimugso. Si Satanas ang nagpalihok niini nga butang. Nahibalo siya nga ang usa ka manluluwas ipakatawo taliwala sa mga Israelita; ug pinaagi sa pagdumala sa hari sa paglaglag sa ilang mga anak naglaum siya sa pagbuntog sa balaan nga katuyoan. Apan adunay kahadlok ang mga babaye sa Dios, ug wala nila tumana ang mapintas nga kamandoan. Miuyon ang Dios sa ilang gibuhat, ug gipauswag sila.”—Ellen G. White, Patriarchs and Prophets, p. 242.

Ang maayo nga balita niini nga tanan mao nga, bisan pa sa mga laraw ni Satanas, gidaog kini sa Dios, ug Iyang gigamit ang Iyang matinumanong katawhan sa pagsumpo sa kaaway. Nagpuyo kita sa teritoryo sa atong kaaway, nga gitawag ni Jesus “ang prinsipe” o “pangulo niini nga kalibutan” (Efeso 2:2; Juan 14:30). Giilog ni Satanas kini nga katungdanan gikan kang Adan, apan gipildi siya ni Jesus sa Iyang kinabuhi pinaagi sa Iyang kamatayon didto sa krus (Mateo 4:1–11, Juan 19:30, Hebreohanon 2:14). Bisan og buhi ug aktibo pa gihapon si Satanas, sumala sa gipadayag sa iyang pagsulay sa pagpatay niadtong mga anak nga lalaki, siguro ang iyang kaugalingong pagkamatay (Juan 12:31; Juann 16:11; Pinadayag 20:9, 10, 14). Ang maayo nga balita mao nga ang kalisdanan sa kinabuhi madaog pinaagi sa grasya sa Dios (Filipos 4:13). Kana nga grasya mao lamang ang atong paglaum.

**Diskusyonan nga mga Pangutana:**

`Ngano nga gitugotan man sa Dios ang mga Hebreohanon sa pagpuyo didto sa Ehipto ug daogdaogon? Ngano nga dugay man kaayo nanginlabot ang Dios alang kanila? Hinumdumi, usab, nga ang matag usa ka tawo magantos lamang samtang siya buhi pa. Kana mao, ang panahon sa pagantos alang sa nasod hataas, apan ang matag usa ka tawo magantos lamang samtang buhi pa ang kana nga tawo. Ngano nga importante man ang paghimo niana kalainan sa pagsabut sa tawhanong pagantos sa kinatibuk-an?`

`Hisguti og dugang ang mga pangutana kon sa unsa nga paagi ang Dios nakahimo paggamit kang Moises bisan pa sa iyang pagpatay sa usa ka Ehiptohanon. Pananglitan kon wala kadto niya mabuhat? Magpasabut ba kana nga dili mahigawas sa katapusan ang mga Hebreohanon gikan sa Ehipto? Ipasabut ang imong pangatarongan.`