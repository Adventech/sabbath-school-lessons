---
title:  Pagkahimugso ni Moises
date:   02/07/2025
---

`Basaha ang Exodo 2:1–10. Unsay katungdanan sa pagtagana ug pagpanalipod sa Dios sa sugilanon sa pagkahimugso ni Moises?`

Ang kaagi sa kasaysayan sa pagkahimugso ug sa kinabuhi ni Moises makapalipay tungud kay nagkinabuhi siya atul sa panahon sa nabantug nga ika-18 nga dinastiya sa Ehipto. Usa ka hari niini nga dinastiya—si Thutmose III, gitawag og “Napoleon sa Ehipto”—giila nga usa sa labing nabantug nga mga Faraon sa karaan nga Ehipto.

Bisan og ilalum sa usa ka kamandoan sa kamatayon sa pagkatawo (tan-awa sa Exodo 1:22), nahimugso si Moises ingong usa ka “pinasahi” nga anak nga lalaki (sa Hebreo tob, sa literal “maayo”, Exodo 2:2). Ang Hebreo nga pinulongan naghulagway labaw kaysa panggawas nga katahum. Kini nga pulong gigamit, pananglitan, sa paghulagway sa buhat sa Dios sa semana sa Paglalang, sa diha nga Iyang gipahayag nga ang tanang butang “maayo,” gani “maayo kaayo” (Genesis 1:4, 10, 31).

Ingong usa ka bag-o nga linalang, kini nga “maayo” nga anak, sumala sa plano sa Dios, mahimong hamtong nga maoy magdumala sa mga Hebreohanon sa pagpahigawas gikan sa ilang pagkaulipon. Sa pagkahimugso niini nga bata, ilabina niadtong malisud nga mga kahimtang, kinsa may makahimo sa paghanduraw sa iyang kaugmaon? Bisan pa niini, tumanon sa Dios ang Iyang mga pulong ngadto kang Abraham, Isaac, ug Jacob. Nakigsabut Siya kanila nga Iyang ihatag sa ilang kaliwatan ang Yutang Saad (Exodo 2:24, 25). Ug, oo, Iyang gamiton kini nga tob nga bag-ong nahimugso nga bata, sa ulahi nga mga dekada, sa pagbuhat niana.

Hangtod niana, ang Ehiptohanon nga prinsesa nga si Hatshepsut misagop kang Moises ingong iyang anak nga lalaki. Ang ngalan nga gihatag kang Moises adunay Ehiptohanon nga kagikan, nga nagkahulogan “anak nga lalaki sa” o “natawo sa,” sumala sa gipakita sa mga ngalan nga “Ah-mose (“anak nga lalaki ni Akh”) o Thut-mose (anak nga lalaki ni Thoth”). Ang iyang ngalan sa Hebreo si Mosheh, nagkahulogan “gikuha gikan.” Naluwas ang iyang kinabuhi sa milagroso nga kaagi samtang “gikuha siya gikan” sa suba.

Diyutay lang ang atong nahibaloan sa sayo nga bahin sa iyang kinabuhi. Human sa iyang milagroso nga pagkaluwas, ug sa pagsagop kaniya ni Hatshepsut, nagkinabuhi si Moises sa iyang una nga 12 ka mga tuig uban sa iyang orihinal nga pamilya (Exodo 2:7–9; Ellen G. White, Patriarchs and Prophets, p. 244). Nakadawat si Moises sa labing maayo nga edukasyon sa Ehipto, kadto nga tanan aron pagandam kaniya sa pagkahimo nga sunod nga Faraon sa Ehipto (Patriarchs and Prophets, p. 245). Daw unsa ka makaiikag nga, sa katapusan, daghan kaayo sa iyang edukasyon mahimo nga walay kapuslanan, o gani nahimo nga batok, kung sa unsa gayod ang mahinungdanon: ang kahibalo bahin sa Dios ug sa Iyang kamatuuran.

`Unsa ka daghan ang imong nakat-onan nga sa katapusan nahimo nga walay kapuslanan alang sa kon unsa gayod ang mahinungdanon?`