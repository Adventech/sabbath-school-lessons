---
title:  Ang Kaagi sa Kasaysayan
date:   30/06/2025
---

Sa pagabut sa pamilya ni Jacob sa Ehipto human sa ilang pagkasinati sa gutom didto sa Canaan (Genesis 46), mahigalaon ang hari sa Ehipto ngadto sa mga Hebreohanon tungud kang Jose ug sa tanan nga iyang nabuhat alang sa mga Ehiptohanon.

“Ug si Faraon miingon kang Jose: Tan-awa, ginabutang ko ikaw sa ibabaw sa tibook nga yuta sa Egipto. Ug gikuha ni Faraon ang singsing sa iyang kamot, ug gibutang niya sa kamot ni Jose, ug gibistihan siya sa mga panapton nga lino nga labing fino, ug gibutangan siya ug usa ka kolintas nga bulawan sa liog. Ug gipasakay siya sa iyang ikaduha ka carro nga iyang kaugalingon, ug nanagsinggit sila sa atubangan niya: Pangluhod kamo. Ug gibutang siya ibabaw sa tibook nga yuta sa Egipto” (Genesis 41:41–43).

`Unsa ang yawi ngadto sa kahibulungang kalampusan ni Jose didto sa Ehipto human niadtong usa ka malisud nga sinugdanan? (Basaha ang Genesis 37:26–28 ug Genesis 39:2, 21.)`

Ang labing tukma nga kaagi sa kasaysayan sa sugilanon ni Jose mao ang mosunod: ang bag-o nga hari, diha sa Exodo 1:8, “nga wala makaila kang Jose,” mao si Ahmose (1570 b.c–1546 B.C.). Sunod si Amenhotep I (1553 B.C.–1526 b.c, ang hari nga nahadlok sa mga Israelita ug nagdaogdaog kanila. Sa ulahi si Thutmose I (1525 B.C.–1512 B.C.) nagpakanaug og kamandoan sa kamatayon alang sa tanang Hebreo nga mga batang lalaki. Ang iyang anak nga babaye si Hatshepsut (1503 B.C.–1482 B.C.) mao ang prinsesa nga misagop kang Moises nga mahimo nga iyang anak. Si Faraon Thutmose III (1504 B.C.–1450 B.C.), kinsa pila ka panahon naghari kauban ni Hatshepsut, mao ang Faraon panahon sa Exodo.

Ang Exodo nahitabo, sumala sa labing maayo nga mga pagbanabana, niadtong Marso 1450 B.C. (tan-awa kang Willian R. Shea, “Exodus, Date of the,” The International Standard Bible Encyclopedia, giedit ni Geofrey W. Bromily et al., vol. 2 (Grand Rapids, MI: William B. Eerdmans, 1982). pp. 230–238). Aron masabtan ang panahon sa Exodo, ton-i ang mosunod nga mga teksto: Genesis 15:13–16; Exodo 12:40, 41; Maghuhukom 11:26; ug 1 Hari 6:1 (tan-awa usab ang Buhat 7:6; Galacia 3:16, 17).

Ang kapitulo 1 sa Exodo naglangkob sa usa ka hataas nga panahon—gikan sa panahon ni Jose, sa diha nga si Jacob nga iyang amahan uban sa tibuuk panimalay misulud sa Ehipto, ngadto sa kamandoan ni Faraon sa kamatayon. Bisan og ang uban naglalis bahin sa tukma nga katuigan, ang labing mahinungdanon mao nga bisan sa pagkaulipon sa Iyang katawhan sa usa ka langyaw nga yuta, wala sila kalimti ni Jehova.

Kana mao, bisan og daghang mga detalye bahin sa mga Hebreohanon didto sa Ehipto niadtong panahona ang nagpabilin nga natago, bisan lang sa pagkakaron (tan-awa sa 1 Corinto 13:12), ang pagpadayag sa kinaiya sa Dios nagpabilin nga nagadan-ag pinaagi sa mga pahina niini nga basahon, maingon man diha sa tibuuk Kasulatan. Atong mahibaloan nga walay sapayan kon daw unsa ka ngil-ad ang mga butang, ang Dios anaa diha sa kanunay, ug makasalig kita Kaniya sa bisan unsa ka ngil-ad ang kahimtang nga atong nahimutangan sa atong mga kaugalingon.