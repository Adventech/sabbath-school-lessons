---
title:  Ang Katawhan sa Dios sa Ehipto
date:   29/06/2025
---

Ang basahon sa Exodo gitawag sa Hebreo og shemot, sa literal “mga ngalan” sa Ingles, sumala sa pangabli nga mga pulong niana nga karaang dokumento. “Ug mao kini ang mga ngalan” mao ang pagsugod. Ang mga ngalan sa mga patriarka sa pamilya ni Jacob ginganlan dayon sa sinugdanan.

`Basaha ang Exodo 1:1–7. Unsa ang mahinungdanon kaayo nga kamatuuran ang makaplagan dinhi?`

Ang libro sa Exodo nagsugod uban sa usa ka pahinumdum sa panalangin sa Dios. Sa pagpuyo ni patriarka Jacob ug sa iyang pamilya didto sa Ehipto, 70 lang sila ka mga tawo (Genesis 46:27, Exodo 1:5), apan ang mga Israelita “nagmabungaon, ug mingtubo sa madagayaon gayud, ug misanay, ug milig-on sa hilabihan gayud; ug napuno nila ang yuta” (Exodo 1:7). Apan, panahon sa Exodo, ang ilang kadaghanon miabut og “unom ka gatus ka libo nga mga lalake ang nanaglakaw, gawas sa mga bata” (Exodo 12:37).

`Basaha ang Exodo 1:8–11. Unsay kahimtang sa mga Israelita panahon sa Exodo?`

Ang biblikal nga teksto naglarawan sa sugilanon sa mga anak sa Israel didto sa Ehipto sa ngitngit nga hulagway. Ang libro sa Exodo nagsugod sa ilang pagkaulipon sa mga agalon nga Ehiptohanon ug sa madaogdaogon nga pagtrabaho nga ilang gipahamtang sa mga Hebreohanon. Ang libro sa Exodo natapus, hinonoa, sa malinawon ug makahupay nga presensya sa Dios diha sa tabernakulo, taliwala sa kampo sa mga Israelita (tan-awa sa Exodo 40). Nagpataliwala niini nga nagkaatbang nga mga haligi, ang kadaogan sa Dios gihulagway. Pinaagi sa pagluwas ni Jehova sa Iyang katawhan gikan sa pagkaulipon, pinaagi sa pagtunga sa Dagat nga Mapula, ug pinaagi sa Iyang pagpukan sa kinakusgan nga kasundalohan niadtong panahona, ang talagsaong kadaogan sa Dios batok sa daotan gipadayag.

Ang sugilanon sa kasukwahi nagpasantop nga sa “labi nga ilang gilisud sila, labi pa usab hinoon nga midaghan sila, ug labi pa nga mitubo sila” (Exodo 1:12). Kana mao, nga bisan pa tawhanong laraw, ang Dios mao gihapon ang labing hataas ug magluwas sa Iyang katawhan, bisan kon ang mga kahimtang daw walay kalauman, labing minos gikan sa tawhanong panglantaw.

`Ang usa ka bag-o nga hari milingkod sa trono nga wala makaila kang Jose. Unsa may gipasabut niini nga asoy bahin sa atong dili pagpasagad o pagbalewala sa mga kahimtang, labi na ang mga maayong butang?`