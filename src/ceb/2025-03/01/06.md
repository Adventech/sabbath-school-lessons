---
title:  Usa ka Pagkausab sa mga Plano
date:   03/07/2025
---

`Basaha ang Exodo 2:11–25. Unsa nga panghitabo nga sa kalit miabut ngadto sa pagkausab sa tibuuk nga padulngan sa kinabuhi ni Moises? Unsa nga mga leksyon atong makat-onan gikan niini nga sugilanon?`

Unsa may buhaton ni Moises? Mahaylo ba siya ngadto sa kalingawan ug limbong sa Ehipto, o molahutay ba siya sa kalisdanan uban sa iyang nagkalisud nga katawhan? Wala madugay ang mga panghitabo nagpugos sa usa ka desisyon alang kaniya.

“Ug sa hingdunggan ni Faraon kini nga butanga, naninguha siya sa pagpatay kang Moises: apan si Moises mikalagiw gikan sa atubangan ni Faraon, ug mipuyo siya sa yuta sa Median, ug milingkod siya sa tupad sa usa ka atabay” (Exodo 2:15).

Human sa pagpatay, walay kapilian si Moises, bahin sa iyang pagpabilin didto sa Ehipto. Busa, bisan unsay mga plano alang kaniya sa pagsaka ngadto sa trono sa Ehipto ug sa pagkahimo nga usa ka ”dios,” kalit lang natapus kadto nga mga plano. Sa baylo nga mahimo nga usa ka mini nga dios, moalagad si Moises sa matuud nga Dios. Sa walay duhaduha, sa panahon sa iyang pagkalagiw, walay ideya si Moises kon unsay iyang kaugmaon.

“Ang tibuuk nga butang [sa pagpatay ni Moises sa usa ka Ehiptohanon] nahibaloan dayon sa mga Ehiptohanon, ug daku kaayo nga pagpasulabi sa maong hitabo, nahibaloan dayon ni Faraon. Hilabihan ka dakung salaod kini alang kang Faraon; sa iyang pagtoo nga giplano ni Moises ang pagpangulo sa iyang katawhan sa pakigbatok sa mga Ehiptohanon, aron pagpukan sa iyang kagamhanan, ug sa paglingkod niya diha sa trono; ug wala nay kasigurohan ang gingharian kon siya buhi. Gitinguha dayon sa hari ang pagpapatay kang Moises; apan sa pagkaamgo sa iyang katalagman, mikalagiw si Moises ngadto sa Arabia.”—Ellen G. White, Patriarchs and Prophets, p. 247.

Nagkinabuhi si Moises sulud sa 120 ka tuig (Deuteronomio 34:7), ug mabahin ang iyang kinabuhi ngadto sa tulo nga tag-40 ang matag usa. Ang nahaunang 40 ka tuig didto siya sa Ehipto, kadaghanan niadto nga katuigan didto sa harianon nga palasyo. Ang ikaduha nga 40 ka tuig nagpuyo siya didto sa balay ni Jetro sa teritoryo sa Midian.

Apan ang katapusang 40 ka tuig maoy, nahimo nga kinadak-ang bahin sa lima ka mga libro ni Moises (ug niini nga trimestre), magsaysay sila sa sugilanon sa sayo nga pagtawag sa Israel sa pagsaksi ngadto sa usa ka kalibutan nga nahumol sa pagsimba og mga diosdios, sa pagpadayag sa kinaiyahan ug kinaiya sa matuud nga Dios (tan-awa sa Deuteronomio 4:6–8).

`Plano ba sa Dios nga makapatay si Moises sa usa ka Ehiptohanon? Kon dili, unsay isulti kanato niini nga sugilanon kon sa unsa nga paagi ang Dios makapausab sa bisan unsa nga kahimtang aron gamiton kini alang sa Iyang kaugalingong mga katuyoan? Sa unsa nga paagi ang Roma 8:28 makatabang kanato sa pagsabut niini nga mahinungdanong kamatuuran?`