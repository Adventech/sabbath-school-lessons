---
title:  Komento sa Magtutudlo
date:   18/07/2025
---

### Bahin I: Kinatibuk-ang Panglantaw

**Dugokan nga Teksto:** Exodo 5:1, 2

**Tutokan sa Pagtoon:** Exodo 5:1–7:7

Ang kahimtang sa Israel nausab sa wala gidahum nga mga paagi. Nagsaad ang Dios nga Iyang mandoan ang Iyang katawhan sa paggawas sa Ehipto, apan sa baylo ilang nakita nga nakadugang kalisud ang kahimtang sa ilang mga kinabuhi. Gimando ni Faraon ang dili makataronganong mga buhat gikan kanila. Dugang pa, nagdumili siya sa pagpagawas kanila aron mosimba sa ilang Dios. Malisud kaayo ang ilang mga kahimtang sa pagkaagi nga “sila wala magpanimati” kang Moises “tungod sa kataka sa espiritu, ug tungod sa mapintas nga kaulipnan (Exodo 6:9). Apan, gisugo sa Dios si Moises sa pagpakigsulti pagusab kang Faraon. Apan kaduha misupak si Moises sa sugo sa Dios: “ ‘Unsaon sa pagpanimati ni Faraon kanako’ ” (Exodo 6:12, 30) nga bisan pa gani ang mga Israelita dili naman maminaw sa akong isulti? Ug “Ako dili maayong manulti” (Exodo 6:12).

Adunay nagkalainlain nga mga panagsultihay niini nga bahin sa basahon sa Exodo (Exodo 5:1–7:7). Ang mga panagtagbo o mga panagsultihay tali sa nagkalainlaing mga tawo ug mga pundok nagandam sa entablado alang sa gamhanang pagpakita sa himaya sa Dios, sama sa mosunod:

1. Nakigsulti si Moises ug Aaron kang Faraon (Exodo 5:1–5).
2. Nakigsulti si Faraon sa mga agalon sa mga ulipon ug sa mga tinugyanan nga Israelita (Exodo 5:6–9).
3. Ang mga agalon sa ulipon ug ang Israelita nga mga tinugyanan nakigsulti sa mga tawo (Exodo 5:10–14).
4. Ang Israelita nga mga tinugyanan nakigsulti kang Faraon (Exodo 5:15–18).
5. Ang Israelita nga mga tinugyanan nakigsulti kang Moises ug Aaron (Exodo 5:19–21).
6. Nakigsulti si Moises sa Ginoo (Exodo 5:22–6:8).
7. Nakigsulti si Moises sa katawhan (Exodo 6:9).
8. Nakigsulti ang Ginoo kang Moises (Exodo 6:10–12).

Kini nga mga panagsultihay gisundan sa mga pahayag nga gisulti sa Ginoo ngadto kang Moises ug Aaron (Exodo 6:13, 26, 27). Tali niini nga mga pahayag nahimutang ang rekord sa pamilya ni Moises ug Aaron (Exodo 6:14–25). Dayon, sa makausa pa, ang panagsultihay tali kang Moises ug sa Ginoo girekord ingong usa ka pasiuna ngadto sa 10 ka hampak (Exodo 6:28–7:5). Sa panapus niini nga bahin, ang pagtuman ni Moises ug Aaron positibo nga gipasantop, kay ilang gibuhat ang tanan nga gisugo sa Ginoo kanila (Exodo 7:6). Uban niini nga paguyon, gihisgutan ang ilang mga edad: Si Moises 80 ug si Aaron 83 (Exodo 7:7).

Busa, kita makahinapus nga walay pagretiro gikan sa buluhaton sa Dios. Siya nagkinahanglan nga ang matag usa magtinabangay Kaniya sa pagpauswag sa Iyang katuyoan: batan-on ug tigulang, lalaki ug babaye, mga bata ug mga hamtong, gawasnon ug naulipon, dato ug kabus, edukado ug dili, mga tawo sa hataas nga mga kahimtang nga adunay impluwensiyal nga mga pangatungdanan ug kasarangan nga mga magbubuhat. Ang matag usa makahimo pagbuhat sa iyang bahin, ug nga magkauban kita sa pagtuman sa katuyoan o buluhaton sa Dios alang kanato.

**Mga Tema sa Leksyon**

Bisan pa sa kamatuuran nga tin-aw ang “pagdili” ni Faraon sa gisugo sa Dios “ ‘sa pagpalakaw ang akong katawohan,’ ” nagandam ang Dios og usa ka paagi sa pagpagawas sa Iyang katawhan. Apan, ang katawhan nawad-an sa ilang pagtoo. Bisan si Moises nakiglalis na gani sa Dios, nangutana ngano nga nagkagrabe ang mga butang: “ ‘Ngano ba nga imong gilisud kining katawohan? Nganong imo ako nga gipadala?” (Exodo 5:22). Ang hinungdan alang niini nga lisud nga mga pangutana anaa sa kamatuuran nga, human sa una nga direkta nga panagtagbo kang Faraon, naganam kalisud ang mga butang, ug nagdugang kalisud ang kinabuhi alang sa mga Israelita. Wala si Moises, ni ang mga Israelita magdahum niini nga suliran. Nagpaabut sila sa dihadiha dayon nga pagpahigawas gikan sa kaulipnan tungud kay ang ilang Dios gamhanan nga Magbubuhat nga makahimo pagbuhat og mga butang nga walay lain nga makahimo. Daw unsa ka makapaluya nga kasagmuyo! Bisan pa niana, giandam sa Dios ang talan-awon sa pagpahigawas ug giandam si Moises ug Aaron alang sa usa ka bag-o nga pakigharong sa hari.

### Bahin II: Komentaryo

Ang teksto nga sagulohon nagtakda sa talan-awon alang sa drama nga hapit na mahitabo.

Misulud si Moises, kinsa, human sa 40 katuig nga pagkawala gikan sa Ehipto, sa makausa pa misulud sa palasyo ni Faraon (sa tuig 1450 B.C.). Miduaw si Moises ug Aaron kang Faraon Thutmose III ug nakigharong kaniya uban sa sugo sa Dios: “ ‘Tugoti sa pagpalakaw ang akong katawohan aron sila makaalagad kanako’ ” (Exodo 7:16). Midumili si Faraon sa pagila sa paglungtad sa Ginoo o sa Iyang pagbulot-an. Giisip ni Faraon ang iyang kaugalingon nga usa ka dios, nagsimba sa daghang dios nga ginama og tawo, ug dili gusto modawat sa hangyo sa buhi nga Dios sa mga Hebreohanon. Ang iyang mapahitas-on nga tubag nagpasabut sa gahum sa Ehipto ingong usa ka materyalistikong pagano nga kultura nga magsimba sa kaugalingong mga dios niini diha sa dagway sa mga diosdios.

Gilimud ni Faraon ang pagkalabing-hataas sa Dios ug wala moila sa Iyang paglungtad: “Kinsa ba si Jehova aron magapatalinghug ako sa iyang tingog, ug magatugot ako sa pagpalakaw sa Israel? Ako wala makaila kang Jehova, dili usab ako motugot sa pagpalakaw sa Israel’ ”; “ ‘Ngano nga ginapahunong ninyo ang katawohan sa ilang bulohaton? . . . ug . . . nagpahunong kanila [Hebreo: shabat] gikan sa ilang mga palas-anon’ ” (Exodo 5:2, 4, 5)? Ang Hebreo nga pulong alang sa Ehipto mao ang mitsrayim, nga nagkahulogang usa ka yuta sa “double grip,” nagpasabut sa grabe nga pagpangulipon ug sa pagkupot sa awtoridad aron sa pagsugo, paggahum, ug pagsulti sa uban kung unsay buhaton.

Sa iyang tubag sa gisugo sa Ginoo, gihisgutan ni Faraon nga gusto ni Moises ug Aaron pahunongon ang mga Israelita sa ilang trabaho. Ang Hebreo nga pulong shabat nagpunting ngadto sa Igpapahulay nga pahulay, sumala sa sama nga Judio ug Cristohanon nga mga tigbadbad. Ang mga pulong nga “pahulay gikan sa” buluhaton makaplagan lamang sa usa ka laing dapit, diha sa Genesis 2:2, 3 (gisubli sa makaduha). Makapasibut, wala usab mouyon si Faraon sa hangyo ni Moises ug Aaron sa pagpahigawas (gikan sa para “pagpalakaw o “pagbuhi”) sa katawhan. Makasibut nga ang berbo para adunay, sa Hebreo, sama nga mga konsonante sa pulong “faraon,” busa luyo sa tubag sa hari tingali adunay laing kahulogan: “Ngano nga milihok man kamo sama kang Faraon sa pagpahigawas sa mga tawo gikan sa ilang trabaho?”

Si hari Thutmose III duha pa ka tuig ang edad sa diha nga gibutang siya sa Ehiptohanon nga trono sa usa ka pari, sunod sa pagkamatay ni Thutmose II nga iyang amahan, niadtong 1504 B.C. Ang pagsaka ni Thutmose sa trono sa labing kalagmitan giinagurahan aron pagsanta kang Moises sa pagkahimo nga hari. Sa mao nga panahon, si Moises, usa ka sinagop nga anak nga lalaki ni Faraon Hatshepsut, 26 anyos na ang edad. Si Thutmose III mao ang kauban sa paghari sa iyang ina-ina, nga si Hatshepsut hangtod sa iyang pagkamatay niadtong 1482 B.C. Sa iyang pagkamatay, didto si Moises sa Midian. Ang pangidaron ni Thutmose III sa diha nga siya na ang bugtong nga naggahum, 24 anyos na. Iyang giguba halos ang tanang mga monumento ug mga estatuwa nga adunay ngalan o hulagway ni Hatshepsut ug nailhan usab sa iyang malampuson nga mga kampanya sa militar. Naila siya isip labing nabantug nga magmamando sa militar sa karaang Ehipto. Usa usab siya ka inila nga magtutukod. Niadtong 1450 B.C., panahon sa Exodo, siya 56 anyos na.

**Ang Tugon sa Dios**

Sa wala pa gipahigawas sa Dios ang mga Israelita sa Ehipto, Iyang gipasaligan sila nga Iyang tumanon ang Iyang tugon o pakigsaad uban kang Abraham, Isaac, ug Jacob. Iyang gisaaran ang ilang mga katigulangan nga Iyang “ihatag kanila ang yuta sa Canaan” (Exodo 6:4), sumala sa gihisgutan diha sa Genesis 12:7 ug Genesis 17:8. Gihinumduman sa Dios kini nga tugon, ug sa pagabut na sa panahon, molihok na ang mga butang sa pagpadayon sa unahan. Manginlabot Siya alang sa Iyang katawhan. Gidasig sa Ginoo si Moises sa pagpamatuud ngadto sa Iyang katawhan nga matuman gayod ang Iyang saad. Matuman ang Iyang gisulti. Kini nga lab-as nga pasalig natala diha sa mahinungdanon kaayo nga mga pulong diha sa Exodo 6:6–8.

Gisugdan sa Dios sa solemne nga pagkasulti ang pagpaila sa Iyang kaugalingon: “ ‘Ako mao si JEHOVA.’ ” Pinaagi niini nga pamaagi sa pagpaila, nga gisubli og 15 ka beses diha sa Exodo, ilabina diha sa bahin nga naghisgot sa mga hampak (Exodo 6:2, 6, 7, 8, 29; Exodo 7:5, 17; Exodo 10:2; Exodo 12:12; Exodo 14:4, 18; Exodo 15:26; Exodo 16:12; Exodo 29:46; Exodo 31:13), gimantala sa Ginoo ang Iyang pagkasuud diha, ug mahigugmaon nga pagatiman alang, sa Iyang katawhan. Kana nga pagkasuud ug pagatiman maila sa mga Israelita ug usab sa mga Ehiptohanon. Iyang pagawason ang Iyang katawhan sumala sa gisaad ug luwason sila gikan sa Ehiptohanon nga pagpangulipon.

Gipasantop sa Ginoo ang upat ka nagkalainlaing mga buhat sa pagtubos sa Iyang katawhan ug sa pormal nagsaad sa mosunod:

1. “Dad-on ko kamo sa gawas [hiphil nga porma sa yatsa ‘nagkahulogang “pagawason”] gikan sa ilalum sa yugo sa mga Ehiptohanon.”
2. “Pahigawason ko [hiphil nga porma sa natsal nagkahulogang “luwason,” “birahon,” “pagawason,” “luwason”] ko kamo ingong ilang mga ulipon.”
3. “Tubuson ko [ga’al] kamo uban sa natuy-od nga bukton ug uban sa gamhanang mga buhat sa paghukum.”
4. “Dad-on ko [lagakh] kamo ingon nga akong kaugalingong katawhan, ug ako mahimong [hayah] inyo nga Dios.”

Kini nga mga saad naghinapus uban sa pormula sa tugon nga nagpasantop sa suud nga relasyon ug mahigugmaong panaghiusa tali sa Ginoo ug sa Iyang katawhan. Kini nga relasyon mao ang katumanan sa saad sa Dios kang Abraham (Genesis 17:7, 8). Sa Jewish Passover Seder nga liturhiya, kining biblikal nga mga pulong adunay hinungdanong papel, nga gisimbolohan sa upat ka mga kopa nga inumon niadtong nagsaulog niini nga buhat sa pagtubos gikan sa Ehiptohanong pagkaulipon.)

Dayon, sa una nga higayon diha sa libro sa Exodo, gimantala sa Ginoo nga “kamo,” nagpasabut sa mga Israelita, “managpakaila kamo nga ako si Jehova nga inyong Dios” (Exodo 6:7). Kaniadto, ang Ginoo sa kanunay mao ang nahibalo sa pagdaogdaog, pagantos, ug kasakitan sa Iyang katawhan, apan karon, ang Iyang katawhan “makaila” sa ilang Dios.

Ang Ginoo nagdugang og duha ka mga saad: (1) “pagadad-on ko kamo ngadto sa sulod sa yuta nga gipanumpa ko sa paghatag kang Abraham, kang Isaac, ug kang Jacob” (Exodo 6:8). Ang sunod sunod nga pagsubli sa balaan nga “Ako” mao ang tin-aw kaayo nga garantiya nga ang Pulong sa Dios matuman. Makaupat diha sa Exodo 6:2–8, ang pormula sa pagpaila “Ako mao si JEHOVA” mopakita. Kini nga mga pulong motungha sa sinugdanan gayod ug sa katapusan gayod niini nga pahayag ingong usa ka inclusio, o binalikbalik nga pagpasabut (Exodo 6:2, 8), usab diha sa duha ka dugang nga mga dapit sa Exodo 6:6, 7.

Ang reaksyon sa mga Israelita, sumala sa bersikulo 9, makasusubo kaayo. Nakigsulti si Moises sa mga Israelita, apan nangaluya kaayo sila sa pagkaagi nga dili na sila maminaw sa mga pulong sa pasalig sa Dios. Apan, ang makatubus nga mga buhat sa Dios hapit na ipadayag sa tanan nila nga mahimayaong katinuuran.

### Bahin III: Kagamitan sa Kinabuhi

1. Unsa nga mga leksyon imong makuha gikan sa dayag kaayo, hapit mahagiton nga panagsulti ni Moses sa Ginoo? Sa unsa nga paagi kini makaapekto sa imong kaugalingong paglakaw uban sa Ginoo? Unsaon nato pagpasabut ang atong mga hunahuna, mga pagbati, ug mga handum sa sulud ngadto Kaniya diha sa usa ka sinsero nga paagi? Unsaon nato pagpakigsulti Kaniya bahin sa atong negatibo nga mga pagbati, sama sa pagkasagmuyo o pagkasubo, pait nga pagbati, kahigawad, pagdumot, kasina, ug kasuko?
2. Dili kita motoo sa kapalaran o natudlo nang daan nga panghitabo. Dili usab kita motoo sa higayon o suwerte. Nagtoo kita sa pagkakasaligan sa pagpangulo sa Dios kung kita sinsero ug matinuuron nga mangayo Kaniya niini. Sa unsa nga paagi mas makasalig kita sa Dios ug sa Iyang pagpangulo?
3. Wala kita gitawag sa Dios nga mahimong malampuson; gitawag kita Niya ngadto sa pagkamatinumanon. Kinahanglan magmatinumanon kita ngadto sa Iyang pagtawag sa pagbuhat kung unsa ang gikinahanglan aron kita mahimo nga Iyang maayong mga saksi sa bisan unsa nga kahimtang sa pagtubo nga atong makaplagan sa atong mga kaugalingon. Ang atong kalampusan ug kauswagan nagsandig diha Kaniya. Unsaon man nimo, nga dili mahimo nga malalison, makatabang ug makatultol sa uban nga makita ang kamut sa Dios ug ang mga pagpanginlabut sa ilang kinabuhi?
4. Ang Ehipto nagsilbi nga usa ka mahinungdanon kaayo nga kabahin sa biblikal nga mga tagna. Unsa nga mga leksyon o hagit ang gipakita sa simbolo sa Ehipto alang kanato sa atong postmodern, mega-modern nga kalibutan?
5. Ngano nga ang atong mga gidahum alang sa mga pagpanginlabut ug mga aksiyon sa Dios sagad dili matuman? Ngano nga Siya kanunay nga molihok lamang kung ang tanang mga paglaum mahanaw na?