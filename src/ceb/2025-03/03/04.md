---
title:  Ang Balaan nga “Ako”
date:   15/07/2025
---

Makalolooy nga Moises! Siya una nga gitamay ni Faraon, ug karon, gitunglo na siya sa iyang kaugalingong katawhan.

Busa, gidala ni Moises ang iyang reklamo ngadto sa Dios. Sa Iyang kasuko ug pagkasubo sa nagkagrabe nga mga kahimtang sa Israel, nangutana siya: “Ginoo, ngano ba nga imong gilisud kining katawohan? Nganong imo ako nga gipadala? Kay sukad ako mahiadto kang Faraon sa pagsulti kaniya tungod sa imong ngalan, gidaut niya pag-ayo kining katawohan, ug kining katawohan wala man gayud nimo luwasa” (Exodo 5:22, 23). Ang pagkadili-kontento ni Moises sa Ginoo tin-aw ug, masabut kaayo ang maong kahimtang.

Hinoon, ang tubag sa Dios, gamhanan. Molihok siya, ug determinado kaayo, usab. “Karon makita mo kong unsay buhaton ko kang Faraon” (Exodo 6:1).

`Basaha ang Exodo 5:22–6:8. Unsay tubag sa Dios kang Moises, ug unsa ang importante nga teolohikal nga mga kamatuuran ang napadayag dinhi?`

Dili na lamang mosulti si Jehova; makusganon na Siya nga manginlabot dapig sa Iyang katawhan. Iyang gipahinumduman si Moises sa pipila ka hinungdanong mga kamatuuran: (1) Ako mao si JEHOVA; (2) Ako mipakita ngadto sa mga patriarka; (3) Ako nagtukod sa ang Akong tugon kanila; (4) Ako nagsaad sa paghatag kanila sa yuta sa Canaan; (5) Akong nadungog ang pagagulo sa mga anak sa Israel; ug (6) Akong nahinumduman ang Akong tugon sa paghatag kanimo sa Yutang Saad.

Tan-awa ang sublisubli nga paglitok sa balaan nga “Ako.” Ako, mao si Jehova nga inyong Dios, Akong nabuhat ang maong mga butang, ug busa makasalig ikaw nga Akong buhaton kanimo ang Akong gisaad.

Ang Ginoo solemne nga nagpahayag nga Iyang buhaton ang upat ka dakung mga butang alang sa Israel tungud kay Siya mao gihapon ang ilang buhi nga Ginoo: (1) “Ako magadala kaninyo sa gawas sa mga mabug-at nga lulan sa mga Egiptohanon;” (2) “Pagabawion ko kamo gikan sa kaulipnan nila;” (3) “Pagatubson ko kamo uban sa bukton nga tinuy-od, ug uban sa dagkung mga paghukom;” ug (4) “pagakuhaon ko kamo ingon nga akong katawohan, ug ako mainyong Dios” (Exodo 6:6, 7).

Kini nga upat ka balaan nga buhat nagsiguro ug nagpalig-on pagusab sa Iyang relasyon sa Iyang katawhan. Ang Dios maoy Magbubuhat niini nga tanang kalihokan, ug ang mga Israelita maoy makadawat niini nga tanang mga kaayohan ug grasya. Ang Dios nagtanyag niini nga mga gasa sa libre, tungud sa gugma; Iyang gibuhat kini kaniadto, ngadto kanila, ug Iyang buhaton kini karon, alang kanato, usab.

`Kinsa ang ubang mga tawo sa Biblia nga nagtuaw sa pagreklamo atubangan sa Dios—uban sa maayong mga katarungan. Ngano nga OK ra man, usahay, ang pagbubo sa imong pagbati ngadto sa Dios ug gani pagreklamo sa imong kahimtang? Apan ngano nga kinahanglan imong buhaton kini diha sa pagtoo ug sa pagsalig?`