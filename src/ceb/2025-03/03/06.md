---
title:  Ingon nga Dios Ngadto Kang Faraon
date:   17/07/2025
---

`Basaha ang Exodo 6:28–7:7. Giunsa pagtagad sa Dios ang mga pagsupak ni Moises?`

Gipaila sa Dios ang Iyang kaugalingon ngadto kang Moises ingon nga Yahweh, nga nagkahulogang Siya ang personal ug suud sa Dios, ang Dios sa Iyang katawhan, ug ang Dios nga misulud sa usa ka relasyon sa kasabutan uban kanila.

Kining haduul nga Dios sa makausa pa nagsugo kang Moises sa paglakaw ug sa pagpakigsulti kang Faraon. Tungud sa kakulang sa pagsalig sa kaugalingon, mibalibad na usab si Moises. “Ngano nga maminaw man si Faraon kanako?” Dinhi sa makausa pa atong makita ang pagpaubus ni Moises, apan, sa iyang handum sa pagikyas gikan sa buluhaton, nga hangtod karon dili kaayo maayo ang dalagan.

“Sa pagsugo sa Dios kang Moises pagbalik ngadto kang Faraon, nagpakita si Moises sa pagkawalay-salig sa iyang kaugalingon. Ang pulong ‘aral sepatayim—sa literal ‘wala matuli nga mga ngabil,’ gigamit dinhi sa pagpahayag sa kakulang sa katakus ni Moises sa pagpanulti (6:12, 30)—susama niana ang makaplagan diha sa Exodo 4:10: ‘dili madanihong manulti" Andrews Bible Commentary: Old Testament, “Exodo” (Berrien Springs, MI: Andrews University Press, 2020), p. 205.

Ang Dios sa Iyang kalooy naghatag kang Aaron sa pagtabang kang Moises. Mosulti si Moises ngadto kang Aaron, nga mao dayon ang mosulti sa publiko ngadto kang Faraon; busa, si Moises magbuhat sa katungdanan sa Dios atubangan sa hari sa Ehipto, ug si Aaron mahimo nga iyang manalagna.

Kini nga asoy naghatag og usa ka labing maayo nga kahulogan alang sa buluhaton sa usa ka manalagna. Ang usa ka manalagna maoy usa ka tigpama-ba alang sa Dios; siya ang Iyang tigpama-ba sa pagpahibalo ug sa paghubad sa pulong sa Dios ngadto sa mga tawo. Samtang mosulti si Moises ngadto kang Aaron, ug dayon si Aaron magpahibalo niini ngadto kang Faraon, maingon sa pagpahibalo sa Dios ngadto sa usa ka manalagna, dayon magmantala sa pagtolon-an sa Dios ngadto sa mga tawo. Kini mahimong mahitabo pinaagi sa pulong, sa personal; o, sama sa kasagarang gihimo, ang manalagna nakadawat sa mensahe gikan sa Dios ug unya misulat niini.

Ang Dios nagpasabut usab ngadto kang Moises kon unsa ang iyang madahum gikan sa mga pakigatubang kang Faraon. Iyang gipasidan-an siya nga ang pakigharong tensiyonado ug hataas. Sa ikaduhang higayon gipasantop sa Dios kang Moises nga si Faraon mahimo nga sukihan kaayo ug Iyang pagahion ang iyang kasingkasing (Exodo 4:21, Exodo 7:3). Hinoon, ang resulta, mosangko sa usa ka butang nga maayo, kay “manghibalo ang mga Egiptohanon nga ako mao si Jehova” (Exodo 7:5). Sa ato pa, bisan taliwala sa kagubot nga mosunod, ang Dios pagahimayaon.