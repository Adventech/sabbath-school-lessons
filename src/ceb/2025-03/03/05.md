---
title:  Wala Matuli nga mga Ngabil
date:   16/07/2025
---

Sa pagkatinuud gihatagan ni Jehova si Moises sa pipila ka gamhanang mga saad kon unsay Iyang buhaton. Bisan og kadto nga pakighibalag nakapadasig gayod kang Moises, ang iyang kadasig lagmit kadiyot lang—tungud sa pagtagad nga iyang nadawat gikan sa iyang mga tawo.

`Basaha ang Exodo 6:9–13. Unsay sunod nahitabo, ug unsa nga leksyon atong makuha gikan niini nga sugilanon bahin sa mga panahon sa pagkasagmuyo ug pagpakigbisug sa atong mga kinabuhi?`

Naluya kaayo ang mga Hebreohanon tungud sa ilang kagul-anan, pagantos, ug bug-at nga trabaho sa pagkaagi nga dili na sila maminaw sa mga pulong ni Moises nga nagpasalig nga molihok ang Dios aron pagtuman kon unsay Iyang gisaad. Dugay na kaayo sila nagdahum alang niini, ug ang ilang mga gidahum wala mohaum. Ngano nga kinahanglang lahi na karon? Nangaluya na ang ilang pagbati ug paglaum, nga labaw pa nga mapait, tingali kay sa una nga kasinatian sa ilang tibuuk kinabuhi, ilang nakita ang tinuud nga paglaum sa pagpahigawas.

Apan, kinsa may wala mahimutang sa sama nga dapit? Kinsa ba ang wala makaagi sa pagbati og kahigwaos, pagkasagmuyo, walay pagkatagbaw—bisan gani nagbati nga gipasagdan na sa Dios?

Nahinumdum ka ba sa sugilanon ni Job? Kumusta man bahin kang Asap, usa ka salmista kinsa nakigbisug sa iyang mga pangutana bahin sa kauswagan sa mga daotan ug sa pagantos sa mga matarong. Apan bisan pa sa iyang mga kalisdanan, si Asap adunay usa sa labing matahum nga mga pagsugid sa pagtoo: “Ako ania gihapon uban kanimo: Gikuptan mo ang too ko nga kamot. Ikaw magamando kanako uban sa imong pagtambag, Ug sa ulahi pagadawaton mo ako sa himaya. Kinsa may ako sa langit kondili ikaw da? Ug walay bisan kinsa dinhi sa ibabaw sa yuta nga akong gitinguha gawas kanimo. Ang akong unod ug ang akong kasingkasing nangaluya; Apan ang Dios mao ang kalig-on sa akong kasingkasing, ug ang akong bahin sa walay katapusan” (Salmo 73:23–26).

Pinaagi sa sagrado nga kasaysayan, gipasaligan sa Dios ang Iyang katawhan ug Siya magauban kanila (Isaias 41:13, Mateo 28:20). Iyang gihatagan sila sa Iyang kalinaw, sa Iyang paghupay, ug Iyang gipalig-on sila aron paglatas sa mga hagit sa kinabuhi (Juan 14:27; Juan 16:33; Filipos 4:6, 7).

Ang paagi sa tugon, “Ug pagakuhaon ko kamo ingon nga akong katawohan, ug ako mainyong Dios” (Exodo 6:7), nagpasabut sa suud nga relasyon nga gusto sa Ginoo mabatonan uban sa Iyang katawhan.

`Hunahunaa pagayo kini nga mga pulong, “Ug pagakuhaon ko kamo ingon nga akong katawohan, ug ako mainyong Dios” (Exodo 6:7). Bisan og ang kahulogan kinatibuk-an, sa unsa nga paagi kini mapahinungod sa matag usa kanato karon, ug sa unsa nga paagi kini nga relasyon kinahanglan mapakita sa atong mga kinabuhi sa matag adlaw? (Tan-awa usab sa 2 Corinto 6:16.)`