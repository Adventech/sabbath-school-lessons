---
title:  Tubig Gikan sa Bato
date:   12/08/2025
---

Didto sa kamingawan, nagkinahanglan og daghang tubig. Ang Dios nagtagad niini nga problema, bisan og ang katawhan palaaway, wala mosalig Kaniya, ug gani gisulayan nila ang Iyang katakus ug pagkaandam sa paghatag kanila og tubig. Sa ilang pagkawalay pagtoo, ilang gitan-aw pagbalik ang Ehipto.

`Basaha ang Exodo 17:1–7. Unsa nga leksyon kinahanglan ton-an sa mga tawo gikan niini nga panghitabo?`

Gitawag ni Moises og Massah ang dapit, nagkahulogan “pagsulay,” ug Meribah nga nagpaila nga “panaglalis.” Gihatagan ni Jehova ang mga Israelita og tubig bisan pa sa ilang pagkawalay-pagtoo. Kini nga duha ka mga ngalan magpahinumdum unta sa mga Israelita sa dili pagsulay sa Dios ug sa dili pakigaway Kaniya (Hebreohanon 3:7, 8, 15). Seryoso ang ilang pagsukit sa presensya sa Dios sa ilang taliwala, bisan og ila na nga nakita ang daghang dayag nga ebidensiya dili lamang bahin sa Iyang presensya, apan usab sa Iyang gahum ug sa awtoridad.

“Gibunalan ni Moises ang pangpang nga bato, apan mao kadto ang Anak sa Dios nga natabonan diha sa haligi sa panganod, nagbarog tapad kang Moises, ug nakahimo sa pagpatubod og tubig nga makahatag og kinabuhi. Dili lamang si Moises ug ang mga ansiyano, kondili ang tibuuk kahugpongan nga nagtindog didto sa halayo, ang nakakita sa himaya sa Ginoo; apan kong gikuha pa ang panganod mangamatay unta sila pinaagi sa makalilisang nga kahayag Niya nga nagapuyo didto.”—Elle G. White, Patriarchs and Prophets, p. 298.

Ang tubig maoy usa ka simbolo sa kinabuhi tungud kay, kon walay tubig walay kinabuhi. Ang matag usa ka selula sa atong lawas nagkinahanglan og tubig. Kita 60 porsyento sa tubig sa atong lawas. Bisan ang atong mga bukog adunay bahin nga tubig. Busa, ang paghatag og tubig didto sa kamingawan alang kanila maoy usa ka timaan alang sa mga Israelita nga giatiman sa Dios ang ilang panginahanglan ug makasalig sila Kaniya. Apan, sa makausa pa, kinahanglan sila motuman. Daghang gatusan ka mga tuig sa ulahi, diha sa 1 Corinto 10:4 nagpahinumdum si Pablo sa mga tumotoo nga ang kasinatian sa mga Israelita didto sa kamingawan talagsaon kaayo. Wala lamang naggiya kanila si Cristo kondili nagsangkap kanila sa tubig (Salmo 78:15, 16) ug nagtagbo sa ubang espiritwal ug pisikal nga panginahanglan. Gimantala ni Pablo nga: “Kadto nga bato mao si Cristo.” Alang kanila, si Cristo mao ang Tuburan sa kinabuhi ug ang Maghahatag og dayon nga kinabuhi. Ingon nga tibuuk ug lig-on man ang usa ka bato, busa ang Dios sa kalig-on naggiya sa Iyang katawhan. Ang usa ka tawo makasalig Kaniya kay dili Siya mapakyas sa pagtuman sa Iyang mga saad.

`Unsa ang pila ka butang nga, sa karon, kinahanglan isalig nimo kini sa Dios? Unsaon nimo pagtoon sa pagpasakup ngadto sa Iyang kabubut-on ug magpaabut Kaniya sa pagbuhat sumala sa Iyang panahon? Ngano nga dili sa kanunay kini sayon buhaton?`