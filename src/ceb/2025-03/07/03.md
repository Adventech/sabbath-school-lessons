---
title:  Buntog ug Mana
date:   11/08/2025
---

Ikasubo, adunay sublisubli nga sulondan sa rebelyon niini nga sugilanon sa panaw. Malimtanon kaayo ang mga tawo nga ang gamhanang kamut sa Dios nakatabang kanila kaniadto ug nga Siya ang nagsulbad sa ilang mga problema. Ilang gitugotan ang presente nga mga problema sa pagbuta kanila sa ilang katapusang tumong ug sa gisaad kanila nga matahum nga kaugmaon. Usa ka komon nga problema bisan taliwala sa katawhan sa Dios karon, usab.

`Basaha ang Exodo 16:1–36. Unsay hinungdan sa pagbagulbol sa mga Israelita, ug unsay nagsunod?`

Importante ang pagtan-aw nga ang mga tentasyon diha sa Biblia sagad adunay kadugtongan sa pagkaon. Didto sa tanaman sa Eden, ang Pagkahulog nadugtong sa pagkaon gikan sa bunga sa kahoy nga ginadili sa pagila sa maayo ug daotan (Genesis 2:16, 17; Genesis 3:1–6). Sa mga pagtintal kang Jesus didto sa kamingawan, ang unang gisulay ni Satanas Kaniya mao ang bahin sa pagkaon (Mateo 4:3). Nawad-an si Esau sa iyang mga katungud sa pagkapanganay tungud sa iyang walay disiplina nga gana sa pagkaon (Genesis 25:29–34). Unsa ka makanunayon ang pagkamalapason sa Israel nga nadugtong ngadto sa pagkaon ug paginum! Dili ikatingala nga gipahinumduman ni Moises ang mosunod nga mga kaliwatan:

“Ang tawo dili mabuhi sa tinapay lamang, kondili sa tagsatagsa ka butang nga magagula gikan sa baba ni Jehova” (Deuteronomio 8:3).

Ang mana, hinoon, maoy usa ka langitnong tinapay nga gitagana sa Dios sa mga Israelita panahon sa ilang 40 ka tuig nga pagpanaw sa kamingawan. Pinaagi niini nga gasa, Iyang gitudloan sila nga Siya ang Magbubuhat ug ang Tigsangkap sa tanang butang. Usab, ang Dios naggamit sa Iyang labaw sa kinaiyahan nga tagana sa mana sa pagpakita kanila kon unsaon pagbantay sa Igpapahulay sa ikapito nga adlaw.

Sa matag semana upat ka mga milagro ang nahitabo: (1) sulud sa lima ka adlaw, naghatag ang Dios og gahin sa mana matag adlaw; (2) sa mga Byernes, duha ka mana ang gihatag; (3) dili mapan-os ang mana gikan sa Byernes ngadto sa Sabado; ug (4) walay mana nga mahulog sa Sabado. Ang Dios sa kanunay nagbuhat niini nga mga milagro aron ang katawhan mahinumdum sa adlaw nga Igpapahulay ug magsaulog sa pagkamaayo sa Dios niana nga adlaw. Miingon ang Dios: “Hinumdumi nga si JEHOVA naghatag kaninyo sa Igpapahulay” (Exodo 16:29).

`Ang mga tawo gusto mokaon. Gibuhat kita nga gusto mokaon. Ang kadagaya sa maayong pagkaon, nga nagtubo gikan sa yuta (ang atong orihinal nga pagkaon) nagpadayag dili lamang nga gusto sa Dios nga mokaon kita, kondili magkagusto kita kon unsay atong kan-on, usab. Hinoon, sa unsa nga paagi, kini mahimo nga maanindot nga gasa, sa pagkaon (ug sa atong pagkagusto sa pagkaon niini), maabusohan?`