---
title:  Jetro
date:   13/08/2025
---

Gibisitahan si Moises ni Jetro, ang iyang ugangan nga lalaki, nga ginganlan usab og Reuel (Exodo 2:18). Gidala ni Jetro si Sephora, ang asawa ni Moises, ug ang iyang duha ka mga anak nga lalaki si Gershom ug si Elieser. Pagkadungog ni Moises nga moabut sila, migula siya aron pagabiabi kanila.

`Basaha ang Exodo 18:1–27. Unsa ang dagkung mga lakang sa kasaysayan sa nasod nahitabo dinhi?`

Miabut si Jetro kay iyang nadunggan ang kahibulungan nga pagluwas nga gibuhat sa Dios alang sa Israel. Gisugilon ni Moises ngadto kang Jetro “ang tanan nga mga butang nga gibuhat ni Jehova kang Faraon ug sa mga Egiptohanon tungod sa Israel, ug ang tanan nga kakulian nga ilang giagian sa dalan, ug giunsa ang pagluwas kanila ni Jehova” (Exodo 18:8).

Gidayeg ni Jetro ang Dios sa Iyang kalooy ug dili kasarangan nga mga pagpanginlabut alang sa Iyang katawhan, sa pagkamatuud nga, “Bulahan si Jehova, nga nagluwas kaninyo gikan sa kamot sa mga Egiptohanon, ug gikan sa kamot ni Faraon; nga nagluwas sa katawohan gikan sa ilalum sa kamot sa mga Egiptohanon. Karon naila ko nga si Jehova labing daku kay sa tanan nga mga dios; oo, niadtong ilang pagpalabilabi batok kanila” (Exodo 18:10, 11).

Ang atong makita dinhi mao ang usa ka pananglitan kon sa unsa nga paagi nga ang buhat sa Dios taliwala sa Iyang katawhan mahimo nga usa ka saksi ngadto sa kalibutan kung kinsa ang matuud nga Dios ug unsay Iyang mabuhat alang sa Iyang katawhan.

Sa sama nga panahon nga nakaila si Jetro bahin sa matuud nga Dios, siya sa iyang kaugalingon adunay usa ka butang nga iyang ikatabang ngadto sa katawhan sa Dios: maalamon ug makahatag og maayo nga tambag. Kinahanglan ihan-ay ni Moises ang legal nga sistema uban sa matarong ug makiangayon nga mga prinsipyo. Kinahanglan usab niya nga ipahinungod ang tanang matinumanon nga mga maghuhukom, mga tawo sa kadungganan. Maalamon si Jetro nga naghingalan sa mosunod nga mga kwalipikasyon: (1) mga lalaki nga adunay kahadlok sa Dios; (2) nga takus saligan; ug (3) nga nagdumot sa dili matarong nga ganansiya. Takus nga mga tawo nga adunay maayong kinaiya kinahanglan itudlo ngadto sa naglainlaing mga pundok sa mga linibo, ginatus, tinag-kalim-an, ug tag-napulo. Niini nga paagi, ang pagpangulo nga katungdanan ni Moises mapakubsan, ug makahimo siya pagtutok sa mahinungdanong mga problema. Nga niini, ang katawhan maalagaran pagayo.

Gidawat ni Moises ang maalamon nga tambag ni Jetro (Exodo 18:24) ug iyang gitudlo ang mga pangulo ngadto sa nagkalainlain pagpangulo nga katungdanan (tan-awa usab sa Deuteronomio 1:9–19).

`Makahimo lang unta si Moises sa dili pagtagad sa tigulang nga tawo ug sultihan siya nga tagda lang kanang imong pamaagi. Apan wala niya kini buhata. Unsa nga importante nga mga leksyon atong maton-an gikan sa iyang andam sa pagpaminaw niini nga tawo nga dili gani usa ka Hebreo.`