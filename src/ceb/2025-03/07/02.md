---
title:  Pait nga mga Tubig
date:   10/08/2025
---

Sa biblikal nga mga asoy, lainlain ang mga katungdanan nga gibuhat sa nagkalainlaing mga tawo, maayo o daotan, ug kinahanglan magbantay kita sa mga lit-ag, sa mga dapit, sa pagkahiatul, ug mga kontrabida. Apan, ang labing importante nga punto diha sa linya sa sugilanon sagad maoy sulbad ug ang naton-an nga mga leksyon. Dili lahi dinhi niini nga asoy.

Sumala sa gipakita sa mga sugilanon, ang Dios mao ang Tigsulbad og Problema ug Mamumuhat sa Kalinaw. Apan, kuti ang Iyang buluhaton tungud sa pagkawalay pagtoo sa katawhan. Tungud sa ilang kanunay nga pagbagulbol ug pagkamalapason, ang mga Hebreohanon nakasinati og seryoso nga mga komplikasyon, gani bisan og mga trahedya. Nagdala sila sa ilang mga kaugalingon og daghang mga kalisdanan tungud sa ilang pagkagahian ug pagkadili mahinulsolon.

`Basaha ang Exodo 15:22–27. Human sa pagtabok sa Dagat nga Mapula, unsay nagpaluyo ngadto sa nahaunang gihimo nga milagro?`

Ang nahaunang pagsuta sa pagtoo sa Israel may kalabutan sa panginahanglan alang sa tubig, dili ikatingala tungud sa lisud, init, ug uga nga palibut sa desyerto. Human sa tulo ka adlaw nga panaw, ang mga tawo nakakaplag og tubig, apan dili kini mainum. Ang marah nagkahulogan og “pait,” ug tungud kay pait man ang tubig, ang pagtoo sa Israel sa ilang nagatiman nga Ginoo dali ra kaayo naluya. Apan ang Dios milihok uban sa kalooy, ug nahimo ang nahaunang milagro uban sa usa ka kahoy. Natural, dili kadtong kahoy kondili ang Ginoo maoy naghimo sa tubig nga lami ug mainum. Kinahanglan ang mga tawo magtoon og importante nga mga leksyon: (1) pagpailub sa pagpaabut alang sa panahon sa Ginoo, ug (2) ang Dios magbuhat og mga butang sa pagabag sa mga tawo.

Apan, ang mga anak sa Israel wala magtagad sa daghang mga butang nga gibuhat sa Ginoo ug dali ra kaayo nakalimot sa dagkung mga milagro nga gibuhat sa Dios alang kanila—mga milagro diin bag-o pa lang sila nagawit sa mga pagdayeg ngadto Kaniya, sa pagpamatuud: “Kinsa man ang sama kanimo, oh Jehova, sa taliwala sa mga dios? Kinsa man ang sama kanimo, mahimayaon sa pagkabalaan, Kahaladlokan sa mga pagdayeg, magbubuhat sa mga katingalahan?” (Exodo 15:11)

Apan, bisan human sa ilang pagbagulbol, nagsaad ang Dios nga dili Siya magpadangat sa mga Israelita og “bisan unsa nga mga balatian” (Exodo 15:26) nga naghampak sa mga Ehiptohanon. Iyang panalipdan sila. Masinatian lang nila kini nga saad ubus sa kondisyon nga magpabilin sila nga matinumanon ngadto Kaniya.

`Unsa nga mga pagsulay ug mga kalisdanan imong nadala sa imong kaugalingon? Unsa nga kahupayan ang imong makuha sa pagkahibalo nga ang kabubut-on sa Dios nagabuhat gihapon alang kanimo kon ikaw moabag Kaniya?`