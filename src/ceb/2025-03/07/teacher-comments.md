---
title:  Komento sa Magtutudlo
date:   15/08/2025
---

### Bahin I: Kinatibuk-an nga Panglantaw

**Dugokan nga Teksto:** Exodo 16:28–30

**Tutokan sa Pagtoon:** Exodo 15:22–18:27

**Introduksiyon:** Ang milagroso nga pagpanginlabut sa Dios sa pagluwas sa Iyang katawhan gikan sa pagkaulipon, usa ka wala pa sukad mahitabo ug dili na mausab nga hitabo, kinahanglan hinumduman, ug sa kanunay handumon, diha sa Pasko. Giluwas ug gipahigawas ang mga Israelita, apan ang kagawasan maoy usa ka mahalon nga butang. Ang mga timaan ug mga kahibulungan sa Dios gihimo alang sa Israel, nga misangput sa mga paghukum nga nahulog ibabaw sa Ehipto. Kini nga mga hukum dili lang silot alang sa mga Ehiptohanon, kondili pagpahimangno alang sa mga Israelita, usab, sa pagtabang kanila kung unsaon pagkahibalo bahin sa Dios ug unsa ang tinuud, malungtaron nga mga bili sa kinabuhi. Nagpaila ang Dios sa Iyang kaugalingon ingon nga usa ka mahigugmaon ug matarong nga Manunubos, usa ka gamhanang Manggugubat nga nagluwas sa Israel gikan sa pagkaulipon. Kini nga mga panghitabo gidesinyo sa paggiya sa Iyang katawhan ngadto sa bug-os nga pagsalig Kaniya ingon nga ilang maalamon nga Giya ug Tigatiman ug busa kinahanglan mosalig sa Iyang kapangulohan.

Human sa dakung kasinatian sa pagpahigawas gikan sa Ehipto, sa Dagat nga Mapula, ug sa maanindot nga pagsaulog sa kaluwasan sa Dios gikan sa mga kamut ni Faraon ug sa iyang kasundalohan. Gimandoan sa Dios ang Israel ngadto sa Kamingawan sa Shur, diin nagpanaw sila sulud sa tulo ka adlaw nga wala makakaplag og tubig. Dinhi gihatagan ang Israel og laing pagsukod sa pagsalig sa Ginoo (Exodo 15:25). Sa wala pa kini nga pagsulay o pagsukod, nagsalig ang mga Israelita sa Ginoo human sa pagtabok sa Dagat nga Mapula ug sa pagtan-aw sa kapildihan ni Faraon (Exodo 14:31). Magpadayon ba sila diha sa dalan sa hingpit nga pagsalig sa Dios, uban sa masaligon nga pagtagad sa ilang Pangulo? Ang tanang hitabo sa nangagi nga mga adlaw ug mga semana kinahanglan unta masilsil sa ilang mga panumduman. Hinumduman ba nila ang pagpangulo sa Dios kon mohampak pagusab ang kalisdanan sa kinabuhi?

Giatiman sa Dios ang Israel sama sa pagatiman sa usa ka mahigugmaon nga ginikanan, ug Iyang gimandoan sila sa mapailubon latas sa kamingawan. Kinahanglan Iyang tudloan sila sa masakit nga mga leksyon kon sila magbagulbol; apan sa mahigugmaon Iyang gihatagan sila og tubig, buntog, ug mana ug gipahimangnoan kung unsaon nila pagbantay nga balaan ang Igpapahulay.

### Bahin II: Komentaryo

Ang Exodo 15:22–18:27 naghulagway sa panaw sa Israel ngadto sa Sinai. Ang teksto adunay lima ka mga asoy: duha ka mga sugilanon adunay kadugtongan ngadto sa gasa sa tubig. Ang nahauna nga asoy bahin sa tubig didto sa Mara, diin ang pait nga tubig nahimo nga tam-is (Exodo 15:22–27). Ang ikaduha nga tubig mao ang pagagay niini gikan sa usa ka bato (Exodo 17:1–7). Tali niini nga duha ka mga sugilanon nahimutang ang milagroso nga mga gasa sa pagkaon—buntog ug mana ug mga pagtolon-an kung unsaon pagbantay sa Igpapahulay (Exodo 16:1–36). Kini nga tulo ka mga kahibulungan—tubig, buntog, ug mana—gisundan sa duha ka mga asoy, ang gasa sa Ginoo sa kadaogan batok sa mga Amalek (Exodo 17:8–16) ug ang pagbisita ni Jetro, sa panahon nga naghatag siya sa maalamon nga tambag kang Moises (Exodo 18:1–27).

**Ang Gasa nga Tubig sa Mara**

Sa una nga higayon diha sa libro sa Exodo, ang Hebreo nga ugat sa pulong nga lun—“bagulbol,” “reklamo”–makita sa una nga sugilanon bahin sa kakulang sa tubig nga mainum didto sa kamingawan sa Shur. Ang mga Israelita mihunong didto sa Mara, diin pait ang tubig; busa, ang “katawohan nanagbagulbol batok kang Moises” (Exodo 15:24). Ikasubo, ang lun nahimo nga dugokan nga panultihon nga nagtimaan sa mga sugilanon sa mga Israelita sa paglatagaw latas sa kamingawan. Mao kini ang panguna nga pulong sa mga sugilanon bahin sa mana ug buntog, diin kini nga negatibo nga pulong mabasa walo ka beses (ingon nga usa ka berbo diha sa Exodo 16:2, 7, 8; ingon nga usa ka noun diha sa Exodo 16:7, 8; ug kaduha pa diha sa mga bersikulo 9 ug 12). Gihisgutan usab kini sa sunod nga asoy bahin sa nagaagay nga tubig gikan sa bato didto sa Repidim (Exodo 17:3–6). Ang mao gihapon nga pagbagulbol mabasa diha sa Numeros (Numeros 14:2, 27, 29, 36; Numeros 16:11, 41; Numeros 17:5, 10). Kini nga pulong gigamit gawas sa Pentateuch diha lang sa Josue 9:18.

Sa pagreklamo sa mga tawo, mituaw si Moises ngadto sa Ginoo, nga gihisgutan na karon sa ikatulong higayon diha sa Exodo (Exodo 8:12, Exodo 14:15, Exodo 15:25). Gisugo sa Ginoo si Moises pag-itsa og kahoy ngadto sa pait nga tubig. Busa, naayo ang tubig sa pagsunod ni Moises sa gisugo sa Dios kaniya. Ang kahulogan sa pagkaayo sa tubig, nagsaad ang Ginoo nga dili Niya padad-an sila “sa bisan unsa nga balatian [Hebreo: mackalah]” nga Iyang gipadala ibabaw sa mga Ehiptohanon,” kon sila magmatngon sa pagpaminaw ug pagtuman Kaniya. Sa pagsiguro sa Iyang saad, naggamit Siya og usa ka balaan nga pormula: “Kay ako mao si Jehova nga magaayo kanimo” (Exodo 15:26). Ang Ginoo nagtumong sa nagkalain-laing mga sakit nga may kalabotan sa napulo ka mga hampak (tan-awa usab ang saad sa Dios diha sa Exodo 23:25). Walay hampak nga sama niana nga mahulog ibabaw sa mga matinumanon.

Didto sa kamingawan, ang tubig maoy usa ka butang nga makahatag og kinabuhi. Walay mabuhi kung walay tubig; magagikan niini ang pagsustento sa kinabuhi. Ang tubig kinabuhi. Walay mabuhi kung wala kini sulud sa pipila ka mga adlaw. Mao diay nga kita adunay daghang importante nga mga sugilanon ug mga milagro nga adunay kadugtong sa tubig diha sa Exodo ug Numeros. Human niadto, nagkampo ang mga Israelita didto sa Elim diin adunay daghang tubig ug mga landong gikan sa mga palma.

**Buntog, ang Gasa sa Mana, ug ang Igpapahulay**

Sa kalooy gitagad sa Ginoo ang bagulbol sa mga tawo, nga nagreklamo sila nga sila walay karne ug ubang pagkaon nga ilang naandan sa pagkaon didto sa Ehipto. Puno sa hinobra ang ilang pagpanulti ug pait nga pagsaway. Nahinumdum ang mga Israelita sa ilang mga plato nga puno sa pagkaon sa ulipon pa sila ni Faraon. Hinoon, agi og tubag, nagsaad ang Ginoo nga hatagan Niya sila og tinapay gikan sa langit ug buntog usab. Ingon Niya, nga sa gabii, sila adunay buntog, ug sa buntag, adunay tinapay gikan sa langit. Nahitabo kini sa tukma sumala sa gitagna (Exodo 16:13. Ang kahibulungan nahitabo pagkabuntag, tungud kay wala pa sila makakita og mana sukad, busa nangutana sila, “Unsa ba kini” (Exodo 16:15)? Kini nga pangutana maoy kahulogan sa pulong “mana.”

Uban sa gasa sa mana, gitudloan sa Dios ang mga Israelita kung unsaon pagbantay ug pagkinabuhi sa Igpapahulay. Gitawag ni Jesus ang mana nga “tinapay gikan sa langit” (Juan 6:31), nga adunay pagkadugtong ngadto sa Exodo 16:4. Busa, ang mana mao ang tinapay nga gihatag sa Ginoo ngadto sa Iyang katawhan nga kan-on didto sa kamingawan (Exodo 16:15). Sulud sa 40 ka tuig, ang mana maoy pagkaon sa mga Israelita (Exodo 16:35). Ang pagkaon nga mana nahunong lang sa pagsaulog sa mga Israelita sa ilang una nga Pasko didto sa Yutang Saad (Josue 5:10–12).

Sa matag semana sulud sa 40 ka tuig nga panaw didto sa kamingawan, upat ka mga milagro ang nahitabo. Kadto nga mga milagro nagtudlo sa mga Israelita sa pagkasagrado sa Igpapahulay: (1) mahulog ang mana matag adlaw, gawas sa Igpapahulay; (2) kon adunay mamunit og mana alang sa pagkasunud adlaw, madaot kini; (3) Duha ka mana ang puniton matag Byernes, sa adlaw nga pangandam alang sa Sabado; ug (4) Ang mana nga nakuha sa Byernes dili madaot apan nagpabilin nga presko alang sa pagkaon sa Adlaw nga Igpapahulay. Unum ka adlaw sa usa ka semana sila kinahanglang mogula ug magtigum og mana, usa ka pahinumdum nga sa matag adlaw sila bug-os nga nagsalig Kaniya.

Laing milagro uban sa tinapay gikan sa langit mao ang pagsugo sa Ginoo kang Moises sa pagkuha og usa ka omer sa mana, nga bali 3.64 ka litro, isulud kini sa usa ka banga, dayon ibutang kini atubangan sa Pagpamatuod (Exodo 16:34). Sa ulahi, ang omer sa mana gibutang ngadto sa arka o sa tugon (Hebreohanon 9:4) ingon nga usa ka pahinumdum sa umalabot nga mga kaliwatan. Kini nga mana dili madaot, bisan og ang kinadugayan sa pagbutang niini sulud lang sa duha ka adlaw, gikan sa Byernes ngadto sa Sabado.

Ang noun nga “Igpapahulay” (Hebreo: shabbat) sa daghang panahon gipasantop diha sa libro sa Exodo ug gihisgutan sa una nga higayon diha sa Biblia sa Exodo 16:23, diin kini gihulagway ingon nga usa ka “pahulay nga Igpapahulay” (Hebreo: shabbaton) ug usa ka “balaan nga Igpapahulay ngadto kang JEHOVA.” Kini nga bersikulo maoy nahauna nga tukma nga sugo bahin sa pagbantay sa Igpapahulay ug adunay tulo ka mga pagsugo: “pagluto,” “pagpabukal,” ug “pagpadaplin.” Ang Igpapahulay kinahanglan saulogon. Makasibut nga diha sa bersikulo 25 gidugang ang ikaupat nga sugo: “Kaona”! Kaona ang mana niining adlawa. Ang pagkaon suud nga nahigot ngadto sa pagbantay sa Igpapahulay. Ang temporal nga pulong “niining adlawa” gigamit sa makatulo ka beses niini nga teksto kadugtong sa Igpapahulay, sa pagpasantop sa milagro sa pagkaon og mana sa Igpapahulay tungud kay gihatag kini sa Dios. Gisulti diha sa bersikulo 25, nga mao kini ang usa ka “Igpapahulay ngadto kang JEHOVA,” ug sa bersikulo 26 gipasabut nga ang Igpapahulay mao ang ikapito nga adlaw sa semana. Gidugtong sa bersikulo 30 ang Igpapahulay ngadto sa pahulay: “Busa ang mga tawo namahulay [Hebreo: shabat] sa ikapitong adlaw.” Ang tulo ka dugokan nga mga pulong niini nga pahayag sa Exodo 16:23–30—“Igpapahulay,” “niining adlawa,” ug “pahulay”—nagbugkos diha sa Hebreohanon 4:7–10, diin gipasabut og dugang ni Pablo ang mga ideya sa “Igpapahulay,” “niining adlawa,” ug “pahulay.” Ang pulong “Igpapahulay” makita diha sa libro sa Exodo usab diha sa mosunod nga mga teksto: diha sa Exodo 16:25, 26, 29; Exodo 20:8, 10, 11; Exodo 31:14, 15 (kaduha), 16; ug Exodo 35:2, 3.

Diha sa kinatumyan sa sugilanon bahin sa mana, kon adunay mga tawo nga manggawas sa ilang tulda aron mamunit og mana, nangutana ang Dios sa usa ka hait nga pangutana: “Hangtud ba anus-a nga managdumili kamo sa akong mga sugo” (Exodo 16:28). Naggamit ang Ginoo sa pulong “dumili” sa paghulagway sa ilang kinabubuton nga aksiyon. Kinahanglan ilang hibaloan nga ang Igpapahulay maoy usa ka gasa, usa nga gipalig-on pagdugang sa kamatuuran nga ang Ginoo nagsangkap kanila og pagkaon. Busa, dili kinahanglan sila nga magtigum og mana alang sa ilang mga kaugalingon sa Igpapahulay.

### Bahin III: Kagamitan sa Kinabuhi

1. Nagmantala si Jesus bahin sa Iyang kaugalingon nga Siya mao ang Tinapay sa Kinabuhi (Juan 6:35, 48). Unsaon nato pagkinabuhi uban kang Jesu-Cristo niana nga pagkasuud nga relasyon nga Siya nahimo alang kanato nga “tinapay ug tubig” sa matag adlaw?
2. Kanus-a, ug sa unsa nga paagi, kita kinahanglan motagad niadtong moreklamo bahin sa mga kalisdanan sa kinabuhi, ug kung kanus-a kita kinahanglan dili maminaw sa pagbagulbol?
3. Ang Dios presente diha sa haligi nga panganod ug diha sa haligi nga kalayo, apan ang mga Israelita wala lang magtagad sa Iyang presensya diha sa haligi sa panganod. Tingali kita usab adunay pagsabut sa buhat sa Dios sa atong taliwala ug dili makapasalamat niini. Unsaon nato pagmentenar sa pagila sa balaan nga kahadlok alang sa pagkasagrado sa mga butang nga kadugtong ngadto sa Dios ug sa Iyang buhat?
4. Ang pagduaw ni Jetro maoy usa ka maayong pananglitan sa diosnong pagpangulo. Si Moises nakakat-on ug mitubo sa iyang mga kahanas sa pagpangulo. Nasentro sa Dios ang iyang pagpangulo sa pagila sa kapangulohan sa Dios sa iyang kinabuhi ug alang sa Israel. Talagsaon usab si Moises nga pangulo, nga puno sa pagpasalamat ug pagdayeg alang sa Dios. Maayo ang iyang panglantaw; apan, kinahanglan siya magtoon sa pagdelegar sa katungdanan. Matudloan siya bisan og usa siya ka kusganon nga pangulo. Unsa may diha kang Moises nga nakahimo kaniya nga abli ngadto sa bag-o nga mga ideya ug mga bahin sa kauswagan nga walay pagtagad sa pagpanaway sa personal o pagbati sa kahadlok sa mga sugyot alang sa pagtubo?
5. Si apostol Pablo, sa iyang pagpahinungod ngadto sa milagro sa pagtubod sa tubig gikan sa bato didto sa Repidim, nagingon nga si Jesus mao ang Bato (1 Corinto 10:4). Niana nga asoy ang mga tawo nagbagulbol ug ilang gisulayan ang Dios. Unsay kalainan tali sa positibo ug negatibo nga pagsulay sa Dios? Unsaon nato pagsulay ang Dios diha sa sayup nga paagi?