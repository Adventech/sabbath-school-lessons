---
title:  Komento sa Magtutudlo
date:   22/08/2025
---

### Bahin I: Kinatibuk-ang Panglantaw

**Dugokan nga Teksto:** Exodo 19:4–6

**Tutokan sa Pagtoon:** Exodo 19:1–20:20

**Introduksiyon:** Didto sa Sinai, naghimo ang Dios og usa ka tugon o kasabutan uban sa Iyang katawhan. Siya ang Tigpasiugda sa kasabutan. Ingon nga Tigpasiugda, naghatag ang Dios og grasya ngadto sa Iyang katawhan ug misulud ngadto sa usa ka relasyon kanila. Gusto sa Dios sa Israel nga mahimo nga Iyang katawhan, Iyang gimahal nga kabtangan, usa ka gingharian sa mga saserdote, usa ka balaan nga nasod. Ang kalampusan sa Israel nahimutang sa ilang positibo nga pagtagad ngadto sa mahigugmaon nga pagmando sa Dios ug ngadto sa gamhanang mga buhat nga Iyang gihimo alang kanila didto sa Ehipto ug sa dalan ngadto sa Sinai. Gidapit na sila sa Dios sa pagsunod Kaniya ug nagpamatuud sa Iyang mga plano sa paghatag kanila sa mahayag nga kaugmaon. Kon ilang bantayan ang Iyang mga pagtolon-an ug magtinguha sa pagpalambo sa usa ka tinuud nga relasyon uban Kaniya, nan makahimo ang Dios sa paggiya kanila sa wala pa nila masinati-i nga paagi ngadto sa Yutang Saad. Kinahanglan mahibalo sila kung kinsa Siya ug unsay Iyang buhaton alang kanila aron sa pagdayeg, paghigugma, pagtuman, ug pagsimba Kaniya. Ang gasa sa Napulo ka Sugo nagpadayag sa mga prinsipyo alang sa usa ka malipayon, balansi, ug mauswagon nga kinabuhi.

**Mga Tema sa Leksyon**

Pinaagi sa pagdumala sa Israel sa pagpagawas gikan sa Ehipto ug paggiya kanila tabok sa Dagat nga Mapula ug sa kamingawan ngadto sa Bukid sa Sinai, naghandum ang Dios sa pagdala kanila ngadto sa Iyang kaugalingon (Exodo 19:4). Bali usa ka tuig, Iyang gitudloan sila niini nga proseso. Ang Dios sama og usa ka mahigugmaong ginikanan ngadto sa Iyang katawhan, pagtudlo kanila kung unsay labing maayo alang sa ilang kaliwatan. Nakita sa katawhan kung giunsa sa Dios pagpukan ang Ehiptohanong mga dios ug pagatiman kanila pinaagi sa mga hampak ug sa ilang pagkalagiw gikan sa Ehipto. Dayon gihatagan sila sa Dios sa labing bililhon nga gasa: ang Napulo ka Sugo, sa pagtudlo kanila kung unsaon sa pagkahadlok Kaniya (Exodo 20:20). Atong pamalandongan niini nga leksyon ang nagkalainlaing mga kagamitan sa balaod sa Dios.

### Bahin II: Komentaryo

Ang Dekalogo nagporma sa kasingkasing sa pagpadayag sa Dios ug sa biblikal nga mga pamatasan ug nagsugyot alang sa kaluwasan. Mao kini ang Dakung Kasabutan sa pagtolon-an sa Biblia, ug ang kalangkoban, ang sulondan sa tanang mga sulondan. Nagporma kini sa unod ug patukoranan sa balaang mga sulondan alang sa tanang katawhan; sa mga prinsipyo nga walay katapusan. Ang asoy sa Pentateuch o sa lima ka nanguna nga mga libro sa Biblia sa paghatag sa Napulo ka Sugo nagpasantop nga gipahibalo kini sa Dios (Exodo 19:19; Exodo 20:1; Deuteronomio 5:4, 5. 24) ug usab Iya kini nga gisulat (Exodo 24:12, Exodo 31:18, Deuteronomio 5:22). Gihatag kini kaduha ngadto kang Moises ingon nga usa ka pinasahi nga gasa (Exodo 32:19; Exodo 34:1; Deuteronomio 10:1, 2). Diha sa libro sa Exodo, ang Dekalogo gitawag og “ang Pagpamatuud” (Exodo 31:18); ug “ang mga pulong sa tugon,” Exodo 34:28). Ang mga pulong “ang Napulo ka Sugo” wala gamita diha sa Hebreo bisan og gipasabut kini sila ingon nga “kasugoan” diha sa Exodo 20:6. Sa baylo, ang Dekalogo katulo gitawag nga “Napulo ka mga Pulong” (Hebreo: ‘aseret hadebarim; tan-awa sa paggamit sa Hebreo diha sa Exodo 34:28, Deuteronomio 4:13, Deuteronomio 4:13, Deuteronomio 10:4).

Sa Exodo ug Deuteronomio, ang Dekalogo anaa sa sinugdan sa mga koleksyon sa balaod ug sa ilang hubad. Adunay duha ka bersiyon sa Dekalogo nga adunay ginagmay kaayo nga mga kalahian; ang nahauna natala diha sa Exodo 20:1–17 ug ang ikaduha diha sa Deuteronomio 21:3–21. Ang ikaduha nga bersiyon, gihatag pinaagi sa pagsulti ni Moises ngadto sa Israel, gisulti duul na sa kap-atan ka mga tuig didto sa Sinai, sa wala pa makasulud ang mga tawo sa Yutang Saad (Deuteronomio 1:3, 4; Deuteronomio 4:44–47), diin karon siya nagpadayag sa katubsanan nga gihatag kanila sa Exodo. Sa pagsumada ni Pablo sa kasugoan ingon nga gugma, iyang gikutlo gikan sa Dekalogo (Roma 13:8–10). Ang gugma sa pagkatinuud, maoy katumanan sa balaod sa Dios tungud kay Siya usa ka Dios sa gugma (1 Juan 4:16).

Bisan og ang partikular nga mga balaod sa Dekalogo nahibaloan na sa minugbo sa wala pa ang Sinai, gipili sa Dios ang pagpasabut niini nga Dekalogo sa pormal ngadto sa Iyang katawhan ug ngadto sa tawo. Tungud kay kini nga mga sugo nagbanaag, sa sistematiko nga paagi, kon kinsa Siya, ang Iyang kinaiya, ug ang Iyang mga sukdanan.

Ang kagamitan sa balaod dili mao ang pagtudlo kanato sa pagbaton og kaluwasan pinaagi sa pagbantay niini. Buut ipasabut, kinahanglan dili nato bantayan ang balaod sa Dios aron kita maluwas kondili giluwas na kita. Ang balaod dili maoy tuburan sa kinabuhi kondili mao ang paagi nga niini atong mapakita ug ikapahayag ang kinabuhi nga ania kanato.

Diha sa Biblia, ang balaod sa Dios makita sa usa ka positibo kaayo nga kahayag (Mateo 5:17, 18; Juan 14:15; 1 Corinto 7:19). Ang usa ka tawo makahimo og mga balak bahin sa balaod (sama sa Salmo 119), magawit bahin sa balaod (Salmo 19), ug makapamalandong bahin niini sa adlaw ug gabii (Salmo 1:2, Josue 1:8). Ang balaod makatabang sa tawo sa paglikay gikan sa daotan ug makahatag og kaalam, pagsabut, maayong panglawas, kauswagan, ug kalinaw (Deuteronomio 4:1–6, Proverbio 2, 3).

Ang Dekalogo adunay daghang mahinungdanon kaayo nga mga kagamitan:

1. Ang balaod sa Dios maoy usa ka pagpatawag ngadto sa kagawasan (Genesis 2:16, 17; Santiago 2:12). Sama kini og usa ka koral nga makahimo og dakung kagawasan nga dapit alang sa kinabuhi ug magpasidaan nga saylo sa usa ka espesipiko nga punto nagpaabut ang peligro, mga problema, mga komplikasyon, ug kamatayon. Walay kaugmaon alang niadtong mobiya sa lingin sa kagawasan.
2. Ang balaod maoy usa ka salamin (Santiago 1:23–25). Dinhi niini, atong makita kong unsa kita ka hugaw ug unsa kadako ang kinahanglan sa paghinlo kanato. Ang Napulo ka Sugo magpadayag sa atong pagkamakasasala; apan dili kini makahimo pagputli kanato gikan sa sala. (Roma 3:20).
3. Ang balaod sa Dios maoy timaan. Tungud niana, maghatud kini kanato ngadto sa usa ka magtutudlo, o agalon nga magtutudlo, ngadto kang Cristo (Galacia 3:24). Magtudlo kini kanato ngadto kang Jesus, nga mohinlo, mopasaylo sa atong mga sala, ug magusab sa atong mga kinabuhi (1 Corinto 5:17, 1 Juan 1:7–9).
4. Ang Dekalogo mao ang saad sa Dios kanato. Pinaagi sa pagmantala niini nga mga balaod, nagsaad ang Dios nga kini nga mga sulondan mahimo nga kabahin sa atong mga kinabuhi kon atong padayonon ang usa ka suud nga relasyon uban Kaniya. Siya ang Tiggarantiya nga makahimo niini nga mga sulondan nga atong permanente nga estilo sa pagkinabuhi. Masuud kita kaayo uban Kaniya nga dili na kita maghandum kon unsa ang ginadili. Malipayon kita sa pagpuyo diha sa pakiguban Kaniya, paghangyo Kaniya sa paghimo sa pagtuman niini dinhi kanato pinaagi sa gahum sa Iyang grasya, Pulong, ug sa Espiritu Santo.

Diha sa Dekalogo, ang ikaupat ug ikalima nga mga sugo gihatag sa Hebreo nga pinulongan ingon nga positibo nga mga sugo diha sa porma sa infinitive absolute nga adunay duha ka mga kahulogan sa legal nga materyal: usa ka sugo o usa ka kusganong saad (tan-awa kang E. Kautzsch, ed.; Gesenius’ Hebrew Grammar [Oxford: Clarendom, 1910), par. 113bb and 113ee). Ang ubang mga sugo gipahayag ingon nga negatibo nga mga sugo nga naggamit sa negation particle l’o (“dili”), dugang sa jussive (sama imperfect form). Dugang ngadto sa kamatuuran nga ang kahulogan niana nga usa ka Hebreohanong ekspresyon maoy usa ka permanente nga pagdili, busa usa ka sugo, gisugyot nga kini nagpadayag usab sa usa ka umalabot nga kahimtang, busa usa ka saad (tan-awa kang Jacques B. Doukhan, Hebrew for Theologians: A Textbook for the Study of Biblical Hebrew in Relation to Hebrew Thinking [Lanham, MD: University Press of America, 1993], p. 41). Diha sa kahayag niini nga sugyot, ang tukma nga paghubad mahimo nga “ikaw dili. . .” ug “dili ikaw. . .” Ang suporta alang sa pagsabut sa Dekalogo ingon nga usa ka saad makaplagan diha sa Maghuhukom 6:23, diin gisaaran si Gideon sa Ginoo: “Dili ikaw mamatay.” Ang gramatikal nga pagtukod niini nga mga pulong susama gayod sa mga pulong diha sa Dekalogo.

Ang Hebreo nga kahulogan sa pulong dabar, gigamit sa paghulagway sa Napulo ka mga Sugo, dili kinahanglan magkahulogan og “sugo” kondili “pulong” o “saad.” Nagdepende kini sa Ingles nga bersiyon, apan tan-awa, pananglitan, ang paggamit sa noun dabar ingon nga “saad,” diha sa 1 Hari 8:56; 2 Cronicas 1:9; Nehemias 5:12, 13; ug Salmo 105:42; ug ang mga kagamitan sa dabar ingon nga usa ka berbo, nga adunay sama nga kahulogan sa “nagasaad,” diha sa Deuteronomio 1:11, Deuteronomio 9:28, Josue 9:21, Josue 22:4, ug Josue 23:5.

Gimatuud ni Ellen G. White nga ang atong hubad sa mosunod nga pahayag bahin sa kagamitan sa Dekalogo: “Ang Napulo ka mga Sugo. . . mao ang napulo ka mga saad.”—Manuscript 41, 1896 [gipatik diha sa The SDA Bible Commentary, vol. 1, p. 1105]. “Diha sa matag sugo o kamandoan nga gihatag sa Dios adunay usa ka saad, ang labing positibo, nga nagpailalum sa sugo.”—Thoughts from the Mount of Blessing, p. 76. Iyang gipasantop nga “ang tingog sa Dios gikan sa langit” nagsulti “ngadto sa kalag diha sa saad, ‘Buhata kini, ug dili ka mailalum sa kamandoan ug paggahum ni Satanas.’”—Letter 89, 1898 (gipatik diha sa The SDA Bible Commentary, vol. 1, p.1105).

Ang daw mga pagdili sa balaod alang lamang sa atong kaayohan sa pagmentinar sa kalipay ug kinabuhi (Miqueas. 6:8, Juan 10:1). Ang balaod maoy sulondan sa pamatasan alang niadtong mosalig sa Dios ug naluwas pinaagi sa Iyang grasya pinaagi sa pagtoo diha kang Cristo.

Ang dapit sa balaod diha sa bag-o nga tugon kahibulungan—gitanum kini diha sa kasingkasing. Makinabuhian ang balaod (tan-awa sa Mateo 2:21–48) ug kinahanglan tan-awon dili ingon nga usa ka lulan kondili usa ka kalipay. Kadtong magkinabuhi diha sa Dekalogo magsunod sa husto sa mga saad niini uban sa husto nga motibo, magtuman sa mga lagda niini gikan sa pagkamapasalamaton alang sa nabuhat ug gibuhat sa Dios, alang kanila. Ang grasya wala magusab sa balaod, kondili ang atong pagtagad niini mausab. Supak si Pablo sa legalismo ug supak sa sayup nga paggamit sa balaod sa Dios apan dili siya supak sa kasugoan o balaod mismo (Roma 7:9–12).

Si Jesu-Cristo mao ang telos sa balaod (Roma 10:4), nagkahulogan nga Siya ang tumong ug katuyoan—dili mao ang katapusan sa pagsabut nga usa ka pagtapus o pagpahunong sa pagkabalido niini. Si Cristo mao ang yawi nga nagabli sa matuud nga kahulogan ug katuyoan. Busa, dili husto ang pagingon nga giwala na, gihunong na, ug gipalabwan, o gipapas na ang balaod. Naghatag si Cristo og kahulogan ngadto sa balaod.

Samtang gipahinumduman ni Josue ang iyang mamiminaw, dili kita makahimo sa pagalagad sa Dios: “Dili kamo makahimo sa pagalagad kang JEHOVA” (Josue 24:19), Apan, kon atong hangyoon ang Dios sa pagkuha sa atong kaluyahon, himoon kita Niya nga kusganon. Iyang ihatag kanato ang Iyang Espiritu Santo nga mopalihok kanato sa pagtuman Kaniya (Ezequiel36:27). Nagingon si Pablo: “Kay sa diha nga magamahuyang ako, magamalig-on man hinoon ako” (2 Corinto 12:10). Ang pagtuman maoy buluhaton sa Espiritu Santo.

### Bahin III: Kagamitan sa Kinabuhi

Pangutan-a ang imong mga tinon-an sa mosunod nga mga pangutana:

Ingon nga mga tawo, makahimo lamang kita pagdesider sa pagbuhat kung unsay husto ubus sa pagimpluwensiya sa grasya sa Dios. Kinahanglan modesisyon kita sa pagtuman Kaniya, apan kita gahum sa pagtuman sa atong desisyon o ngadto sa pagsunod Kaniya. Nagkinahanglan kita og tabang alang sa atong kahuyang ug kaluyahon, gikan sa gawas sa atong mga kaugalingon. Ang maayo nga balita mao nga mosangkap Siya sa pagkagusto (nga maoy usa ka tubag ngadto sa Iyang tawag sa gugma) ug gahum sa pagtuman (Filipos 2:13). Sa praktikal nga pagsabut, Unsaon nimo pagtan-aw kini nga mga tagana nga nagalihok sa imong kinabuhi?

Bisan unsay isugo sa Dios, himoon Niya nga makatuman ang Iyang mga sumusunod. Namahayag si Ellen G. White nga “ang tanan Niya nga gisugo mahimong matuman.”—Christ’s Object Lessons, p. 333. Gikan niana nga pagtan-aw, ang Napulo ka mga Sugo mao ang napulo nga kabulahanan, sa pagkatinuud. Sa unsa nga kahulogan, ug sa unsa nga paagi, ang kasugoan sa Dios matuman sa Iyang mga sumusunod?