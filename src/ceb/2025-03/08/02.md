---
title:  Didto sa Bukid sa Sinai
date:   17/08/2025
---

`Basaha ang Exodo 19:1–8. Unsay gisaad sa Dios kanila dinhi, sa tiilan sa Bukid sa Sinai?`

Gigiyahan sa Dios ang mga Israelita ngadto sa Bukid sa Sinai, diin sa dili madugay Iyang hatagan sila sa Napulo ka Sugo (sa Dekalogo). Ang Jebel Musa (ang gihabugon: 7,497 piye o 2,285 metros) didto sa Sinai Peninsula malagmit maoy dapit diin gikahibalag ni Moises ang Dios sa daghang mga panahon (pananglitan, sa Exodo 3:1, Exodo 19:2, Exodo 24:18), ug sa ulahi nga mga tuig, nahibalag ni Elias ang Dios dinhi (1 Hari 19:8). Mao kini nga bukid diin gitawag sa Dios si Moises sa pagpangulo sa Israel gikan sa Ehipto (Exodo 3:1, 10). Niadtong panahona, gipahibalo sa Dios si Moises nga iyang simbahon ang Dios uban sa napahigawas nga Israel niini nga sama nga dapit, nga mahimo nga usa ka timaan alang kang Moises nga ang Dios ni Abraham, Isaac, ug Jacob maoy nagmando kanila (Exodo 3:12).

Human sa duha ka bulan nga panaw, naabut ang mga Israelita sa Sinai (Exodo 19:1), diin sila magpabilin og usa ka tuig (itandi ang Exodo 19:1 sa Numeros 10:11, 12), Niini nga tuig, daghang mga balaod gipakanaug, sumala sa gihulagway diha sa Exodo 19–40, Levitico 1–27, ug Numeros 1:1–10;10. Ang pagpuyo sa mga Israelinhon sa Bukid sa Sinai mao ang panguna nga bahin sa asoy nga makita diha sa una nga lima ka basahon ni Moises. Ania dinhi ang patukoranan sa ilang pagkahimo nga pinili nga katawhan sa Dios, ang bugtong nga nasod nga wala kaayo maanad sa paganismo ug pagsimba og mga diosdios.

Nagpahigayon ang Dios sa paghimo og tugon o kasabutan tali Kaniya ug sa Israel. Diha sa kondisyon sa pagtuman sa katawhan ug sa ilang mapadayonong relasyon uban Kaniya, nagsaad ang Dios sa paghimo kanila nga usa ka pinasahi nga bahandi, usa ka gingharian sa mga saserdote, usa ka balaan nga katawhan.

Ang pagkahimo nga usa ka balaan nga katawhan nagkahulogan nga natugyan ngadto sa Dios ug sa pagpadayag sa Iyang kinaiya ngadto sa uban, ilabina ngadto sa mga nasod sa ilang palibut. Gitawag usab sila sa paglihok ingon nga usa ka gingharian sa mga saserdote kinsa maoy magdugtong sa ubang mga tawo ngadto Kaniya ug magtudlo kanila sa Iyang mga paagi ug sa Iyang mga balaod. Mahimo sila nga pinasahi nga bahandi sa Dios tungud kay gusto Niya nga ang Israel mahimo nga agianan ngadto sa pagpadan-ag sa kalibutan sa pagkaila bahin Kaniya ug sa Iyang kinaiya.

Kini nga tugon o kasabutan mao ang legal nga pagtukod sa usa ka relasyon tali sa Dios ug sa Iyang katawhan. Ang kinatibuk-ang pormula sa kasabutan, nga adunay diyutay nga pagkalahi diha sa nagkalainlaing mga teksto, mao: “Ako mahimo nga ilang Dios, ug sila mahimo nga Akong katawhan” (tan-awa sa Exodo 6:7, Levitico 31:33, Hebreohanon 8:10, Pinadayag 21:3).

`Handurawa lang ang pagkahimo nga “pinasahi nga bahandi sa Dios”! Unsa nga pinasahi nga mga pribilehiyo ang masakup? Unsa nga pinasahi nga mga katungdanan imong mabatonan?`