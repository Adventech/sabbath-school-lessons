---
title:  Ang Balaod Ingon nga Saad sa Dios Alang Kanato
date:   21/08/2025
---

`Basaha ang Roma 3:20–24. Bisan og tin-aw kaayo ang pagkasulti ni Pablo nga dili kita maluwas pinaagi sa pagtuman o pagbantay sa Napulo ka Sugo, sa unsa man diay nga paagi nga ang kasugoan magalihok o adunay kagamitan sa atong mga kinabuhi?`

Ang Hebreohanong kahulogan sa pulong dabarim gigamit diha sa sinulat ni Moises sa paghulagway sa Napulo ka Sugo (Exodo 34:28, Deuteronomio 4:13, Deuteronomio 10:4) wala magkahulogan sa literal nga “kasugoan,” kondili “mga pulong.” Kini nga “pulong,” dabar (usa ka pulong), mahimo nga adunay kahulogan nga usa ka “saad.” Maoy hinungdan ngano, sa daghang mga dapit (1 Hari 8:56; 2 Cronicas 1:9; Nehemias 5:12, 13; Deuteronomio 1:11; Deuteronomio 6:3; Deuteronomio 9:28; Josue 9:21; Josue 22:4; Josue 23:5), ang dabar gihubad nga mahimo sa porma sa noun o verb sa pagpasabut sa ideya sa saad.

Nagtanyag si Ellen G. White og usa ka pagsabut ngadto sa katuyoan sa Dekalogo: “Ang napulo ka mga sugo . . . mao ang napulo ka mga saad.”—Ellen G. White Comments, The SDA Bible Commentary, vol. 1, p. 1105. Ang Dekalogo kinahanglan sabton ingon nga saad gikan sa Dios nga magagiya kanato sa husto nga dalan aron Siya makahimo pagbuhat og maanindot nga mga butang alang kanato. Apan kinahanglan atong tumanon sila.

`Basaha ang Roma 10:4. Unsaon nato pagsabut ang gisulti ni Pablo nga si Cristo mao ang “katapusan” sa balaod?`

Nagingon si Pablo nga si Cristo mao ang telos sa balaod, apan dili sa pagpasabut nga Iya na nga giwagtang ang balaod o dili na kini tagdon. Kondili, si Cristo mao ang kalab-uton ug katuyoan sa balaod; wala kini magpasabut nga ang Iyang makapasaylo nga halad nagtapus sa kalig-on ug walay katapusan niini.

Sa sukwahi, nagsulti si Pablo sa kahinungdanon sa balaod, bahin sa pagkalihitimo niini, ug bahin sa mapadayonon nga awtoridad (Roma 3:31, 1 Corinto 7:19, Galacia 5:6). Ang kahulogan sa pulong telos sa nahauna adunay katuyoan ug kalab-uton. Si Cristo mao ang yawi ngadto sa pagabli sa tinuud nga kahulogan ug katuyoan sa balaod sa Dios. Busa, sayup ang pagingon nga giwala na ni Cristo, gipalabwan, o giguba Niya ang balaod. Si Cristo mao ang tumong sa balaod, ang Usa nga gipunting niini.

`Sa unsa nga paagi nga ang balaod nagtudlo kanato ngadto kang Jesus? Sa ato pa, unsa may gibuhat sa balaod sa pagpadayag kanato bahin sa atong mga kaugalingon nga sa pagkamatuud nagtudlo kanato ngadto kang Jesus?`