---
title:  Ang Gasa sa Dekalogo
date:   19/08/2025
---

`Basaha ang Exodo 20:1–17. Unsa ang mga prinsipyo sa Dekalogo o Napulo ka Sugo, ug giunsa kini pagorganisar?`

Timan-i nga ang Dekalogo wala magsugod sa mga sugo kondili sa maloloy-on nga buhat sa Dios alang sa Iyang katawhan:

“Ako mao si Jehova nga imong Dios, nga nagbawi kanimo gikan sa yuta sa Egipto gikan sa balay sa pagkaulipon” (Exodo 20:2). Ang Ginoo sa nahauna nagpakita sa Iyang grasya pinaagi sa paghatag og kagawasan ug kaluwasan ngadto sa Israel, ug mao pa lang Siya nagpadayag sa Iyang kabubut-on. Kini nga kasugoan pagabantayan pinaagi sa gugma ug pagpasalamat kon unsa ang gibuhat sa Dios alang kanila.

Ang yawi sa sumada nga pulong sa Dios alang sa Dekalogo mao ang “gugma” (Roma 13:10). Ang labing dakung sugo mao ang sugo sa gugma, nga gisulti diha sa duha ka mga paagi: gugma ngadto sa Dios (Deuteronomio 6:5) ug gugma ngadto sa atong silingan (Levitico 19:18).

Diha sa nahauna nga upat ka mga sugo, gihubad sa Dekalogo kon unsa ang kahulogan sa paghigugma sa Dios; sa nagsunod nga unum ka mga sugo, ang balaod naghubad kon unsay kahulogan ngadto sa paghigugma sa imong silingan. Ang Dekalogo nagsugod sa pagtahod sa Dios labaw sa tanan (bertikal nga gugma) ug nagpadayon sa pagtahod sa uban (pababag nga gugma):

1. Ang pagpasidungog ug pagbalaan sa Dios pinaagi sa paghatag Kaniya sa nahauna ug labing hataas nga dapit sa matag usa ka kahimtang sa atong kinabuhi (ang nahaunang sugo);
2. Ang pagpasidungog ug pagpreserbar sa talagsaong katungdanan sa Dios ug sa dili pagbaylo Kaniya pinaagi sa usa ka diosdios sa bisan unsa nga dagway, bisan sa pisikal, simboliko, o espiritwal. Ang atong labing tim-os nga mga pagbati ipahinungod ngadto sa Ginoo (ang ikaduhang sugo);
3. Pagtahod sa ngalan sa Dios—sa Iyang kadungganan ug kinaiya (ang ikatulong sugo);
4. Pagbalaan sa Iyang adlaw sa pahulay ug pagsimba—ang Igpapahulay (ang ikaupat nga sugo);
5. Pagtahod sa mga ginikanan (ang ikalima nga sugo);
6. Pagtahod sa kinabuhi (ang ikaunum nga sugo);
7. Pagtahod sa kaminyoon (ang ikapito nga sugo);
8. Pagtahod sa mga butang sa mga tawo (ang ikawalo nga sugo);
9. Pagtahod sa kadungganan sa uban (ang ikasiyam nga sugo); ug
10. Pagtahod sa kaugalingon aron walay hakog nga mga handum nga makadaot sa atong kinaiya (ang ikanapulo nga sugo).

Maingon nga si Jesus nagingon: “Kon kamo nahigugma Kanako bantaye ang akong mga sugo” (Juan 14:15; tan-awa usab sa 1 Juan 4:20, 21). Busa, ang matuud nga pagtuman maoy yano nga pagpaila sa gugma ug pagpasalamat ngadto kang Jesus, usa ka gugma nga gipasundayag pagayo diha sa paagi sa atong pagtagad sa atong mga silingan.