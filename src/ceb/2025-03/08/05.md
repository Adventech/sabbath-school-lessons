---
title:  Nagkalainlaing mga Kagamitan sa Balaod sa Dios
date:   20/08/2025
---

Ang balaod sa Dios nagpadayag sa Iyang kinaiya, kinsa Siya. Maingon nga ang Dios balaan, matarong, ug maayo, mao man usab ang Iyang balaod o kasugoan. Gipamatuud ni Pablo: “Busa ang kasugoan balaan, ug ang sugo balaan, matarung, ug maayo” (Roma 7:12).

Diha sa Biblia, ang balaod sa Dios makita sa usa ka positibo kaayo nga kahayag (Mateo 5:17, 18; Juan 14:15; 1 Corinto 7:19). Ang usa ka tawo makahimo og mga balak bahin sa balaod (sama sa Salmo 119), magawit bahin sa balaod (Salmo 19), ug makapamalandong bahin niini sa adlaw ug gabii (Salmo 1:2, Josue 1:8). Ang balaod makatabang sa tawo sa paglikay gikan sa daotan ug makahatag og kaalam, pagsabut, maayong panglawas, kauswagan, ug kalinaw (Deuteronomio 4:1–6, Proverbio 2–3).

1. Ang balaod sa Dios daw usa ka koral nga makahimo og dakung kagawasan nga dapit alang sa kinabuhi ug magpasidaan nga, saylo sa usa ka espesipiko nga punto—peligro, mga problema, mga komplikasyon, ug gani ang kamatayon nagpaabut (Genesis 2:16, 17; Santiago 2:12).
2. Ang balaod usa usab ka haligi nga timaan nga nagtudlo ngadto kang Jesus kinsa makapasaylo sa atong mga sala ug makapausab sa atong mga kinabuhi (2 Corinto 5:17, 1 Juan 1:7, 9). Niini nga paagi, maghatud kini kanato ingon nga usa ka paidagogos, usa ka magbalantay/tigpanalipod, ngadto kang Cristo (Galacia 3:24).

`Basaha ang Santiago 1:23–25. Unsay iyang gisulti, ug sa unsa nga paagi kini nga mga pulong makatabang kanato sa pagila kon unsay kagamitan ug kahinungdanon sa balaod, bisan kon kini dili makaluwas kanato.`

Ang usa ka salamin makapakita sa imong mga depekto, oo. Apan walay bisan unsa diha sa mao nga salamin nga makaayo kanila. Ang salamin magtudlo ngadto mga problema apan walay ikahatag nga sulbad ngadto sa mga problema. Sama usab kini sa balaod sa Dios. Ang pagsulay sa pagpakamatarong atubangan sa Dios pinaagi sa pagbantay sa balaod sama ra sa pagtan-aw sa salamin diha sa mga paglaum nga, sa madali o madugay, ang salamin makapawala sa imong mga depekto.

Tungud kay ang kaluwasan pinaagi sa pagtoo ug dili pinaagi sa mga binuhatan—lakip sa mga binuhatan sa balaod—ang ubang mga Cristohanon nagangkon nga ang balaod giwala na, ug dili na kinahanglan atong tumanon kini. Natural, kon hunahunaon nga ang balaod mismo mao ang naghubit sa sala—“Dili unta ako makaila og sala gawas kon pinaagi sa balaod (Roma 7:7)—kini nga pangangkon maoy usa ka bug-os nga sayup nga pagsabut sa relasyon sa balaod ngadto sa ebanghelyo. Ang paglungtad sa balaod mao gayod ang hinungdan kon ngano nga gikinahanglan nato ang ebanghelyo.

Unsa ka malampuson ikaw sa imong mga pagtinguha sa pagtuman sa balaod sa Dios? Maayo ba kaayo ang pagpasukad sa imong kaluwasan niini? Kondili, ngano nga nagkinahanglan ka man sa ebanghelyo?