---
title:  Pagandam Alang sa Gasa
date:   18/08/2025
---

`Basaha ang Exodo 19:9–25. Giunsa sa Dios pagandam ang Israel sa pagdawat sa Napulo ka Sugo?`

Ang Dios naghatag og espesipiko nga mga pahimangno kon unsay buhaton sa mga Israelita sa pagandam sa pagdawat sa balaod didto sa Sinai. Ang ilang walay katapusan nga pagkaputli mao ang pagpakita sa ilang tibuuk nga pagtugyan ngadto sa Dios. Kinahanglan sila mangandam alang sa maanindot nga pagpakita sa himaya sa Ginoo nga haduul na moabut. Ug kon kini moabut ubanan kini sa “mga dalogdog ug mga kilat, ug ang mabagang panganod diha sa ibabaw sa bukid, ug ang tingog sa budyong nga hilabihan kakusog; ug mikurog ang tanan nga katawohan nga diha sa campo” (Exodo 19:16).

Ang Dekalogo (Napulo ka Sugo) mao ang kasingkasing sa pagpadayag sa Dios ug moral nga mga prinsipyo sa Biblia. Nagporma kini sa unod ug patukoranan sa balaan nga mga sulondan alang sa tanang katawhan; ang mga prinsipyo niini walay katapusan ug unibersal.

Sumala sa asoy sa Biblia, ang Dekalogo gipahibalo sa Dios (Exodo 19:19; Exodo 20:1; Deuteronomio 5:4. 5, 24), ug gisulat Niya (Exodo 24:12, Exodo 31:18, Deuteronomio 5:22). Kaduha kini gihatag kang Moises ingon nga usa ka pinasahi nga gasa (Exodo 32:19; Exodo 34:1; Deuteronomio 10:1, 2).

Diha sa libro sa Exodo, ang Dekalogo gitawag nga “ang Pamatuud” (Hebreo: ‘edut; Exodo 31:18); o ginganlan kini “ang mga pulong sa tugon” (Hebreo: dibre habberit; Exodo 34:28). Diha sa libro sa Deuteronomio, gisulat kini sila sa “mga papan sa tugon” (Deuteronomio 9:9, 11, 15). Wala mogamit ang basahon sa Hebreohanon sa pulong “ang Napulo ka Sugo” (Hebreo: mitzwot, “kasugoan”). Sa baylo, sa tulo ka mga panahon ilang gitawag kini “ang Napulo ka mga Pulong.” Ang Hebreo mao ang aseret haddebarim, gikan sa dabar, nagkahulogan “pulong, tudling sa pulong, butang, pagsulti, sugilanon, saad, pagpanulti.” (Tan-awa sa Exodo 34:28, Deuteronomio 10:4).

Adunay duha ka bersiyon sa Dekalogo nga adunay ginagmay kaayo nga mga kalahian; ang nahauna natala diha sa Exodo 20:1–17 ug ang ikaduha diha sa Deuteronomio 5:6–21. Ang ikaduha nga bersiyon, gihatag pinaagi sa pagsulti ni Moises ngadto sa Israel, gisulti duul na sa kap-atan ka mga tuig didto sa Sinai, sa wala pa makasulud ang mga tawo sa Yutang Saad (Deuteronomio 1:3, 4; Deuteronomio 4:44–47). Kini nga mga kahimtang nagpasabut sa diyutay nga mga kalahian tali sa duha.

Sa pagsumada ni Pablo sa kasugoan ingon nga gugma, iyang gikutlo ang gikan sa Dekalogo (Roma 13:8–10). Ang gugma sa pagkatinuud, maoy katumanan sa balaod sa Dios tungud kay Siya usa ka Dios sa gugma (1 Juan 4:16).

`Unsaon nimo pagsabut ang ideya sa Napulo ka Sugo ingon nga pagpahayag sa gugma sa Dios? Unsay kahulogan niini? Sa unsa nga paagi ang gugma sa Dios napadayag diha kanila?`