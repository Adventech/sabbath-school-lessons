---
title:  Dugang nga Panghunahuna
date:   22/08/2025
---

Basaha ang sinulat ni Ellen G. White, “The Law Given to Israel,” pp. 303–310, ug “Satan’s Enmity Against the Law,” pp. 331–342, diha sa Patriarchs and Prophets.

“Gitinguha sa Dios nga himoon ang okasyon sa pagsulti sa Iyang balaod nga usa ka talan-awon sa makalilisang nga pagkahalangdon, nga nahiuyon sa halangdon nga kinaiya niini. Ang mga tawo kinahanglan nga madani nga ang tanang butang nga may kalabutan sa pagalagad sa Dios kinahanglan pagatagdon uban sa labing dako nga pagtahod.”—Ellen G. White, Patriarchs and Prophets, p. 303.

Kini nga prinsipyo sa pagbalaan balido niini nga adlaw. Nagatubod kini gikan sa pagsabut sa pagkadako sa Dios, sa pagkalabaw sa tanan, ug halangdon. Ang pagtan-aw sa himaya sa Dios makahimo sa pagpasalamat sa atong mga kasingkasing ug makapaubus sa atong garbo. Sa magdugang kasuud ang atong pagtan-aw sa pagkabalaan sa Dios, magdugang ang atong pagsabut sa pagkadili nato hingpit, atong maila sa atong mga kinabuhi, maghatud kanato ngadto sa pagkauhaw labi pa gani alang sa Iyang makapausab nga Presensya ug sa paghandum sa pagkasama Kaniya.

Ug, usab, sa pagkahibalo kon unsa kita kon itandi ngadto Kaniya ug ngadto sa Iyang balaan nga balaod makahimo kanato sa hingpit nga pagsalig sa puli nga kamatayon ni Cristo alang kanato.

Sa sama nga panahon, si Jesus mipatin-aw nga, kon kita mapainubsanong modawat sa Dios ingong atong Ginoo ug Hari, ang Iyang mga sugo dili lisud sundon (Mateo 11:28–30). Gipatin-aw ni Jesus nga ang balaan nga balaod adunay permanente nga pagkabalido (Mateo 5:17–20). Kon atong bantayan ang balaod sa Dios pinaagi sa gugma ug pagkamapasalamaton Kaniya tungud sa kaluwasan nga Iyang gihatag kanato nga walay bayad, atong masinatian ang pagkapuno sa usa ka makaluwas nga relasyon uban Kaniya. Samtang malingaw sa dagkung mga bintaha sa pagbantay sa balaod (gani, tan-awa ang kasakitan ug kalisud nga moabut tungud sa paglapas niini), makahimo kita sa pagkalipay sa kasigurohan sa pagkahibalo nga ang atong kaluwasan makaplagan diha kang Jesus, dili diha sa atong pagbantay sa kasugoan.

**Diskusyonan nga mga Pangutana:**

`Ang pagpangandam alang sa pagdawat sa balaod nakatabang sa katawhan sa pagsabut sa tuyo sa pagkabalaan nga ilang gikinahanglan. Karon, sa atong simbahan ug kinabuhi sa simbahan, diin ang adunay susama nga pagbati sa pagtahod ug kataha sa atubangan sa Dios? O nagkahinayhinay ba kita ug daw nawad-an niini?`

`Hisguti og dugang kini nga pormula sa kasabutan o tugon: “Ako mahimo nga ilang Dios, ug sila mahimo nga akong katawhan.” Unsay kahulogan niini kanato karon, ug sa unsa nga paagi kini mapadayag sa usag-usa o ingon nga usa ka pundok sa katawhan?`

`Kon unsay gisugo sa Dios nga atong buhaton, Siya nagapaarang kanato sa pagbuhat niana. Namahayag si Ellen G. White, nga “Ang tanan nga gisugo sa Dios kanato, Siya nagahatag kanato og kusog sa pagbuhat niana.”–Christ’s Object Lessons, p. 333. Sa unsa nga paagi ang usa ka tawo magbutang niini nga saad, kini nga dahar, ngadto pagkinabuhi?`

`Unsaon nato pagtubag ngadto sa komon nga argumento nga atong madunggan, nga human sa krus, giwala na ang balaod? Sa kadaghanan nga mga kahimtang, unsa man gayod ang ilang giingon nga gitapus na?`