---
title:  Komento sa Magtutudlo
date:   12/09/2025
---

### Bahin I: Kinatibuk-ang Panglantaw

**Dugokan nga Teksto:** Exodo 32:31, 32

**Tutokan sa Pagtoon:** Exodo 32:1-35

**Introduksiyon:** Sa diha nga ang sa Israel nagapostasiya, didto si Moises uban sa Ginoo sa Bukid sa Sinai. Gihulga sa mga tawo si Aaron nga iyang igsoon, nga patyon, busa mitahan nalang si Aaron sa ilang hangyo nga maglilok og usa ka diosdios. Dayon nagpamatuod ang mga tawo: “Kini sila mao ang imong mga dios, Oh Israel, nga mikuha kanimo gikan sa yuta sa Egipto!” (Exodo 32:4), busa sa hingpit nagsalikway sa Ginoo ingon nga ilang Dios ug naglapas sa ilang pakigsaad Kaniya. Makahuloganon timan-an nga nagingon ang Ginoo kang Moises sa wala pa siya molugsong ngadto sa kampo gikan sa Bukid sa Sinai nga ang mga Israelita mibulag gikan Kaniya ug nagsimba sa usa ka diosdios. Busa, ang Israel karon katawhan na ni Moises, ug si Moises mao na ang nagluwas sa mga Israelitas gikan sa Ehipto. Nagingon ang Ginoo: “Lumakaw ka, lumugsong ka ngadto sa ubos; kay ang imong katawohan nga gikuha mo gikan sa yuta sa Egipto, nanagdaut sa ilang kaugalingon” (Exodo 32:7). Kaniadto, ang Ginoo, ug usab si Moises ug Jetro, nagpasantop nga si Jehova mao ang nagdala sa Israel paggawas sa Ehipto (Exodo 3:8, 17; Exodo 12:17, 51; Exodo 13:3, 9, 14, 16, 18; Exodo 16:6, 32; Exodo 18:1: 19:4; Exodo 20:2). Karon wala na magpaila ang Dios uban sa Israel tungud kay wala na man moila Kaniya ang mga Israelita ingon nga ilang Ginoo. Daw unsa ka kalit nga kahimtang!

Human niadto, nagtanyag ang Ginoo sa paghimo kang Moises “nga usa ka daku nga nasud” (Exodo 32:10). Usa kadto ka gamhanang tentasyon alang kang Moises sa pagdawat niadto nga tanyag ug sa pagkahimo nga dako. Apan nagpakita siya sa pagkahalangdon sa iyang kinaiya sa wala gani paghunahuna niadto nga tanyag. Ang iyang dili hakog nga pagtagad sa kauswagan sa katawhan nagpabilin nga lig-on; walay personal nga mga handum ang makausab niini. Nagpataliwala si Moises alang sa Israel ug nagpakilooy ngadto sa Ginoo sa pagingon nga ang Dios maoy nagluwas sa Israel. Kini nga katawhan “imong katawohan nga imong gikuha gikan sa yuta sa Egipto uban sa usa ka dakung gahum ug uban sa usa ka kamot nga kusgan?” (Exodo 32:11). Tungud sa pagpanginlabut ni Moises, “si Jehova nagbasul sa kadautan nga iyang giingon nga iyang pagabuhaton unta sa iyang katawohan” (Exodo 32:14). Daw unsa nga gahum ang anaa sa pagampo sa pagpataliwala!

Human sa mahibalik si Moises ngadto sa kampo ug iyang nakita ang rebelyon, iyang gisalibay ang duha ka mga papan nga bato nga gisulatan sa Napulo ka mga Saad nga gihatag sa Dios kaniya, usa ka buhat nga maoy timaan sa dayag nga gibuhat sa mga Israelita sa ilang pagsalikway sa Ginoo ingon nga ilang pangulo. Dayon gilaglag ni Moises ang bulawan nga baka. Bisan diha sa presensya ni Moises, “ang katawohan nagpatuyang” (Exodo 32:25), busa kinahanglan siya ang mopataliwala. Kadtong mapintas nga nagpadayon sa pagrebelde kinahanglan laglagon, busa ang Dios, pinaagi kang Moises nagsugo nga pamatyon sila. Kinahanglanon kini nga paglaglag; kay kung dili, mosangko ang katawhan sa Dios ngadto sa dili na mapugngan nga kalaglagan (bahin niini nga pagpamatay, basaha ang sinulat ni Ellen G. White diha sa Patriarchs and Prophets, pp. 324–327). Sa sunod adlaw, mibalik pagtungas si Moises ngadto sa Bukid sa Sinai ug nagpataliwala alang sa Israel, sa paghangyo nga ang ilang maloloy-on nga Dios magpasaylo sa Iyang katawhan sa ilang daotang panglihok.

### Bahin II: Komentaryo

**Ang Apostasiya sa Bulawan nga Nating Baka ug si Aaron**

Makahimo unta pagsanta si Aaron sa apostasiya sa pagsimba sa bulawan nga nating baka kon lig-on lang ang iyang pagbarog alang sa Dios ug sa Iyang kamatuuran. Wala unta siya mosugot sa mga gipangayo sa mga tawo alang sa usa ka makita nga dios o mga dios. Sa pagpakita sa walay pagtahod sa mga tawo alang sa Dios ug sa Iyang alagad nga si Moises, gisanta unta dayon ni Aaron ang kagubot. Sa baylo, iya hinoon gipaminawan ang mga rebelde ug naghimo og bakak nga sugyot. Sa panahon nga wala didto si Moises, nagpabilin unta si Aaron ingon nga usa ka kusganong pangulo, sa walay pagkahadlok bisan pa sa hulga sa iyang kamatayon. Ang Dios kanunay modapig sa pagpanalipod sa Iyang katuyoan, ug unta misalig sa Aaron Kaniya.

Ang kabalaka ni Moises alang sa paguswag sa katawhan sa Dios napakita sa iyang pangutana ngadto sa iyang igsoon nga Aaron: “Ug si Moises miingon kang Aaron: Unsa ba ang gibuhat niining katawohan kanimo nga ikaw nagadala man ug usa ka dakung sala sa ibabaw nila?” (Exodo 32:21). Ang pagsugot ni Aaron ngadto sa sayup nga mga hangyo naghatud ngadto sa kalit nga mga sangputanan. Nga makalingkawas sa iyang sayup nga panglihok, nagimbento si Aaron og usa ka milagro: “Ug ako miingon kanila: Bisan kinsa nga adunay bulawan, tangtanga ninyo kana. Ug ilang gihatag kini kanako, ug gibutang ko kini sa kalayo, ug migula kining nating vaca” (Exodo 32:24). Naggamit si Aaron og mahika aron mahupay ang kasuko ni Moises. Ang sala makapabuta, ug ang sugilanon kasagarang mamugna sa pagtabon sa pagkamalapason.

“Batok kang Aaron nasuko si Jehova sa hilabihan gayud” (Deuteronomio 9:20), apan naluwas ang iyang kinabuhi tungud kay nagpataliwala si Moises alang kaniya. Matinudanon ang paghinulsol ni Aaron niini nga dakung sala, gipabalik ngadto sa iyang katungdanan sa pagpangulo, ug sa ulahi gidihog ingon nga hataas nga saserdote (Exodo 40:12–15). Ang grasya sa Dios kahibulungan.

**Pagampo sa Pagpataliwala**

Adunay upat ka klase, o matang, sa pagampo. Nahauna, adunay “pagampo sa pagdayeg” o “pagampo alang sa paghatag og pasalamat,” diin atong pasalamatan ang Dios alang sa kahibulungang mga butang nga Iyang gibuhat. Sa pagampo sa paghatag og pasalamat, atong ipahayag ang atong pagpasalamat sa atong pagila sa Dios ug alang sa Iyang gibuhat sa atong mga kinabuhi ug sa mga kinabuhi sa Iyang katawhan, sa ingon nagdayeg Kaniya uban ang kalipay tungud sa Iyang daghang mga panalangin. Ikaduha, adunay “pagampo sa pahinulsol alang sa atong mga sala. Ikatulo, “adunay pagampo alang sa pagpangaliyupo,” diin magampo kita alang sa espisipiko nga mga butang alang sa atong mga kaugalingon, sama sa kaalam, alang sa Espiritu Santo, kalipay, gugma, panglawas, kalinaw, pailub, espirituhanong mga gasa, paninapi, pagkaon, kasigurohan, panalipod, uban pa. Sa katapusan, adunay “pagampo sa pagpataliwala,” diin kita magampo dili alang sa atong mga kaugalingon kondili alang sa uban, sa paghangyo sa Dios alang sa Iyang maloloy-ong paglaban ug sa paghatag kanila og pinasahi nga “mga panalangin” o sa “gikinahanglan nga mga butang,” sama sa paggiya, pagkakabig, sa kabataan, sa mga ginikanan, kaminyoon, pamilya, mga komunidad, mga institusyon, kalamboan, kalampusan, uban pa. Magampo usab kita alang sa masakiton, sa gilutos, gipasakitan, mga kabus, mga tinon-an, mga kaubanan sa trabaho, mga bawtismo, sa mga pangulo, sa gobyerno, uban pa. Ang pagampo ni Moises maoy ampo sa pagpataliwala alang sa mga makasasala, tungud sa iyang pagampo alang kanila nga nangasayup, sa paghangyo sa Dios alang sa pagpasaylo sa ilang sala ug sa dili pagbiya sa Iyang katawhan (Exodo 32:31, 32).

Bisa og hinungdanon kini, ang mga pagampo alang sa pagpataliwala gilibutan ug misteryo. Sa usa ka bahin, buhaton sa Dios ang labing kasarangan alang sa matag tawo o katawhan sa pagluwas kanila tungud kay gihigugma niya sila. Sa pikas nga bahin, ang pagampo alang sa pagpataliwala magtugot sa Dios sa pagbuhat og dugang pa alang sa katawhan sa ilang kasamtangan nga kahimtang. Usa kini nga pagkasumpaki, ug dili kita makahimo sa paghusay niini sa karon. Ang maayong balita mao nga dili kita kinahanglan maghimo sa ingon. Busa, dili kinahanglan nga masayod kita sa tukma kon sa unsa nga paagi magamit ang pagampo sa pagpataliwala, apan nagpamatuud ang pulong sa Dios nga epektibo kini, ug ang atong kasinatian magpamatuud niini. Ang atong kinahanglan mao ang pagampo ingon nga usa ka matinumanon nga tubag ngadto sa Iyang mga pahimangno. Dili kinahanglan nga atong sabton ang matag-usa ka misteryo sa kinabuhi aron magampo! Kinahanglan atong dawaton ang pagmando sa Dios, mosalig Kaniya, mosunod, ug magampo.

Ang Dios nagtahud sa mga pagpili sa mga tawo kay dili Siya mamugos kang bisan kinsa sa pagsunod Kaniya. Siya nagpasalig sa ilang kagawasan; apan, gidasig kita sa pagampo alang sa mga tawo, bisan alang sa atong mga kaaway. Mao kini ang lain nga makita nga panagsumpaki nga dili nato masulbad o mapasabut kay dili man kita makakita sa saylo sa tabil, diin ang espirituhanong gubat mahitabo. Ang usa makasabut lamang niini kon magpalandong niini diha sa konteksto sa dakung away, sumala sa atong mapanid-an ang espirituhanong away tali sa mga gahum sa maayo ug daotan, sa matuud ug bakak, kahayag ug kangitngit, kang Cristo ug Satanas. Kini nga mga pasiklap sa pagsabut makatabang kanato sa pagsalig nga ang atong Ginoo magbuhat sa Iyang labing maayo sa pagluwas sa matag-usa.

Luyo sa tabil sa dili makita nga kalibutan adunay mga sulondan nga magagahum kung sa unsa nga paagi ang mga gahum sa maayo ug daotan magkasangka. Ang mga teyologo nagsulti bahin sa “pagtugot” sa Dios kang Satanas sa paglihok. Gitawag kini mga pamalaod ni John Peckham og “mga lagda sa pagpakiglabot.” (Tan-awa kang Peckham, Theodicy of Love: Cosmic Conflict and the Problem of Evil [Grand Rapids, MI: Baker Academic, 2018], p. 58.) Gitugotan ang yawa sa paglihok, ug siya adunay tinuud nga gahum, bisan og adunay kinutoban, ubus niini nga “mga lagda sa pagpakiglabot” (tan-awa sa Job 1, Job 2:6). Kini nga mga sulondan gikauyonan, uban sa tampo gikan sa langitnong konsilyo (mga representante sa tanang langitnong mga binuhat), si Satanas, ug ang Dios. Kini nga mga pamalaod nagkahulogan nga ang Dios naghatag kang Satanas og pila ka “mga pribilehiyo,” o labaw pa ka maayo, “mga pagtugot,” aron bug-os nga ipakita kon unsay dagway sa iyang “pagmando”, nga motugot sa tanan sa pagtandi sa duha ka bahin.

Kini nga mga pamalaod nagkahulogan usab nga ang Dios dili makabaton kanunay kung unsay Iyang gihandum (Isaias 30:15, 18; Isaias 66:4; Ezequiel 18:23; Mateo 7:21; Mateo 18:14; Mateo 23:37; Lukas 7:30). Dugang pa, gidid-an usab ang Dios sa Iyang mga lihok. Dili makahimo ang Dios sa paglihok batok niini nga “mga lagda sa pagpakiglabot” tungod kay Iyang tumanon ang Iyang mga saad. “Ang matuud nga relasyon sa gugma nagkinahanglan sa posibilidad nga ang mga linalang tingali dili mouyon sa maayo nga kabubut-on sa Dios.”—Peckham, Theodicy of Love, p. 139. Dili magdili ang Dios sa atong kagawasan sa pagpili sa usa ka habig tungud kay magsanta kini sa bug-os nga paglambo sa gugma tali sa Dios ug sa Iyang mga linalang. Dili kita makahimo pagsulbad niini nga dayag nga panagsumpaki tungud kay dili man kita makakita luyo sa tabil niini nga espirituhanong gubat. Bisan pa niana, ang Dios matinud-anon sa pagpauswag sa gugma ug sa kasabutan sa “mga lagda sa pagpakiglabot.”—Peckham, Theodicy of Love, p. 140.

Nahibaloan nato ang daghang mga butang bahin sa Dios, apan ang ubang mga butang dili kaayo tinaw sabton o makapalibug kanato. Namahayag si Pablo nga “bahin lamang ang akong nahibaloan,” ug “ang ato ugod nga kahibalo karon dili man hingpit” (1 Corinto 13:9, 12). Nahibalo kita nga ang Dios naghigugma kanato, ug gusto nga magluwas sa matag-usa. Nahibalo kita nga makasalig kita Kaniya ug makasalig sa Iyang mga saad, pagtagad, ug panabang. Nahibalo kita nga gusto Niya ang labing maayo alang kanato. Nahibalo kita nga Iyang paminawan ang atong mga pagampo ug dili kita makamaniobra Kaniya. Nahibalo kita nga importante ang mga pagampo, ug mokurog si Satanas kung magampo ang katawhan sa Dios tungud kay magpadayon sa unahan ang mga butang kon kita magaampo. Dili nato masabtan kon ngano nga adunay mga pagampo nga dali ra dayon tubagon, ang uban malangan, ug ang uban dili gayud tubagon, sumala sa atong pagpaabut.

Gidapit kita sa Dios sa pagampo, dili tungud kay atong masabtan kung unsay nagkahitabo luyo sa mga eksena o sa unsa nga paagi tubagon ang atong mga pagampo. Dili kita maoy magkontrol sa pagampo, apan gidapit kita sa pagampo, gani gisugo ngadto sa paghimo niini. Kon magampo ang katawhan sa Dios, ang daotan nga gingharian mabungkag, ug ang katuyoan sa Dios mopadayon sa kahibulungan nga paagi.

### Bahin III: Kagamitan sa Kinabuhi

1. Ngano nga mubo ra man kaayo ang atong panumduman bahin sa dagkung mga butang nga gibuhat sa Dios alang kanato? Daw unsa ka sayon kita makalimot! Sa unsa nga paagi atong mapabag-o ang atong paglakaw uban sa Dios ug paghinumdum sa talandogon nga mga gutlo sa atong kinabuhi sa pagkamaayo sa Dios aron makahimo kita og husto nga mga desisyon ug dili makasala batok Kaniya?
2. Unsa may mahimo nga usa ka bulawan nga nating baka sa atong mga kinabuhi?
3. Unsaon nato sa pagdugang sa pagtukaw ngadto, ug makatabang ngadto, sa mga tawo nga nagkinahanglan sa atong mga pagampo? Ang pagampo magabli kanato ngadto sa Dios aron Siya makahimo pagbuhat alang kanato, ug dinhi kanato, og mga milagro sa kausaban.
4. Nagampo si Moises alang sa mga makasasala ug naghalad sa iyang kinabuhi alang kanila. Mao kini ang usa ka sumbanan kon sa unsa nga paagi kita kinahanglan magampo alang niadtong nakasala sa atong taliwala. Ipasabut sa imong klase ang nagkalainlaing mga kahimtang ug unsaon nato pagampo alang sa matag usa niana nga mga kahimtang.
5. Ang pagampo ni Cristo bahin sa pagpataliwala alang sa Iyang mga tinon-an ug alang kanato maoy usa ka modelo kung unsaon sa pagampo alang sa uban (basaha ang Juan 17). Dili kinahanglan nga mamatay si Moises aron ang mga makasasala makasinati og kapasayloan. Sa kahimtang ni Jesus, ang atong tinuud nga Tigpataliwala o Manlalaban, ang Iyang kamatayon kinahanglanon alang kanato. Ngano man?
6. Sa unsa nga paagi kita magampo alang sa usag usa nga dili makapasuko o dili matinahuron?