---
title:  Pagpataliwala
date:   11/09/2025
---

`Basaha ang Exodo 32:30–32. Unsa ka layo ang naabut ni Moises sa iyaha nga pagampo sa pagpataliwala alang sa mga makasasala?`

Tungud sa ilang rebelyon, nahitabo ang makalilisang nga mga butang sa kampo sa mga Israelita, lakip ang pagkamatay sa daghang mga tawo (Exodo 32:28). Pagkasunud adlaw, nagpamatuud si Moises ngadto sa katawhan: “Nakasala kamo ug usa ka dakung sala: ug karon motungas ako ngadto kang Jehova; tingali magabuhat ako ug halad-sa-pagtabon sa sala alang sa inyong mga sala” (Exodo 32:30).

“Ug si Moises mibalik ngadto kang Jehova, ug miingon: Oh, kining katawohan nakasala ug usa ka dakung sala, ug nagbuhat sila ug mga dios nga bulawan. Apan karon, kong pasayloon mo ang ilang sala; ug dili ugaling, palaa ako, ginaampo ko kanimo, gikan sa imong basahon nga gisulatan mo” (Exodo 32:31, 32).

Dili ikatingala nga si Moises giisip nga usa ka matang ni Cristo! Tungud sa iyang pagampo sa pagpataliwala alang sa mga makasasala ug sa iyang pagkaandam sa paghalad sa iyang kinabuhi alang kanila, siguro gayod siya nga nagpakita kon unsay buhaton ni Cristo alang kanatong tanan. Daw unsa nga sulondan nga kalooy alang sa mga malapason! Iyang gipaila ang iyang bug-os nga pagtugyan ngadto sa Ginoo ug sa Iyang halad sa gugma alang sa mga tawo. Ang basahon sa Exodo wala magsulti kon unsa ka dugay nagpabilin si Moises uban sa Ginoo didto sa bukid niini nga partikular nga panahon, apan ang basahon sa Deuteronomio nagpadayag nga didto siya sa bukid sa Sinai niini nga panahon sulud sa 40 ka adlaw (tan-awa sa Deuteronomio 9:18).

Sa Exodo 32:32, ang pulong nga gihubad “pasaylo” gikuha gikan sa usa ka berbo nga ang una nga kahulogan mao ang “pagpas-an” o “pagdala,” sama diha sa Isaias 53:4, nga mabasa (bahin kang Jesus): “Gipas-an niya ang atong mga kasub-anan.” Sama ra nga berbo ang gihubad “pasaylo” diha sa Exodo 32:32 ug “gipas-an” diha sa Isaias 53:4. Pagkagamhanan nga pagsabut sa proseso sa kaluwasan ug kapasayloan ug kon unsa ang gibayad sa Dios sa pagluwas kanato.

Sa pagkatinuud, si Moises naghangyo sa Ginoo sa “pagpas-an” sa sala sa mga tawo, nga maoy Iyang gibuhat didto sa krus kaliboan pa ka tuig sa ulahi. Ang Exodo 32:32 nagpakita dili lang sa ideya sa puli nga pagpasaylo kondili kinsa ang nagpuli: ang Dios sa Iyang kaugalingon.

Kini nga teksto nagpakita kon sa unsa nga paagi moabut ang pasaylo. Ang Dios diha kang Cristo nagdala sa atong mga sala, ang bugtong paagi nga kita mapasaylo. Daw unsa ka gamhanan nga pagkasulti ug pagpakita kanato ug ngadto sa uniberso bahin sa bili nga gibuhat sa Dios sa pagluwas kanato.

`Naghangyo si Moises sa Dios mismo sa pagpas-an sa mga sala sa katawhan, ug sa katapusan, kang Jesus, Iyang gibuhat kana. Sa unsa nga paagi atong mahan-ay ang atong mga hunahuna bahin niini nga katingalahang kamatuuran? Unsay gisulti niini kanato bahin sa gugma sa Dios alang sa nahulog nga katawhan?`