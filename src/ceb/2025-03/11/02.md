---
title:  Pakyas nga Kapangulohan
date:   07/09/2025
---

Gitawag sa Dios si Moises ngadto sa paggahin og panahon uban Kaniya. Kap-atan ka mga adlaw ug kap-atan ka mga gabii tingali hamubo ra nga panahon alang kang Moises, apan daw dugay ra kaayo kini alang sa mga Israelita. Wala diha ang ilang makita nga pangulo. Nangalibug ang ilang hunahuna, nawad-an og pailub, nangahadlok, ug wala magbati og kasigurohan. Gusto nila nga makabaton og usa ka makita nga dios nga magdumala kanila, ang “mga dios” nga ilang nakita sa tibuuk nila nga mga kinabuhi didto sa masimbahon og mga diosdios nga Ehipto.

`Basaha ang Exodo 32:1–6. Sa unsa nga paagi napakyas man sa hilabihan ang pagpangulo ni Aaron?`

Wala mobarog si Aaron sa mao nga panahon. Wala niya pahimusli ang higayon sa pagbuhat kon unsay husto. Sa baylo nga mosalig sa Ginoo, nahuyang ang iyang kaisog atubangan sa kadaghanan. Nangayo ang mga tawo sa dili katoohan: “Tindog, ug buhati kami ug mga dios” (Exodo 32:1), ug misugot siya.

Andam ang mga tawo nga mohatag og bulawan sa paghimo og diosdios, si Aaron wala lamang napakyas sa pagpahunong kanila, apan sa tinuud gidasig sila sa pagpanghatag. Miapil siya sa paghulma niini nga mini nga dios. Human niadto, ang mga tawo nagpamatuud: “Kini sila mao ang imong mga dios, Oh Israel, nga mikuha kanimo gikan sa yuta sa Egipto” (Exodo 32:4). Makasasala kaayo, daotan, ug walay halayo nga panglantaw. Bag-o pa lang nila gimugna kini nga diosdios ug dayon nanagingon na sila, nga kini nga dios, maoy nagpahigawas kanila. Dili ba katingalahan kon sa unsa nga paagi ang makasasala nga mga tinguha makadaot sa atong panghunahuna ug mga lihok? Gisaulog sa mga tawo ang ilang kaugalingong mga buhat, ug ang ilang pagkatawhanon ug moralidad mikunhod sa mao nga proseso.

“Kadto nga krisis nagkinahanglan og usa ka tawo nga adunay lig-on nga baroganan, desisyon, ug hugot nga kaisog; ang usa nga nagbaton sa kadungganan sa Dios ibabaw sa inila nga pabor, personal nga kasigurohan, o sa kinabuhi mismo. Apan ang presente nga pangulo sa Israel wala magbaton niini nga kinaiya. Nagbati si Aaron sa kahuyang sa pagsumpo sa gipangayo sa mga tawo, apan ang iyang kahuyang ug pagkamaulawon niini nga kritikal nga gutlo naghimo lamang kanila nga mas determinado. Usa ka buta, walay pagpangatarongan nga kaguliyang ang midaog sa pundok sa katawhan. Adunay pipila nga nagpabilin nga matuud sa ilang pakigsaad sa Dios, apan ang labaw ka dakung bahin sa katawhan miipon sa pagbulag sa tugon o paglapas sa balaod sa Dios. Nahadlok si Aaron alang sa iyang kasigurohan; ug sa baylo nga mobarog nga sa kahalangdon alang sa kadungganan sa Dios, misugot siya sa mga hangyo sa panon sa katawhan.”—Ellen G. White, Patriarchs and Prophets, pp. 316, 317.

`Ngano nga nahimo man kaayo si Aaron nga huyang sa iyang pagkapangulo? Sa unsa nga mga paagi unta makapangatarongan si Aaron sa iyang kasingkasing niini nga iyang makalilisang nga mga lihok?`