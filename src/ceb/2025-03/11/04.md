---
title:  Nanagdaut sa Ilang mga Kaugalingon
date:   09/09/2025
---

`Basaha ang Exodo 32:7, 8. Ngano nga gipadala man sa Dios si Moises balik ngadto sa kampo sa mga Israelita?`

Pinaagi sa pagdangop ngadto sa usa ka diosdios, ang mga Israelita diha na sa proseso sa pagdiborsyo sa ilang mga kaugalingon gikan sa matuud nga Dios, nga maoy nagpagawas kanila gikan sa Ehipto. Gibasol sila sa Dios sa walay lipodlipod, sa pagingon nga sila “nanagdaut sa ilang kaugalingon” (Exodo 32:7)—bisan sa pagpahinungod niini nga estatuwa nga maoy nagpahigawas kanila gikan sa Ehipto. Daw unsa ka direkta nga pagsupak sa giingon sa Dios kanila (Exodo 20:2)! Kini nga paglimud sa presensya ug sa gamhanang mga buhat sa Dios maoy usa ka seryoso nga butang. Ang ilang panghunahuna ug mga pagbati natuis ug nahugawan sa bug-os.

Alang kang manalagna Ezekiel, ang pagsimba og mga diosdios maoy kinauyokan sa pagkaalaut sa katawhan sa Dios, ug nagagikan niini ang uban nga mga sala (tan-awa, pananglitan sa Ezequiel 8:1–18, Ezequiel 20:1–44, Ezequiel 22:1–12). Kanunay kita mahibulong ngano ang karaang mga tumotoo anad kaayo ug dili mabadlong sa pagsimba sa nagkalainlaing mga dios nga binuhat og mga tawo. Daw siguro kaayo kita nga kita dili gayud maghimo sa sama niana? Gawasnon ba gayod kita sa mga diosdios? Ang mga diosdios karon tingali adunay lahilahi og mga dagway ug mga porma, apan sama ra sila og mga pagdani.

Ang diosdios maoy usa ka butang nga mopuli sa Dios, bisan og nahibalo kita nga dili kini husto, mosulay lang gihapon kita sa pagsimba niini, sagad sa sublisubli. Makadakup kini sa atong panghanduraw, pagbati, panahon, ug hunahuna labaw kaysa atong pagtagad sa Dios. Makahimo gani kini sa pagulipon sa atong panghunahuna. Gani, mahimo kita sumala sa atong gitan-aw, ug dili kita makasaka nga mas taas kaysa bisan unsa nga “dios” nga atong gisimba.

Kon ang Dios dili maoy sentro sa imong kinabuhi, nan ang ubang mga dios mopuli sa Iyang dapit. Kon dili kita malipay ug mopalambo sa buhi nga presensya sa Dios, malipay kita sa pagdeboto sa atong mga kinabuhi ngadto sa usa ka lahi nga butang o sa usa ka tawo. Kon unsa ang atong gipuli kang Cristo tingali adunay lahilahi og mga panagway: garbo, pagpalabi sa atong kaugalingon, salapi, gahum, pakighilawas, pagkaon, TV, druga, alkohol, hugaw nga mga hunahuna, hilas nga mga hulagway, kalingawan, trabaho, esport, pamilya, bidyo, dula, sine, shopping, mga ideya, politika, musika, pangatungdanan, mga titulo, mga grado, ug uban pa. Walay katapusan ang lista.

Malalangon kaayo kita ug maayo nga momugna bahin niini. Atong mahimo ang bisan unsa nga maayong butang, matahum, ug makahuloganon ngadto sa usa ka dios. Peligro kaayo ang idolatriya tungud kay makausab kini sa atong personalidad, sa atong panghunahuna, sa atong mga pagbati, ug sa atong sosyal nga kinabuhi. Makapausab kini sa atong pagkatawo ug magpuli sa tininuud nga personal nga mga kadugtongan sa walay sulud ug sa katapusan walay kahulogan nga mga pakiglabot nga, sa katapusan, dili makaluwas kanato.