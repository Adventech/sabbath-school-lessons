---
title:  Ang Matarong nga Kasuko sa Dios
date:   10/09/2025
---

`Basaha ang Exodo 32:9–29. Unsay reaksyon ni Moises ngadto sa hulga sa Dios sa paglaglag sa Israel?`

Sa didto pa si Moises sa Bukid sa Sinai, nagingon ang Dios nga Iyang laglagon ang mga rebelde ug himoon ang kaliwatan ni Moises ngadto sa usa ka nasod. Apan dili kadto ang gusto ni Moises. Sa baylo, nagpakilooy siya sa Ginoo, sa pagtudlo nga ang mga Israelita dili katawhan ni Moises—sila Iya sa Dios. Si Moises, dili maoy nagpahigawas kanila gikan sa Ehipto, kondili ang Dios ang nagbuhat niini pinaagi sa Iyang gamhanang mga buhat. Ug busa, nagpakilooy si Moises sa Dios, sa pagpasantop sa Iyang sayo nga mga saad ngadto sa mga amahan. Nagbuhat gayod si Moises ingon nga usa ka tigpataliwala tali sa Dios ug sa mga tawo.

Human “si Jehova nagbasul sa kadautan nga iyang giingon nga iyang pagabuhaton unta sa iyang katawohan” (Exodo 32:14), si Moises mibalik ngadto kanila. Walay rekord—dili sama kon unsay mahitabo diha sa Exodo 34:29, 30—nga ang iyang dagway nagsidlak gikan sa presensya sa Ginoo. Ang Iyang dagway malagmit nagpakita sa iyang kasuko.

“Sa pag-abut niya haduol sa campo, nga nakita niya ang nating vaca, ug ang mga pagsayaw; ug misilaub ang kasuko ni Moises, ug gisalibay niya ang mga papan gikan sa iyang mga kamot, ug nadugmok kini sa lusaran sa bukid” (Exodo 32:19). Ang pagkabuak sa mga papan nga gisulatan sa Dekalogo maoy timaan sa dayag nga paglapas sa sulud niini. Gibadlong sa Dios si Moises tungud niini, apan sa ulahi nagsugo kang Moises sa pagsilsil sa duha ka mga papan aron mapulihan ang “nahaunang mga papan nga gibuak” (Deuteronomio 10:2). Ang Dios sa Iyang kaugalingon mao ang mosulat pagusab sa mga sugo.

Gisaway pagayo ni Moises si Aaron sa iyang pagtahan ngadto sa mga mando sa mga tawo. “Unsa ba ang gibuhat niining katawohan kanimo nga ikaw nagadala man ug usa ka dakung sala sa ibabaw nila?” Misulay si Aaron sa paghigawas sa iyang paglapas pinaagi sa (1) pagbasul sa uban, ug (2) pinaagi sa mahika: “ug gibutang ko kini sa kalayo, ug migula kining nating vaca” (Exodo 32:24). Ang nakapagrabe sa mga butang mao nga si Aaron mismo gipasidunggan pagayo sa Dios, nga gihatagan og daghang mga pribilehiyo, nga naglakip sa pagadto ibabaw sa bukid uban kang Moises ug ang 70 ka mga anciano” (Exodo 24:1).

Daw unsa ka ngitngit nga kasukwahi! Pinaagi sa pagangkon nga usa ka milagro ang nahitabo, gusto ni Aaron nga limbongan ang iyang igsoon (tan-awa kon sa unsa nga paagi ang usa sala magdala ngadto sa laing sala; niini nga kahimtang, ang idolatriya ngadto sa pagpamakak). Bisan pa niana, si Moises wala malimbongan sa dihang iyang nakita kon unsa ka mabangis ang paggawi sa katawhan. Ang negatibo nga mga sangputanan makita kaayo, ug kinahanglan pahunongon dayon ni Moises ang rebelyon.

`Unsay kinahanglan itudlo kanato niini nga sugilanon bahin sa gahum sa pagpataliwala nga pagampo? Kinsa man ang imong iampo karon dayon?`