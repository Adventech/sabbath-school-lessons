---
title:  Apostasiya ug Pagpataliwala
date:   06/09/2025
---

### Basaha sa Pagtuon Niini nga Semana

Exodo 32:1–6; Salmo 115:4–8; Isaias 44:9, 10; Roma 1:22–27; Exodo 32:7–32; Isaias 53:4.

> <p>Teksto nga Sagulohon</p>
> “Ug si Moises mibalik ngadto kang Jehova, ug miingon: Oh, kining katawohan nakasala ug usa ka dakung sala, ug nagbuhat sila ug mga dios nga bulawan. Apan karon, kong pasayloon mo ang ilang sala; ug dili ugaling, palaa ako, ginaampo ko kanimo, gikan sa imong basahon nga gisulatan mo” (Exodo 32:31, 32)

Nawala lang si Moises gikan sa kampo sa Israel sulud sa 40 ka adlaw ug unsa may nahitabo? Ang katawhan sa Dios mitalikod gikan Kaniya ug nagsimba, sa bulawan nga nating baka. Human sa daghan kaayo nga dakung mga ilhanan, mga kasinatian, ug mga milagro, ngano nga nakabuhat man sila niadto?

Adunay mahimo nga daghang mga tubag, ug tingali adunay pila ka kamatuuran diha kanila. Wala ba gayod makasabut ang mga tawo kon kinsa ang Dios? O kadto ba nga ilang gamhanang mga kasinatian uban Kaniya nasalipdan pinaagi sa ilang unodnon ug makasasala nga mga handum? Wala ba nila hatagi og bili kon unsa ang gibuhat sa Dios alang kanila apan, sa baylo, wala lang nila panumbalinga kini? Nangitngitan ba ang ilang pagpanabut, nahugawan sa ilang adlaw-adlaw nga mga kabalaka ug daang makasasala nga panghunahuna? Wala ba lang gayod sila magpasalamat alang sa maloloy-on nga mga buhat sa Dios alang kanila? Dali ra ba kaayo sila nakalimot sa gamhanang mga buhat sa Dios? (Salmo 106:13, 21:23)? O ikabasol ba kini nga tanan kang Aaron sa kapakyasan sa iyang pagpangulo? “Batok kang Aaron nasuko si Jehova sa hilabihan gayud ngadto sa paglaglag kaniya” (Deuteronomio 9:20).

Bisan unsay mga katarungan niining makalilisang nga apostasiya, unsa nga mga leksyon atong makuha gikan niini, dili lamang bahin sa tawhanong pagkamakasasala kondili bahin sa maloloy-ong gugma sa Dios alang sa mga tawo bisan pa sa ilang pagkamakasasala?

_*Basaha sa pagtoon kini nga leksyon sa pagpangandam alang sa Sabado, Septyembre 13._