---
title:  Pagsimba og Diosdios ug Daotan
date:   08/09/2025
---

`Basaha ang Exodo 32:6. Diin man sa dihadiha misangput ang ilang pagsimba og mga diosdios? (Tan-awa usab sa Salmo 115:4–8; Salmo 135:15–18; Isaias 44:9, 10.)`

Ang bulawan nga nating baka daw sama sa toro nga baka nga dios didto sa Ehipto, gitawag og Apis, o dios nga baka, gitawag nga Hathor. Usa kini nga dayag kaayo nga paglapas sa nahauna ug ikaduhang mga sugo (Exodo 20:3–6). Kini nga paglapas dili palabyon nga walay silot tungud kay dayag kini nga pagbungkag sa ilang relasyon sa buhi nga Ginoo. Sa baylo nga ilang simbahon ang ilang Magbubuhat, nagsimba ang mga Israelita sa ilang kaugalingong binuhat, nga dili makakita, makadungog, makasimhot, makasulti, makatagad, makahigugma, o makadumala.

Nabali ang han-ay sa paglalang: sa baylo nga ilang sabton nga sila gibuhat sumala sa dagway sa Dios, naghimo na sila karon og usa ka dios nga dili gani sumala sa ilang kaugalingong dagway—nga dili na unta maayo—apan sumala sa dagway sa usa ka mananap. Mao kini ang dios nga ilang gusto alagaron? Busa dako ang ilang pagkasala batok kang Jehova (Isaias 31:7; Isaias 42:17; Isaias 42:17).

`Sa unsa nga mga paagi ang apostasiya sa pagsimba og baka nagpakita kon unsay nasulat diha sa Roma 1:22–27?`

Ang idolatriya o pagsimba og mga diosdios naglimod sa teolohikal nga pagsabut nga ang Dios, Dios, ug ang tawo, tawo. Ang idolatriya nagpapas sa kal-ang tali sa Dios ug tawo (Ecclesiastes 5:2) ug nagguba sa kadugtongan Kaniya. Bisan kon kini usa ka tinuyo ug dayag o usa ka butang nga gitago sa kasingkasing, ang idolatriya dali kaayo makaguba sa atong relasyon sa Ginoo ug maghatud ngadto sa pagkunhod sa moralidad. Dili ikatingala nga ang teksto nagsulti bahin sa ilang gibuhat pagsunod adlaw: human sa paghalad og mga halad ngadto sa diosdios, nagsugod sila sa pagpangaon, sa gihulagway ni Ellen G. White nga “usa ka pagsundog sa mga kapistahan sa pagsimba og nga diosdios didto sa Ehipto.”—Patriarchs and Prophets, p. 320.

Maalamon kaayo ang mga tawo sa pagmugna sa ilang kaugalingong mga dios. Sila ang magbuhat sa ilang kaugalingong mga dios, nga maot na, apan magpadayon sila sa pagalagad niana nga mga dios. Ang Magbubuhat pulihan sa mga butang nga sa madali o madugay, maghatud ngadto sa pagubus sa moralidad.

`Unsa nga mga paagi karon nga ang mga tawo magsimba sa binuhat imbis sa Magbubuhat?`