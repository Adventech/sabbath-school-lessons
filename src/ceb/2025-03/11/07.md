---
title:  Dugang nga Panghunahuna
date:   12/09/2025
---

Basaha ang sinulat ni Ellen G. White, “Idolatry at Sinai,” pp. 315–327, diha sa Patriarchs and Prophets.

Ang leksyon niini nga semana magpadayag og usa ka pinasahi nga pagtutok sa buhat sa Dios sa mga tumotoo. Ang Ginoo magbuhat dinhi kanato sa “sukod nga labaw pa gayud kadaghan kay sa atong arang mapangayo o mahunahuna” (Efeso 3:20). Kinahanglan dili kita motutok sa atong mga kaugalingon ug magtagbaw sa atong personal nga mga handum, tungud kay maghatud kini ngadto sa idolatriya. Sa baylo, ang atong pagtagad kinahanglan anaa sa Dios ug sa Iyang gahum. Maghatag Siya og kusog, nga maghatud kanato ngadto sa usa ka bag-o ug madaogon nga kinabuhi (Filipos 4:13; Judas 1:24, 25).

“Ang gugma, sama sa hustisya, nagkinahanglan nga ang paghukum ipahamtang alang niini nga sala. Ang Dios mao ang magbalantay ug usab ang labing hataas sa Iyang katawhan. Iyang putlon kadtong nagtinguha sa pagrebelde, aron dili sila makadala sa uban ngadto sa kalaglagan. Sa pagluwas sa kinabuhi ni Cain, gipakita sa Dios sa uniberso kon unsa ang sangputanan sa pagtugot sa sala kon dili masilotan. Ang impluwensiya nga mahimo ibabaw sa ilang mga kaliwatan pinaagi sa iyang kinabuhi ug pagtolon-an maghatud ngadto sa estado sa pagkadunot nga nagkinahanglan sa pagkaguba sa tibuuk kalibutan pinaagi sa usa ka lunop. . . . Sa magkadugay ang mga tawo magkinabuhi, magdugang ang ilang pagkahugaw. Mao man usab sa apostasiya didto sa Sinai. Gawas kon ang silot ipahamtang sa madali ibabaw sa paglapas, makita ang sama nga mga resulta.”—Ellen G. White, Patriarchs and Prophets, p. 325.

**Diskusyonan nga mga Pangutana:**

`Hisguti og dugang ang pangutana sa katapusan sa pagtoon sa Lunes. Unsa ang mga paagi nga makahimo kita pagsimba sa linalang o binuhat mismo, nga kasupak sa Magbubuhat? Pananglitan, unsaon man nato pagpangita sa pagkahimo nga maayong mga tinugyanan sa yuta ug sa tinguha sa pagpanalipod sa kalikopan nga walay pagsimba niini o paghimo niini ngadto sa usa ka dios-dios?`

`Ang usa ka tawo makahibalo sa kabug-aton sa kahimtang pinaagi sa mga sangputanan ug mga resulta sa usa ka aksiyon o pinaagi sa pagkaseryoso sa reaksyon ngadto sa panghitabo. Ngano nga nagmando man si Moises sa pagpatay niadtong mga masupilon sa pagdumili sa paghinulsol ug sa pagpadayon sa ilang rebelyon batok sa Dios ug sa Iyang pagtolon-an?`

`Nganong ang kapuli nga pagtabon-sa-sala o substitutionary atonement mao lamang ang tukma nga modelo sa pagpasaylo? Nganong ang bisan unsa nga teoriya sa pagtabon-sa-sala nga nagdumili, o nagpakunhod, sa kapuli nga pundasyon sa ebanghelyo maoy usa ka grabe nga teolohikal nga sayup? Basaha ang 1 Pedro 2:24. Sa unsa nga paagi kini nagpadayag sa gamhanan nga ideya bahin kang Jesus ingon nga atong Kapuli?`