---
title:  Komento sa Magtutudlo
date:   08/08/2025
---

### Bahin I: Kinatibuk-ang Panglantaw

**Dugokan nga Teksto:** Exodo 14:13, 14, 30, 31

**Tutokan sa Pagtoon:** Exodo 12:31–15:21

**Introduksiyon:** Sa kasaysayan sa katawhan sa Dios, ang Exodo gikan sa Ehipto maoy labing talagsaon nga sugilanon diha sa Daang Tugon, uban sa pagpanginlabut sa Dios diha sa labing katingalahan nga paagi. Human sa pagkaon sa nating karnero sa Pasko, andam na ang mga Israelita sa pagbiya sa Ehipto. Sa katapusan, miuyon na si Faraon. Diha sa dakung kahigwaos, iyang gimandoan si Moises ug Aaron sa paglakaw ug pagsimba sa ilang Dios. Ang tanan, apil ang mga lalaki, mga babaye, mga kabataan, ug usab ang mga panon sa ilang mga mananap. Sa miagi, husto ang pagdumili ni Moises sa paglakaw kung dili kompleto ang mga pamilya, uban sa ilang mga mananap. Dugang pa, naghimo ang Dios og mga tagana sa umalabot alang sa Iyang katawhan: wala sila mobiya sa Ehipto nga basiyo ang ilang mga kamut.

Bisan og nagpakilooy ang mga Ehiptohanon kanila sa pagbiya sa nasod, ilang gihatagan sila sa tanang butang nga ilang gipangayo: salapi, bulawan, ug mga bisti, sumala sa gipahimangno ni Moises nga ilang buhaton. Kini nga mga butang maoy mga suhol nga sa dili makataronganon nga ilang gipugngan kaniadto. Sa ulahi magatubang ang mga Israelita og usa ka pagpili kung unsaon paggamit niini nga mga gasa, pinaagi sa paghatag sa panapton, bililhon nga mga dayandayan, bulawan, salapi, ug uban pang mga metal sa pagtukod sa tabernakulo (Exodo 25:1–7) o sa paghatag sa bulawan nga mga alahas ngadto kang Aaron aron pagbuhat og diosdios sa bulawang nating baka (Exodo 32:1, 2).

Ang tema sa aktuwal nga “pagpanggawas” gibadlisan sa ubus sa sinugdanan sa sugilanon (Exodo 12:37–41), sa pagpadayon niini (Exodo 13:21, 22), ug sa panapus niini, diin gipasantop nga “ang Ginoo nagaluwas sa Israel” (Exodo 14:30, 31).

### Bahin II: Komentaryo

**Nagpaluyo nga Kasaysayan**

Pinaagi sa pagsabut sa nagpaluyo nga kasaysayan ngadto sa Exodo 12, hunahunaa ang mosunod nga duha ka mga punto:

A. Human sa 430 ka tuig nga pagpuyo didto sa Ehipto, gawasnon na sila karon sa pagpanaw ngadto sa Yutang Saad. Tungud sa doble nga pagtungha sa Hebreo nga pulong wayehi, “nahitabo,” “maong adlaw nahitabo,” diha sa Exodo 12:41, ang teksto nagpasantop niini nga panahon pinaagi sa pagsulti nga “sa pagkamatuud [o husto], ngadto sa gitakda nga adlaw sila migula.” Nahauna, si Jose lamang didto sa Ehipto; dayon miabut ang tibuuk pamilya ni Jacob. Sa sinugdan adunay 70 (Exodo 1:5), apan karon “may unom ka gatus ka libo nga mga lalake ang nanaglakaw, gawas sa mga bata” (Exodo 12:37); itandi sa Exodo 38:26), nga nagkahulogan nga usa ka pundok nga duha ka milyon ka mga tawo ang nagmartsa sa gawas sa Ehipto. Siguro nga nabansay gayod si Moises sa istratehiya sa kasundalohan sa iyang pagpuyo didto sa palasyo ni Faraon, aron mahibalo siya sa paghan-ay niini nga usa ka dakung panon sa katawhan. Ang teksto naghisgot nga nagmartsa “gikan sa yuta sa Egipto ingon sa ilang mga panon” (Exodo 12:51; itandi sa Exodo 6:26; Exodo 7:4; Exodo 12:17, 41), nga nagkahulogan ingon nga “kasundalohan” pundok sa mga batalyon. Maayo kaayo pagkahan-ay ang Exodo; apan kinahanglan mahinumduman sa tawo nga ang nagapanaw makahimo lamang sa panaw sumala sa “labing mahuyang” nga mga sakup, sagad mga anak, tigulang nga tawo, mga panon sa mananap, ug mga karnero.

B. Ang Exodo malagmit nahitabo niadtong Marso 1450 B.C., sumala sa labing maayo nga mga kalkulasyon sa konserbatibo nga mga eskolar, nga nagkahulogan nga ang 430 katuig mobalik ngadto sa 1880 B.C. Unsaon nato pagsabut kini nga panahon? Adunay duha ka mga pagtan-aw taliwala sa konserbatibo nga mga eskolar: (1) 430 ka tuig, giisip gikan sa panahon ni Jose ngadto sa Exodo, ug (2) 430 anyos, nagsugod kang Abraham hangtod sa Exodo. (Alang sa usa ka diskusyon bahin niini nga duha ka dugokan nga mga katungdanan bahin sa hataas o hamubo nga pagpuyo didto sa Ehipto [bisan lamang “didto sa yuta sa Ehipto,” sumala sa Hebreohanong Masoretiko nga teksto, o “sa yuta sa Ehipto” ug “didto sa yuta sa Canaan,” sumala sa Samarianhong Pentateuch ug sa Grego nga hubad sa Septuagint], ug alang sa ebidensiya sa usa ka hamubo nga pagpuyo sa Ehipto, tan-awa sa The SDA Bible Commentary, vol. 1, pp. 183–187, 313–315, 557.)

**Si Jehova Makigaway Alang Kaninyo; Maghilum Kamo!**

Ang mga Israelita walay kapaingnan: sa ilang atubangan ang Mapula nga Dagat. Sa usa ka kilid mga bungtod, ug sa ilang likod ang maayong pagkabansay nga gamhanang kasundalohan (alang sa mga detalye basaha ang sinulat ni Ellen G. White, “The Exodus,” pp. 284, 287, diha sa Patriarchs and Prophets). Gikan niini nga kahimtang, sa tawhanong pagkasulti, imposibli ang pagikyas. Nalisang ang katawhan. Dili ikatingala nga ang Dios, pinaagi kang Moises, nagdasig kanila, “Ayaw kahadlok; dili kamo maglihok, ug tan-awa ninyo ang kaluwasan ni Jehova” (Exodo 14:13). Sa natural dili kita mahibalo sa dili paglihok ug magpaabut sa pagpanginlabut sa Dios. Gusto kita makigaway sa baylo nga kita maghulat sa Dios, maghilum, ug moabante pinaagi sa Iyang grasya ug gahum.

Dakung tensiyon diha sa kahanginan. Unsay buhaton sa mga tawo? Makahimuut ang dalagan sa mga hitabo: Nagsugo ang Dios sa pagpadayon sa unahan. Ang haligi nga panganod, nga nagrepresentar sa makita nga presensya sa Dios, mibalhin gikan sa atubangan ngadto sa likod sa lumbay sa katawhan, “miadto sa tunga-tunga sa campo sa mga Egiptohanon ug sa Israel;” (Exodo 14:20). Giisa ni Moises ang iyang sungkod. Usa ka hangin gikan sa silangan nagpikas sa tubig ug naporma ang uga nga yuta. Mimartsa ang Israel tabok sa nauga nga yuta latas sa tubig sa dagat. Misulay paggukod kanila ang kasundalohan sa Ehipto. Apan gilibug sa Ginoo ang kasundalohan ni Faraon, ug ang tanan nalunod samtang hilwas na ang kahimtang sa mga Israelita sa pikas nga baybayon sa Dagat nga Mapula. Busa, ilang nasinati ang talagsaong kadaogan sa Dios sa pagluwas kanila.

Ang Ehipto nagbarog alang niadtong nagsupak ug nagsalikway sa Dios. Napakyas ang mga Ehiptohanon sa duha nga mga baroganan: (1) masukihon sila sa pagsukol sa buhi nga Ginoo, ug (2) naghandum sila sa pagsakup ug pagulipon sa mga Israelita. Ang kahakog ug pagdagmal naghatud kanila ngadto sa kalaglagan. Adunay dakung kalahian tali sa pagalagad sa Ginoo, nga naghatag kanila sa grasya, kagawasan, ug kaluwasan, ug pagalagad kang Faraon, nga maghatud ngadto sa buta nga pagtuman, makalilisang nga mga sugo, pagkaulipon, ug, sa katapusan, ngadto sa kamatayon.

**Ang Ginoo Magaluwas**

Ang sentro gayod sa libro sa Exodo mao ang mahinungdanon kayo nga pahayag: “Giluwas ni Jehova ang Israel” (Exodo 14:30), nga mao ang teolohikal nga dugokan, sentro, ug tuburan sa tibuuk basahon tungud kay ang tanang butang nagatubod ngadto niini ug gikan niini. Kini nga hitabo mao lamang ang panahon nga kini nga mga pulong gigamit diha sa Exodo. Ang kaluwasan nagagikan sa Ginoo. Ang nagsabak nga berbo sa Hebreo nga teolohiya yasha nagkahulogan “pagluwas,” “pagtubos,” ug makita diha sa ngalan ni Jesus (usab, sama diha sa mga ngalan nga Josue ug Isaias), nga nagkahulogan “ang Ginoo nagaluwas” (tan-awa sa Mateo 1:21). Giluwas sa Dios ang tanang Israelita, walay usa nga nawala, lahi sa kasundalohan ni Faraon tungud kay “walay usa kanila nabuhi” (Exodo 14:28); ang tanan nangamatay didto sa Dagat nga Mapula. Ang kadaogan sa Ginoo madaogon ug bug-os.

Ang mga Israelita misanong ngadto sa ilang gamhanan nga kaluwasan pinaagi sa pagkahadlok sa Ginoo ug sa pagsalig Kaniya (Exodo 14:31). Ang teksto naghisgot nga kini nga positibo nga tubag nahitabo sa ilang pagkakita sa dakung gahum sa Ginoo batok sa mga Ehiptohanon. Ang tumong ni Faraon ug sa iyang kasundalohan tingali mao ang pagpatay og daghang mga Israelitas ingon nga pagpakita sa ilang gahum ug sa mapait nga pagulipon pagusab sa uban kanila. Kini nga sangputanan wala mahitabo tungud sa mahigugmaon ug makataronganon nga pagpanginlabut sa Dios. Ang tubag sa Israel mao ang pagsugod sa mga pagdayeg nga gipahayag diha sa porma sa usa ka awit.

**Ang mga Awit ni Moises ug Miriam**

Sa panapus sa milagro sa Exodo, gidumalahan ni Moises ang mga Israelita ngadto sa pagdayeg sa Ginoo pinaagi sa maanindot kaayo nga balak, nga naggamit sa daghang mga hulagway (ang detalye niini nga kalihokan gipasabut diha sa Exodo 15:19). Ang mga awit ni Moises ug Miriam mga awit sa kadaogan ug pagkamapasalamaton. Gipaila ang Ginoo ingon nga gamhanang Manggugubat. Ang panapus nga mga pulong “Ang Ginoo magahari sa walay katapusan” (Exodo 15:18), ug tungud kay Siya mao ang labing halangdon ug walay katapusan nga Hari, gimantala ni Moises nga Siya mao ang kusog, alawiton, kaluwasan, ug Dios; busa siya magadayeg ug magatuboy Kaniya (Exodo 15:1, 2). Wala usa nga sama Kaniya: Siya “mahimayaon sa pagkabalaan, kahaladlokan sa mga pagdayeg, magbubuhat sa mga katingalahan?” (Exodo 15:11). Gipahinungdan ni Moises ang Ginoo ug gihimaya Siya: “Ug sa pagkadaku sa imong kagahum imong gilintuwad kadtong mingtindog batok kanimo” (Exodo 15:7) ug nagpadayon siya: “Ikaw sa imong mahigugmaong-kalolot nagmando niining katawohan, nga imong nabawi: Gitultulan mo sila tungod sa imong kabaskug paingon sa imong balaan nga puloy-anan” (Exodo 15:13). Kini nga dapit nga gipasabut diha sa Exodo 15:17, gitawag nga “santuwaryo,” “magapahamutang kanila sa bukid sa imong panulondon.” Ang balak maoy usa ka matagnaong alawiton, nga adunay paglantaw sa templo didto sa Jerusalem.

Ang awit adunay pito ka tematiko nga mga estansa:: (1) mga bersikulo 1–3, ang pagtuboy sa Ginoo; (2) mga bersikulo 4, 5, ang kadaogan sa Ginoo batok kang Faraon; (3) mga bersikulo 6, 7, ang pagkahalangdon sa Ginoo; (4) mga bersikulo 8–10, ang malalangon nga gahum sa Ginoo ug paghukum; (5) bersikulo 11, ang pagkatalagsaon sa Ginoo; (6) mga bersikulo 12–16a, ang gugma sa Ginoo ug pagtubos gikan sa mga kaaway; ug (7) mga bersikulo 16b-18, ang Ginoo mao ang Hari ug maghatag og pahulay ngadto sa Iyang katawhan didto sa Yutang Saad. Sa Exodo 15:6, 11, ug 16, duha ka hugpong sa mga pulong kanunay gisublisubli alang sa pagpasantop. Nagpalanog ang balak sa sugilanon bahin sa Paglalang sa Genesis 1 ug 2, ug busa nagtimaan sa usa ka bag-o nga sinugdanan alang sa katawhan sa Dios, ang paglalang sa napahigawas nga nasod sa Israel.

Giila si Miriam ingon nga usa ka propeta. Ang iyang hamubo nga alawiton (Exodo 15:21) nagsubli og daghang mga modelo sa alawiton ni Moises (Exodo 15:1). Apan usa ka importante nga detalye ang lahi. Gidumalahan ni Miriam ang tanang babaye ngadto sa pagawit (gramatikal nga imperatibo!) ngadto sa Ginoo, giduyogan sa mga tamborin. Ang iyang kasingkasing naghinobra sa pagkamapasalamaton, ug iyang gidumalahan ang uban sa pagpahayag sa sama nga pagbati. Malagmit ilang giawit usab ang tibuuk awit, nga gipamubo sa mosunod sa sinulat nga asoy, uban sa pangabli nga mga tudling nga nagsilbi nga titulo.

Ibabaw sa usa ka dagat nga bildo, magawit ang mga tinubos sa alawiton ni Moises ug sa Kordero (Pinadayag 15:2–4). Kini nga mga awit, mga alawiton sa pagluwas ug sa kadaogan, ug nagpakita sila sa gugma sa Dios, sa hustisya, ug gahum.

Sa ulahi, diha sa Bag-ong Tugon, gamiton ni apostol Pablo ang hulagway sa pagtabok sa katubigan sa Pula nga Dagat ingon nga usa ka hulagway alang sa bawtismo sa Israel diha kang Cristo (tan-awa sa 1 Corinto 10:2).

### Bahin III: Kagamitan sa Kinabuhi

1. Ang pagsalig sa Ginoo ug sa Iyang mga saad sagad malisud sa makalilisang nga mga panahon nga ang Iyang tabang dili makita ug dili dayon moabut. Unsay kahulogan sa “pagpabilin sa paghilum” aron sa pagkakita sa kaluwasan sa Dios?
2. Gisultihan sa Dios si Moises sa dili lang pagampo kondili sa pagpadayon sa unahan. Makigaway ba ang Dios alang kanato sa tanang mga kahimtang sa kinabuhi, o magpaabut ba Siya kanato sa pagbuhat sa mga butang sa pagtagad sa Iyang pagmando? Unsaon nato pagkahibalo kon kanus-a magpaabut ug kanus-a molihok?
3. Ngano nga sagad man kaayo ang Dios kinahanglan magpahinumdum, ug magdasig kanato, uban sa sugo, “Ayaw kahadlok”? Ngano nga dali ra man kaayo kita maluya?
4. Unsaon man sa Ginoo pagangkon sa himaya pinaagi sa kapildihan ni Faraon ug sa iyang kasundalohan? Unsa man ang himaya sa Dios? Unsaon man pagkahibalo sa mga Ehiptohanon nga ang Ginoong Dios didto sa taliwala sa tanan nga mga kalamidad nga niabut sa ilang yuta?