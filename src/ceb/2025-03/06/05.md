---
title:  Padayon sa Unahan Pinaagi sa Pagtoo
date:   06/08/2025
---

`Basaha ang Exodo 14:13–31. Bisan pa sa kakulang sa ilang pagtoo, unsay gibuhat sa Dios alang sa mga anak sa Israel?`

Tungud kay si Moises nagsalig sa Dios sa iyang tibuuk nga kasingkasing ug sa Iyang Pulong, iyang gidasig ang katawhan. Iyang gihatag ang upat ka mahinungdanon kaayo nga mga punto kon unsay buhaton panahon sa malisud nga mga kahimtang:

1. “Ayaw kahadlok” (Exodo 14:13). Ang nahauna nga hangyo mao ang pagsalig kang Jehova, tungud kay pinaagi lamang niini ang kahadlok madaog. Nagpahinumdum si Isaias kanato niini nga kamatuuran sa pagsulti nga ang mga tumotoo anaa sa mga kamut sa Dios ug kang Jehova: “Ayaw kahadlok, kay ania ako uban kanimo; ayaw pagtalaw, kay ako mao ang imong Dios. . . . Kay ako, si Jehova nga imong Dios, mokupot sa imong kamot nga too, nga magaingon kanimo: Ayaw kahadlok; ako magatabang kanimo” (Isaias 41:10, 13).
2. “Magbarog kamo nga [malig-on] dili maglihok” (Exodo 14:13). Ang “magbarog nga dili maglihok” wala lang magpasabut nga mohunong sa pagbagulbol ug magpaabut sa dagkung mga butang, kondili sa pagsalig sa Dios ug sa pagpaabut nga mapailubon alang sa Iyang gamhanang pagpataliwala, kay Siya mobuhat.
3. “Tan-awa ninyo ang kaluwasan ni Jehova, nga iyang pagabuhaton karon kaninyo” (Exodo 14:13). Aron motubo ang atong pagtoo, importante ang pagila sa pagpangulo ug pagtabang sa Dios ug sa pagpasalamat alang sa Iyang saad sa pagtabang. Ang “tan-awa” nagkahulogan sa pagabli sa mga mata sa tawo (tungud kay ang walay pagtoo buta). Ang Dios lamang ang makahatag og kadaogan, kasigurohan, ug kaluwasan. Ang Dios dapig sa kanunay kanato, nagatiman ug naghatag kon unsa ang gikinahanglan sa tukma nga panahon.
4. “Si Jehova makig-away alang kaninyo” (Exodo 14:14). Nagpaila kini kon unsay buhaton sa Dios; sa personal Siya makigaway alang sa Iyang katawhan. Ang Kalbaryo maoy katapusang kamatuuran niini nga katinuuran, kay sa krus gibuntog ni Cristo si Satanas aron paghatag kanato og kinabuhi nga walay katapusan (Juan 5:24; Hebreohanon 2:14; Pinadayag 12:10, 11). Sa ulahi, bisan pa ang mga Ehiptohanon nagila nga si Jehova nakigaway alang sa mga Israelita (Exodo 14:25).

Gisugo sa Dios si Moises sa tin-aw: “Padayon sa unahan.” Gibuksan sa Dios ang Iyang plano sa anam-anam: (1) ang manulunda sa Dios ug ang haligi nga panganod nagpandong gikan sa atubangan sa kampo sa Israel ug mihunong sa luyo kanila, nanalipod kanila gikan sa Ehiptohanong kasundalohan; (2) pinaagi sa pagtoo kinahanglan ituy-od ni Moises ang iyang kamut ibabaw sa dagat; (3) gibahin ni Jehova ang tubig ug gipauga ang ilalum niini pinaagi sa usa ka kusog nga hangin; ug (4) ang resulta naglakaw ang mga Israelita nga luwas tabok sa dagat ibabaw sa uga nga yuta ngadto sa pikas nga baybayon. Migukod ang mga Ehiptohanon ingon og mga buta, kay wala man nila makita ang dili kasarangan nga mga butang nga gibuhat sa Dios alang sa Iyang katawhan; nga wala sila makakita niini hangtod nga ulahi na kaayo kini, sumala sa ilang gisugid diha sa gipadayag sa (Exodo 14:25).