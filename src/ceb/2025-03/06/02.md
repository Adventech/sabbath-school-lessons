---
title:  Lakaw, ug Simbaha si Jehova
date:   03/08/2025
---

Sa gabii sa Pasko, ang balaan nga hukum midangat ibabaw niadtong wala mataboni sa dugo (Exodo 12:1–12). Walay nakaikyas tungud sa pangatungdanan, edukasyon, estado, o sekso. Mihampak ang silot sa tanang pamilya, gikan kang Faraon ngadto sa mga ulipon, ug gani sa panganay sa mga mananap. Ang garbo sa Ehipto nahimo nga abug.

`Basaha ang Exodo 12:31–36. Unsa nga katingalahang hangyo gihimo ni Faraon ug ngano man, bisan pa gani sa iyang pagtugot kanilang tanan sa paglakaw?`

Daw unsa ka makasibut, nga si Faraon, sa pagsulti ngadto sa mga Hebreohanon sa paglakaw ug sa pagsimba, nadugang kini nga hangyo: “Ug panalangini usab ako ninyo.”

_Ug panalangini usab ako ninyo?_

Ngano nga siya, ang hari sa Ehipto, usa ka “dios” dinhi sa yuta taliwala sa iyang katawhan, maghangyo niana. Daw ingon og sa katapusan nakasabut na siya sa gahum sa Dios sa mga Hebreohanon ug gusto nga makabenepisyo gikan niini. Apan, unsaon man sa Dios pagpanalangin kaniya samtang dako kaayo ang iyang pagrebelde, pagkagahian, sala, ug garbo? Tinuud, siya sa katapusan naghatag sa iyang pagtugot, apan dili tungud sa iyang pagpasakup ngadto sa kabubut-on ni Jehova. Kondili, tungud sa iyang kapildihan. Dili siya mahinulsolon—sumala sa gipadayag sa iyang ulahi nga mga buhat. Igo lang siya gusto nga mahunong ang kalaglagan nga nagguba sa iyang gingharian.

Naulawan si Faraon. Ug siya, tungud sa makatalagmanon nga mga sangputanan gikan sa labing grabe nga hampak sa tanan, iya na gitugotan ang Israel sa pagbiya sa Ehipto. Ang wala niya itugot sa nangagi nga mga panahon, ug bisan pa sa pagantos nga nadala sa iyang mga buhat ibabaw sa iyang nasod, karon mitugot na siya.

Ug ang katawhan sa Ehipto, masabut, gusto na gayod sa pagpalakaw usab sa mga Hebreohanon. Sumala sa ilang gisulti, palihug biya na kamo, kay kondili, “Kami mangamatay nga tanan.”

Samtang ang Dios niini nga panahon, naghimo og pangandam aron dili mobiya ang mga Israelita nga wala madala, kondili uban sa mga butang nga ilang kinahanglanon, sa katapusan, nahimo nga usa ka hilabihan ka hataas nga panaw kaysa gidahum. Gihatagan sa mga Ehiptohanon ang mga Judio niini nga bililhon nga mga butang aron lang pagpadali sa ilang pagbiya sa nasod, apan ang mga butang mao ang mga suhol sa dugay na kaayo nga panahon nga wala ihatag ngadto sa mga Israelita sulud sa gatusan ka mga tuig sa pagtrabaho sa pagkaulipon. Siguro gayod, alang sa mga Ehiptohanon, ang bili sa pagpagawas ang Hebreohanon sa ilang yuta barato ra kaayo.

`Daw unsa ka makanunayon kita “naghinulsol” sa mga buhat tungud lamang sa mga sangputanan ug dili tungud kay ang mao nga mga binuhatan sayup? Ngano nga dili kana tinuud nga paghinulsol? Unsaon nato pagkat-on sa pagkasubo alang sa mga sala, sa pagila, nga “makaikyas kita niini,” bisan sa hamubo lang nga panahon?`