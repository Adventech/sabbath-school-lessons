---
title:  Dugang nga Panghunahuna
date:   08/08/2025
---

Basaha ang sinulat ni Ellen G. White, “The Exodus,” pp. 281–290, diha sa Patriarchs and Prophets.

Ang Dios dapig sa mga Israelita bisan pa sa ilang diyutay nga pagtoo. Naghandum Siya sa pagtudlo ug pagmando kanila kon unsaon paghunahuna ug pagkinabuhi ingon nga Iyang pinili nga katawhan. Ang Dios nagmando kanila sa mapailubon ug nagtudlo kanila ngadto sa usa ka dapit diin ilang ikahibalag ang diyutay lang nga mga hagit. Nagpasabut si Ellen G. White: “Ang mga Israelita . . . diyutay ra og kahibalo bahin sa Dios ug diyutay rag pagtoo Kaniya, ug sila mangalisang ug mangaluya. Sila walay hinagiban ug wala maanad sa gubat, nangaluya ang ilang mga pagbati tungud sa dugay nga pagkaulipon ug nangalinga sila sa mga babaye ug kabataan, mga panon sa mga mananap. Sa pagmando kanila sa dalan sa Dagat nga Mapula, nagpadayag si Jehova sa Iyang kaugalingon ingon nga usa ka Dios sa kahingawa ug usab sa paghukum.”—Ellen G. White, Patriarchs and Prophets, p. 282.

Kon maghisgot bahin sa Alawiton ni Moises, ang Andrews Bible Commentary nagingon, “Ang pagkasiguro niini nga buhat sa pagtubos sa Dios sa kasaysayan nagpasalig kanato nga kita walay kahadlokan sa umalabot. Ang katapusang estansa nagtumong sa umalabot nga mga kaaway nga ilang atubangon sa pagsakup sa Canaan. “Tungod sa pagkamakagagahum sa imong bukton nangahilum sila ingon sa usa ka bato” (b. 16). Kon magatubang kita og pila ka mga imposibli, kon magbati kita nga naduot sa hilit nga daw wala mahibalo kon hain ang atong agianan, makakaplag kita og kasigurohan diha sa “Alawiton ni Moises,” kay nagsaulog kini sa usa ka dakung hitabo sa kasaysayan sa katawhan sa Dios.”—Andrews Bible Commentary, “Exodus” (Berrien Springs, MI: Andrews University Press, 2020), p. 214.

**Diskusyonan nga mga Pangutana:**

`Ngano nga kasagaran kita mahimutang man diha sa kahimtang sa mga Hebreohanon human sa ilang katingalahan nga pagkahigawas gikan sa Ehipto, apan sa atubangan sa hagit sa Dagat nga Mapula? Nga, atubangan sa daghang kaayo nga pamatuud sa pagkamaayo sa Dios nganhi kanato ug sa Iyang gahum, ngano man nga sayon ra kaayo kanato sa pagpakita, ug gani sa pagpahayag, ang kakulang sa pagtoo?`

`Bisan human niadtong tanang panghitabo, lakip ang pagkamatay sa panganay nga mga anak nga lalaki, ngano nga migukod man gihapon si Faraon sa Israel? Unsay gisulti niini kanato kon unsa ka peligro alang sa bisan kinsa kanato nga mahimong matig-a tungud sa sala (o sa pagpakasala)?`

`Bisan og kita nga tanan magatubang og makalilisang nga mga pagsulay usahay, daghan kanato (ug sa gihapon) adunay pipila ka maayong mga adlaw, pipila ka maayo kaayo nga mga panahon, nga walay daotang mahitabo kanato o ngadto sa atong mga hinigugma. Ngano nga atong tan-awon kini nga mga panahon ingon nga ebidensiya sa grasya ug panalipod sa Dios tungud kay, gani, atong nasabtan nga kita nagpuyo sa teritoryo sa “kaaway”? Kana mao, ngano nga ato man hinumduman kanunay ang pagdayeg sa Dios sa maayong mga panahon, tungud kay kita wala gayud mahibalo kon sa unsa nga mga katalagman kita giluwas?`