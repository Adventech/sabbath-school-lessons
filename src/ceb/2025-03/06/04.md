---
title:  Tabok sa Dagat nga Mapula
date:   05/08/2025
---

`Basaha ang Exodo 13:17–14:12. Giunsa sa Dios pagmando ang mga Israelita sa ilang pagbiya sa Ehipto, ug unsay sunod nga nahitabo?`

Sa pagsunod sa pahimangno sa Dios ngadto kang Moises, mibiya ang mga Israelita sa Ehipto ingon sa maayo kaayo nga pagkahan-ay sa kasundalohan. Ang Hebreo nga pulong tsaba’ ug makhaneh nagpamatuud ngadto niana nga paghulagway, nga, “sundalo, “ “dibisyon,” “kampo,” ug “mga panon” (Exodo 6:26; Exodo 7:4; Exodo 12:17, 41, 51; Exodo 14:19. 20; itandi sa Exodo 13:18).

Gibahin sila ngadto sa mga pundok ug nagmartsa sama og sundalo. Sa ulahi nakita ni Balaam gikan sa mga bungtod sa Moab nga ang Isarel nagkampo pinaagi sa mga tribo” (Numeros 24:2).

Niini nga panahon gidala ni Moises ang mga bukog ni Jose uban kaniya” (Exodo 13:19). Importante kaayo kini nga detalye diha sa teksto, ug nagpadayag kini sa katumanan sa pagtoo ni Jose diha sa mga saad sa Dios. Wala gayud kalimti ni Jose ang Yutang Saad, bisan og nagkinabuhi siya diha sa kahayahay ug mga pribilehiyo sa Ehipto. Nagtugon siya nga ang iyang mga bukog dad-on ngadto sa yuta sa Canaan (Genesis 50:24, 25). Nagtoo siya nga siguro gayod nga moduaw si Jehova sa Israel didto sa Ehipto ug dad-on sila ngadto sa yuta, sumala sa Iyang gipanumpa (Hebreohanon 11:22). Pagabut sa Israel sa Canaan, ang mga bukog ni Jose “gilubong didto sa Shechem” (Josue 24:32).

Ang haligi nga panganod ug ang haligi nga kalayo nakita nga maoy mga timaan sa presensya sa Dios taliwala sa Iyang katawhan. Nagpuyo ang Ginoo didto ug nagsulti gikan sa panganod (Exodo 14:24; Numeros 12:5, 6).

Niini nga panahon, gipadayag ni Faraon ang iyang tinuud nga mga tuyo sa iyang kasingkasing. Wala siya makabig, ug wala gayud siya maghinulsol. Ang iyang paghangyo sa Dios sa pagpanalangin kaniya ingon nga mini, tingali usa ka paglimbong sa iyang kaugalingong kasingkasing. Iyang gitigum ang iyang kasundalohan, ug ilang gigukod ang ilang mga ulipon nga nangikyas. Daw usa ka nabutaan sa hingpit sa sala kini nga tawo.

Sa pagkakita sa mga tawo sa naggukod nga kasundalohan ni Faraon, nagsulti sila og mga pulong ug nagpahayag sa ilang mga pagbati nga ilang gipalanog labaw sa makausa: “Tungod ba kay walay mga lubnganan sa Egipto, gikuha mo kami aron nga mangamatay kami sa kamingawan? Ngano ba nga nagbuhat ka sa ingon niini kanamo, nga gikuha mo kami sa Egipto?” (Exodo 14:11).

Sa ato pa, bisan nakakita na sa maong talagsaong mga pagpadayag sa gahum sa Dios, lakip ang pagluwas sa ilang panganay nga mga anak nga lalaki, ang mga tawo nagpaila gihapon sa usa ka makapatingala nga kakulang sa pagtoo.

`Paghunahuna sa katapusang panahon nga imong giatubang ang usa ka makalilisang nga kahimtang. Unsay imong nahauna nga reaksyon: pagtoo diha sa Dios o kakulang sa pagtoo? Unsay mga leksyon nga imong makat-onan unta gikan niadto nga kahimtang nga makatabang unta kanimo sa sunod panahon (ug kon moabut kini)?`