---
title:  Ang Alawiton ni Moises ug Miriam
date:   07/08/2025
---

Ang tibuuk kasundalohan sa Ehipto napukan; walay usa nga nabuhi, lakip kang Faraon (tan-awa sa Salmo 136:15). Usa kadto ka makatingala nga kapildihan alang sa mga Ehiptohanon ug hingpit nga kadaogan sa katawhan sa Dios. Mao diay nga pinaagi sa ilang kasaysayan, ug gani bisan hangtod karon sublisublion sa mga Judio kini nga sugilanon.

`Basaha ang Exodo 15:1–21. Unsa may sulud sa alawiton ni Moises?`

Kini nga alawiton nagadayeg kang Jehova tungud kay Siya usa ka gamhanang manggugubat, nga nagpukan niadtong nagsupak sa Iyang katawhan. Si Moises personal nga nagpasantop niini nga tema pinaagi sa pagpahimug-at nga si Jehova, nga iyang Dios, mao usab ang iyang kusog, alawiton, ug kaluwasan. “Kinsa man ang sama Kanimo, mahimayaon sa pagkabalaan, Kahaladlokan sa mga pagdayeg, magbubuhat sa mga katingalahan?” (Exodo 15:11).

Ang tanang bahin sa alawiton ni Moises bahin sa Dios, kon kinsa Siya ug unsay Iyang ginabuhat. Ginatuboy ang Ginoo, gidayeg, ug gimahal tungud sa Iyang dakung buhat alang sa Iyang katawhan. Ang pagpasalamat ug pagsimba maoy natural nga mga sangputanan sa pagkamaayo sa Dios nganhi kanato. Ang pagpasalamat alang sa Iyang gugma maoy kinahanglan alang sa usa ka madasigon nga espirituhanong kinabuhi. Ang malig-on nga gugma sa Dios sa pinasahi gipasantop ug gihimaya tungud kay Iyang mandoan ang Iyang katawhan nga Iyang gitubos, ug giyahan Niya sila ngadto sa balaan nga puloyanang dapit. Gitagna ni Moises nga tukoron sa Dios ang balongbalong o santuwaryo ibabaw sa bungtod nga Iyang panulondon (Exodo 15:17), ang tanan nagtudlo ngadto paguna sa Sion ug ngadto sa templo sa Jerusalem.

Sa Pinadayag 15:2–4, ang mga tinubos magawit sa alawiton sa Kordero. Imo ba mahanduraw kon unsaon pagtingog niini didto sa langit, kini nga pagdayeg ngadto sa Dios alang sa Iyang dako ug kahibulungan nga mga buhat, ang pagdayeg ngadto sa Dios alang sa Iyang matarong ug matuud nga mga paghukum, ug pagdayeg ngadto sa Dios alang sa Iyang matarong nga mga buhat ug sa Iyang pagkabalaan?

Tan-awa ang katapusang linya niini nga alawiton. “Ang tanang kanasuran mangabut ug managsimba kanimo, kay gikapadayag na man ang imong mga hukom”). Nagpasabut nga kon ang tanang paghukum sa Dios—ilabina sa Iyang mga paghukum ibabaw sa daotan ug pagpanglupig nga wala masiloti sulud sa kaliboan na ka mga tuig—ang tanan napakita, ang mga tinubos sa mga nasod magadayeg Kaniya tungud niadto nga mga paghukum.

`Nagingon si Immanuel Kant nga kon ang Dios matarong, nan adunay kinabuhi human niini nga kinabuhi. Ngano nga tinuud kaayo kana nga pahayag, ug unsaon nato pagtoon sa pagsalig nga moabut ang adlaw nga ang hustisya nga dugay na kaayo nga nakulang dinhi moabut? Unsaon nimo pagkuha og kahupayan gikan niana nga paglaum?`