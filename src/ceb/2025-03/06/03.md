---
title:  Pagpahinungod sa mga Panganay
date:   04/08/2025
---

Ang gisaad nga panahon sa pagtubos, sa pagpahigawas, haduul na moabut. Kinahanglan maandam ang katawhan. Dili lang sila kinahanglan motoo apan kinahanglan mobuhat sumala niana nga mga pagtolon-an. Gisultihan sila sa Dios kon unsay kinahanglan ilang buhaton; pinaagi sa pagtoo, nagkinahanglan na sila nga magbuhat niini. Bisan tuod sa lahi kaayong konteksto gikan sa gisulat ni Santiago, maayo kaayo pagkahaum ang prinsipyo: “Buot ka bang masayud nga walay kapuslanan ang pagtoo nga bulag sa binuhatan??” (Santiago 2:17–20).

`Basaha ang Exodo 13:1–16. Ang Israelita nga panganay giluwas pinaagi sa grasya sa Dios panahon sa katapusang hampak. Ngano nga kinahanglang dili mahunong kini nga sugo, ug unsay kahulogan niini alang kanato karon?`

Ang Dios maloloy-on nga nagpanalipod sa Israelita nga mga pamilya nga nailalum sa dugo tungud, pinaagi sa pagtoo, sila nagbutang og timaan sa ilang mga pultahan. Kini nga bag-o nga mga direksiyon nagagikan sa Ginoo pinaagi kang Moises: “Magbalaan kanako ang tanan nga panganay” (Exodo 13:2). Kini nga pamalaod alang sa mga tawo ug mga mananap.

Usa ka prinsipyo luyo niini nga kamandoan mao nga ang tanang butang Iya tungud kay Siya mao ang atong Magbubuhat ug ang Tagiya sa tanang butang: “Iya ni Jehova ang yuta ug ang pagkapuno niana; Ang kalibutan, ug sila nga mga nanagpuyo niini” (Salmo 24:1). “Ang salapi ako man, ug ang bulawan ako usab , nagaingon si Jehova sa mga panon” (Hageo 2:8). Ang Israelita nga panganay nga mga lalaki maoy nahaunang bunga sa mga panalangin sa Dios, nga gihatag kanila; usa usab sila ka timaan sa ilang bug-os nga pagtugyan ngadto Kaniya ug sa ilang pagsabut nga ang tanan nga ilang nabatonan nagagikan Kaniya lamang.

Usab, atong makita ang ideya sa paglukat, sa kaluwasan, dinhi. Ang panganay nga mga lalaki naluwas gikan sa kamatayon tungud kay natabonan sila sa dugo. Gitubos sila gikan sa kamatayon, maingon man ang tanan nga nailalum sa dugo ni Jesus. Sama sa pagsulat ni Pablo bahin kang Jesus: “Kang kinsa kita nakabaton sa pagkatinubos, sa kapasayloan sa mga sala” (Colosas 1:14).

Kasamtangan, ang mga pamalaod gihatag kon unsaon kini paghalad, usa ka pagsaulog sa ilang paghigawas gikan sa pagkaulipon didto sa Ehipto. Maghalad sila og mga mananap alang sa ilang mga anak nga lalaki nga pagalukaton (Exodo 13:12, 13, 15).

`Ang Exodo 13:16 nagsulti kanato kon unsay ibutang sa ilang mga kamut ug tunga sa ilang mga mata. Sa unsa nga paagi kini nagsimbolo sa importante nga espirituhanong kamatuuran nga, bisan unsay sukod sa atong pagtoo, kinahanglan atong buhaton kana nga pagtoo?`