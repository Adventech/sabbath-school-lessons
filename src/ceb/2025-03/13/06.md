---
title:  Si Jesus Nagapuyo Uban sa Katawhan
date:   25/09/2025
---

`Basaha ang Juan 1:14. Sa unsa nga paagi ang pagkahimo nga unod ni Cristo matandi ngadto sa tabernakulo?`

Ang pagpakatawo ni Jesus maoy usa ka misteryo ug usab ingon nga usa ka eksklusibo nga siyensiya nga ton-an sa mga tinubos sa tibuuk eternidad. Si apostol Juan nagingon nga si Cristo, pinaagi sa pagsul-ob sa atong tawhanong lawas, nagpadayag nga Siya magapuyo uban kanato sa dayag ug makita nga paagi. Si Jesus dinhi ingong usa ka Tawo nagsimbolo sa Dios sa Daang Tugon, nga nagpuyo uban sa mga Israelita didto sa tabernakulo sa Sinai ug didto sa kamingawan samtang nagpanaw sila ngadto sa Yutang Saad.

Panahon sa Iyang pagpakatawo, nagpuyo si Jesus uban sa katawhan. Daw unsa ka dili matugkad nga paagi! Ang walay kinutoban nga Dios nanaug nganhi kanato, ingon nga usa kanato, aron sa pagpasalig kanato nga sa pagkatinuud siya ang “Immanuel, ang Dios kauban nato.”

Diha sa Mateo 18:20, nagingon si Jesus nga “kay diin gani ang duha kon tulo magakatigum sa akong ngalan, anaa ako sa ilang taliwala.” Si Cristo nakiguban sa Iyang katawhan pinaagi sa presensya sa Espiritu Santo. Nagdapit si Cristo sa Iyang mga sumusunod sa suud nga pakigdugtong Kaniya: “Tan-awa, nagatingdog ako sa pultahan ug nagatuktok; kon may magapatalinghug sa akong tingog ug moabli sa pultahan, kaniya mosulod ako ug makigsalo ako sa pagkaon uban kaniya, ug siya uban kanako” (Pinadayag 3:20).

`Basaha ang Pinadayag 21:1–3. Unsay gipaila niini kanato?`

Ang Bag-o nga Jerusalem manaug gikan sa langit nganhi sa yuta, ug nagpamatuud si Juan: “Tan-awa, ang puloy-anan sa Dios anaa uban sa mga tawo. Siya magapuyo ipon kanila ug sila mahimong iyang katawhan, ug ang Dios gayud mao ang magpakig-uban kanila ug mahimong ilang Dios” (Pinadayag 21:3). Walay templo sa Bag-ong Jerusalem (Pinadayag 21:22) tungud kay ang tibuuk siyudad mao ang templo, ang santuwaryo sa Dios. Susama ang gitas-on, gilapdon, ug kahabogon (Pinadayag 21:16), maingon man niadtong sa Labing Balaan nga Dapit sa santuwaryo, nga kuwadrado ang porma, nga susama og sukod ang tanang bahin. Sa eternidad, sa usa ka kalibutan nga walay sala, kamatayon, o pagantos, magapuyo kita diha sa presensya sa atong Dios.

`Pinaagi sa pagtan-aw sa gisaad kanato ni Jesus, sa unsa nga paagi kita makakat-on sa paglahutay hangtod sa katapusan?`