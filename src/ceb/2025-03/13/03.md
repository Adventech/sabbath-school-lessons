---
title:  Mga Halad ug ang Espiritu
date:   22/09/2025
---

`Basaha ang Exodo 35:4–36:7. Unsa nga hinungdanong mga leksyon ang anaa dinhi alang kanato karon?`

Ang kadagaya sa daghang sa bililhon nga mga materyales gikinahanglan alang sa pagtukod sa tabernakulo, ug gihimo kini sa mahinatagong mga amot gikan sa katawhan sa Dios, kinsa nagahatag gikan sa kinaladman sa ilang mga kasingkasing, sa kinabubuton ug kalipay. Nagahatag sila og bulawan, salapi, tumbaga, pino nga lino, bililhon nga mga bato, talagsaon nga mga panapton, kahoy nga acacia, lana nga olibo, mga pahumot, ug daghan pang ubang gikinahanglan nga mga butang. Ang katawhan naghatag usab sa ilang libre sa pagtrabaho, tungud kay daghang espesipiko nga mga butang kinahanglan nga buhaton pinaagi sa ilang artistiko ug makugihon nga pagbuhat sa tulda o sa mga muwebles niini. Usab, ang mga mananahi kinahanglan maoy magtahi sa mga bisti sa mga saserdote, kinsa magalagad diha sa tabernakulo, ug alang sa labaw nga saserdote, kinsa ang mga maanindot nga mga kupo naglakip sa usa ka tabon sa dughan ug turban.

Gipanalanginan sa Dios sa madagayaon ang mga Israelita pinaagi sa mga gasa nga gihatag sa mga Ehiptohanon kanila panahon sa ilang paggawas sa Ehipto. Karon ilang kahigayonan ang paghatag og mga halad sa pagpasalamat alang sa maloloy-on ug gamhanan nga pagpangulo sa Dios, ug natandog ang ilang mga kasingkasing sa pagbuhat niini nga buluhaton ngadto sa Iyang himaya.

Ang katawhan naghatag uban niana nga kalipay ug kadagaya sa pagkaagi nga gisultihan si Moises: “Ang katawohan nagadala ug daghan pa kay sa kinahanglan” (Exodo 36:5). Busa, gipahunong ni Moises ang ilang paghatag og mga donasyon, “ang galamiton nga diha kanila igo alang sa pagbuhat sa tanan nga bulohaton, ug nagakapin pa kaayo” sa tabernakulo (Exodo 36:7).

Pinaagi sa pagmando sa Espiritu Santo, ang Dios nagsangkap ug naghatag og gahum sa mga tawo sa tukma gayod nga pagtukod sa tabernakulo. Si Bezalel, Aholiab, ug uban pa “gipuno . . . sa Espiritu sa Dios” (Exodo 35:31), nga nagpasabut nga gihatagan sila sa mga kahanas, kaalam, ug artistiko nga kahibalo sa pagbuhat sa tanang buluhaton. Usa kadto ka dako kaayo nga proyekto ug kinahanglan buhaton sa tukma gayod sumala sa modelo nga gipakita sa Dios kang Moises.

Makahuloganon nga ang gasa sa Espiritu Santo adunay kadugtongan ngadto sa nagkalainlain nga mga katakus ug mga kahanas, nga gikinahanglan gamiton sa pagtukod sa tabernakulo. Ang pagkapuno pinaagi sa Espiritu dili usa ka proseso sa salamangka ug wala magkahulogan nga adunay pinasahi nga mga gahum o kusog nga anaa sa sulud sa mga tawo. Sa pagpauswag sa katuyoan sa Dios ug pagtuman sa Iyang buluhaton, ang Dios maghatag og gahum sa pagtapus sa Iyang mga tumong ug sa pagbuhat niini nga maayo.

`Unsa nga espirituhanong mga gasa ang imong nadawat sa diha nga napuno ka sa Espiritu Santo? Hinumdumi nga ang espirituhanong mga gasa modaghan lamang kon imong palamboon ang mga bunga sa Espiritu diha sa imong kinabuhi (Galacia 5:22, 23).`