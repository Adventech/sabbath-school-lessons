---
title:  Dugang nga Panghunahuna
date:   26/09/2025
---

Basaha ang sinulat ni Ellen G. White, “The Tabernacle and Its Services,” pp. 353–358, diha sa Patriarchs and Prophets.

“Ang pagtukod sa santuwaryo giunahan sa usa ka balaan nga buhat sa pagtubos, nga mao ang pagpahigawas sa Israel gikan sa mauliponon nga gahum sa Ehipto. Kini, sa baylo, gisundan sa kabubut-on sa Dios nga mosulud sa usa ka permanente nga pakigsaad nga relasyon uban sa Iyang katawhan. Siya mahimo nga ilang Dios, ug sila mahimo nga Iyang katawhan (Exodo 6:7). Ang paagi nga sila madugtong ngadto Kaniya ug sa usag usa gihubit pinaagi sa balaod sa pakigsaad. Ang tabernakulo mao gayod ang usa ka dapit nga tigumanan, usa ka dapit diin ang Dios ug ang mga tawo magtagbo. Human lamang kadto sa pagtubos ug sa pagtukod sa permanente nga pagkahiusa uban sa Dios pinaagi sa tugon o kasabutan nga ang mga tawo makaduul ngadto sa Dios sa Iyang dapit nga puluy-anan”—Andrews Bible Commentary: Old Testament, “Exodus” (Berrien Springs, MI: Andrews University Press, 2020), p. 226.

Samtang, si Ellen G. White naghulagway sa katuyoan sa mga serbisyo sa santuwaryo: Busa sa pagministeryo sa tabernakulo, ug sa nahuman niadto nahimo ang templo, ang katawhan gitudloan sa matag-adlaw sa dagkung mga kamatuuran kadugtong sa kamatayon ni Cristo ug sa pagserbisyo, ug makausa sa matag tuig ang ilang mga hunahuna ginadala ngadto sa panapus nga panghitabo sa dakung away tali kang Cristo ug ni Satanas, ang katapusang pagputli sa uniberso gikan sa sala ug mga makasasala.”—Patriarchs and Prophets, p. 358.

**Diskusyonan nga mga Pangutana:**

`Sentro sa mga serbisyo sa pagsimba didto sa santuwaryo mao ang pagpaagas og dugo. Ang tanang matang sa mga mananap nga gihalad, ug ang ilang dugo gigamit halos sa tanang mga tulomanon sa templo. Unsa may gisimbolohan sa dugo, ug unsa ang gipasabut sa tanan niini nga mga halad sa katapusan?`

`Bisan unsa ka kahibulungan nga ang Dios, ang Magbubuhat sa uniberso, mopuyo sa santuwaryo taliwala sa Iyang katawhan, daw unsa pa ka labing katingalahan nga Siya moanhi sa pagpuyo sa atong taliwala ingon nga usa kanato, usa ka tawo. Kana lang mismo nahimo nga usa ka kahibulungan nga pagpaila sa gugma. Apan unya, ihalad ang Iyang kaugalingon isip halad tungud sa sala—nga mao, ang mamatay alang kanato? Unsa may gitudlo niini kanato bahin sa kinaiya sa Dios? Usab, unsay gitudlo niini kanato kon daw unsa kadako ang kagustohan sa Dios sa pagluwas kanato ngadto sa Iyang gingharian nga walay katapusan?`

`Basaha ang Hebreohanon 8:1–6. Unsa man ang gipasabut niini bahin sa kung giunsa pagpakita sa santuwaryo sa yuta ang gibuhat ni Jesus alang kanato karon sa santuwaryo sa langit?`