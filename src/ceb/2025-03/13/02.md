---
title:  Ang Igpapahulay sa Ginoo
date:   21/09/2025
---

Apan daghan niadtong nagsupak sa Igpapahulay sa ikapitong adlaw makiglalis, sa bakak, nga kini alang lamang sa mga Judio (ang ikapito nga adlaw sa semana gilain ug gibalaan sukad pa sa Eden [tan-awa sa Genesis 2:1–3]); o makiglalis sila, sa bakak, nga ang mga Judio una nga nakadungog niini didto sa Sinai (ang mga Judio nagbantay na sa Igpapahulay sa wala pa ang Sinai [tan-awa sa Exodo 16:22–29])—walay ikapangutana nga ang Igpapahulay dako kaayo og kabahin sa kinabuhi sa Hebreo nga katawhan gikan pa sa pagsugod.

`Basaha ang Exodo 35:1–3. Unsa nga kamatuuran ang gisubli sa pagpasabut ngadto sa mga tawo dinhi sumala sa kahulogan sa pagtukod sa santuwaryo?`

Ang Igpapahulay ug ang mensahe niini mao, ug sa kanunay mahitungud sa Dios—kon kinsa Siya ug unsa ang Iyang kahibulungang mga buhat. Ang Igpapahulay nagpahinumdum kanato bahin sa Iyang mga buhat sa paglalang ug pagtubos ug nagtumong sa atong pagtagad ngadto sa Dios, kinsa gusto nga magpuyo uban sa Iyang katawhan. Niini nga paagi, ang Igpapahulay ug ang santuwaryo nagtudlo ngadto sa sama nga tumong: ang presensya sa Dios sa atong mga kinabuhi.

Ang Igpapahulay sa iglesya sa Daang Tugon nagpasabut sa daghang mensahe. Ang usa ka tawo makasumada sa unod niini sa lima ka mahinungdanon kaayo nga mga punto:

1. Ang Dios mao ang Magbubuhat, ug ang Biblia nagabli niini nga makapatingala ug hinungdanong pagmantala (Genesis 1:1). Ang tin-aw kaayo nga handumanan sa paglalang sa Dios mao ang Igpapahulay (Genesis 2:2, 3; Exodo 20:8–11). Gikan niini nga kamatuuran—ang Dios ingon nga atong Magbubuhat—nagaagay ang tanang ubang mga kamatuuran sa Biblia.
2. Ang Mesias moabut, ug kini nga paglaum nasentro palibut sa saad sa Dios sa Kaliwat, kinsa maoy mobuntog sa bitin (Satanas) ug magdala og kadaogan batok sa daotan.
3. Ang Dios magtukod sa Iyang gingharian ug ang Igpapahulay maoy una nga pagpaila.
4. Ang kaluwasan nagagikan sa Ginoo, ug ang katawhan sa Dios magpamatuud nga ang Dios maoy ilang Manluluwas ug Manunubos ug nga ang kaluwasan moabut ingon nga usa ka resulta sa Iyang grasya ug sa Iyang grasya lamang.
5. Ang Dios maoy katapusang maghuhukom sa tanang tawo. Kadtong magpadayon sa pagdumili ug paglimud Kaniya walay kaugmaon, apan maghatag Siya og kinabuhi nga walay katapusan ngadto sa mga mosunod Kaniya.

`Ang mga Judio adunay usa ka panultihon: Labaw kaysa ang Israel nagbantay sa Igpapahulay, ang Igpapahulay nagbantay sa Israel. Bisan og kita ingon nga mga Adbentista tingali mosulti sama niana, unsa ka hinungdanon ang papel sa Adlaw nga Igpapahulay diha sa kinabuhi sa atong pamilya sa iglesya?`