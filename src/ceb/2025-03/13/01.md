---
title:  Ang Tabernakulo
date:   20/09/2025
---

### Basaha sa Pagtuon Niini nga Semana

Exodo 35:1–36:7; Genesis 1:1; Exodo 36:8–39:31; Hebreohanon 7:25; Exodo 40:1–38; Juan 1:14.

> <p>Teksto nga Sagulohon</p>
> “Unya ang panganod mitabon sa balong-balong nga pagatiguman, ug ang himaya ni Jehova mipuno sa tabernakulo. . . Kay ang panganod ni Jehova diha sa adlaw sa ibabaw sa tabernaculo, ug ang kalayo diha niini sa kagabhion, nga makita sa tibook nga balay sa Israel, sulod sa tanan nila nga pagpanaw” (Exodo 40:34, 38).

Ang dakung buluhaton sa katawhan sa Dios sa Daang Tugon (maingon man alang kanato karon) mao ang pagkinabuhi sa suud relasyon sa Ginoo; sa pagsimba ug pagalagad Kaniya; ug usab sa paghatag sa husto nga hulagway sa Dios ngadto sa uban (Deuteronomio 4:5–8).

Didto sa Tanaman sa Eden, si Adan ug Eva nanago gikan sa Dios tungud sa ilang sala nga nakahimo kanila sa pagkahadlok Kaniya. Ang pagkamakasasala makahimo sa mga tawo sa pagkahadlok sa Dios, natural, ug kini nga kahadlok magtuis sa atong pagtan-aw sa Iyang kinaiya. Ang maayong balita mao nga ang Dios maoy naghimo sa una nga lakang sa pagsulbad niini nga pagkabungkag ug, tungud sa Iyang inisyatibo, Iyang giayo ang nabugto nga relasyon. Iyang gitawag ang makasasala balik ngadto Kaniya: “Hain ka?” (Genesis 3:9).

Busa ang atong nahaunang buluhaton mao ang pagpakita sa husto nga kinaiya sa Dios ug sa Iyang mahigugmaon ug matarong nga mga buhat ngadto sa atong palibut. Kon madani ang katawhan ngadto sa Dios ug makatoo sa Iyang dili hakog nga gugma ngadto kanila, ilang ihatag ang ilang mga kinabuhi ngadto Kaniya ug magtuman sa Iyang gisugo kanila, sa pagkahibalo, nga kini nga tanan alang sa ilang kaayohan.

Ang santuwaryo nagpakita sa pagkasuud sa Dios ngadto sa tawo ug sa pagpadayag sa dakung mga kamatuuran ngadto kanila, nga pinaagi niini Siya magaluwas niadtong moduul ngadto Kaniya pinaagi sa pagtoo.

_*Basaha sa pagtoon kini nga leksyon sa pagpangandam alang sa Sabado, Septyembre 27._