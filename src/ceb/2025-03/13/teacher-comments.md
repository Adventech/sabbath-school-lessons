---
title:  Komento sa Magtutudlo
date:   26/09/2025
---

### Bahin I: Kinatibuk-ang Panglantaw

**Dugokan nga Teksto:** Exodo 40:34, 38

**Tutokan sa Pagtoon:** Exodo 35:1–40:38

**Introduksiyon:** Sa wala pa magsugod ang mga Israelita pagtukod sa tabernakulo, espesipiko nga mga pagtolon-an ug mga pahinumdum ang gihatag bahin sa pagbantay sa Igpapahulay (Exodo 35:1–3). Bisan samtang sila nagtrabaho sa santuwaryo, kinahanglan morespeto ang katawhan ug magsaulog sa “usa ka Igpapahulay sa pahulay ngadto sa Ginoo” (Exodo 35:2).

Gihatag sa Dios kang Moises ang plano bahin sa tabernakulo, nga gitawag usab og Balongbalong nga Pagatiguman, uban sa mga pahimangno kung unsaon pagtukod niini (Exodo 25–31). Karon miabut na ang panahon sa pagtukod niini. Ang tanang materyales alang sa Tabernakulo gitigum pag-una (Exodo 35:4, 29, Exodo 36:4–7), dayon ang mga trabahante (apil ang mga babaye, tan-awa sa Exodo 35:25, 26) gipuno sa Espiritu sa Dios sa pagtrabaho sa Santuwaryo sa kahanas ug sa pagmaniobra (Exodo 35:30–36:4), ug nagsugod ang trabaho. Kon ang makugihon nga pagtrabaho sa nagkalainlaing mga bisti gilakip, dayon, sa kabug-osan, napulo ka dakung mga butang ang andamon:

1. Ang tabernakulo (Exodo 36:8–38),
2. Ang arka (Exodo 37:1–9),
3. Ang lamesa (Exodo 37:10–16),
4. Ang tangkawan (Exodo 37:17–24),
5. Ang halaran sa insenso (Exodo 37:25–28),
6. Ang pagdihog sa lana ug insenso (Exodo 37:29),
7. Ang halaran sa halad nga sinunog (Exodo 38:1–7).
8. Dulang alang sa paghugas (Exodo 38:8),
9. Ang nataran (Exodo 38:9–20),
10. Ang mga kupo sa saserdote, ang epod, ang tabon sa dughan, ug uban pang mga bisti sa saserdote (Exodo 39:1–31.

Sa Exodo 38:21–31, gihulagway ang mga materyal nga gigamit (labaw sa 1 tonelada nga bulawan, mga 3.75 ka tonilada nga pilak, ug mga 2.5 ka tonilada nga bronse). Gisusi ni Moises ang tanang trabaho sa tabernakulo ug nakaplagan kini nga nabuhat “sumala lang gayod sa gisugo ni JEHOVA” (kini nga mga pulong gisubli katulo ka beses aron pagpasantop sa pagkatukma gayod ug pagtuman; Exodo 39:32, 42, 43). Nahimuut pagayo si Moises sa trabaho, ug iyang gipanalanginan ang tanang trabahante (Exodo 39:43b).

Human niadto, pabarogon ang tabernakulo sa nahaunang adlaw sa una nga bulan, sumala sa pahimangno sa Dios (Exodo 40:1, 2), nga nagkahulogan nga gitukod kadto duul sa usa ka tuig human sa pagbiya sa mga Israelita gikan sa Ehipto (Exodo 12:2, 6; Exodo 40:17). Sa naandam na ang dakung balongbalong, ang partikular nga mga butang gipahimutang sa sulud ug sa gawas, sugod sa

Labing Balaang Dapit ug gitapus sa nataran. Ang matag usa ka dapit gibahin pinaagi sa usa ka kurtina (tulo ka nagkalainlaing mga kurtina gihisgutan: diha sa Exodo 40:3, 5, 8; ug, usab, diha sa Exodo 40:21, 28, 33).

### Bahin II: Komentaryo

**Ang Presensya sa Dios**

Ang presensya sa Dios labing hinungdanon ngadto sa mga tumotoo. Ang Iyang ngalan “Ako Mao Ako” o “Ako ang mahimo nga mao Ako” nagkahulogan nga Siya walay katapusan, Dios nga presente kanunay. Sa pagpasabut sa Dios sa kahulogan sa Iyang kaugalingon nga ngalan, gipasantop ang Iyang presensya (Exodo 3:13–15).

Ang dakung tema niini nga bahin sa Exodo nga adunay kadugtongan ngadto sa tabernakulo mao ang presensya sa Dios. Gisugo sila sa Ginoo sa pagtukod niini, tungud kay gusto Siya nga magpuyo uban sa Iyang katawhan sa dayag ug makita nga paagi, sa ilang taliwala. Gusto sa Dios nga maduul kanila aron ilang makita ang Iyang shekinah glory o ang presensya sa Dios nga nagpakita sa himaya. Gimandoan ang mga Israelita pinaagi sa Iyang presensya sa makita nga haligi sa panganod panahon sa adlaw. Ang mao nga panganod mahimo og usa ka kalayo nga haligi sa gabii. Sa pagpataas na sa panganod gikan sa tabernakulo, mosibug ang mga Israelita (Exodo 40:36–38). Kon biyaan ang mga Israelita sa Dios, padulong sila sa pagkapakyas, pagkalaglag, ug kamatayon.

Ang katapusang punto sa pagtukod sa tabernakulo mao ang kamatuuran nga “ang himaya ni Jehova mipuno sa tabernaculo” (gisulti kaduha alang sa pagpasantop; Exodo 40:34, 35), busa, ang pagpuno sa lugar pinaagi sa panganod, usa ka makita nga timaan sa himaya sa Dios, haum kaayo nga panapus sa libro sa Exodo (Exodo 40:34, 35). Makatabang kini sa mga tawo sa pagpalambo sa presensya sa Dios sa ilang kaugalingong mga kinabuhi.

Gipakita na sa Dios kaniadto ang Iyang presensya taliwala sa yuta sa Ehipto (Exodo 8:20–23). Iyang gigiyahan ang Israel sa paggawas sa Ehipto (Exodo 12:51) ug giluwas sila didto sa Dagat nga Mapula (Exodo 14:30, 31). Naghatag ang Ginoo kanila og mana (Exodo 16:14, 15), ug hangtod sa Igpapahulay, nagtudlo kanila nga Siya ang Magbubuhat, nga nagauban kanila. Ang Igpapahulay walay lain nga tumong kaysa pagpasabut nga “ang Dios uban kanato” (Genesis 2:2, 3), ug Iyang gisaaran ang Iyang katawhan nga magauban Siya kanila bisan diin nga ang Iyang ngalan pagahinumduman (Exodo 20:24). Ang makaluwas nga presensya sa Dios maoy usa ka nagagiya nga presensya tungud, kay pinaagi sa nagkalainlaing mga pagpanginlabut, nagtabang ang Dios sa pagtubo sa Israel pinaagi sa Iyang pakigdugtong, ug makapausab nga presensya.

**Napuno sa Espiritu sa Dios**

Wala lang maghatag ang Dios sa plano alang sa pagtukod sa tabernakulo ug nagsugo sa mga Israelita sa pagtukod og usa ka santuwaryo, apan Iyang

“gipuno” ang katawhan uban sa Espiritu sa Dios (Exodo 31:3, Exodo 35:31), nga naghimo kanila sa pagtukod niini (Exodo 31:1–11, Exodo 35:30–36:1). Unsay kahulogan sa pagkapuno sa Espiritu Santo? Ang teksto naghatag og usa ka tin-aw nga tubag: ang katawhan napuno sa kaalam ug kahibalo ug gihatagan og mga kahanas, ug mga katakus, ug artistiko nga mga katakus sa pagbuhat sa tanang matang sa pagmaniobra ug mga desinyo sa bililhon nga mga metal, bato, kahoy, ug panapton sa pagtukod sa santuwaryo. Busa walay bisan unsa nga salamangka o misteryoso nga nahitabo. Walay mga espiritu o mga gahum misulud sa usa ka tawo; ang Balaang Espiritu lamang naghatag og espiritwal nga mga gasa, mga kahanas, o artistiko nga mga katakus, nga nakapahimo kanila sa pagpauswag sa buhat sa Dios sa pagmantala sa Iyang kamatuuran ug buluhaton. Sa panahon ni Moises, kini nga hatag sa katakus nahitabo ngadto kang Bezalel, Oholiab, ug sa ubang mga mananalsal. Sa diha nga ang Espiritu sa Ginoo magpuno sa katawhan, Iyang pabuhaton sila og bag-ong mga butang alang sa Iyang katuyoan.

Susama usab kini alang kanato kon “ang Espiritu sa Dios moabut” sa usa ka tawo. Kana nga mga pulong gihisgutan diha sa Biblia sa nahaunang panahon mahitungud kang Balaam (Numeros 24:2), nga nagkahulogan nga ang Espiritu Santo naghatag kaniya og usa ka pinasahi nga pagpadayag, ug nakahimo siya sa pagpanagna. Diha sa libro sa Maghuhukom, ang hugpong sa pulong nga “ang Espiritu sa Dios mianha sa ibabaw niya” gigamit sa makapito ka beses alang sa nagkalainlaing mga maghuhukom si [Othniel] (Maghuhukom 3:10), Gideon (Maghuhukom 6:34), Jephthah (Maghuhukom 11:29), ug Samson (Maghuhukom 13:24, 25; Maghuhukom 14:5, 6, 19; Maghuhukom 15:14)] naghatag kanila og gahum sa pagatiman, pagpanalipod, ug pagbuhat sa buluhaton sa Dios. Ang sama nga kahulogan anaa sa mga pulong bahin sa pagkabinautismohan sa Espiritu Santo (Mateo 3:11, Markos1:8, Lukas 3:16) o sa pagdawat sa Balaang Espiritu (Buhat 2:38).

**Ang Yutanon ug Langitnong Santuwaryo**

Gisugo sa Dios si Moises sa pagtukod og usa ka santuwaryo, sumala sa sumbanan (Hebreo tabnit; Exodo 25:9) o plano (Hebreo: mishpat sa literal nagkahulogan paghukum; (Exodo 26:30) nga Iyang gipakita kaniya didto sa Bukid sa Sinai. Kini nga sumbanan maoy usa ka representasyon sa langitnong santuwaryo, gipahaum ngadto sa atong tawhanong kahimtang apan gimodelo sumala sa langitnong orihinal (Hebreohanon 8:1, 2).

Ang yutan-ong santuwaryo wala gitukod sumala sa langitnon nga 1.1 nga sukod. Ang apostol Pablo nagtabang kanato sa pagsabut sa halapad nga kalainan tali sa langitnon ug sa yutan-ong mga santuwaryo. Nangatarongan siya nga ang mga saserdote “ginaalagaran nila ang hulad ug landong sa langitnong dapit nga balaan” (Hebreohanon 8:5) ug nagpasabut nga usa lang kadto ka landong sa langitnong katinuuran. Kini nga ilustrasyon haum kaayo.

Maghimo kita og pagtandi tali sa usa ka tawo ug sa iyang landong. Ang landong sa usa ka tawo sama ka tinuud kaniya; apan ang landong ubus ra kaayo nga pagpakita sa mao nga tawo—malalaki o babaye. Gamay ra kaayo ang mahibaloan sa usa ka tawo bahin sa mao nga tawo pinasikad sa iyang landong.

Ang dagway sa iyang landong magdepende sa posisyon sa adlaw. Sa labing maayong kahimtang, ang landong sa usa ka tawo magtugot sa nagtan-aw sa pagtag-an kung ang maong tawo lalaki o babaye ba, taas o mubo, tambok o niwang, ug sa paghunahuna bahin sa ubang kinaiyahan sa gawas. Ang landong sa usa ka tawo dili makapadayag ngadto sa nagtan-aw sa edad o sa mga kahimtang sa iyang nawong. Walay ikasulti ang landong bahin sa panghunahuna, mga pagbati, mga kalabuton, kahibalo, trabaho, katungdanan, mga damgo, mga plano, o mga kasagmuyo. Igo na ang pagpakita niini nga pananglitan nga kinahanglan kita magmatngon sa dili paghimo sa langitnong santuwaryo nga mohaum sa atong limitado nga panghunahuna, kahibalo, ug kasinatian.

Ang orihinal nga langitnong templo dili matandi sa mga sukod, wanang, ug mga materyales. Ang langitnong santuwaryo o templo mao ang usa ka dapit diin ang Dios nagpuyo; usa kini ka palasyo uban sa Iyang trono (Jeremias 17:12). Usa kini ka dapit nga tigumanan ug pagsimba alang sa uniberso (Isaias 14:13). Mao kini ang langitnong sentro sa pagmando diin magagikan ang paghatag sa Iyang mga paghukum (Salmo 11:4, 5; Salmo 18:6; Salmo 57:3; Salmo 76:8; Salmo 102:19; Salmo 123:1). Ingon nga ang Dios matuud, maingon man usab ang langitnong santuwaryo.

Ang mga tulomanon sa yutan-ong santuwaryo naghatag og importante kaayo nga bahin sa kaluwasan pinaagi sa pagpakita kon sa unsaon sa Dios pagluwas ug pagtagad sa sala ug sa mga makasasala. Ang yutan-ong santuwaryo nagpakita sa dugokan nga kagamitan nga adunay kalabutan sa plano sa kaluwasan. Adunay adlaw-adlaw nga mga serbisyo nga naghatag sa matag usa ka tumotoo og kapasayloan ug kasigurohan sa kaluwasan. Ang tinuig nga mga serbisyo naglarawan sa problema sa sala: walaon na sa bug-os ang daotan. Ingon nga resulta, ang gugma, kamatuuran, ug hustisya nga kinaiyahan sa Dios ipataas, matoohan ug mapamatud-an sa tibuuk uniberso tungud kay Siya mapadayag sa pagpakita sa Iyang gugma. Ang tanang linalang makaila sa Iyang himaya, pagkalabaw sa tanan, ug gahum. Takus Siya nga dayegon sa matag usa ka tawo tungud sa Iyang pagkamaayo ug sa Iyang hustisya, ug ang matag usa ka tawo moyukbo sa Iyang atubangan diha sa bug-os nga pagdayeg (Filipos 2:9, 10; Pinadayag 15:4). Ang tanan gayod, magmantala nga ang Dios gugma.

### Bahin III: Kagamitan sa Kinabuhi

1. Aduna bay gipasantop ang Dios sa bisan unsa nga mga kinahanglanon o mga kondisyon nga kinahanglan tumanon sa dili pa madawat ang gasa sa Espiritu Santo? Tagda pagayo ang gipahayag ni Pedro sa iyang wali panahon sa Pentecostes: “Paghinulsol kamo, ug pabautismo kamo ang matag-usa kaninyo sa ngalan ni Jesu-Cristo tungod sa kapasayloan sa inyong mga sala; ug madawat ninyo ang gasa nga Espiritu Santo” (Buhat 2:38). Unsay kahulogan niini nga saad alang kanimo?
2. Daghan ang nagampo alang sa Espiritu Santo aron mabatonan kini sa ilang mga kaugalingon. Sa katinuuran, nagkinahanglan ang Espiritu Santo sa pagpanagiya kanato aron Siya makagamit kanato. Sangkapan kita Niya alang sa buluhaton. Hinumdumi nga ang matag usa ka tumotoo kinahanglan adunay labing diyutay usa ka espirituhanong gasa aron sa pagalagad ngadto sa uban. Unsa man nga gasa ang imong nadawat gikan sa Dios? Unsa nga espirituhanong gasa ang imong gikinahanglan aron magdugang ang imong pagkamapuslanon ngadto sa Dios, sa Iyang Iglesya, ug sa katilingban sa kabug-osan?
3. Unsaon man nato pagpalambo sa presensya sa Dios sa atong mga kinabuhi? Unsa nga mga kalihokan ang makababag, o makakuha, sa kalipay sa Iyang presensya gikan kanato?
4. Ngano nga importante man kaayo nga mahanaw ang sala ug daotan gikan sa atong yuta aron mapabalik ang orihinal nga kahusay? Mahimo ba ang pagkontrol sa daotan kon dili kini wagtangon sa Dios apan tugutan kini sa hangtod? Ipasabut. Kon ang daotan makadaot sa kaugalingon, unsa kadugay kini magpadayon kung wala ang pagpanginlabut sa Dios aron laglagon kini?