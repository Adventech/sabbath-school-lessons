---
title:  Ang Tabernakulo Natukod
date:   23/09/2025
---

`Basaha ang tibuuk Exodo 36:8–39:31. Ngano sa imong paghunahuna gihatag man ang tukma nga mga pahimangno mahitungud sa pagtukod sa tabernakulo? Unsay gisulti niini kanato bahin sa paagi sa pagtagad sa Dios sa matag usa detalye?`

Mainampingon kaayo si Moises sa pagtukod sa tabernakulo, ug ang mga pahimangno nga iyang nadawat didto sa Bukid sa Sinai gisunod sa makugihon gayod. Ang biblikal nga teksto nagngalan sa mosunod: (1) ang tabernakulo uban sa nagkalainlaing mga panapton niini, mga kurtina, ug uban pang mga bahin (Exodo36:8–38); (2) ang arka (Exodo 37:1–9); (3) ang lamesa alang sa tinapay (Exodo 37:10–16); (4) ang tangkawan sa kandila (Exodo 37:17–24); (5) Ang halaran sa insenso (Exodo37:25–29); (6) ang halaran nga halad nga sinunog (Exodo 38:1–7); (7) dulang alang sa paghugas (Exodo 38:8); (8) ang nataran (Exodo 38:9–20); ug (9) ang materyal nga gigamit alang sa tabernakulo (Exodo 38:21–31). Ang Exodo 39 nagpadayon sa mga paghulagway bahin sa ephod, tabon sa dughan, ug uban pang mga bahin sa bisti alang sa saserdote.

Ang mga serbisyo sa tabernakulo maoy mga dayag nga tumong sa mga leksyon sa ebanghelyo, sa pagpakita sa tibuuk nga plano sa Dios alang sa kaluwasan ug pagtubos. Ang nagkalainlaing mga seremonyas naghulagway sa (1) kon giunsa pagdumot ug pagtagad sa Dios ang sala, (2) unsaon Niya pagluwas ang mahinulsolon nga mga tawo, (3) unsay dangatan sa mga daotan, ug (4) unsaon Niya pagsiguro ang usa ka mahimayaon nga kaugmaon nga wala nay daotan.

Duha ka nagkalainlain apan suud nga nagkadugtong nga mga serbisyo ang gihimo didto sa santuwaryo sulud sa tuig: Ang adlaw-adlaw ug tinuig. Kini nga duha ka matang sa ministeryo naghulagway kon sa unsa nga paagi ang Dios magtagad sa sala ug sa pagluwas sa mga makasasala. Pinaagi sa mga serbisyo sa santuwaryo matag adlaw, gipasalig sa Dios ang pagpasaylo niadtong maghinulsol sa ilang mga sala ug sa maloloy-on nagtanyag kanila og kaluwasan. Ang pagdawat niini nga gasa sa kaluwasan, kinahanglan adunay buhaton nga paghalad, ug kini nga mga halad nagtudlo ngadto sa kamatayon sa Mesias, nga ang Iyang dugo “magahinlo kanato gikan sa tanang sala” (1 Juan 1:7). Ang pagsugid sa sala ug pagdawat sa kupo sa pagkamatarong ni Cristo anaa sa sentro niini nga gasa (Salmo 32:1, 2). Niini nga paagi, ang mahinulsolon nga makasasala gipasaligan sa pasaylo ug magmaya diha sa kaluwasan.

Ang tinuig nga serbisyo, nga gibuhat sa Adlaw sa Pagtabon, nagpakita kon unsaon sa Dios pagkuha ang sala, pagsulbad sa problema sa sala, ug pagsiguro sa walay sala nga umalabot (Levitico 16, Juan 1:29). Sa pagkakaron, ang doble nga ministeryo ni Cristo didto sa langitnong santuwaryo maoy lain nga pagpahayag sa buluhaton ni Cristo alang kanato (Hebreohanon 7:25) ug magdala sa katapusan nga sulbad sa problema sa daotan (Daniel 7:13, 14, 22, 27; Daniel 8:14; Pinadayag 21:4).

Ang santuwaryo maoy usa ka dapit alang sa pagsimba sa Dios, sa pagdayeg Kaniya, ug paghatag og mga pasalamat. Ang pagsimba mao pagmentinar sa relasyon sa usa ka tawo ngadto sa Dios, ug magdapit sa mga tumotoo ngadto sa pagpakiguban.