---
title:  Ang Presensya sa Dios Diha sa Tabernakulo
date:   24/09/2025
---

`Basaha ang Exodo 40:1–38. Giunsa sa mga Israelita pagila ang presensya sa Dios?`

Ang katapusang kapitulo sa Exodo (Exodo 40) naghulagway sa pagpahinungod sa tabernakulo ug sa gasa sa Dekalogo. Ang dedikasyon sa tabernakulo maoy pagtapus sa panghitabo sa Israel didto sa Sinai.

Ang himaya sa Dios mao ang Iyang pagkabalaan, ang Iyang kinaiya, ug ang Iyang mahigugmaong presensya, nga mao ang pagkamaayo mismo (Exodo 3:5, Exodo 33:18, 19). Ang Iyang presensya nagpuno sa tabernakulo ug makita ingon nga ang panganod, ang himaya sa Shekinah. Ang libro sa Exodo nagtapus uban sa pagpasantop bahin sa nagamando nga presensya sa Dios, diha sa panganod sa Ginoo sa adlaw, ang panganod sa kalayo gabii. Sa usa ka tinuud gayod ug gamhanan nga paagi, ang Hebreo nga katawhan makasinati dili lang sa pagkatinuud sa Dios kondili sa Iyang suud nga nagauban nga presensya samtang Siya nagamando kanila.

Gipatindog ni Moises ang tabernakulo sa nahaunang adlaw sa nahaunang bulan sa ikaduhang tuig (Exodo 40:2, 17). Iya usab gipahinungod ang tanang butang—lakip kang Aaron ug sa iyang mga anak nga lalaki ngadto sa pagkasaserdote (Exodo 40:9, 13–15)—uban sa lana sa pagdihog. Miadto siya sa Labing Balaan nga Dapit, ang Balaang Dapit, ang nataran, sa pagpahinungod niini nga tanan ngadto kang Jehova. Pinaagi niini nga proseso, iyang giinagurahan ang mga serbisyo alang sa tibuuk santuwaryo (tan-awa usab sa Numeros 7:1). Panahon lamang sa inagurasyon sa tabernakulo nga nakasulud si Moises sa Labing Balaan nga Dapit; human niadto ang labaw nga saserdote lamang ang makahimo sa pagministeryo didto matag tuig sa Adlaw sa Pagtabon (Levitico 16:2, 17).

Sa tulo ka mga higayon, ang teksto nagsulti nga ang buluhaton natapus: (1) sa katapusan sa semana sa Paglalang, gipasantop sa Dios ang pagkatapus sa Iyang mga buhat sa paglalang (Genesis 2:1–3); (2) sa pagkatapus sa tabernakulo, nagpamatuud ang teksto sa Biblia: “Ug niini natibawas ni Moises ang bulohaton” (Exodo 40:33); ug (3) gipahayag usab kini sa panahon sa pagtapus ni Salomon sa trabaho sa templo (1 Hari 7:51).

Kini nga kadugtongan tali sa Semana sa Paglalang ug sa santuwaryo sa Israel nagtudlo ngadto sa dakung dimensiyon, sa panahon nga ang Ginoo magpuyo uban sa mga tinubos didto sa bag-ong yuta sa Bag-ong Jerusalem, nga mao “ang tabernakulo sa Dios” (Pinadayag 21:2, 3; itandi sa Pinadayag 22:1–4).

Ang pagpuno sa Dios sa tabernakulo uban sa Iyang presensya (Exodo 40:34) maoy dakung panapus sa mga panghitabo nga nagsugod uban sa pagkatawo ni Moises ug nagpadayon uban sa pagkapildi sa Ehiptohanon nga mga dios panahon sa mga hampak, uban sa paggawas gikan sa Ehipto, uban sa pagkapildi sa kasundalohan sa Ehipto, ug, sa katapusan, sa pagpadayag sa Dios sa Bukid sa Sinai.

`Sa unsa nga mga paagi, bisan karon, imong masinati ang presensya sa Dios? Nganong hinungdanon nga buhaton nimo kana?`