---
title:  Usa pa ka Hampak
date:   27/07/2025
---

Si propeta Amos nagpamatuud nga “ang Ginoong Jehova dili magbuhat sa bisan unsa, gawas kong ang iyang tinago ipadayag niya sa iyang mga alagad, ang mga manalagna.”(Amos 3:7), ug pinaagi kang propeta Moises Iyang gipadayag ngadto kang Faraon kon unsay sunod mahitabo. Ang labing solemne nga pasidaan gihatag ngadto kang Faraon. Makataronganon nga kini nga hukum ibabaw sa garbo, pagpanglupig, pagdagmal, ug pagsimba og mga diosdios, kini nga tanan nagpatungha niini nga mga kalamidad ibabaw sa Ehipto.

`Basaha ang Exodo 11:1–10. Unsa nga pasidaan ang gihatag sa Dios sa wala ipahamtang ang hukum ibabaw sa Ehipto?`

Gihatagan sa Dios ang Ehipto og panahon—tulo ka adlaw sa kangitngit (Exodo 10:22, 23)—sa paghunahuna bahin sa bag-o nga mga panghitabo ug unsay ilang gipasabut. Iya usab gihatagan sila sa katapusang tin-aw nga pasidaan, ang katapusang higayon sa pagbuhat og husto nga butang.

Apan ang Exodo 11:8 nagingon nga si Moises “miadto kang Faraon nga adunay dakung kasuko.” Ngano nga nagbaton man si Moises og kasuko? Malagmit gayod tungud kay nahibalo siya sa disgrasya, ang ikanapulo nga hampak, nga moigo sa daghang inosente nga mga tawo—tungud sa kagahian sa kasingkasing ni Faraon.

Usab ang numero 10 adunay mahinungdanon nga simbolo sa Biblia. Ang napulo nagrepresentar sa pagkapuno o pagkakompleto. (Hunahunaa ang Napulo ka Sugo ingon nga usa ka kompleto nga pagpadayag sa balaan nga moral nga balaod.) Ang napulo ka mga hampak sa Ehipto nagtudlo ngadto sa pagkapuno sa Dios sa pagpahayag sa Iyang hustisya ug pagpanimalus.

Ang Dios mao ang Maghuhukom, ug batok Siya sa garbo, inhustisya, diskriminasyon, pagkamapahitas-on, pagpahimulos, kabangis, ug kahakog. Dapig Siya sa mga nagantos, sa mga giabusohan, sa mga dinaogdaog, ug sa mga ginalutos. Ang Dios mopahamtang sa hustisya, nga sa pagkatinuud maoy lain nga pagpahayag sa Iyang gugma. (Tan-awa sa Salmo 2:12, Salmo 33:5, Salmo 85:11, Salmo 89:14, Salmo 101:1, Isaias 16:5, Jeremias 9:24.)

Kita usab, kinahanglan mosulay sa labing maayo aron mahimo nga mahigugmaon ug matarong. Apan, sayon kaayo kita mahulog ngadto sa hinobra na, sa usa ka paagi o lain. Tungud sa “gugma” magpakabuta lang kita ngadto sa mga sayup, ngadto sa mga butang nga kinahanglang tarongon. O mahimo natong bugnaw nga ipatuman ang hustisya ingon nga usa ka butang nga hinimo sa puthaw. Walay usa niini ang husto. Hinonoa, mao kini ang sulondon: “Ug unsa ba ang gikinahanglan ni Jehova kanimo, kondili ang pagbuhat sa minatarung ug ang paghigugma sa kalolot, ug ang paglakaw nga mapinaubsanon uban sa imong Dios?” (Miqueias 6:8).

`Kon dili nato makuha ang husto nga balansi (nga sa pagkatinuud dili gayud), ngano nga labi pa ka maayo ang pagkasayup dapig sa kalooy imbis sa hustisya? O maayo ba kini?`