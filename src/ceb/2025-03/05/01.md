---
title:  Pasko
date:   26/07/2025
---

### Basaha sa Pagtuon Niini nga Semana

Exodo 11:1–10, Miqueas 6:8, Exodo 12:1–30, 1 Corinto 5:7, Exodo 13:14–16, Hebreohanon 11:28.

> <p>Teksto nga Sagulohon</p>
> “Ug mahatabo, nga sa magaingon kaninyo ang inyong mga anak: Unsa ba ang inyong gipasabut niining tulomanona? Kamo managpanubag: Mao kini ang halad sa Pasko ni Jehova nga milabay ibabaw sa mgsa balay sa mga anak sa Israel didto sa Egipto, sa pagpamatay niya sa mga Egiptohanon, ug ang pagluwas niya sa among mga balay. Unya ang katawohan miduko ug misimba” (Exodo 12:26, 27).

Haduul na ikabubo ang ikanapulo ug katapusan nga hampak. Ang katapusang pasidaan gihatag; ang katapusang desisyon kinahanglan buhaton. Usa gayod kini ka butang bahin sa kinabuhi o kamatayon. Dili lang kinabuhi sa usa ka tawo, apan ang kauswagan sa mga pamilya ug sa tibuuk nasod mao ang nameligro. Si Faraon ug ang iyang mga opisyal maoy responsable sa dangatan sa daghang mga tawo, alang sa kinabuhi o alang sa kamatayon. Ang iyang pagtagad ngadto sa buhi nga Dios maoy magtino dili lang sa iyang kaugmaon kondili sa iyang nasod.

Unsay atong bation, ug unsay atong buhaton, kon ang kabug-aton sa mga kahimtang moabut kanato, ug kinahanglan kita magpili sa sunod nga lakang ug padulngan, usa ka pagpili nga dako og epekto sa mga kinabuhi sa daghang mga tawo gawas sa atong mga kaugalingon?

Ang Dios labaw pa ka andam mohatag kanato og kaalam, pagpanabut, ug gahum kon unsay husto nga buhaton (1 Corinto 1:30, Filipos 2:13).

Apan, ang problema, mao ang atong gahi nga mga kasingkasing, dili kita kanunay gusto mobuhat kon unsay husto. Nahibalo kita kon unsa kini, apan nagdumili kita sa pagbuhat niini. Sa asoy bahin sa Exodo, ang pagdumili sa usa ka tawo sa pagpasakup ngadto sa Dios, bisan diha sa dayag nga pamatuud, nagdala og trahedya ngadto sa daghan pa gawas sa iyang kaugalingon, nga kasagaran mao ang paagi sa paglihok niini.

_*Basaha sa pagtoon kini nga leksyon sa pagpangandam alang sa Sabado, Agosto 2._