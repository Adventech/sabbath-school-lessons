---
title:  Pagpasa sa Sulo
date:   30/07/2025
---

Ang salmista nagsulti kon sa unsa nga paagi ang atong mga anak makahibalo sa Dios ug sa Iyang mahigugmaong pagtagad: “Ang imong mga buhat igasugid nga may pagdayeg sa mga kaliwatan ngadto sa mga kaliwatan, ug magamantala sa imong mga gamhanang buhat” (Salmo 145:4). Usa ka pamilya kinahanglan mosulti ngadto sa laing pamilya bahin sa Dios, bahin sa Iyang kahibulungan nga mga buhat, ug mahitungud sa Iyang mga pagtolon-an, sa tanan aron ipasa ang biblikal nga kahibalo ngadto sa laing henerasyon.

`Basaha ang Exodo 12:24–28. Unsa ang importante nga punto ang gihimo dinhi?`

Ang mga ginikanan maoy una nga mga magtutudlo sa Israel ug mag-asoy pagusab sa sugilanon bahin sa Exodo ngadto sa ilang mga anak. Kinahanglan dili kini isugilon ingon nga nangagi nga hitabo sa kasaysayan lamang, kondili ihatag ingon og ilang kaugalingong kasinatian, bisan og nahitabo kini sa dugay na nga panahon. Pinaagi sa pagsaulog niini nga pista, sila mailhan sa ilang mga katigulangan, ug ang kasaysayan kinahanglan buhion pagusab ug saulogon. Ang amahan moingon: “Didto ako sa Ehipto, akong nakita ang kapildihan sa Ehiptohanong mga dios ug ang mga hampak sa Ehipto, ug gipahigawas ako.” Diha sa libro sa Exodo, kaduha gipasantop kon giunsa sa mga ginikanan pagtubag ang mga pangutana sa ilang mga anak bahin sa Pasko (tan-awa sa Deuteronomio 6:6–8 ug Exodo 13:14–16).

Takus hinumduman nga ang mga Israelita didto pa gihapon sa Ehipto sa gisultihan sila sa pagsaulog sa ilang pagkahigawas gikan sa Ehipto. Ang tibuuk kasaulogan, diay, maoy usa ka buhat sa pagtoo. Human makadawat sa ilang mga instruksiyon, “ang katawohan miduko ug misimba” (Exodo 12:27) sa ilang Manunubos, ug dayon ilang gisunod ang mga instruksiyon bahin sa Pasko.

Diha sa libro sa Deuteronomio, ang mga Israelita gipahinumduman sa pagasoy sa ilang sugilanon sa paagi nga ilang mabati kini ingon og ilang kaugalingong panaw. Timan-i ang kolektibo nga tono niini nga asoy ug usab ang pagpasantop sa presente nga kasinatian: “Usa ka Siriahanon nga andam sa pagkawala mao ang akong amahan, ug milugsong siya ngadto sa Egipto, ug mipuyo didto, diriyut lamang ug didto nahimong usa ka nasud, daku, kusgan ug daghan: Ug ang mga Egiptohanon nanagbuhat ug dautan kanamo, ug nagsakit kanamo, ug nagbutang sa ibabaw kanamo sa mapait nga pagkaulipon: Ug mitu-aw kami kang Jehova, ang Dios sa among mga amahan; ug nagpatalinghug si Jehova sa among tingog, ug nakakita sa among kalisud, ug sa among kahago ug sa pagdaugdaug kanamo: Ug gikuha kami ni Jehova gikan sa Egipto nga adunay kamot nga kusgan, ug sa bukton nga tinuy-od ug may dakung pagkamakalilisang, ug may mga ilhanan, ug may mga katingalahan; Ug kami gidala niya niining dapita, ug naghatag kanamo niining yutaa, yuta nga nagapaagay sa gatas ug dugos.” (Deuteronomio 26:5–9).

Usab, pinaagi sa pagasoy pagusab sa sugilanon sa Pasko (o sa bisan unsa nga mga panghitabo sa sagrado nga kasaysayan) ngadto sa ilang mga anak, ang mga ginikanan natabangan og daku sa paghinumdum kon unsa ang gibuhat sa Dios alang kanila ug alang sa katawhan. Ang pagsugilon niini dako og kahimoan alang sa magsusulti maingon man sa mga maminaw.