---
title:  Ang Pasko
date:   28/07/2025
---

`Basaha ang Exodo 12:1–20. Unsang espesipiko nga mga pahimangno ang gihatag sa Dios kang Moises ug Aaron sa wala pa mogikan ang Israel sa Ehipto?`

Ang usa makadahum sa Dios sa pagpahimangno kang Moises ug Aaron kon unsaon pagorganisar ang pagpanaw gikan sa Ehipto: nga mao, unsaon pagpangandam sa mga ginamiton o pagkaon alang sa pagikyas, ilabina alang sa mga tigulang, mga inahan nga adunay gagmay nga kabataan, sa mga mananap, ug uban pa. Sa baylo, makapatingala ang pahimangno sa Dios: Iyang gisultihan sila kon unsaon pagsaulog ang Pasko. Sa laing pagkasulti, ang gipunting mao ang pagsimba sa Ginoo, nga mao ang magluwas kanila. Ang tanang butang mosunod sa husto nga panahon.

Ang matag usa ka pamilya kinahanglan magandam og usa ka nating karnero, nga walay mausik. Ang matag usa kinahanglan mokaon sa iyang bahin, ug kon dili mahurot ang tibuuk karnero, ilang kaonon kini uban sa laing pamilya.

`Basaha ang Exodo 12:13, 14. Unsay buhaton ni Jehova alang kanila kon moabut ang katapusang hampak? Unsay gisimbolohan niini nga tanan?`

Ang Exodo kinahanglan saulogon sa matag-tuig, dili lamang ingon nga paghinumdum sa usa ka miagi nga hitabo kon unsay gibuhat Dios alang sa ilang mga katigulangan, kondili sa paghinumdum gayod sa buhat sa Dios sa pagpahigawas sa presente nga kaliwatan. Kinahanglan mahimo kini nga usa ka lab-as nga kasinatian sa matag usa ka pundok.

Ang mga bersikulo 12 ug 13 nagpasabut sa kahulogan sa Pasko: ang balaang hukum sa paglaglag “molabay ibabaw” sa mga Israelita; busa ilang saulogon ang “Pasko.” Kini nga pulong maoy kombinasyon sa duha ka mga pulong, “labay” ug “ibabaw,” tungud kay ang kalaglagan “molabay sa ibabaw” sa mga puluy-anan nga Israelita kon ang mga haligi sa ilang pultahan adunay timaan sa dugo sa nating karnero, ang timaan sa kinabuhi ug kaluwasan. Sa Hebreo ang ngalan sa Pasko maoy Pesach, gikan sa usa ka berbo nga nagkahulogang “paglabay sa ibabaw.”

Ang kasaulogan sa Pasko maoy pagpahinumdum sa matag usa ka Israelita sa gamhanan ug maloloy-on nga mga buhat sa Dios alang sa Iyang katawhan. Kini nga kasaulogan makatabang sa pagsiguro sa ilang pagkatawo ug magselyo sa ilang relihiyoso nga mga pagtoo.

`Ngano nga importante man kaayo ang kanunay nga paghinumdum sa mga maayo nga nabuhat sa Dios kanimo sa kanhi nga panahon ug sa pagsalig nga Iyang buhaton ang maayo alang kanimo sa umalabot, usab?`