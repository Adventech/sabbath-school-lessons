---
title:  Pesach
date:   29/07/2025
---

`Basaha ang Exodo 12:17–23. Unsay kalabutan sa dugo sa pagsaulog niini nga bag-ong kapistahan?`

Ang dugo sa gihalad nga mananap maoy usa ka mahinungdanong bahin niini nga kasaulogan. Ang mosaulog niini nga pista magbutang og dugo sa gipatay nga nating karnero sa ilang kwadra sa pultahan sa ilang mga balay. Niini nga paagi, ilang gipakita ang ilang pagtoo sa Dios, nagatoo nga Iyang luwason sila gikan sa unsay atubangon niadtong wala matabonan sa dugo.

Daw unsa ka gamhanan nga pagpasabut sa ebanghelyo!

Ang nating karnero sa Pasko kinahanglan walay mansa, tungud kay nagtudlo kini ngadto kang Jesu-Cristo, “ang Cordero sa Dios, nga magakuha sa sala sa kalibutan” (Juan 1:29). Ang dugo sa mananap adunay mahinungdanon nga kalabutan: nagsimbolo kini sa panalipod ug mao ang timaan sa kinabuhi panahon sa kamatayon.

“Ug ang dugo timaan sa mga balay diin kamo magapuyo; ug kong makita ko ang dugo molabay ako sa ibabaw kaninyo, ug walay kamatay nga moabut kaninyo s diha nga patyon ko ang mga panganay sa yuta sa Egipto” (Exodo 12:13).

Ang tibuuk ebanghelyo nadugtong sa pagsaulog sa Pasko tungud kay nagtudlo kini dili lamang sa kagawasan gikan sa kaulipnan ug sa pagpadulong ngadto sa Yutang Saad, kondili ngadto sa halad ni Cristo alang sa atong mga sala ug sa Iyang mga merito nga ipahinungod ngadto sa tanan nga natabonan sa Iyang dugo.

Gatusan ka mga tuig sa ulahi, sa pagtan-aw ni Pablo balik niini nga kasaulogan, nagsulat siya: “Kuhaa gikan kaninyo ang daang igpatubo aron kamo mahimong bag-ong minasa; maingon nga sa pagkatinuod kamo dili na pinatuboan. Kay gikahalad na si Cristo, ang atong karniro sa pasko” (1 Corinto 5:7).

Ang lebadura, o igpapatubo, gigamit sa pagandam sa minasa sa nagkalainlaing mga matang. Sa una nga paghisgot niini diha sa Biblia, kini nadugtong sa pagandam sa tinapay nga walay lebadura sa gabii sa paggikan sa mga Israelita sa Ehipto. Ang lebadura kinahanglan kuhaon gikan sa ilang mga puluy-anan (Exodo 12:8, 15–20; Exodo 13:3–7). Niini nga partikular nga kahulogan, ang lebadura maoy usa ka simbolo sa sala (1 Corinto 5:6–8); busa, dili kini gamiton panahon sa pista sa Pasko sulud sa usa ka semana.

Ang tinapay nga walay igpapatubo maoy usa ka simbolo sa pagkawalay sala sa Mesias, nga midaog sa tanang pagsulay ug naghatag sa Iyang kinabuhi alang kanato (Juan 1:29, 1 Corinto 5:7, Hebreohanon 4:15). Ang “hisopo,” diin natuslob sa dugo, nagsimbolo sa makaputli nga grasya sa Dios (Salmo 51:7). Sa hamubo, sa tibuuk Pesach, ang buhat sa pagtubos ni Jesus gipadayag.

`Unsay gisulti niini kanato kon unsa ka makalilisang ang sala sa pagkatinuud nga gikinahanglan si Jesus, ang Dios Mismo, nga mag-ula sa Iyang dugo aron sa pagtabon niini?`