---
title:  Ang Balaan nga Hukum
date:   31/07/2025
---

`Basaha ang Exodo 12:29, 30 kon sa unsa nga paagi gilaglag sa Dios ang mga panganay sa Ehipto. Ngano nga gitumong man sa Dios ang mga panganay? (Tan-awa usab sa Hebreohanon 11:28.)`

Ang katapusang hampak sa Ehiptohanon gitumong ibabaw sa mga panganay. Usa kadto ka balaan nga hukum ibabaw sa tanang mga dios sa Ehipto ug sa tanang pamilya nga nagsimba niini nga mini nga mga dios, walay pulos nga mga diosdios nga nagpakita sa kaugalingong pagbati, mga handum, ug mga kahadlok sa mga tawo.

Sumala sa gipakita sa una nga mga hampak, kini nga mga diosdios wala makahimo pagluwas sa mga tawo. Ang ilang pagkawalay pulos labaw pa gani ka makita karon, panahon sa ikanapulo nga hampak, nga nagdala hangtod niini nga panahon, sa labing dakung mga sangputanan ibabaw sa mga Ehiptohanon.

“Sa tibuuk halapad nga natad sa Ehipto ang garbo sa matag usa ka panimalay, gisumpo. Ang mga pagagulo ug mga pagminatay sa mga nagbalata dungog sa kahanginan. Ang hari ug ang mga sakup sa sawang sa gingharian, uban sa nangluspad nga mga nawong ug nagkurog nga mga tiil, mibarog nga nakurat sa hilabihang kalisang.”—Ellen G. White, Patriarchs and Prophets, p. 280.

Nagrepresentar si Faraon sa kinatas-ang gahum ug dios sa Ehipto, ug ang iyang panganay nga anak nga lalaki giila nga usa ka anak sa dios. Si Isis maoy usa ka diosa nga manalipod sa mga bata; si Heget maoy usa ka diosa nga nagatiman sa mga babaye nga manganak; ug si Min maoy usa ka dios sa pagpanganak. Gawas pa niini, adunay daghan pang Ehiptohanon nga mga dios sa pagsanay. Kini nga tanang mga dios walay ikatandi nga gahum sa buhi nga Ginoo. Nagingon si Moises: “Kinsa man ang sama kanimo, oh Jehova, sa taliwala sa mga dios? Kinsa man ang sama kanimo, mahimayaon sa pagkabalaan, kahaladlokan sa mga pagdayeg, magbubuhat sa mga katingalahan?” (Exodo 15:11). Si Jetro sa ulahi nagpamatuud: “Karon naila ko nga si Jehova labing daku kay sa tanan nga mga dios; oo, niadtong ilang pagpalabilabi batok kanila” (Exodo 18:11).

Sumala sa Exodo 1, gipatay sa mga Ehiptohanon ang bag-ong gipanganak nga mga lalaki sa Israel ubus sa kamandoan ni Faraon sa pagpahuyang sa mga Israelita, ug aron sila mapukan ug maulawan. Karon ang silot sa Dios gipahamtang sa panganay nga anak nga lalaki sa Ehipto. Kon unsay gipugas sa mga tawo mao ang ilang anihon.

Ang atong mga desisyon ug aktuwal nga pamatasan magdala og mga sangputanan. Ug ang masakit nga kamatuuran, nga kitang tanan nakasinati, mao nga dili lang kita magantos gikan sa mga sangputanan sa atong sayup nga mga aksiyon. Ang uban, lagmit kadaghanan, bisan ang mga inosente, magantos, usab. Mao kana ang kinaiyahan sa sala.

`Sa unsa nga paagi ikaw nagantos tungud sa mga sala sa uban? O, unsa nga mga paagi ang uban nagantos tungud sa imong mga sala? Unsa ang imong bugtong kalauman?`