---
title:  Komento sa Magtutudlo
date:   01/08/2025
---

### Bahin I: Kinatibuk-ang Panglantaw

**Dugokan nga Teksto:** Exodo 12:26, 27

**Tutokan sa Pagtoon:** Exodo 11:1–12:30

**Introduksiyon:** Ang ikanapulo nga hampak maoy katapusan sa mga hampak. Kinahanglan ang mga tawo magandam sa husto sa ilang mga kaugalingon sa dili pa moabut kini tungud kay mameligro ang mga kinabuhi. Mahimo nga kinabuhi o kamatayon ang nagpaabut sa panganay, nga magbutang sa mga pamilya sa labing pagkamabinantayon. Ang matag usa ka pamilya motubag sa usa ka mahinungdanon kaayo nga pangutana: Mosalig ba kita sa Ginoo ug sa Iyang tagana sa kinabuhi, o dili ba kita motagad niini? Ang bugtong dalan ngadto sa kinabuhi matiman-an pinaagi sa pagdawat sa dugo sa inosente nga nating karnero. Niini nga panahon, ang pagsaulog sa Pasko giinagurahan, aron nga, sa tingub, ang tibuuk pamilya makasinati sa kaluwasan sa Dios.

Mga magtutudlo, ayaw kalimti ang pagpasabut sa mga sakup sa imong klase sa dugokan nga punto sa leksyon: Si Jesu-Cristo mao ang Nating Karnero sa Pasko (Juan 1:29, 1 Corinto 5:7). Diha lamang Kaniya kita makabaton sa tinuud nga kinabuhi ug kinabuhi nga walay katapusan. Kini nga kinabuhi nabatonan didto sa krus (Juan 11:25; Juan 12:32; Roma 5:6–8; 1 Corinto 1:18, 23, 24). Ang pagsaulog sa Pasko naghatud kang Jesus ngadto sa pagtukod alang sa Iyang mga sumusunod sa usa ka bag-o nga seremonya. Sa Katapusang Panihapon, si Jesus mikaon uban sa Iyang mga tinon-an sa nating karnero, nga nagtudlo ngadto Kaniya. Sa paghimo niini, gitudlo pagusab ni Cristo ang Iyang mga sumusunod sa pagtutok ngadto sa usa ka bag-o nga selebrasyon nga sa sublisubli magpahinumdum kanila sa labing importante nga hitabo sa kasaysayan sa yuta ug sa kasaysayan sa tibuuk uniberso: Atong gisaulog kini nga komunyon panahon sa Panihapon sa Ginoo kon atong hinumduman ang Iyang kinabuhi ug kamatayon alang kanato (Mateo 26:26–29, 1 Corinto 11:23–26). Kini nga Pasko nagusab sa desinyo gikan sa halad nga nating karnero ngadto sa Buhing Nating Karnero, nga si Jesu-Cristo, maoy usa ka dili matugkad nga leksyon nga mahinumduman pagayo panahon sa Komunyon, ug usab sa adlaw-adlaw nga pagdawat sa usa ka tawo sa iyang personal nga pagdawat sa kapuli nga kamatayon ni Cristo alang sa mga tawo (2 Corinto 5:15, 21).

### Bahin II: Komentaryo

**Nagpaluyo nga Kasaysayan**

Si Thutmose III (1504–1450 B.C. nagtudlo sa iyang lalaking anak nga si Amenhotep II (1453–1425 B.C.), nga dili maoy iyang kamagulangang anak nga lalaki, nga mahimo nga iyang kaabag sa paggahum, apan sulud lang sa hamubo nga panahon. Si Amenhotep II nga malagmit wala didto sa Ehipto panahon sa napulo ka mga hampak, tungud kay nalambigit siya sa kampanya militar. Sa iyang paghibalik, iyang madawat ang makapasubo kaayo nga balita nga namatay ang iyang amahan didto sa Dagat nga Mapula samtang naggukod sa mga Israelita (Exodo 14:28, Exodo 15:4, Salmo 136:15) ug ang iyang igsoong lalaki, ang kamagulangan ni Faraon, namatay sa ikanapulo ka hampak (Exodo 12:29). Ang hukum-ehekutibo sa Dios miabut, sumala sa gitagna, sa tulo ka bahin nga pagataki sa kamagulangang mga anak nga lalaki sa Ehipto, sa ilang mga mananap, ug sa ilang mga dios (Exodo 12:12). Tin-aw nga gipasidan-an si Faraon, apan nagdumili siya pagtagad sa balaang tambag ug sa subli-subli nga mga pakilooy ni Moises nga magpasakup siya sa hangyo sa Dios aron malikayan unta ang kalamidad. Sukihan kaayo si Faraon sa pagtuman sa Dios ug ang iyang pagdumili naghatud ngadto sa dugang nga wala gidahum nga katalagman alang sa mga Ehiptohanon. Ang matag pamilya naapektohan. Ang impluwensiya niini nga trahedya dihadiha dayon, ug nagpakilooy ang mga Ehiptohanon sa mga Israelita sa pagbiya sa Ehipto.

**Ang Nating Karnero sa Pasko**

Daghan ang wala makasabut sa tinuud nga kahulogan ug katuyoan sa mga halad nga sinunog ug mga motibo nga nagpaluyo kanila. Adunay usa ka halapad nga kalainan tali sa pagano nga mga halad, nga gihalad diha sa mga templo o mga balay ngadto sa nagkalainlaing mga dios sa dagway og mga diosdios, ug sa matuud nga halad nga gihalad ngadto sa buhi nga Dios. Gimandoan sa Dios kini nga mga halad ug naghatag og tukma nga mga pahimangno kon ngano ug sa unsa nga paagi sila kinahanglan ihalad ngadto Kaniya, uban sa kung unsay kinahanglan ihalad ug kinsa ang mohimo niini nga mga halad.

Luyo sa tanang mga paghalad nga wala magsubay sa Biblia anaa ang pagsabut nga pagkaon kini sila sa mga dios, nga nagsalig kanila alang sa pagkinabuhi. Sa kasukwahi, ang buhi nga Dios maghatag og pagkaon ngadto sa matag usa (Salmo 104:14–27); busa, wala Siya magkinahanglan og mga halad aron pagpakaon ug pagbuhi Kaniya. Sa laktud, ang mga halad dili pagkaon alang sa Dios sa langit.

Apan ang dakung kalainan tali sa pagano nga mga halad ug sa mga halad nga gisugo diha sa Biblia labaw pa ka halalum ang kahulogan. Ang nagpailalum nga motibo sa pagano nga mga halad mao nga iyang gitan-aw ang iyang mga gasa sa halad ingon nga usa ka gamhanan nga paagi sa pagimpluwensiya sa mga dios, sa pagpalunay sa ilang kasuko, ug pagpahupay kanila aron iyang madawat ang ilang pabor. Ang pagano nga mga magsisimba kinahanglan magdala og mga halad ngadto sa mga dios aron paghupay kanila, aron pagkabaton sa ilang panalangin, ug sa pagpakalma kanila aron pagsanta sa mga dios sa pagpasakit kanila. Ang pagano nga mga magsisimba kinahanglan maghatag sa ilang mga dios sa labing maayo aron sila makadawat sa baylo, og balaan nga panalipod, katambok, kasigurohan, ug pabor.

Sa kasukwahi, ang mga halad, sumala sa Biblia, maoy paagi sa Dios ug pagsangkap alang kanato sa pagduul Kaniya. Manaug ang Dios nganhi kanato ug maghatag sa pagpasiguli ug kaluwasan. Kon maghalad ang mga tumotoo, wala sila magulog-ulog sa Dios. Sila nagahatag tungud sa dakung halad ni Jesus nga maoy gipunting sa tanang halad. Busa, ilang gidawat si Cristo ingon nga ilang Manluluwas nga mao lamang ang makapasaylo sa ilang mga sala, makaluwas kanila, ug magpanalangin kanila.

Panahon sa Exodo, ang dugo diha sa mga haligi sa pultahan maoy usa ka timaan (Exodo 12:13) nga ang partikular nga panimalay nagila sa Ginoo ug gusto magkinabuhi sumala sa Iyang mga pagtolon-an. Kini nga timaan sa dugo maoy nagdala sa hukum sa kaluwasan ngadto sa pamilya. Nagmantala ang Dios: “Kong makita ko ang dugo molabay ako sa ibabaw kaninyo, ug walay kamatay nga moabut kaninyo s diha nga patyon ko ang mga panganay” (Exodo 12:13). Kini nga hukum dili usa ka pagsilot o paglaglag kondili usa ka positibo nga hukum sa pagtubos nga nasinatian sa mga tumotoo. Ang pinulongang Ingles, adunay pagduladula sa pulong “Passover o Pasko,” nga naglangkob sa duha ka mga pulong: “molabay” ug “ibabaw.” Ang biblikal nga paghubad labot niini nga pulong ug nagpasantop sa kamatuuran nga ang hukum sa Ginoo sa paglaglag “molabay lang” niadtong mga nagtoo ug nagtuman sa Dios pinaagi sa pagbutang og usa ka timaan nga dugo sa ilang mga haligi sa pultahan.

Ang nagatoo nga mga pamilya magsaulog sa Pasko ingon nga hukum sa kaluwasan. Kini nga tanang dugo adunay usa ka labaw pa ka lalum nga kahulogan. Kini nga dugoon nga paghalad nagtudlo ngadto sa tinuud nga Nating Karnero sa Pasko, nga si Jesu-Cristo, nga maghalad sa Iyang kaugalingon alang sa katawhan sa makausa ug sa tanan. Busa, kadtong modawat Kaniya ingon nga ilang personal nga Manluluwas modawat sa saad nga sila mabuhi alang sa eternidad uban Kaniya (Juan 3:16, 1 Juan 5:11–13).

Dawaton lamang sa Dios ang usa ka halad gikan sa mahinulsolon, mapaubsanon, ug mapasalamaton nga kasingkasing. Ang pagpasalamat kung unsa ang nabuhat sa Dios (dili kung unsay akong nabuhat) kinahanglan maoy yawi nga sulondan nga magagikan sa usa ka kasingkasing nga magadayeg sa Dios alang sa gasa sa kaluwasan. Nagpasantop si propeta Isaias nga kinahanglan magdinasigay kita sa usag-usa tungud kay ang hukum sa Dios sa Iyang katawhan dili sa pagsilot kondili sa pagtubos. Ang atong mahigugmaon, maloloy-on, ug matinagdanon nga Ginoo nagtudlo sa mga tumotoo kung unsaon pagsabut sa Iyang mga hukum: “Ingna sila nga adunay mahadlokon nga kasingkasing: Palig-ona, avaw kahadlok: ania karon, ang inyong Dios moanhi uban panimalus, uban ang pagbalus sa Dios: siya moanhi ug magaluwas kaninyo” (Isaias 35:4).

**Pagtudlo sa Atong Kabataan sa Dalan sa Dios**

Naghatag ang Dios og tukma nga pahimangno ngadto sa Iyang katawhan kung unsaon pagtudlo sa sunod nga kaliwatan bahin Kaniya ug sa Iyang gamhanang mga buhat. Iyang gisultihan sila sa pagsaulog sa Pasko matag tuig sa personal kaayo nga paagi. Unsay nahitabo sa ilang mga amahan kaniadto kinahanglan sublion paghisgot ingon nga ilang kasinatian sa Exodo, ingon og daw sila ang mga ulipon nga giluwas sa Ginoo ug gipagawas gikan sa Ehipto. Kinahanglan tudloan sa mga ginikanan ang ilang mga anak, ug ang sunod nga kaliwatan kinahanglan magtudlo sa ilang mga anak, sa makanunayon. Kinahanglan ilang kinabuhian kini, dili lamang pinaagi sa mga pulong kondili diha sa mga buhat.

Kinahanglan lab-as kanunay ang kasinatian; kinahanglan himoong aktuwal ang kasaysayan ingon og nahitabo kini karon. Ang hitabo sa kasaysayan kinahanglan ingon og buhi gihapon ug personal nga bation. Niini nga paagi, masubli sa panumduman ang kasaysayan, mabuhi pagusab sa hunahuna, ug dili malimtan ang nahitabo. Nagingon si Moises: “Ug mahatabo, nga sa mosulod kamo sa yuta nga igahatag ni Jehova kaninyo sumala sa iyang gisaad, pagasaulogon ninyo kini nga tulomanon. Ug mahatabo, nga sa magaingon kaninyo ang inyong mga anak: Unsa ba ang inyong gipasabut niining tulomanona? Kamo managpanubag: Mao kini ang halad sa Pasko ni Jehova nga milabay ibabaw sa mga balay sa mga anak sa Israel didto sa Egipto, sa pagpamatay niya sa mga Egiptohanon, ug ang pagluwas niya sa among mga balay. Unya ang katawohan miduko ug misimba”  Aron mahinumduman, gipahimangnoan ang mga Israelita sa pagsaulog sa tulomanon sa Pasko matag tuig.

Kini nga modelo mao ang sumbanan nga atong itudlo ngadto sa atong mga anak ug mga apo karon. Kini nga sulondan gihatag kanato aron sundon. Nagdasig si Asap: “Pagabukhon ko ang akong baba sa usa ka sambingay; Magasulti ako ug mga butang nga tinipigan sa kakaraanan, Nga among nabati ug hingbaloan, Ug gisugilon kanamo sa among mga amahan. Dili kami magatago kanila gikan sa ilang mga anak, Sa pagsugilon sa kaliwatan nga umalabut sa mga pagdayeg ni Jehova, Ug sa iyang kusog, ug sa iyang katingalahang mga buhat nga iyang gihimo. Kay siya nagtukod ug usa ka pagpamatuod kang Jacob, Ug nagbutang ug usa ka Kasugoan sa Israel. Nga gisugo niya ang among mga Amahan, Nga sila igapahibalo nila sa ilang mga anak; Aron ang kaliwatan nga umalabut mahibalo kanila, bisan ang mga anak nga mangatawo pa; Nga mobangon ug magasugilon niini sa ilang mga anak, Aron nga ibutang nila ang ilang paglaum sa Dios. Ug dili mahakalimot sa mga buhat sa Dios” (Salmo 78:2–7). Namahayag si David nga kinahanglan atong tumanon kini nga mga pulong: “Ang imong mga buhat igasugid nga may pagdayeg sa mga kaliwatan ngadto sa mga kaliwatan” (Salmo 145:4). Ang sugilanon sa pagtubos ug pagluwas kinahanglan pagasublion ug ton-an sa matag usa ka kaliwatan. Nagkinahanglan lamang og usa ka kaliwatan sa pagpasagad niini nga buluhaton alang sa ilang mga anak ug mga pamilya sa pagkawala sa kahibalo bahin sa Dios. Dayon ang pagsabut sa Iyang mga pagtolon-an magkawala, ug ang tinguha alang sa usa ka diosnong kinabuhi mameligro.

### Bahin III: Kagamitan sa Kinabuhi

1. Ang pagkasukihan ni Faraon, uban sa pagdumili sa daghang mga Ehiptohanon, magtudlo kanato nga bisan ang dakung mga milagro ug mga kahibulungan walay adunay gahum sa pagpatoo sa mga tawo ug pagusab sa ilang mga kinabuhi. Si Jesus sa Iyang kaugalingon nagingon: “Kon sila dili man manimati kang Moises ug sa mga profeta, nan, dili sila malukmay bisan pa kon adunay mabanhaw gikan sa mga patay” (Lukas 16:31). Unsa man kaniadto, ug sa karon, sa panaw sa imong kinabuhi nga maghatud kanimo ngadto sa pagsunod sa Dios sa tibuuk nimo nga kasingkasing? Unsaon nato pagtabang ang uban sa dili pagsalig sa mga milagro kondili sa pagtoo sa Pulong sa Dios sa tininuud?
2. Tungud kay gihigugma man kita sa Dios, nagpahimangno Siya kanato bahin sa makalaglag nga mga sangputanan sa dili pagtuman kon magpabilin kita diha sa sala. Ang pagpadayon diha sa sayup makamatay; tungud niini nga katarungan, sa maloloy-on ang Dios nagtawag kanato sa paghinulsol ug pagdawat sa Iyang pagsangkap alang sa kaluwasan. Unsaon nato pagsiguro nga mitahan kita sa hingpit ngadto kang Jesus ug naluwas? Unsaon nato pagbaton sa seryoso nga pagtagad sa mahigugmaong mga pasidaan sa Dios sa dili pagsubay sa usa ka dalan nga maghatud ngadto sa kalaglagan? Ang mga lit-ag sa pagkasalaag daghan. Unsaon nato paglikay kanila?
3. Sa wali ni Moises ngadto sa mga Israelita, nagpasantop nga kinahanglan atong tudloan ug edukahon ang atong mga anak ug mga apo sa tanang panahon bahin sa gugma sa Dios, sa kalooy, ug kamatuuran: “Ug igatudlo mo kini sa dakung kakugi sa imong mga anak, ug magasulti ka mahitungod niini sa magalingkod ikaw sa imong balay, ug sa magalakaw ikaw sa dalan, ug sa imong paghigda ug sa imong pagbangon” (Deuteronomio 6:7). Unsaon nato pagtudlo ang atong mga anak diha sa madanihon ug makahuloganon nga paagi, sa dili makapuol ug pagpamugos, aron ang atong mga pamilya mapuno sa kahibalo bahin sa Dios?