---
title:  Ulan nga Yelo, mga Dolon, ug Kangitngit
date:   24/07/2025
---

`Basaha ang Exodo 9:13–10:29. Unsa ka malampuson kini nga mga hampak sa pagpausab sa hunahuna ni Faraon?`

Si Nut mao ang diosa sa Ehipto sa kawanangan ug kalangitan ug sa kanunay gihulagway nga maoy naggahum kon unsay mahitabo sa langit ug sa yuta. Si Osiris mao ang dios sa mga tanum ug pagkamabungahon. Sa Biblia, ang ulan nga yelo adunay kadugtongan sa paghukum sa Dios (Isaias 28:2, 17; Ezequiel 13:11–13). Panahon sa hampak, kadtong magtago sa ilang mga butang sa usa ka siguro nga pasilongan mapanalipdan (Exodo 9:20, 21). Ang matag usa karon gisulayan: motoo ba sila, o dili, sa Pulong sa Dios ug molihok sumala niana?

Ang Dios nagpahibalo nga ang Iyang tuyo mao ang pagtugot kang Faraon nga mabuhi aron mahibalo ang tibuuk yuta bahin Kaniya (Exodo 9:16). Ang hari sa Ehipto misugid na karon nga siya nakasala, apan sa ulahi nausab ang iyang hunahuna.

Ang dios sa Ehipto alang sa bagyo, gubat, ug kasamok gitawag og Seth. Uban kang Isis, giila sila nga mga dios sa uma. Si Shu maoy usa ka dios sa kahimtang sa panahon. Si Serapis gipaila nga balaan nga halangdon, katambok, kaayohan, ug sa kinabuhi human sa kamatayon. Walay usa sa mga dios sa Ehipto makapahunong sa mga paghukum sa Dios (Exodo 10:4–20) tungud kay ang mga diosdios walay pulos (Isaias 44:9, 10, 12–17).

Ang mga sulogoon ni Faraon nagawhag kaniya sa pagpalakaw sa Israel, apan siya wala mosugot, nagdumili na usab siya. Naghatag siya og kompromiso, nga gisalikway dayon ni Moises tungud kay ang mga babaye ug kabataan mahinungdanon ug dili mabulag nga kabahin alang sa pagsimba ug sa pagtoo sa komunidad.

Sa katapusan, si Ra ang panguna nga dios sa Ehipto, ang dios sa adlaw. Si Thoth usa ka dios sa bulan. Walay usa kanila nga nakahatag og kahayag. Si Faraon misulay pagusab sa paghangyo, apan wala molampus. Tulo ka adlaw nga kangitngit mihugpa sa Ehipto, apan adunay kahayag sa dapit diin namuyo ang mga Israelita. Talagsaon kaayo ang panaglahi sa duha ka kampo.

Apan, bisan unsa pa kabun-og sa iyang nasod, nagtinguha gayod si Faraon sa pagsukol ug dili pagtugot. Bisan og kita wala mahibalo sa halalum pa nga mga motibo niya, sa pila ka punto malagmit nga tungud lang gayod sa iyang garbo. Bisan pa kon unsa ka gamhanan sa ebidensiya, bisan unsa ka dayag o masabut kon unsay nagkahitabo (bisan ang iyang mga sulogoon nakaingon: “Hangtud anus-a pa ba kining katawohan mahimo nga usa ka bitik alang kanato? palakta kining mga tawohana aron mag-alagad sila kang Jehova nga ilang Dios; wala pa ba ikaw mahibalo nga ang Egipto nalaglag na?” (Exodo 10:7), ug bisan ang husto nga pagpili diha na sa iyang atubangan—human sa hamubo nga lalis, nagdumili gihapon si Faraon sa pagtugyan ngadto sa kabubut-on sa Dios ug pagtugot sa paglakaw sa mga tawo.

Daw unsa ka dramatiko nga sulondan sa mga pulong, “Ang pagkagarboso magauna sa pagkalaglag, ug ang mapahitas-ong espiritu magauna sa pagkahulog” (Proverbio 16:18).