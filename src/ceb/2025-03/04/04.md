---
title:  Ang Nahaunang Tulo ka mga Hampak
date:   22/07/2025
---

Ang napulo ka hampak didto sa Ehipto wala ipahinungod ngadto sa mga tawo sa Ehipto kondili alang sa ilang mga dios. Ang matag usa ka hampak sa labing minus miigo sa usa kanila.

`Basaha ang Exodo 7:14–8:19. Unsa ang nahitabo niini nga mga hampak?`

Gipahimangnoan sa Dios si Moises nga ang panagsultihay uban kang Faraon malisud ug daw halos imposibli (Exodo 7:14). Apan, ang Dios buut nga magpadayag sa Iyang kaugalingon ngadto kang Faraon ug ngadto sa mga Ehiptohanon. Busa, nakahukum Siya sa pakigsulti kanila sa paagi nga sila makasabut. Usab ang mga Hebreohanon makabenepisyo niini nga pakigharong tungud kay madugangan ang ilang pagila bahin sa ilang Dios.

Ang nahaunang hampak gitumong batok kang Hapi, ang dios sa Nile (Exodo 7:17–25). Ang kinabuhi didto sa Ehipto hingpit nga nagsalig sa tubig gikan sa Nile. Kon diin adunay tubig, adunay kinabuhi. Ang tubig maoy tinubdan sa kinabuhi, busa ilang giimbento ang ilang dios, si Hapi ug gisimba siya ingong tighatag sa kinabuhi.

Natural, ang bugtong nga Dios nga buhi mao ang Tuburan sa kinabuhi, ang Magbubuhat sa tanang butang, lakip ang tubig ug pagkaon (Genesis 1:1, 2, 20–22; Salmo 104:27, 28; Salmo 136:25; Juan 11:25; Juan 14:6). Ang pagusab sa tubig ngadto sa dugo nagsimbolo sa pagusab sa kinabuhi ngadto sa kamatayon. Si Hapi dili makatagana ug makapanalipod sa kinabuhi. Kini posibli lamang pinaagi sa gahum sa Ginoo.

Busa gihatagan sa Dios si Faraon og laing higayon. Karon ang baki nga diosa, si Heqet, direkta nga giatubang (Exodo 8:1–15). Imbis nga kinabuhi, ang Nile nagpatungha og mga baki, nga gikahadlokan, gikasilagan, ug gidumtan sa mga Ehiptohanon. Gusto nila nga wagtangon sila. Ang tukma nga panahon sa pagkuha niini nga hampak nagpakita nga ang gahum sa Dios nagpaluyo usab niini nga hampak.

Ang ikatulo nga hampak maoy labing hamubo nga gihulagway (Exodo 8:16–19). Ang matang sa insekto dinhi (Hebreo kinnim) dili kaayo tin-aw kon (mga tagnok, mga lamok, garapata, kuto?). Gitumong kini batok sa dios nga Geb, ang dios sa yuta sa Ehiptohanon. Gikan sa abug sa yuta (nagpalanog sa sugilanon sa Biblia bahin sa Paglalang) ang Dios nagpadala og mga insekto sa tibuuk yuta. Dili makahimo pagkopya niini nga milagro (ang Dios lamang ang makabuhat og kinabuhi), ang mga salamangkero nagpamatuud, “Kini mao ang tudlo sa Dios” (Exodo 8:19). Apan wala gihapon motugot si Faraon sa pagpalakaw sa mga Hebreohanon.

`Hunahunaa kung unsa kagahi ang kasingkasing ni Faraon. Ang sublisubli nga pagdumili sa mga pagawhag sa Dios nagdugang lang sa pagpagahi sa iyang kasingkasing. Unsa nga leksyon ang anaa dinhi alang sa matag usa kanato mahitungud sa pagdumili sa mga pagawhag sa Dios?`