---
title:  Dugang nga Panghunahuna
date:   25/07/2025
---

Basaha ang sinulat ni Ellen G. White,“The Plagues of Egypt,” pp. 265–272 diha sa Patriarchs and Prophets.

“Ang Iyang [sa Dios] katawhan gitugotan sa pagsinati sa makalilisang nga kabangis sa mga Ehiptohanon, aron nga dili sila malimbongan bahin sa makapaubus nga impluwensiya sa pagsimba og mga diosdios. Sa Iyang pagtagad kang Faraon, gipakita ni Jehova ang Iyang pagdumot sa pagsimba og mga diosdios ug sa Iyang tinguha sa pagsilot sa sinalbahis ug pagpangdaogdaog. . . . Walay gigamit nga labaw sa kinaiyahan nga gahum aron pagpagahi sa kasingkasing sa hari. Ang Dios naghatag kang Faraon sa labing makapaila nga ebidensiya sa balaan nga gahum, apan ang hari masupilon kaayo sa pagtuman sa kahayag. Ang matag usa ka pagpakita sa walay kinutoban nga gahum iyang gisalikway, nakadugang hinoon sa iyang tinguha sa pagrebelde. Ang mga binhi sa rebelyon nga iyang gipugas sa diha nga gisalikway niya ang una nga milagro, nagbunga sa ilang ani.”—Ellen G. White, Patriarchs ang Prophets, p. 268.

“Ang adlaw ug bulan maoy mga tumong sa pagsimba sa mga Ehiptohanon; niini nga misteryoso nga kangitngit ang katawhan ug ang ilang mga dios gisilotan sa gahum nga maoy nakaingon sa pagpangulipon. Apan bisan unsa ka makahahadlok kadto, kini nga hukum maoy usa ka ebidensiya sa kalooy sa Dios ug sa Iyang pagkadili gusto sa paglaglag. Iyang hatagan ang mga tawo og panahon sa pagpamalandong ug paghinulsol sa dili pa ipahamtang kanila ang katapusan ug labing makalilisang nga mga hampak.”—Patriarchs and Prophets, p. 272.

**Diskusyonan nga mga Pangutana:**

`Hisguti og dugang ang pangutana kon ngano nga gitugotan man ni Faraon ang iyang kaugalingon nga mogahi pagayo sa pagkaingon nga—atubangan sa kung unsa tingali ang dayag ug husto nga pagpili—Tugoti sa pagpalakaw ang katawohan!—siya wala gihapon motugot. Sa unsang paagi ang usa ka tawo mahimong ingon niana ka malimbongon sa kaugalingon? Unsa nga matang sa mga pasidaan kinahanglan atong makuha gikan niini alang sa atong mga kaugalingon bahin sa kon unsa nga paagi kita sa pagkatinuud magpagahi diha sa sala hangtod nga makahimo kita og makalaglag nga mga desisyon sa diha nga ang husto nga desisyon ug ang husto nga dalan anaa sa atong atubangan sa tibuuk panahon? Unsa pang uban nga mga tawo sa Biblia ang nakahimo sa sama nga matang nga sayup? Paghunahuna, pananglitan, bahin kang Judas.`

`Sa usa ka punto, taliwala sa mga kalaglagan nga gidala ni Faraon sa iyang kaugalingong yuta ug mga tawo, siya nagpamatuud “Nakasala ako niining panahona. Si Jehova matarung, ug ako ug ang akong katawohan mga dautan” (Exodo 9:27). Bisan tuod usa ka matahum nga pagsugid sa sala niadto nga panahon, unsaon nato pagkahibalo nga dili kadto tininuud?`