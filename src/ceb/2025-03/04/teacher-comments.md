---
title:  Komento sa Magtutudlo
date:   25/07/2025
---

### Bahin I: Kinatibuk-ang Panglantaw

**Dugokan nga Teksto:** Exodo 9:35

**Tutokan sa Pagtoon:** Exodo 7:8–10:29

**Introduksiyon:** Sa atong pagtoon niini nga semana, atong gikahibalag ang Dios sa mga milagro ug sa mga timaan ug mga kahibulungan nga Iyang gibuhat. Dugang pa, atong tagdon ang siyam sa napulo ka mga hampak nga Iyang gipahamtang ingon nga balaang mga hukum ibabaw sa Ehipto. Ipasabut kini nga mga elemento ngadto sa imong klase diha sa kahimtang sa dakung away—ang espiritwal nga gubat tali sa mga gahum sa maayo ug daotan, kahayag ug kangitngit, kang Cristo ug kang Satanas, sa buhi nga Dios ug sa mga diosdios. Kini nga espiritwal nga away nagsugod dinhi sa yuta sa Tanaman sa Eden sa pagkahulog ni Adan ug Eva ngadto sa sala. Nagsaad ang Dios og usa ka madaogon nga sangputanan ngadto niini nga away aron nga dili kita mahimo nga walay katapusang tukbonon sa daotan (Genesis 3:15). Sukad sa pagsugod niini, ang away nagpadayon tali niadtong nagsimba sa Magbubuhat nga Ginoo ug kadtong nagsimba sa binuhat sa nagkalainlaing mga matang. Ang pagsimba sa Magbubuhat magpahigawas sa katawhan ug magluwas kanila gikan sa pagkaulipon sa sala. Ang pagsimba sa mga binuhat maghatud ngadto sa moral nga kaulawan sa katawhan, nga binuhat diha sa dagway sa Dios, ug matapus, sa ilang pagkaulipon.

Diha sa Exodo 7:8–10:29, ang panagsangka tali sa buhi nga Dios ug ni Faraon nagkadako. Gusto ipakita ni Faraon nga siya, gayod, usa ka dios, sumala sa pagtoo sa mga Ehiptohanon kaniya. Busa, naningkamut siya sa pagbuhat ingon nga usa ka labing hataas nga hari, nga maoy naggahum ug maghupot kung unsay husto o sayup. Agi og pagtandi, gusto luwason sa Dios ang Iyang katawhan gikan sa Ehiptohanong pagkaulipon, apan, sa sama nga panahon, naghandum Siya nga matudloan ang mga Ehiptohanon sa pagila kung kinsa Siya ug magluwas kanila gikan sa pagkaulipon ngadto sa ilang mga dios.

Usa ka butang kinahanglang sabton sa tin-aw: Ang Dios dili batok sa mga Ehiptohanon; Iyang gihigugma sila sama sa Iyang paghigugma sa matag usa, uban sa Iyang walay katapusan ug dili hakog nga gugma. Sa sama nga panahon, ang Labing Hataas nga Ginoo nakigbatok sa Ehiptohanong mga dios. Iyang tuyo nga ipakita nga kini nga “mga dios” maoy usa ka tawhanong binuhat, maghatud sa katawhan ngadto sa kahadlok ug pagkaulipon. Dugang pa, ang Iyang nahaunang kalab-uton mao ang pagputol sa pagsalig sa Ehipto niini nga minugna nga mga dios aron sila moalagad sa buhi nga Magbubuhat ug Manunubos nga Dios. Apan, kung ang Iyang katawhan magpadayon sa pakigdugtong ug pagpaila sa ilang mga kaugalingon uban niini nga mini nga mga dios, mahulog ang paghukum sa Dios, dili lamang ibabaw sa ilang mga dios kondili ibabaw usab kanila. Ang ilang pagpadayon sa pagalagad og mga diosdios mosangput sa pagsilot kanila ug, sa katapusan, sa ilang pagkalaglag.

Tin-aw nga nagpamatuud ang Dios: “Magahukom ako batok sa tanan nga mga dios sa Egipto” (Exodo 12:12); ang paghukum sa Dios batok sa mga dios sa Ehipto giasoy pagusab ingon nga usa ka kamatuuran sa kasaysayan diha sa Numeros 33:4. Ang matag usa ka hampak, o paghukum, sagad nagtumong batok sa nagkalainlaing mga dios sa Ehipto, apan nagdakup sa handurawon, mga panghunahuna, ug mga pagbati sa katawhan; nakaimpluwensiya sa ilang panglihok ug katilingbanong kinabuhi; ug maghatud kanila ngadto sa ilang pagkaulipon sa sala diha sa usa ka malukopon nga paagi. Ang tibuuk nga tawo masikop. Human niana, magkinabuhi siya diha sa bug-os nga pagpasakup sa pagkinabuhi nga masimbahon sa mga diosdios, gidumalahan sa mahika, magbarog nga supak sa kagawasan sa pagsimba nga nagagikan sa buhi, ug mahigugmaong, Maglalalang nga Dios.

### Bahin II: Komentaryo

**Mga Timaan ug mga Kahibulungan**

Sa Exodo 7:3, atong mabasa nga pagapadaghanon sa Ginoo ang “mga timaan ug mga kahibulungan” atubangan sa tanang mga tawo aron makasabut unta sila kong kinsa Siya. Ang Exodo 7:3 mao lamang ang teksto diha sa Exodo diin kini nga mga pulong, “mga timaan” ug “mga kahibulungan,” gihiusa. Ang pulong “timaan” o “mga timaan” makita 16 ka beses diha sa libro sa Exodo (Exodo 3:12; Exodo 4:8 (kaduha), 9, 17, 28, 30; Exodo 7:3; Exodo 8:19; Exodo 10:1, 2; Exodo 12:13; Exodo 13:9, 16; Exodo 31:13, 17). Niini nga mga higayon, gigamit kini sa pagpasantop sa duha ka butang: nga si Moises magbuhat og nagkalainlaing mga timaan atubangan kang Faraon (Exodo 10:1, 2), ug nga ang dugo sa Pasko maoy usa ka timaan sa kinabuhi, makahimo sa pagpalabay sa malaglagon nga manulunda diha panimalay ubus sa panalipod niini (Exodo 12:13). Ang pulong “kahibulungan” gigamit sa pagpahinungod kon unsay buhaton sa Dios atubangan ni Faraon, bisan pa sa pagpagahi sa iyang kasingkasing (Exodo 4:21). Diha sa konteksto sa mga hampak, kini nga pulong mahinungdanon tungud kay kini makita duha ka beses sa pagsugod sa siyam ka mga hampak (Exodo 7:3, 9) ug, sa makausa pa, kaduha sa katapusan sa ikasiyam nga hampak (Exodo 11:9, 10).Adunay makahuloganong mga kinaiyahan sa hampak:

1. Ang una nga siyam ka mga hampak mabahin sa tulo ka mga hugpong, o mga pundok, sa tagtulo ka mga hampak. Ang ikanapulo nga hampak talagsaon ug nalahi gikan sa uban. Ang mga tawo nagkinahanglan og usa ka pinasahi nga panahon ug tagana sa pagatubang niini.
2. Ang una nga siyam ka mga hampak nakatandog sa tanang tulo ka mga puluy-anan nga gilalang sa Dios diha sa Genesis 1: sa mga langit (ikapito ngadto sa ikasiyam nga hampak), sa yuta (ikatulo ngadto sa ikaunum nga mga hampak),ug sa katubigan (ang nahauna ug ikaduha nga mga hampak). Sa tingub, kini nga hampak nagpahinungod ngadto sa pagkausab sa paglalang.
3. Ang una nga siyam ka mga hampak nagkakusog, nagdugang kahilabihan sa dalagan sa panahon, sa pagpagahi ni Faraon sa pagpalakaw sa katawhan sa Dios aron nga gawasnon sila nga mosimba sa ilang Magbubuhat nga Ginoo. Ang nahauna nga tulo ka mga hampak hinay lang, kalit, ug dili makapatay. Ang sunod nga tulo ka mga hampak (ikaupat hangtod sa ikaunum nga hampak) labaw ka seryoso ug makadaot, kay kini naglaglag sa kahayupan ug nagpahinabo og mga hubag sa panit sa mga tawo. Ang sunod nga tulo ka mga hampak (ikapito ngadto sa ikasiyam nga hampak (labaw ka makalaglag, nga naglambigit og kamatayon sa mga tawo ug mga mananap ug usab sa mga tanum.
4. Sa kinatibuk-an nga pagkasulti, ang matag usa ka hampak nahitabo human sa tin-aw nga pasidaan ug hangyo sa pagtugyan ngadto sa gisugo sa Ginoo. Miabut ang mga katingalahan, apan ang pagpanglaglag gipahibalo paguna ug malikayan unta. Usa ka dili kasarangan nga pasidaan gihatag una sa nahauna nga duha ka mga hampak ug sa ikanapulo, apan tan-awa usab ang dayag nga mga pasidaan diha sa introduksiyon ngadto sa ikaupat, ikalima, ikapito, ug ikawalo nga mga hampak.
5. Sa wala pa ang ikatulo, ikaunum, ug ikasiyam nga hampak, wala gayoy pakigharong kang Faraon.
6. Ang una nga tulo ka hampak nahulog ibabaw sa mga Ehiptohanon ug sa mga Israelita, apan tanang nahabilin nga mga hampak nahulog lamang ibabaw sa mga Ehiptohanon.
7. Sa wala pa ang nahitabo ang nahaunang hampak, nagbuhat og milagro ang Dios atubangan ni Faraon: Ang sungkod ni Aaron nahimo nga usa ka bitin nga mikaon sa tanang bitin sa mga salamangkero. Apan, “ang kasingkasing ni Faraon migahi” (Exodo 7:13).
8. Ang katapusang hampak maoy labing malaglagon tungud kay ang matag usa ka pamilya nga wala mailalum sa panalipod sa dugo sa nating karnero namatyan sa kamagulangang anak nga lalaki. Sa wala pa mahulog ang katapusang hampak, ang Dios sa Iyang kalooy, naghatag sa mga tawo og tulo ka adlaw sa kangitngit aron mamalandong, maghunahuna, ug maghinulsol, ug usab sa pagpahimangno kon unsaon paglikay sa katapusang kalaglagan.
9. Sa pagkahuman na sa ikaunum nga hampak nga ang rekord nagpamatuud nga “gipagahi ni Jehova ang kasingkasing ni Faraon” (Exodo 9:12; tan-awa usab sa Exodo 10:1, 20, 27; Exodo 11:10; ug usab sa Exodo 14:4, 8, 17). Panahon sa unang lima ka mga hampak, si Faraon mao ang nagpagahi sa iyang kasingkasing (Exodo 7:13, 14, 22; Exodo 8:15, 19, 32; Exodo 9:7; Exodo 9:35. Sa wala pa ang aktuwal nga sugilanon bahin sa 10 ka mga hampak, adunay duha ka mga tagna sa Dios sa pagingon nga Siya, ang Ginoo, magpagahi sa kasingkasing ni Faraon (Exodo 7:3).
10. Ang mga salamangkero makasundog lamang sa una nga duha ka mga hampak. Pagabut na sa ikatulo nga hampak, nakaingon na gayod sila nga: “Kini mao ang tudlo sa Dios” (Exodo 8:19). Sa ulahi sila sa ilang mga kaugalingon nagantos sa mga hubag (Exodo 9:11; tan-awa usab ang pagawhag sa “mga opisyales” ni Faraon (Exodo 10:7).
11. Ang mga hampak mapundok usab sa tinagurha: ang nahauna ug ikaduha nga hampak nadugtong ngadto sa suba sa Nile: ang ikatulo ug ikaupat nga mga hampak mao ang naglupad nga mga insekto (mga kuto/mga lamok ug mga langaw); ang ikalima ug ikaunum adunay kasusama sa usag-usa, uban sa mga sakit nga miabut sa mga mananap ug mga hubag sa mga tawo; ang ikapito ug ikawalo naghulagway sa kadaot sa mga tanum; ang ikasiyam ug ikanapulo nadugtong ngadto sa kangitngit—ang usa ngadto sa pisikal nga kangitngit ug ang lain ngadto sa tumang kangitngit, nga mao ang kamatayon sa mga kamagulangang anak nga lalaki.
12. Makasibut timan-an nga ang Ginoo mao gayod ang nagdapit kang Faraon kapito ka beses sa pagingon “Tugoti ang akong katawohan sa pagpalakaw” (Exodo 5:1; Exodo 7:16; Exodo 8:1, 20; Exodo 9:1, 13; Exodo 10:3) ug kausa gigamit nga usa ka negatibo nga kondisyonal nga pagkasulti: “Kong ikaw dili motugot sa pagpalakaw sa akong katawohan, ania karon, ako magapadala . . “(Exodo 8:21). Mitugot na si Faraon human sa ikaduha, ikaupat, ikapito, ug ikasiyam nga mga hampak (Exodo 8:8, Exodo 8:25–28, Exodo 9:28, Exodo 10:24(, apan, sa katapusan, midumili sa pagpagawas sa mga tawo aron mosimba sa Ginoo (Exodo 8:15, Exodo 8:32, Exodo 9:35, Exodo 10:27). Iya gani gihangyo si Moises sa pagampo aron pagtapus sa espesipiko nga mga hampak ug pagampo usab alang kaniya (Exodo 8:8, 28; Exodo 9:28; Exodo 10:16, 17).

Pagkahuman lang sa ikanapulo ka hampak nga iyang gipatawag si Moises ug Aaron ug gisugo sila: “Ug gipatawag niya si Moises ug si Aaron sa gabii ug miingon siya kanila: Bumangon kamo, mamahawa kamo gikan sa taliwala sa akong katawohoan, kamo ug ang mga anak sa Israel, ug panlakaw kamo ug pag-alagad kamo kang Jehova, ingon sa inyong gisulti. Dad-a usab ninyo ang inyong mga carnero, ug ang inyong mga vaca, ingon sa inyong gisulti, ug panlakaw kamo; ug panalangini usab ako ninyo” (Exodo 12:31, 32).

Sumala sa atong gisulti, kini nga tanang kalamidad nga adunay kadugtongan sa hukum sa Dios batok sa Ehiptohanong mga dios ug ibabaw niadtong nagpabilin sa pagalagad kanila. Kinahanglan dili makalimtan sa usa ka tawo ang kamatuuran nga taliwala niini nga tanang kalamidad mao ang pagpamatuud sa gamhanang presensya sa Dios didto sa yuta sa Ehipto. Gusto Niya ipatin-aw nga adunay kalainan tali niadtong mosunod Kaniya ug niadtong batok Kaniya: “Kay kong ikaw dili motugot sa pagpalakaw sa akong katawohan, ania karon, ako magapadala ug mga duot sa mga langaw sa ibabaw nimo, ug sa ibabaw sa imong mga ulipon, ug sa ibabaw sa imong katawohan, ug sa sulod sa imong mga balay. . . . Ug niadtong adlawa ibulag ko ang yuta sa Gosen, diin nagapuyo ang akong katawohan, aron walay mga duot sa mga langaw nga makaadto; sa tuyo nga makaila ka nga ako mao si Jehova nga ania sa taliwala sa yuta” (Exodo 8:21, 22).

Nagsulti si manalagna Isaias bahin sa gugma sa Dios ug sa umalabot nga mga plano alang sa Ehipto sa talagsaong mga pulong: “Nianang adlawa igabutang ang usa ka dalan nga halapad gikan sa Egipto ngadto sa Asiria, ug ang Asirianhon mangadto sa Egipto, ug ang Egiptohanon ngadto sa Asiria, ug ang mga Egiptohanon managsimba uban sa mga Asirianhon. Nianang adlawa ang Israel mahimo nga ikatolo uban sa Egipto ug uban sa Asiria, usa ka panalangin sa taliwala sa yuta; Kay niana si Jehova sa mga panon manalangin, nga magaingon:

Bulahan ang Egipto nga akong katawohan, ug ang Asiria ang buhat sa akong mga kamot, ug ang Israel ang akong panulondon” (Isaias 19:23–25).

**Pagpagahi sa Kasingkasing ni Faraon**

Ang pagpagahi sa kasingkasing ni Faraon makapadani sa mga tinon-an sa Biblia. Kinahanglan atong ipasantop dili buot o maguna ang Dios sa mga desisyon ni Faraon. Iya ang mga pagpili. Wala siya himoa sa Dios nga sukihan nga magdumili sa pagsunod sa mga pahimangno sa Dios ug malaglag. Maghatag ang Dios og kagawasan sa pagpili ngadto sa matag usa ka tawo ug motugot sa mga tawo sa pagtubag ngadto sa Iyang mensahe sa gugma ug tanyag sa grasya. Dili Siya mamugos sa mga tawo sa pagtuman ug sa dili pagtuman Kaniya.

Ang kompleto nga pagsusi bahin sa pagpagahi sa kasingkasing ni Faraon (tan-awa ang punto #9 sa kanhi nga bahin) maghatag sa mosunod nga resulta: diha sa proseso sa pagpagahi, si Faraon sa nahauna maoy sukihan nga nagdumili sa pagpaubus sa iyang kaugalingon atubangan sa Dios (Exodo 10:3). Iya ang desisyon, ang iyang kinabubut-on nga pagsupak, maoy naghatud saylo sa dili na mausab nga kahimtang nga wala nay paghibalik. Ang iyang kinaiya natakda na. Ang balaang tawag ngadto kaniya sa pagtugot sa pagpalakaw sa mga Israelita ug pagsimba sa buhi nga Dios nagdugang lang hinoon sa sugnod sa pagpagahi sa iyang kasingkasing, maoy pagdagkot sa kalayo sa iyang kasingkasing, batok sa Labing Makagagahum ug kang Moises nga Iyang sulogoon.

### Bahin III: Kagamitan sa Kinabuhi

1. Daghan ang pamatuud nga ang Ginoo maoy labing hataas nga Dios nga buut moluwas sa Iyang katawhan ug magpahigawas kanila gikan sa Ehipto. Unsa may anaa sa atong mga kasingkasing ug mga kinabuhi nga makahimo kanato sa pagdumili sa tanang mga awhag sa Dios sa paghinulsol ug pagsunod Kaniya?
2. Unsa may makapadani kaayo bahin sa pagsimba og mga diosdios? Ngano nga malisud man kaayo alang sa mga Ehiptohanon sa pagputol sa ilang batasan sa pagsimba og mga diosdios bisan ila na nga nakita kon unsa nga kalaglagan nga mosangput niini?
3. Malalangon kaayo ang mga tawo sa pagmugna sa ilang kaugalingong mga diosdios. Halos bisan unsa nga butang mahimo nga usa ka diosdios. Unsa may diosdios? Unsaon man nato paghimo sa atong kaugalingong mga diosdios ug magyukbo sa ilang atubangan? Unsa nga mga prinsipyo ang mahulagway ug mamatikdan sa usa luyo sa maong makauulaw nga kinaiya? Nganong ang Dios kusganong mibarog batok sa pagsimba og mga diosdios?