---
title:  Mga Koto, Kahayupan, ug mga Hubag
date:   23/07/2025
---

`Basaha ang Exodo 8:20–9:12. Unsay gitudlo niini nga asoy bahin sa bisan kung unsa pa ka dako tingali ang mga pagpadayag sa gahum ug himaya sa Dios, ang mga tawo sa gihapon adunay kagawasan sa pagsalikway Kaniya?`

Ang diosa nga Uatchit sa Ehiptohanon mao ang diosa sa langaw ug ang babaye sa mga katunggan ug sa mga kalamakan. Si Khepri ang dios (sa nagsidlak nga adlaw, sa paglalang, ug pagpakatawo pagusab) gihulagway nga adunay ulo sa usa ka langaw. Kini nga “mga dios” gibuntog ni Jehova. Niini nga asoy (Exodo 8:20–24), samtang nagantos ang mga Ehiptohanon, ang mga Hebreohanon gipanalipdan. Gani, wala nay dugang nga mga hampak nga nakaapekto kanila.

Sa makausa pa, tanan kini maoy usa ka tinguha sa Dios sa pagpaila kang Faraon nga “ako mao si Jehova nga ania sa taliwala sa yuta.” (Exodo 8:22).

Busa, si Faraon nagsugod sa paghangyo. Sa walay duhaduha nagkabug-at ang presyur. Gusto nalang siya nga mosimba ang Israel sa ilang Dios ug maghalad ngadto Kaniya, apan sa yuta lang sa Ehipto (Exodo 8:25). Dili masunod ang iyang mga kondisyon kay ang pipila ka mga mananap giila man nga sagrado sa Ehipto, ug ang paghalad kanila makahimo og kapintasan batok sa mga Hebreohanon. Usab dili kini maoy plano sa Dios alang sa Israel.

Samtang, ang sunod nga hampak (Exodo 9:1–7) mihugpa sa kahayupan. Si Hathor, ang Ehiptohanon nga diosa sa gugma ug panalipod, gihulagway nga adunay ulo sa usa ka baka. Si Apis ang toro nga baka nga dios ilado ug tinahud kaayo sa karaan nga Ehipto. Busa, niini nga ikalima nga hampak, dugang nga panguna nga mga dios nabuntog sa diha nga nangamatay ang kahayupan didto sa Ehipto.

Sa ikaunum nga hampak (Exodo 9:8–12), ang bug-os nga kapildihan ni Isis, ang diosa sa medisina, salamangka, ug kaalam, gipakita. Makita usab nato ang kapildihan sa mga dios sama kang Sekhmet (diosa sa gubat ug mga epidemya) ug si Imhotep (dios sa medisina ug pagkaayo). Wala sila makapanalipod sa ilang mga magsisimba. Katingad-an, karon bisan gani ang mga maglalamat o salamangkero hilabihan nga nagbalatian nga dili sila makaatubang sa korte, nga nagpakita nga sila walay kahimoan batok sa Magbubuhat sa langit ug yuta.

Sa una nga higayon diha sa sugilanon mahitungud sa napulo ka hampak, usa ka teksto nagingon nga “gipagahi ni Jehova ang kasingkasing ni Faraon (Exodo 9:12). Bisan unsa ka makalibug tingali kini nga mga pulong, kon sabton sa tibuuk nga kahulogan, kini nagpadayag pagusab nga ang Ginoo motugot kanato sa pag-ani sa mga sangputanan sa atong padayon nga pagsalikway Kaniya.

`Ang problema ni Faraon dili bahin sa pagpanabut, siya adunay igo nga makataronganong ebidensiya sa paghimo sa husto nga pagpili. Hinonoa, usa kadto ka problema sa kasingkasing. Unsay gisulti niini kanato kon ngano nga kinahanglan atong bantayan ang atong mga kasingkasing?`