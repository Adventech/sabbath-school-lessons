---
title:  Dios Batok sa mga Dios
date:   20/07/2025
---

`Basaha ang Exodo 7:8–15. Unsay mga leksyon dinhi niini nga nahaunang pagtigi tali sa Dios sa mga Hebreohanon ug sa mga dios sa Ehipto?`

Ang umalabot nga gubat mao ang tali sa Dios ug sa Ehiptohanon nga “mga dios.” Ang nakadugang paggrabe sa mga butang mao nga si Faraon nagpaila sa iyang kaugalingon nga mao ang usa sa mga dios. Wala makigaway si Jehova batok sa mga Ehiptohanon, bisan gani batok sa Ehipto, kondili batok sa ilang mga dios (nagbalaan ang mga Ehiptohanon og kapin sa 1,500 ka mga dios ug mga diosa). Ang teksto sa Biblia dayag sa pagpahayag nga: “Magahukom ako batok sa tanan nga mga dios sa Egipto, Ako mao si Jehova” (Exodo 12:12). Sa ulahi, gipasantop pa gayod pagusab, niini nga panahon sa panaw sa Israel gikan sa Ehipto kini giasoy: “Sa ibabaw sa ilang mga dios si Jehova n=agahimo usab ug mga paghukom” (Numeros 33:4).

Usa ka pananglitan niini nga paghukum ibabaw sa ilang mga dios ang maayo kaayo nga gipakita pinaagi sa milagro sa paghimo sa sungkod ngadto sa usa ka bitin (Exodo 7:9–12). Didto sa Ehipto ang Uraeus nga diosa nga si Wadjet gihimo pinaagi sa usa ka kobra ug nagrepresentar nga maoy labing hataas nga gahum ibabaw sa Lower Egypt. Ang simbolo sa usa ka kobra makita sa korona ni Faraon, usa ka timaan sa iyang gahum, pagkadios, pagkahari, ug awtoridad tungud kay kini nga diosa moluwa og hilo sa iyang mga kaaway. Ang mga Ehiptohanon nagtoo usab nga ang sagrado nga bitin magagiya kang Faraon sa kinabuhi human sa iyang kamatayon.

Sa pagkahimo nga bitin sa sungkod ni Aaron ug pagkaon sa tanang ubang mga bitin atubangan sa hari, ang pagkalabing hataas sa buhi nga Dios ibabaw sa tanang mahika ug salamangka sa Ehipto gipakita. Ang timaan sa gahum ni Faraon wala lang mabuntog, kondili si Aaron ug si Moises nagpiit niini sa ilang mga kamut (Exodo 7:12, 15). Ang nahauna nga pakigharong nagpakita sa gahum sa Dios ug paggahum ibabaw sa Ehipto. Si Moises, ingong usa ka representante sa Dios, adunay labaw ka dakung awtoridad ug gahum kaysa gibuhat sa “dios” nga Faraon sa iyang kaugalingon.

Mahinungdanon usab nga ang karaan nga mga Ehiptohanon nagila sa bitin nga usa ka dios, si Nehebkau (siya nga bansay sa mga espiritu”), nga sagrado, pinasidunggan ug gisimba. Sumala sa ilang patootoo, kini nga dios nga bitin adunay dakung gahum tungud kay nakalamoy siya og pito ka mga kobra. Busa, ang Dios nagpahibalo ngadto sa mga Ehiptohanon nga Siya, dili ang bitin nga dios, adunay labing hataas nga gahum ug awtoridad. Human niadtong gamhanan nga pakigharong, sila nakasabut dayon ug tin-aw sa mao nga mensahe.

`Unsaon nato pagtugot ang Ginoo sa pagbaton sa labaw ka hataas nga gahum ibabaw sa bisan unsa nga “mga dios” nga nagtinguha sa paggahum sa atong mga kinabuhi?`