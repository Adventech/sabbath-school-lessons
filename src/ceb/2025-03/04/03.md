---
title:  Kinsa man ang Nagpagahi sa Kasingkasing ni Faraon?
date:   21/07/2025
---

`Basaha ang Exodo 7:3, 13, 14, 22. Unsaon nato pagsabut niini nga mg teksto?`

Siyam ka beses diha sa Exodo, ang pagpagahi sa kasingkasing ni Faraon gipahinungod ngadto Dios (Exodo 4:21; Exodo 7:3; Exodo 9:12; Exodo 10:1, 20, 27; Exodo 11:10; Exodo 14:4, 8; tan-awa usab sa Roma 9:17, 18). Lain pa nga siyam ka beses giingon nga gipagahi ni Faraon ang iyang kaugalingong kasingkasing (Exodo 7:13, 14, 22; Exodo 8:15, 19, 32; Exodo 9:7, 34, 35).

Kinsa ang nagpagahi sa kasingkasing sa hari—ang Dios, o si Faraon sa iyang kaugalingon?

Mahinungdanon nga sa sugilanon diha sa Exodo bahin sa napulo ka mga hampak, sa matag usa sa una nga lima ka mga hampak, si Faraon lamang mao ang ahente sa pagpagahi sa iyang kasingkasing. Busa siya ang nagpasiugda sa pagpagahi sa iyang kaugalingong kasingkasing. Apan, gikan sa ikaunum ka hampak hangtod sa mga nagsunod, nagsulti ang teksto nga ang Dios maoy nagpagahi sa kasingkasing ni Faraon (Exodo 9:12). Ang gipasabut niini nga tanan mao nga ang Dios maoy nagpalig-on o nagpalalum sa kaugalingong pagpili ni Faraon, ang iyang kinabubut-on nga buhat, sumala sa Iyang gisulti kang Moises nga Iyang buhaton (Exodo 4:21).

Sa usa ka pagkasulti, gipadala sa Dios ang mga hampak aron pagtabang kang Faraon nga unta maghinulsol ug magpahigawas kaniya gikan sa kangitngit ug kasaypanan sa iyang hunahuna. Wala magbuhat ang Dios og bag-o nga pagkadaotan sa kasingkasing ni Faraon; kondili, igo lang Siya naghatag kang Faraon ngadto sa iyang daotan nga mga pagbati. Siya mibiya kaniya nga wala pugngi sa kalooy sa Dios ug gipasagdan siya sa iyang kaugalingong daotang binuhatan. (tan-awa sa Roma 1:24–32).

Adunay gawasnon nga kabubut-on si Faraon—makahimo siya sa pagpili dapig o batok sa Dios—ug nakahukum siya sa pagbatok.

Tin-aw ang mga leksyon. Gihatagan kita sa katakus sa pagpili tali sa husto ug sayup, maayo ug daotan, pagtuman o pagsupak. Gikan kang Lucifer didto sa langit, ngadto kang Adan ug Eva didto sa Eden, ngadto kang Faraon didto sa Ehipto, ug nganhi kanato karon—bisan kon diin kita magpuyo, makapili kita sa kinabuhi o kamatayon (Deuteronomio 30:19).

Usa ka analohiya: Handurawa ang init sa adlaw nga mosidlak sa mantekilya ug yutang-kolonon. Ang mantekilya matunaw apan ang yutang-kolonon mogahi. Ang mao nga kainit sa adlaw managsama diha sa duha ka butang, apan adunay duha ka lahi nga mga reaksyon ngadto sa maong kainit, ug duha ka managlahi nga mga resulta. Ang epekto nagagad sa materyal. Sa kahimtang ni Faraon, makaingon ang usa ka tawo nga nagdepende kini sa tinamdan sa iyang kasingkasing ngadto sa Dios ug sa Iyang katawhan.

`Unsa nga (mga) gawasnong kabubut-on ang imong pilion sa sunod nga adlaw o sa sunud pa? Kon ikaw nahibalo kon unsa ang husto nga pagpili, unsaon nimo pagandam ang imong kaugalingon sa paghimo niini?`