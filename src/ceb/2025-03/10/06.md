---
title:  Napuno sa Espiritu sa Dios
date:   04/09/2025
---

Gipahimangnoan sa Dios si Moises sa matag detalye sa pagandam alang sa mga serbisyo sa santuwaryo. Ang mga saserdote magsul-ob sa mga bisti sa pagkapari, apan ang labaw o hataas nga saserdote magsul-ob og usa ka pinasahi nga ephod, nga nasulat ang mga ngalan sa Israel. Magsul-ob usab siya og tabon sa dughan, nga adunay Urim ug Thummim ug ibutang kini ibabaw sa iyang kasingkasing (Exodo 28). Ang tanang saserdote pagbalaanon (Exodo 29). Ang ubang mga butang nga kinahanglan andamon mao ang halaran alang sa pagsunog og incienso, ang planggana o dulang alang sa paghunaw, ang lana sa pagdihog, ug ang insenso (Exodo 30).

`Basaha ang Exodo 31:1–18. Unsang pinasahi nga pagtabang ang gihatag sa Dios aron ang tanang mga detalye sa tabernakulo ug sa nadugtong mga serbisyo maandam ug matukod sa katahum ug sa husto nga paagi?`

Sa una nga higayon diha sa Kasulatan, mabasa nga ang Dios nagpuno sa usa ka tawo sa Espiritu sa Dios. Unsay kahulogan niana? Si Bezalel gihatagan sa gahum sa pagtrabaho sa pagpatahum sa tabernakulo. Napuno siya o gisangkapan sa mga kahanas, sa pagpanabut, ug kahibalo nga gikinahanglan sa pagpanarabaho. Dugang pa, gihatagan sa Dios si Aholiab ug daghan pa nga mga trabahante sa sama nga Espiritu sa pagtabang niini nga buluhaton.

Taliwala niini nga tanang pagkamamugnaon, ang Igpapahulay sa Dios gihatag ingon nga usa ka timaan tali sa Dios ug sa Iyang katawhan sa pagkaagi nga gihimo sila ni Jehova nga balaan. Nagpasabut kini nga ang pagbantay sa ikaupat nga sugo nadugtong sa pagpakabalaan. Si Ezekiel sa ulahi miingon: “Gihatag ko kanila ang akong mga adlawng igpapahulay, aron mahimong usa ka timaan sa taliwala kanako ug kanila, aron sila makaila nga ako mao si Jehova nga balaan kanila” (Ezequiel 20:12).

Ang Igpapahulay maoy usa ka pahinumdum nga ang Ginoo dili lang maoy atong Magbubuhat (Genesis 2:2, 3), Manunubos, ug Dios (Deuteronomio 5:15; Mark 2:27, 28) kondili ang Usa nga Balaan. Iyang usbon ang mga tawo pinaagi sa Iyang presensya; pinaagi sa Iyang Espiritu ug Pulong magatubo sila sa pagpakita sa usa ka mahigugmaon, maloloy-on, dili hakog, ug mapasayloon nga kinaiya.

Ang panapus nga gasa nga gihatag sa Dios ngadto kang Moises mao ang Dekalogo (Exodo 31:18). Ang Dios mismo ang nagsulat ug naghatag sa duha ka mga papan nga bato uban niini nga napulo ka mga lagda (Exodo 31:18, Deuteronomio 9:9–11). Kini nga mga papan igabutang sa Labing Balaan nga Dapit ug sulud sa arka o kahon sa pagpamatuud, nga ilalum sa lingkoranan sa kalooy (Exodo 25:21).

`Ang mga pulong nga “lingkoranan sa kalooy” nagagikan sa Hebreo nga pulong, nga ang tinubdan nagkahulogan og “sa pagpasaylo.” Ngano man diay, kini nga “lingkoranan sa kalooy” ibutang diha sa ibabaw sa balaod? Unsa nga paglaum atong makita dinhi niini nga kamatuuran?`