---
title:  Dugang nga Panghunahuna
date:   05/09/2025
---

Basaha ang sinulat ni Ellen G. White, “The Tabernacle and Its Services,” pp. 343–353, diha sa Patriarchs and Prophets.

Ang tabernakulo maoy usa ka pinasahi nga dapit diin ang pagpasaylo buhaton alang sa gisugid nga mga sala sa katawhan sa Dios. Mao kini ang dapit diin, sa pagkatinuud ang tibuuk nga plano sa kaluwasan gipadayag, ug diha sa ubang detalye, usab, ngadto sa mga anak sa Israel samtang didto pa sila sa kamingawan. Ang pagkamatarong, pagpabalaan, ug paghukum, ang tanan gitudlo didto. Ang matag usa ka mananap nga halad nagtudlo ngadto sa kamatayon ni Jesus, ang pagpasaylo sa mga sala, ug, sa katapusan, ang pagpapas sa mga sala. Ug usab, uban sa mga halad mao ang presensya sa balaod sa Dios, ang sukdanan sa pagkamatarong.

“Ang balaod sa Dios, nahimutang sulud sa arka, mao ang dakung sukdanan sa pagkamatarong ug paghukum. Kadto nga balaod nagpahamtang sa kamatayon sa makasasala; apan ibabaw sa balaod mao ang lingkoranan sa kalooy, nga ibabaw niini gipadayag ang presensya sa Dios, ug gikan niini ang kaayohan sa pagpasaylo, gihatag ngadto sa mahinulsolon nga makasasala. Busa sa buluhaton ni Cristo alang sa pagtubos kanato, nga gisimbolohan pinaagi sa serbisyo sa santuwaryo, ‘kalooy ug ang kamatuoran nanagkatagbo; Ang pagkamatarung ug ang pakigdait nanaghinalokay sa usa ug usa’ Salmo 85:10.”—Ellen G. White, Patriarchs and Prophets, p. 349.

**Diskusyonan nga mga Pangutana:**

`Makapila ka higayon ikaw nakaingon, “Ang tanan nga gisulti sa Ginoo kanako nga buhaton, akong buhaton?” Unsa ka malampuson ikaw sa imong mga paningkamut?`

`Human sa 40 ka mga adlaw nga pagpabilin ni Moises uban sa Ginoo ibabaw sa Bukid sa Sinai, gipasantop sa Dios nga ang mga Israelita kinahanglan magsaulog sa Iyang Igpapahulay, tungud kay kini maoy usa ka timaan tali sa Dios ug kanila nga ang Ginoo mao ang nagbalaan kanila. Unsay kalabutan sa pagkabalaan ug pagpabalaan sa pagbantay sa Igpapahulay?`

`Gusto sa Ginoo nga maghimo sila og usa ka santuwaryo aron “Ako magapuyo sa taliwala nila.” Daw unsa ka madanihon kini nga dapit nga mao ang sentro sa kaluwasan alang sa Israel. Dinhi—niini nga santuwaryo, diin ang Dios magpuyo ubang sa Iyang katawhan—nga ang plano sa kaluwasan gihimo pinaagi sa mga simbolo ug mga landong. Unsay ikasulti niini kanato mahitungud sa atong hingpit nga pagsalig sa Dios alang sa atong kaluwasan?`

`Unsay gipasabut nga pinaagi sa dugo ang tanan nila nga mga sala gidala ngadto sa santuwaryo, sa balay sa Dios? Sa unsa nga paagi kini nga kahibulungan nga kamatuuran mapakita, bisan sa dili kaayo mahayag, kon unsa ang gibuhat ni Jesus didto sa krus alang kanato ug unsay Iyang gibuhat Niya karon didto sa langitnong santuwaryo?`