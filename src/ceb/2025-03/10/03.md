---
title:  Pagkakita sa Dios
date:   01/09/2025
---

`Basaha ang Exodo 24:9–18. Unsa nga kahibulungang kasinatian gihatag sa Israel dinhi?`

Human sa lig-on nga pagkatukod pagusab sa tugon sa Dios, mitungas pagbalik si Moises ngadto sa Sinai. Sa pagsugod niini nga pagtungas, wala maginusara si Moises. Siya adunay maayo kaayo nga kaubanan sa 73 ka mga pangulo nga Israelita. Alang sa mga pangulo, kini usa ka halangdon nga kasinatian: ilang nakita ang Dios (theophany), ug kaduha nagpasantop ang teksto niini nga kahibulungang katinuuran. Panahon usab kadto alang sa mga pangulo, pinaagi sa panagkauban sa pagpangaon, sa pagselyo sa tugon sa Dios. Usa kini ka salosalo, ug ang Dios sa Israel maoy ilang Tighikay. Kini nga mga pangulo labing gipasidunggan sa Dios.

Sa Middle East sa mga panahon sa Biblia (ug ngadto sa pila ka bahin karon), ang pagsalo sa pagpangaon maoy usa ka halangdon nga kasinatian, dakung dungog, ug pribilehiyo. Nagtanyag kini og kapasayloan ug naghulma sa usa ka bugkos sa panaghigalaay. Nagpasabut kini nga magtinabangay sa usag usa ug magpabilin nga magkauban sa mga panahon sa krisis ug mga suliran. Pinaagi sa pagsalo sa pagpangaon, maghimo sila og pakigsaad sa usag-usa, nga walay paglitok og mga pulong, nga kon adunay usa ka butang mahitabo ngadto sa usa ka habig, kinahanglan ang usa moadto ug motabang. Ang pagkadinapit ngadto sa usa ka pagpangaon maoy usa ka pinasahi nga pagtagad nga dili ikahatag ngadto sa tanan.

Samtang, ang pagbalibad sa usa ka pagdapit maoy usa sa labing ngil-ad nga matang sa mga insulto. Kini nga katin-awan makatabang kanato sa pagsabut sa mga sugilanon diha sa Bag-ong Tugon diin gisaway pagayo si Cristo sa pagsalo sa pagpangaon uban sa mga makasasala (Lukas 5:30). Kung magsaulog ang mga tumotoo sa Panihapon sa Ginoo, ila usab gimugna kini nga suud nga pagkabugkos sa ubang mga tumotoo nga mga makasasala sama sa ilang mga kaugalingon. Sa panahon niini nga pagpangaon, atong gisaulog ang kapasayloan ug kaluwasan nga atong nabatonan diha kang Jesus (tan-awa sa Mateo 26:26–30, Marcos 14:22–25, 1 Corinto 11:23–29).

Makatalagmanon, ang uban sa mga lalaki nga mitungas uban kang Moises sa ulahi nahulog ngadto sa sala ug nawad-an sa ilang mga kinabuhi (tan-awa sa Levitico 10:1, 2, 9). Bisan sila adunay halalum nga kasinatian uban sa Dios didto, wala sila mangausab o makabig pinaagi niadto nga kasinatian. Daw unsa ka gamhanan nga leksyon kon sa unsa nga paagi ang pagbaton sa kamatuuran ug sagrado nga mga pribilehiyo wala magpasabut og pagkakabig. Sa pagkasinati kon unsa ang ilang nasinatian, kini nga mga tawo mao unta ang katapusan nga magbuhat kon unsa ang ilang gibuhat sa ulahi nga misangput sa trahedya.

`Hisguti og dugang ang sugilanon bahin niini nga tawo nga daghan og mga pribilehiyo, bisan ang mga anak nga lalaki ni Aaron. Unsa nga pasidaan ang gihatag niini kanato, ingon nga mga Adbentista, kinsa, uban sa kahayag nga gipiyal kanato, sa pagkatinuud adunay dakung pribilehiyo?`