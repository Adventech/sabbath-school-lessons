---
title:  Ang Basahon ug ang Dugo
date:   31/08/2025
---

`Basaha ang Exodo 24:1–8. Unsay mga katungdanan sa pagbasa sa Pulong sa Dios ug sa pagwisik sa dugo sa pagpamatuud sa tugon tali sa Dios ug sa Iyang katawhan?`

Ang buhi nga Dios diha sa Biblia maoy usa ka Dios sa mga relasyon. Ang importante nga bahin alang sa atong Ginoo dili usa ka butang o usa ka agenda kondili ang tawo. Busa, suud ang pagtagad sa Dios ngadto sa katawhan, ug ang nahauna nga katuyoan sa Iyang mga kalihokan mao ang pagtukod og usa ka personal nga relasyon sa mga tawo. Gani, ang usa ka Dios sa “gugma” kinahanglan maoy usa ka Dios nga adunay pagtagad sa mga relasyon, kay unsaon man paglungtad ang gugma kon walay mga relasyon?

Nagingon si Jesus: “Ug ako, sa ikaisa na ako gikan sa yuta, magakabig sa tanang tawo nganhi kanako” (Juan 12:32). Ang Dios dili lamang intersado sa atong maayong pamatasan, husto nga doktrina, o sa usa ka maayo nga mga buhat, kondili, labaw sa tanan, diha sa usa ka personal, suud nga relasyon kanato. Ang duha ka institusyon sa paglalang (Genesis 1–2) bahin kini sa relasyon: ang nahauna bahin sa bertikal nga relasyon uban sa Dios (ang Igpapahulay) ug ang ikaduha bahin sa pababag nga relasyon tali sa mga tawo. (kaminyoon).

Ang pagdawat sa tugon sa Sinai maoy pagpalig-on sa pinasahi nga relasyon nga gusto sa Dios mabatonan uban sa Iyang katawhan. Niini nga seremonya, makaduha naninggit ang mga tawo nga ilang tumanon ang tanang butang nga gisugo sa Dios kanila. “Ang tanan nga ginasulti ni Jehova among buhaton,” ilang gimantala. Sila matinud-anon niini, usab, apan wala sila masayod sa ilang pagkahuyang ug kakulang sa gahum. Ang dugo sa tugon giwisik diha sa katawhan, nagpaila nga pinaagi lamang sa mga merito o nabuhat ni Cristo ang Israel makahimo pagsunod sa mga pahimangno sa Dios.

Dili kita gusto modawat nga ang atong tawhanong kinaiyahan gabok, huyang, ug bug-os nga makasasala. Atong napanunod ang hilig ngadto sa daotan. Sa pagbuhat og maayo, nagkinahanglan kita og tabang gikan sa gawas sa atong mga kaugalingon. Kini nga tabang nagagikan lamang sa ibabaw, gikan sa gahum sa grasya sa Dios, gikan sa Iyang Pulong, ug gikan sa Espiritu Santo. Ug bisan pa niining tanan nga anaa sa atong pagbuut, ang daotan sa gihapon dali nga moabut kanato, dili ba?

Mao nga ang suud nga personal nga relasyon sa Dios hinungdanon sa mga tawo kaniadto, sa Sinai, maingon nga hinungdanon kini kanato karon.

`“Pagabuhaton namo ang tanang mga pulong nga giingon ni Jehova” (Exodo 24:3). Makapila ka panahon ikaw nagsulti sa sama nga butang, apan napakyas lamang? Unsa lamang ang bugtong sulbad?`