### Paghiusa sa Langit ug Yuta

Paghunahuna bahin sa labing lisud nga trabaho nga imong nabuhat sukad. Unsa may nakapalisud niadto? Ang mga gidahum ba, o ang panahon nga gitakda nga tapuson ang maong trabaho, o ang duha? O tungud ba sa imong pagtagad sa trabaho? O tingali ba ang mga tawo nga kauban nimo sa trabaho? O daw imposibli ang pagkab-ut sa kalampusan?

Hunahunaa ang katuyoan sa plano sa kaluwasan: paghiusa sa langit ug yuta. Daw imposibli? Sa tawhanong pagkasulti, dili gayud mahimo. Apan, sa wala pa mokayab si Jesus balik ngadto sa langit, Iyang gihatagan ang mga apostoles sa daw imposibli nga buluhaton: “Busa panglakaw kamo ug himoa ninyong mga tinun-an ang tanang kanasuran, sa pagpamautismo kanila sa ngalan sa Amahan ug sa Anak ug sa Espiritu Santo, nga magatudlo kanila sa pagtuman sa tanan nga Akong gisugo kaninyo” (Mateo 20:19, 20.

Gipadala ni Pablo si Jesus ngadto sa mga Hentil sa pagbuhat niini nga daw dili mahimo nga buluhaton: “Aron sa pagpabuka sa ilang mga mata, aron sila managpamali gikan sa kangitngit ngadto sa kahayag ug gikan sa kagamhanan ni Satanas ngadto sa Dios, aron mapasaylo ang ilang mga sala ug managdawat sila sa ilang bahin diha sa mga nangahimong balaan pinaagi sa pagsalig kanako” (Buhat 26:18).

Ang uban moisa na sa ilang mga kamut kung hatagan sama niini nga kamandoan. Apan kinahanglan dili nato kalimtan ang mga saad ni Jesus nga Iyang gihatag niini nga duha ka mga panahon. Ngadto sa mga apostoles, nagdugang Siya sa pagingon, “Ug tan-awa, Ako magauban kaninyo sa kanunay hangtud sa katapusan sa kapanahonan” (Mateo 28:20). Ug ngadto kang Pablo, miingon si Jesus, “kay mitungha ako karon kanimo alang niining maong tuyo, sa pagtudlo kanimo sa pag-alagad ug pagpanghimatuod sa mga butang nga niini nakita mo ako ug sa mga butang nga niini magapakita ako kanimo” (Buhat 26:16).

Sa laktud, maghatag si Jesus og mga buluhaton nga sa tawhanong katakus dili mahimo aron kita mosalig Kaniya, imbis sa atong mga kaugalingon, sa pagbuhat kanila. Dili gayud Siya mohatag kanato og usa ka buluhaton nga dili Siya mohatag og gahum sa pagbuhat niini. Samtang moabag ang kabubut-on sa tawo sa kabubut-on sa Dios, mahimo kini nga gamhanan sa tanan. Bisan unsa ang kinahanglan buhaton sumala sa Iyang pagsugo mahimo lamang pinaagi sa Iyang kusog. Ang tanan Niya nga mga mando mahimo.”—Ellen G. White, Christ's Object Lesson, p. 333.

Makapahibulong, nga sa panahon sa pagsulat ni Pablo ngadto sa mga taga Colosas, ang maayong balita “gikawali ngadto sa tanang mga binuhat sa silong sa langit” (Colosas 1:23). Hinoon, dili tanan midawat niini. Apan kung ayohon nato pagtan-aw ang kamandoan nga Iyang gihatag ngadto sa mga apostoles, (Mateo 28:18–20), ug ngadto kang apostol Pablo, wala gayud magsaad si Jesus nga ang tanan mahimong mga tinun-an o ang tanan mangakabig. Ang ebanghelyo “igawali ngadto sa tibuok nga kalibutan ingon nga pagpamatuod ngadto sa tanang kanasuran; ug unya moabut na ang katapusan” (Mateo 24:14). Sama sa unsa may dagway niana nga pagpamatuud? Sa unsa nga paagi kini mahimo?

Atong tun-an niini nga trimestre ang sulat ni Pablo ngadto sa mga taga Filipos ug ngadto sa mga taga Colosas. Managsama kahinungdanon ang ilang mga pagkapareho. Labaw sa tanan, sila nagpadayag kang Cristo, ang Usa nga mao lamang makahimo sa paghiusa sa langit ug yuta. Siya mao ang hagdan nga nakita ni Jacob nga gikan sa yuta ngadto sa langit (Genesis 28:12; itandi sa Juan 1:51). Ingon nga Anak sa tawo ug nga Anak sa Dios, Siya nagtubos kanato gikan sa sala, ug Siya nagpataliwala kanato.

Sa pagtuon niini nga mga sulat, atong makita kini nga duha ka mga bahin mahitungod kang Jesus. Atong tagdon ang pipila ka mga dungganon nga mga pahayag nga makaplagan sa bisan diin bahin sa pagka-Dios ni Cristo ug sa unsa nga paagi ang tanan Iyang gitahan aron pagluwas kanato. Atong makita ang pakigbisug ni Pablo gikan sa bilanggoan uban niini nga mga suliran diha sa usa ka iglesya nga iyang gitukod (ang Filipos) ug sa usa nga wala gayud niya mabisita sa iyang kaugalingon (ang Colosas). Ang mga koneksyon nga gihimo si Pablo sa “iglesya sa tibuuk kalibutan” niadto nga panahon nakapahimo kaniya, bisan gikan sa bilanggoan sa Roma, sa pagtubag sa mga hagit. Nahibalo siya sa iyang hamubo nga panahon, ug iyang gibuhat ang tanan sumala sa iyang maarangan sa pagdani sa iglesya duel ngadto sa langit ug ngadto sa usag-usa. Sa iyang pagbuhat niini, iyang gipakita kanato kon sa unsa nga paagi ang iglesya sa Dios karon makahimo paghiusa sa langit ngadto sa pagtuman sa kamandoan sa adlaw sa katapusan sa Pinadayag 14, nga atong nahibaloan ingon nga “ang mga mensahe sa tulo ka mga manulunda.”

_Si Clinton Wahlen, Ph.D., mao ang usa ka kaubang direktor sa Biblical Research Institute sa General Conference. Ang iyang kahanas mao ang New Testament, hermeneutics, ug kasaysayan sa Adbentista. Nakapuyo siya ug nakatrabaho didto sa Germany, New Zealand, Russia, sa United Kingdom, ug sa Pilipinas. Uban sa iyang asawa, si Gina, sila adunay duha ka hamtong na nga mga anak, usa ka umagad nga babaye, ug duha ka mga apo._