---
title:  Komento sa Magtutudlo
date:   13/03/2026
---

### Bahin I: Kinatibuk-ang Panglantaw

**Dugokan nga Teksto:** Colosas 3:14

**Tutokan sa Pagtuon:** Colosas 3:1–17

Diha sa Colosas 3:1–17, gisaysay ni Pablo ang mga kinaiyahan sa usa ka matuud nga Cristohanong kinabuhi, Iyang gipasantop sa pagkausa sa mga tumotoo kang Cristo. Kana nga panagkauban nagkahulogan nga ang mga tumotoo makigambit sa kinabuhi, kamatayon, pagkabanhaw, ug paghimaya kang Jesus. Gipatinaw pa og dugang ni Pablo kini nga panghunahuna sa pagingon nga si Cristo mao ang atong kinabuhi (Colosas 3:4). Namatay kita uban Kaniya. Ang atong kinabuhi natago uban Kaniya diha sa Dios (Colosas 3:3). Gibanhaw kita uban Kaniya (Colosas 3:1). Busa, kinahanglan atong pangitaon kana nga mga butang nga anaa sa itaas diin anaa si Cristo nagalingkod sa too sa Dios” (Colosas 3:1), nga nagpasabut nga kita nagahari uban Kaniya (tan-awa sa Roma 5:17).

Ang tema bahin sa “pagka-usa kang Cristo” mao ang usa ka topiko nga gihisgutan sa ubang dapit diha sa Bag-ong Tugon. Gani, kini nga pagtolon-an nagagikan kang Jesus (Juan 15:5). Si Pablo, sa pagpahinungod ngadto sa halalum nga pagkadugtong sa tumotoo kang Cristo, naggamit sa mga pulong “diha kang Cristo” (tan-awa, pananglitan, sa Roma 6:11, 2 Corinto 5:17, uban sa pipila ka mga pamahayag). Nagsugyot usab si Pablo nga ang kinabuhi sa usa ka matuud nga tumotoo, sa usa ka kahulogan, usa ka “subli” nga hulagway sa buluhaton ni Jesus. Busa, ingon nga mga sumusunod ni Jesus, kinahanglan kita maglakaw ingon sa paglakaw ni Jesus (1 Juan 2:6). Ang atong karaan nga kaugalingon gikalansang na uban kang Cristo (Roma 6:6, Galacia 2:20). Namatay kita uban Kaniya (Roma 6:5) ug gilubong uban Kaniya (Roma 6:4, Colosas 2:12). Gibanhaw kita uban Kaniya (2 Corinto 4:14, Colosas 3:1) ug naglingkod uban Kaniya didto sa langitnong mga dapit (Efeso 2:6).

Ang leksyon niini nga semana magpasantop sa duha ka dagkung mga tema:

1. Ang matuud nga tumotoo maoy usa nga nagsalili sa usa ka yutan-ong panghunahuna sa usa ka langitnong pagpanghunahuna.

2. Ang matuud nga tumotoo magpakita sa mga kinaiyahan sa usa ka bag-o nga kinabuhi diha kang Cristo.

### Bahin II: Komentaryo

**Ilustrasyon**

“Ang semento sa karaang pader sa Roma daw bato ka lig-on. Ang pader mura og usa ka tinibuuk nga hugpong; lisud gayod gub-on mao nga kinahanglan pa gayod nimo kini bombahan aron maguba. Mao man usab ang matuud nga tumotoo: mopahulay siya diha sa iyang Ginoo hangtod siya makatubo ngadto

Kaniya, hangtod nga siya mausa uban kang Jesus pinaagi sa usa ka buhi nga pagkausa, aron sa panagsa ikaw mahibalo kon asa motapus ang patukoranan ug diin magsugod ang pagpataas sa pagtukod; alang sa tumotoo sa pagkahimong tanan diha kang Cristo, ingon nga si Cristo mao ang tanan ngadto kaniya.” –Charles H. Spurgeon, “Faith’s Sure Foundation,” sa Metropolitan Tabernacle Pulpit Sermons, vol. 24 (London: Passmore & and Alabaster, 1878), p. 463.

**Yutan-ong Panghunahuna Batok Langitnong Panghunahuna**

Diha sa Colosas 3:1–11, gisaysay ni Pablo ang kalahian tali sa bag-o nga kinabuhi diha kang Cristo ug sa karaang kinabuhi uban sa unodnon nga mga handum niini. Gisugdan ni Pablo ang bahin sa mga pulong nga, “Kon ugaling gibanhaw man kamo uban kang Cristo” (Colosas 3:1). Apan, walay kaduhaduhaan bahin sa pagsalmot sa tumotoo diha sa pagkabanhaw ni Cristo. Sa pagkatinuud, masulti ang mga pulong, “Busa kon ikaw nabanhaw uban kang Cristo, ug ikaw nabanhaw.” Kini nga mga pulong magbug-os sa panghunahuna nga gipaila diha sa Colosas 2:20: “Kon kamo namatay man ugaling uban kang Cristo”. Nangatarongan si Pablo nga tungud kay ang mga taga Colosas nangamatay man uban kang Cristo (Colosas 2:20) ug gipamanhaw uban Kaniya (Colosas 3:1), kinahanglan sila magkinabuhi sa ingon. Importante ang pagtimaan nga ang pagkasulti “gibanhaw” anaa sa passive voice sa Ingles ug sa Grego. Ang paggamit sa passive voice nagpaila nga ang bag-o nga kinabuhi diha kang Cristo dili resulta sa tawhanong mga nabuhat kondili sa buhat sa Dios diha sa kasingkasing. Kini nga prinsipyo maoy usa ka pagtarong sa pagtolon-an nga ang mga tawo makakab-ot sa kaluwasan pinaagi sa ilang mga paningkamot.

Sa sayo nga mga bersikulo sa Colosas 3, giputos ni Pablo ang konsepto sa bag-o nga kinabuhi diha kang Cristo pinaagi sa mga pulong “ang mga butang nga anaa sa itaas” (Colosas 3:1, 2; sa Grego, ta ano), Sa sama nga paagi, ang daan nga kinabuhi gihulagway pinaagi sa sama nga mga pulong, “mga butang dinhi sa yuta” (tan-awa sa Colosas 3:2, 5; sa Grego, ta epi tes ges). Kusganon si Pablo nagtambag sa iyang magbabasa sa pagbuhat og duha ka butang nga adunay kadugtongan ngadto sa mga butang sa itaas. Kinahanglan sila mangita kanila (Colosas 3:1) ug maghunahuna bahin kanila (Colosas 3:2). Ang Grego nga pulong nga gihubad ingon nga “pagbutang sa hunahuna sa usa ka tawo” mao ang phroneo. Kini nga pulong nagpakita sa buhat sa pagpanghunahuna (tan-awa sa Roma 12:3, 1 Corinto 4:6, Filipos 1:7, Filipos 3:15). Sa usa ka pagkasulti, nagingon si Pablo nga ang langitnong mga butang kinahanglan maoy magpuyo sa atong mga hunahuna. Ang Colosas 3:1–4, nga nagpaila sa bag-o nga bahin, nalukop sa mga reperensiya ngadto kang Cristo (Colosas 3:3), ug si Cristo mao ang atong kinabuhi (Colosas 3:4). Alang kang Pablo, ang pagpangita ug paghunahuna bahin sa mga butang sa itaas susama sa pagkinabuhi sa usa ka kinabuhi alang, ug pinaagi kang Cristo hangtod sa adlaw nga kita makaambit diha sa Iyang himaya (Colosas 3:4).

Ang pagkinabuhi alang kang Cristo nagkahulogan sa pagkamatay ngadto sa yutan-ong mga butang (Colosas 3:2, 3). Sa pagpatinaw gayod kaayo niini nga punto, naghatag si Pablo og lista sa mga bisyo nga kinahanglan likayan sa mga tumotoo kutub sa mahimo (Colosas 3:5). Iyang gihisgutan pagdugang nga “tungod niining mga butanga ang kapungot sa Dios nagaabut diha sa mga tawong masupilon” (Colosas 3:6). Niini nga duha ka mga bersikulo, gihulagway ni Pablo ang kinaiyahan sa daan nga kinabuhi sa wala pa ang pagkakabig. Ang mga anak nga lalaki sa pagsupil mao kadtong nangita sa yutan-ong mga butang ug nagbutang sa ilang mga hunahuna diha kanila. Kini nagtandi sa pagtagad niadtong namatay ngadto sa kaugalingon ug gibanhaw uban kang Cristo.

Sa dugang nga paghulagway sa kinaiyahan sa daan nga kinabuhi, naghatag si Pablo og ikaduhang lista sa mga bisyo: “kasuko, kapungot, pagkamadinauton, pagpasipala, ug ang mahilas nga sinultian sa inyong baba,” ug mga bakak (Colosas 3:8, 9). Gitawag ni Pablo ang tawo nga nagkinabuhi sumala sa “mga butang dinhi sa yuta” ingon nga “daan nga tawo” (Colosas 3:9) ug ang tawo nga nagkinabuhi sumala sa mga butang sa itaas (Colosas 3:2) ingon nga ang “bag-o nga tawo” (Colosas 3:10). Ang pagtandi tali sa duha gipasantop og dugang pinaagi sa mga berbo “huboa” (gikan sa Grego apekdyomai) ug “isul-ob” (gikan sa Grego endyo). Naggamit si Pablo og usa ka pulong aron sa pagpasantop sa usa ka importante nga kamatuuran sa Biblia: ang daan nga tawo nga natunlod diha sa iyang mga buhat (Colosas 3:9), samtang ang bag-o nga tawo “ginabag-o pag-usab diha sa kahibalo, sibo sa dagway sa magbubuhat niini” (Colosas 3:10). Dugang pa, naghatag ang apostol og dugang mga pagpasabut kon sama sa unsa ang dagway sa bag-o nga kinabuhi diha kang Cristo.

**Mga Kinaiyahan sa Bag-o nga Kinabuhi Diha Kang Cristo**

Gisugdan ni Pablo ang bag-o nga bahin diha sa Colosas 3:12–17 uban sa pulong “ingon.” Pinaagi sa paggamit niini nga pulong sa sinugdanan sa bag-o nga bahin, gipaila ni Pablo nga ang mga tambag diha sa Colosas 3:12–17 kinahanglan tan-awon ingon nga usa ka sangputanan, o resulta, kon unsa ang iyang gipasabut diha sa Colosas 3:1–11. Kadtong mangita sa mga butang sa itaas ug maghunahuna bahin kanila, sumala sa Colosas 3:1, 2 (ug ginabag-o sa pagkaespirituhanon, ingon sa gisimbolohan pinaagi sa bag-o nga tawo diha sa Colosas 3:10, gihulagway na karon ingon nga “sa Dios kamo mga pinili, balaan ug hinigugma” (Colosas 3:12).

Sumala kang Pablo, ang matuud nga tumotoo mao ang tawo nga naghubo sa pila ka mga butang (Colosas 3:8) aron magsulob sa ubang mga butang, sama sa “pagkamabination, pagkamapuangoron, pagkamapaubsanon, kaaghop, ug pailub” (Colosas 3:12). Samtang ang kinabuhi sa daan nga tawo gihulagway pinaagi sa pagbinakakay “ngadto sa usag-usa” (Colosas 3:9; usab gikan sa Grego nga pulong allelon), ang kinabuhi sa bag-o nga tawo gihulagway nga maginantusay sa usag-usa” (Colosas 3:13; usab gikan sa Grego nga pulong allelon) ug “magpinasayloay sa usag-usa” (Colosas 3:13). Apan, nagingon si Pablo, “ibabaw niini nga tanang butang [ang lista sa hiyas diha sa Colosas 3:12, 13], isul-ob ang gugma, nga mao ang magabugkos sa tanan ngadto sa usa ka hingpit nga panagkaangay” (Colosas 3:14). Nagpasabut si Pablo nga ang tanang uban nga mga hiyas makinabuhian lamang kon ang gugma magtimaan sa mga kadugtongan sulud sa iglesya. Sa usa ka pagkasulti, nagingon si Pablo nga kon kita maghigugma, atong ipakita ang “pagkamabination, pagkamapuangoron, pagkamapaubsanon, kaaghop, ug pailub” (Colosas 3:12). Maginantusay usab kita sa usag-usa ug magpasayloay sa usag-usa (Colosas 3:13). Daw unsa ka gamhanan nga pagkasulti!

Ang bag-o nga kinabuhi diha kang Cristo gihulagway usab pinaagi sa presensya sa pakigdait sa Dios Colosas 3:15). Kini nga kalinaw sulud sa komunidad sa iglesya mahimo lamang tungud kay gipasiguli sa Dios ang tanang butang ngadto sa Iyang kaugalingon pinaagi kang Cristo, kinsa “naghimo sa kadaitan pinaagi sa iyang dugo diha sa krus” (Colosas 1:20). Sa lain nga pagkasulti, ang kalinaw diha sa tawhanon nga pagkadugtong maoy usa ka resulta sa kalinaw uban sa Dios.

Sa katapusan, ang bag-o nga kinabuhi diha kang Cristo naglakip sa usa ka walay pagbalibad nga pagsunod ngadto sa Pulong ni Cristo. (Colosas 3:16). Pinaagi sa pagingon nga “ang pulong ni Cristo papuy-a nga madagayaon gayud diha kaninyo, sa magatudloay ug magatinambagay kamo ang usa sa usa sa tanang kaalam” (Colosas 3:16, nagpasabut si Pablo nga ang mga pagtolon-an ni Jesus kinahanglan magpuyo sa atong tibuuk nga mga kinabuhi. Kini nga pagkasulti susama gayod sa makaplagan diha sa Colosas 1:28: “Siya mao ang among ginasangyaw sa among pagpanambag sa tanang mga tawo ug sa among pagpanudlo sa tanang mga tawo diha sa tanang kaalam, aron among ikapaatubang silang tanan ingon nga mga hingkod diha kang Cristo.” Tulo ka importante nga mga butang makaplagan, pinasikad sa mga kasusama tali niini nga duha ka mga bersikulo. Nahauna, si Cristo ug ang Iyang mga pagtolon-an dili magkabulag sa kahulogan nga imposibli ang pagdawat kang Cristo nga walay pagdawat sa Iyang mga pagtolon-an. Ikaduha, ang kalab-uton sa pagmantala mao “aron among ikapaatubang silang tanan ingon nga mga hingkod diha kang Cristo” (Colosas 1:28). Ikatulo, ang mga tawo nga nakasinati sa usa ka matuud nga pagkakabig malambigit sa buluhaton sa pagmensahe. Gitapus ni Pablo ang iyang mga pagtolon-an diha sa Colosas 3:1–17 uban sa usa ka paghinapus nga panghunahuna: nagpasabut siya nga kadtong nagkinabuhi sa usa ka bag-o nga kinabuhi magbuhat sa tanang butang “sa ngalan sa Ginoong Jesus, nga magahatag kamo sa mga pagpasalamat ngadto sa Dios nga Amahan pinaagi kaniya.” (Colosas 3:17).

### Bahin III: Kagamitan sa Kinabuhi

Palandunga ang mosunod nga mga tema. Dayon hangyoa ang imong klase sa pagtubag sa mga pangutana diha sa katapusan niini nga bahin:

Ang pagpamatuud nga si Cristo mao ang atong kinabuhi (Colosas 1:4) sa walay duhaduha maoy usa sa labing talagsaong mga pahayag diha sa Biblia. Kon si Cristo mao ang atong kinabuhi, kon wala Siya “wala kitay arang mahimo” (Juan 15:5), ug pinaagi Kaniya “atong mahimo ang tanang mga butang” (Filipos 4:13). Kon si Cristo ang atong kinabuhi, ang Iyang grasya igo alang kanato (1 Corinto 12:9). Kon si Cristo mao ang atong kinabuhi, “gikalansang kita” uban Kaniya, ug dili na kita ang nabuhi, kondili Siya ang nabuhi dinhi kanato” (Galacia 2:20).

Nagsulti si Pablo bahin niana nga usa ka mahinungdanon kaayo nga relasyon uban kang Cristo nga misalmot kita sa Iyang kinabuhi, kamatayon, pagkabanhaw, ug paghimaya. Aron pagpasantop niini nga katinuuran, ang apostol sa kanunay naggamit sa mga pulong “uban kang Cristo” (makapito ka besis!) sa iyang tibuuk nga sulat ngadto sa taga Colosas. Busa, kita namatay (Colosas 2:20), gilubong (Colosas 2:12), gibanhaw (Colosas 2:12, Colosas 3:1), ginabuhi (Colosas 2:13), ug natago (Colosas 3:3) uban kang Cristo, diha sa mao nga paagi nga kita “igapadayag man uban kaniya sa himaya” (Colosas 3:4).

“Sa pila ka misteryoso nga paagi, ang matag usa ka tumotuo diha kang Cristo nahiusa uban kang Cristo, aron nga ang Iyang kamatayon mahimong ato, ang Iyang pagkalubong maato, ang Iyang kinabuhi maato, ang Iyang katungdanan didto sa langit maato, ug ang Iyang mahimayaon nga pagbalik maato. . . . Kon kita mahimong ‘usa sa espiritu’ uban kang Cristo, ang atong mga utang mabalhin ngadto Kaniya, ug ang Iyang mga kabtangan mabalhin nganhi kanato.”—“Christ, Your Life: Colossians 3:4,” in Devotions on the Greek New Testament: 52 Reflections to Inspire & Instruct, eds. J. Scott Duval and Verlyn D. Verbrugge (Grand Rapids, MI: Zondervan, 2012), pp. 102, 103. Walay bisan unsa nga butang makahatag kanato og usa ka labi pa ka halalum nga pagbati sa pagkasakup kaysa atong pagkahiusa kang Cristo!

**Mga Pangutana:**

1. Si Cristo mao ang atong kinabuhi. Unsay gisugyot niini nga talagsaong pahayag nganhi kanato bahin sa matang sa relasyon, nga atong mahimo, ug sa pagkatinuud kinahanglan, mabatonan uban kang Cristo?

2. Unsay gipasabut niini sa pagsalmot diha sa kinabuhi diha sa kinabuhi, kamatayon, pagkabanhaw, ug sa paghimaya kang Cristo? Unsaon nimo pagsalmot niana nga mga butang sa imong kinabuhi niini nga adlaw?