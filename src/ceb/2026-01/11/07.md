---
title:  Dugang nga Panghunahuna
date:   13/03/2026
---

Kung ang Espiritu sa Dios mogahum sa hunahuna ug kasingkasing, ang nakabig nga kalag moawit og usa ka bag-ong alawiton; kay nakaamgo siya nga sa iyang kasinatian natuman ang saad sa Dios, nga napasaylo ang iyang kalapasan, gitabonan ang iyang sala. Naghinulsol siya ngadto sa Dios alang sa paglapas sa balaan nga balaod, ug pagtoo ngadto kang Cristo, nga namatay alang sa pagpamatarong sa tawo. “Sanglit namatarung man kita pinaagi sa pagtoo, kita may pakigdinaitay na sa Dios pinaagi sa atong Ginoong Jesu-Cristo’ Roma 5:1.

“Apan tungud kay iya man kini nga kasinatian, dili mopilo ang Cristohanon sa iyang mga kamut, natagbaw niana nga nabuhat alang kaniya. Siya nga nagtinguha sa pagsulud sa espirituhanong gingharian makakaplag nga ang tanang gahum ug mga dili maayong pagbati sa wala mabag-o nga kinaiyahan, gipuy-an sa mga puwersa sa gingharian sa kangitngit, nangandam batok kanila. Matag adlaw kinahanglan magbag-o siya sa iyang pagtugyan, matag-adlaw makiggubat sa daotan. Ang daang mga nabatasan, panulondon nga hilig ngadto sa sayup, manlimbasog alang sa paggahum, ug batok niini kinahanglan siya sa kanunay magbantay, makigbisug diha sa kusog ni Cristo alang sa kadaogan. . . .

“Ang gahum sa usa ka labaw ka hataas, labaw ka putli, labaw ka dungganon nga kinabuhi maoy atong dakung panginahanglan. Daghan kaayo kita og gihunahuna sa kalibutan, ug diyutay ra kaayo alang sa gingharian sa langit.

“Sa iyang mga paningkamot sa pagkab-ut sa kahimut-an sa Dios alang kaniya, walay bisan unsa nga makaluya sa Cristohanon. Ang moral ug espiritwal nga pagkahingpit, pinaagi sa grasya ug gahum ni Cristo, gisaad ngadto sa tanan. Si Jesus mao ang sukaranan sa gahum, ang tuburan sa kinabuhi. . . . Alang kanato Iyang palihokon ang tanang gamhanan nga mga ahensiya sa langit. Sa matag lakang atong kuptan ang Iyang buhi nga gahum.”—Ellen G. White, The Acts of the Apostles, pp. 476–478.

**Diskusyonan nga mga Pangutana:**

`Unsa may imong kasinatian sa saad nga ikaw “gipamatarong pinaagi sa pagtoo”? Sa unsa nga paagi kini nga maanindot nga saad nakapausab sa imong kinabuhi? Sa unsa nga paagi kana nga saad nadugtong ngadto sa ideya nga ikaw usab “nabanhaw uban kang Cristo”?`

`Unsay imong nasabtan niini nga pagkahimong langitnon sa panghunahuna? Labaw pa ba kini ka importante kaysa pagbuhat og yutan-ong kaayohan? Hain man mahimutang ang pagkabalansi niini? Paghunahuna bahin sa matang sa impluwensiya sa imong kinabuhi ngadto sa uban. Ug bisan malagmit maghunahuna kita bahin niini diha sa kahulogan sa atong linawas nga impluwensiya, kumusta man ang atong impluwensiya ingon nga usa ka iglesya? Sa unsa nga paagi makaapekto ang inyong lokal nga iglesya sa inyong lokal nga komunidad?`

`Basaha ang Colosas 3:11. Unsay kinahanglan isulti niini kanato bahin sa panaghiusa nga kinahanglan atong batonan diha kang Cristo?`