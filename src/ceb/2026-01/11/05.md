---
title:  Kinaiya sa Bag-o nga Kinabuhi
date:   11/03/2026
---

Sa nahulagway na ang daotang mga nabatasan ug negatibo nga mga kalidad nga natangtang ug gibiyaan sa atong pagduul kang Cristo, nagpadayon na si Pablo ngadto sa positibo—sama sa pagbalhin gikan sa kangitngit ngadto sa kahayag.

`Basaha ang Colosas 3:12–14. Giunsa paghulagway ang mga tumotoo ug unsay imong paghunahuna nga nadugtong kini ngadto sa mga kalidad nga kinahanglan ilang “isul-ob”?`

Sama sa Israel, nga gitawag sa Dios nga Iyang pinasahi nga katawhan ug magpakita sa Iyang kinaiya, ang mga tumotoo kang Jesus maoy “mga pinili” (Colosas 3:12), ang Iyang “mga pinili.” Dili tanan, hinoon, magkinabuhi ngadto sa Iyang pagtawag. Sa giingon ni Jesus, “Kay daghan ang gipanagtawag apan diyutay ra ang pagapilion” (Mateo 22:14), itandi sa Mateo 24:22, 31). Ang pagpahinungod ni Pablo ngadto sa mga pinili adunay sama og kahulogan (Roma 8:33, 2 Timoteo 2:10). Usab, sama sa Israel, ang mga tumotoo mao ang “mga hinigugma” sa Dios ug “balaan” (Deuteronomio 7:6–8). Kini nga pribilehiyo naglakip sa usa ka importante nga katungdanan: “aron kamo magamantala sa kahibulongang mga buhat niya nga nagtawag kaninyo gikan sa kangitngit ngadto sa iyang katingalahang kahayag” (1 Pedro 2:9). Ug buhaton nato kana pinaagi sa atong paagi sa pagkinabuhi karon.

Ang wal o ka mga kalidad nga gihisgutan ni Pablo maoy usa ka maanindot nga lista! “Pagkamabination, pagkamapuangoron, pagkamapaubsanon, kaaghop, ug pailub, nga mag-inantusay ang usa sa usa kaninyo, ug nga kon aduna may pagmahay sa usa batok sa usa, magpinasayloay ang usa sa usa,” ug “labaw niining tanan . . . gugma” (Colosas 3:12–14). Motubod lamang kini gikan sa usa ka kasingkasing nga nahiusa uban kang Cristo, tungud kay naghulagway man kini sila sa Iyang kinaiya ug giunsa kita Niya pagtagad. Atong pasayloon ang uban “maingon nga ang Ginoo nakapasaylo kaninyo” (Colosas 3:13). Ang gugma mao ang “magabugkos sa tanan” (Colosas 3:14), tungud kay ang Iyang gugma kanato mao ang nabugkos kanato ngadto Kaniya ug makapahimo kanato sa tininuud nga paghigugma sa uban (1 Juan 4:11, 12).

Kini nga mga kalidad magpalig-on sa atong mga relasyon sa duha ka mga paagi. Nahauna, pagpakita sa gugma, puangod, kalooy, ug ang pagpasaylo sa uban magpanalangin kanato ug sa uban. Makapahupay ug makatagbaw ang paghigugma ug pagpanalangin sa uban. Ang mga tawo normal motubag kanato diha sa kalooy, ug magpadayon kita sa pagdawat sa kalooy ug pasaylo sa Dios (Mateo 5:7, Mateo 6:14). Ikaduha, ug dugang pa ka importante, maghimaya kini sa Dios ug makapadasig sa uban sa pagtuo ug pagsunod kang Jesus, tungud kay magpakita kini sa balaan nga grasya. “Walay laing impluwensiya nga makapalibut sa tawhanong kalag nga adunay niana nga gahum ingon sa impluwensiya sa usa ka dili hakog nga kinabuhi. Ang labing lig-on nga pangatarongan dapig sa ebanghelyo mao ang usa ka mahigugmaon ug hiligugmaon nga Cristohanon.”—Ellen G. White, Ministry of Healing, p. 470.

`Unsa ka maayo ikaw makarepresentar kang Jesus sa imong pagtagad sa uban, ilabina ngadto sa mga dili maloloy-on kanimo?`