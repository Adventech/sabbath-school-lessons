---
title:  Pagkinabuhi sa Bag-o nga Kinabuhi
date:   12/03/2026
---

Ang pagtagad ni Pablo alang sa kalinaw ug panagkauyonay sulud sa iglesya tinaw nga makita diha sa katapusang mga bersikulo sa Colosas 3. Ato nang nabasa ang pakigdait sa Dios sa pila ka detalye (tan-awa sa Leksyon 7). Dili sama sa pax Romana, ang pax Christi dili usa ka kalinaw nga ipatuman gikan sa gawas kondili mao ang “magamando” kanato gikan sa sulud. Mahitabo lang kana kon si Cristo mao ang magagahum.

`Basaha ang Colosas 3:16, 17. Unsa ang espesipiko nga paagi sa pagtugot kang Cristo sa paggahum, ug unsa ang kalabutan sa musika niini nga tanan?`

Ang pinulongan hilabihan ka detalyado. Naghulagway kini sa pulong ni Cristo nga magpuyo sulud kanato. Mahitabo kini kung atong basahon ang Biblia sa matinagdanon aron madunggan ug makat-onan ang kaalam sa Dios. Makita nga, bisan ang Grego nga teksto daw dili kaayo tin-aw, ang musika adunay importante nga kalabutan sa “pagtudlo ug pagtambagay sa usag-usa” (Colosas 3:16).

Apan dili kay bisan unsa lang mga musika. Naggamit si Pablo og tukma kaayo pagkasulti dinhi ug sa Efeso 5:19: “mga salmo ug sa mga alawiton ug sa mga awit nga espirituhanon.”

Bisan og dili kaayo nato masiguro, daw kini usa ka pagkalahi nga gihimo dinhi tali sa diha nang daan nga tinigum nga mga salmo sa Daang Tugon ug usa ka nagatubo nga tinigum nga alawiton sa Bag-ong Tugon. Ang “espirituhanong mga alawiton” mahimong dugang ka kinatibuk-ang pulong alang sa bisan unsa nga alawiton sa pagdayeg nga adunay kadugtongan ngadto sa espirituhanong kinabuhi sa iglesya. Ang mga pulong sa alawiton mao ang paagi sa pagtudlo sa kamatuuran ug paghatag og pahimangno bahin sa pagkinabuhi sa bag-o nga Cristohanong kinabuhi. Daghang nabantug nga mga alawiton sa milabay nga pila ka mga siglo adunay gamhanang mga mensahe nga makapatuboy sa paglaum ug kasigurohan, nga kinahanglanon kaayo sa usa ka kalibutan nga sayon ra kaayo makabira kanatong tanan sa ubus.

Gamhanan ang impluwensiya sa musika. Ang pagtugtog ni David sa alpa adunay usa ka makahupay nga epekto ni Hari Saul (1 Salmo 16:23). Apan sa diha nga si David nahimong iya nga karibal, miulbo ang kasuko ug pagdumot ni Saul (1 Samuel 18:10, 11). Ang kalma, klasikal nga musika nakita nga makapakubos sa kahigwaos, makadugang sa pagpaabtik sa lihok sa utok, makadugang sa pagpahayahay, makatabang sa pagtap-ol sa kasakit, ug makapalambo sa pakighugoy-hugoy sa katilingban.

Kinsa man kanato wala makakita alang sa ilang mga kaugalingon sa gamhanang impluwensiya sa musika, alang sa maayo o dili maayo, sa atong mga pagbati ug mga hunahuna? Ang musika—ang husto nga musika, makapatuboy sa espirituhanon.

`Gisultihan kita nga bisan unsay atong buhaton, “buhata ang tanan sa ngalan sa Ginoong Jesus” (Colosas 3:17). Makaingon ka ba sa tinuud nga imong gibuhat kana? Kon wala, unsaon nimo pagusab; nga unsay imong hunongon pagbuhat kung dili ka makabuhat niini sa ngalan sa Ginoo?`