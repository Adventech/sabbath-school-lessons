---
title:  Nabag-o sa Kahibalo
date:   10/03/2026
---

`Basaha ang Colosas 3:6–11. Giunsa man ni Pablo pagpadayon niini nga paagi sa panghunahuna?`

Ang unang mga pulong sa Colosas 3:8 nagtimaan sa dramatiko ug desidido nga kausaban gikan sa kamatayon ngadto sa kinabuhi: “Apan karon.” Ang pulong “karon” sa Grego maoy emphatic. Karon, tungod kay ikaw nabanhaw uban kang Cristo ug nangita niana nga mga butang nga anaa sa itaas, ang imong kasamtangan nga kinabuhi kinahanglan magpakita og usa ka pagkalahi sa imong kinabuhi kaniadto. Busa patya ninyo ang “mga yutan-ong butang” (Colosas 3:5), “karon kinahanglan isalikway ninyo kining tanang mga butanga: kasuko, kapungot, pagkamadinauton, pagpasipala, ug ang mahilas nga sinultian sa inyong baba” (Colosas 3:8).

Ang kapungot ug kasuko susama nga naghulagway sa matarong nga tubag sa Dios batok sa sala (gihisgutan na gahapon) maingon nga kini alang kang Jesus (Marcos 3:5, Pinadayag 6:16). Agi og pagkalahi, giawhag kita nga “magmaabtik sa pagpanimati, magmahinay sa pagsulti, magmahinay sa pagkasuko, kay ang kasuko sa tawo dili mosangpot nianang pagkamatarung nga uyon sa Dios” (Santiago 1:19, 20). Ang daotang tinguha nagpasabut nga gusto nimo nga makasinati ug kadaot ang uban. Ang pagbutangbutang giplano sa pagdaot sa dungog. Gisaway usab ni Pablo ang panulti nga abusado ug balikas. Sa katapusan, ang pagbinakakay sa usag-usa gidili (itandi sa Levitico 19:11, 18). “Maingon nga nahukasan na kamo sa inyong daan nga kinaiya uban sa mga batasan niini” (Colosas 3:9).

`Unsay gipasabut ni Pablo sa “daan nga kinaiya” nga lahi sa “bag-ong pagkatawo”? Tan-awa sa Roma 6:6 ug Efeso 4:22–24.`

Ang mga berbo nga gigamit ni Pablo alang niini nga kausaban gikan sa da-an ngadto sa bag-o gipakahisama sa bisti, ingon og ang usa ka tawo maghubo sa hugaw nga bisti (itandi sa Zacarias 3:4). Ang sama nga daan/bag-o nga pagkalahi gihimo labot sa daan ug bag-o nga mga tugon, nga gihulagway ang duha pinaagi sa dayag o panggawas nga sulat sa kasugoan ug pinaagi sa balaod nga gisulat sa Espiritu diha sa kasingkasing (2 Corinto 3:4–18).

Kini nga mga sanglitanan naghulagway sa pagkakabig ug sa mga epekto niini, nga gitawag ni Pablo og usa ka “bag-ong linalang” (2 Corinto 5:17). Kita “ginabag-o pag-usab diha sa kahibalo, sibo sa dagway sa magbubuhat niini” (Colosas 3:10), kinsa mao ang dagway sa dili makita nga Dios (Colosas 1:15). Ang pagkabaton og kahibalo kang Cristo pinaagi sa Iyang Pulong makausab kanato “ngadto sa pagkasama sa iyang panagway gikan sa kasanag ngadto sa kasanag” (2 Corinto 3:18). Magbutang kini kanato ibabaw sa tanang kaliwat, dapit, ug sosyal nga mga utlanan (Colosas 3:11), tungud kay kita mga lumolupyo sa usa ka labaw ka hataas nga gingharian.