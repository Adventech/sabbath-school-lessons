---
title:  Aron sa Pagpasiguli sa Tanang Butang
date:   19/02/2026
---

`Basaha ang Colosas 1:19, 20. Unsa man kini nga pagpasiguli nga moabut pinaagi sa krus, ug unsa ka malukopon kini?`

Naggamit si Pablo og makapasibut kaayo nga panultihon sa Grego sa pagtapus sa iyang paghulagway kang Jesus, nga hilum nga nagpunting balik sa Amahan, nga gihisgutan diha sa Colosas 1:12. Diha sa Iyang kahingpitan nga ang Amahan nahimuut sa pagpuyo diha kang Jesus (itandi sa Colosas 2:9). Unsa man kini nga “kahingpitan”? Gipasabut kini ni Juan ingon nga himaya sa Amahan, “puno sa grasya ug kamatuuran” (Juan 1:14).

Apan pinasikad niini nga pahayag, kana nga “kahingpitan” nagsakup og daghan. Naglakip kini sa pagkawalay katapusan sa Dios ug kaugalingon nga paglungtad, ug sa Iyang gahum sa paglalang ug pagusab sa paglalang. Labi pa ka importante, nagpasantop kini sa Iyang kaalam sa pagbuntog sa sala ug sa kamatayon pinaagi sa dili mahanduraw nga paagi—ang krus. Ug busa, Iyang giusab kadtong labing makauulaw nga butang ngadto sa usa ka pagpamatuud sa Iyang gugma nga walay katapusan alang sa matag usa ka linalang. “Kay gihigugma gayud sa Dios ang kalibutan nga tungod niana gihatag niya ang iyang bugtong Anak, aron ang tanan nga mosalig kaniya dili malaglag, kondili may kinabuhing dayon” (Juan 3:16).

Ang bugtong paagi nga mabuntog gayod ang sala sa dayon, ug mapasiguli ang tanang butang nga mapasiguli, matingub diha niana nga mahimayaong kamatuuran: Gihigugma gayod sa Dios ang uniberso, ug Iya gayod kita gihigugma sa pagkaagi nga Iyang girisgo ang tanang butang aron lang pagluwas kanato pinaagi sa kamatayon ni Cristo didto sa krus. Ang Grego nga pulong alang sa “kalibutan” mao ang kosmos, nga makahimo sa paglakip sa tibuuk uniberso. Gipasabut ni Pablo ngadto kini nga unibersal nga pagpakita diha sa mosunod nga kahulogan sa pagsunod kang Cristo: “tungod kay kami nangahimo mang mga talan-awon sa kalibutan [kosmos, uniberso], sa mga manulonda ug sa mga tawo” (1 Corinto 4:9).

“Ang langit mitan-aw uban sa kagulanan ug sa kahibulungan sa pagbitay kang Cristo didto sa krus. . . . Pinaagi sa kinabuhi sa pagsupil, si Satanas ug ang tanan nga nakighiusa kaniya nagbutang sa ilang mga kaugalingon nga layo kaayo sa pagpahiuyon sa Dios nga ang Iyang presensya alang kanila usa ka nagdilaab nga kalayo. Ang Iyang himaya nga mao ang gugma maglaglag kanila. Sa sinugdanan sa dakung away, wala kini masabti sa mga manulunda. . . .

Apan dili kini masabtan hangtod matapus ang dakung away. Dayon, sa pagkahingpit na sa plano sa pagtubos, mapadayag ang kinaiya sa Dios ngadto sa tanang mga binuhat nga adunay salabutan. . . .

“Nianang panahona, magamaya ang mga manulunda sa ilang pagtan-aw sa krus sa Manluluwas. . . . Masabtan ni Cristo sa hingpit ang mga resulta sa halad nga gihimo didto sa Calbaryo. Ngadto niini nga tanan milantaw Siya sa krus ug mituaw, “Natapus na.’ ” –Ellen G. White, The Desire of Ages, pp. 760, 764.