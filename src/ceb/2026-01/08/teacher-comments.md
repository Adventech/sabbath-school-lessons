---
title:  Komento sa Magtutudlo
date:   20/02/2026
---

### Bahin I: Kinatibuk-ang Panglantaw

**Dugokan nga Teksto:** Colosas 1:15–17

**Tutokan sa Pagtuon:** Colosas 1:15–20

Ang Biblia nagingon nga si Jesus adunay pagkalabaw sa tanang butang (Colosas 1:18). Apan unsa may gipasabut niana nga panghunahuna? Daghang mga bersiyon sa Ingles naghatag sa Grego nga pulong proteuo ingon nga “una sa tanan” imbis nga “kinalabwan” (tan-awa, pananglitan sa nrsv, nasb, csb, ceb, uban pa). Ang berbo nga proteuo ania niini lamang nga pahayag sa Bag-ong Tugon, nagsugyot nga giampingan gayod kini pagpili alang sa usa ka katarungan. Nagpasantop kini sa talagsaon ug dili matupngan nga katungdanan ni Jesus. Ang orihinal nga teksto nagpasabut nga ang pagkabanhaw ni Jesus naghatag Kaniya sa awtoridad sa pagkahimo nga Ginoo sa tanang butang: “Siya mao ang sinugdan, ang panganay nga gikan sa mga nangamatay, aron nga diha sa tanang mga butang siya mahimong kinalabwan sa tanan” (Colosas 1:18). Sa usa ka pagkasulti, si Jesus mao ang Ginoo pinaagi sa katungud; karon nahimo Siya nga Ginoo sa kamatuuran! Ang unibersal nga pagkalabaw sa tanan ug paggahum maoy gipaabut nga mga resulta sa Iyang kadaogan ibabaw sa kamatayon. Si Juan rebelador nagpasantop usab niini nga hunahuna sa pagpamatuud nga si Jesus mao “ang panganay sa mga nangamatay, ug ang punoan sa mga hari sa yuta” (Pinadayag 1:5). Ang kamatayon ug pagkabanhaw ni Jesus dili mapugngan nga naghatud ngadto sa Iyang pagkahari ibabaw sa tanang butang.

Ang leksyon niini nga semana magpasantop sa duha ka dugokan nga mga tema:

1. Sa mga titulo ni Jesus, sumala sa gisulti diha sa Colosas 1:15–20, nagpasantop sa Iyang buhat sa pagtubos alang sa katawhan. Siya ang dagway sa Dios nga dili makita, ang panganay ibabaw sa tanang linalang, ang Ulo sa lawas, ug ang sinugdanan.

2. Mianhi si Jesus sa kalibutan aron sa pagpasiguli tali sa Dios ug sa tawo, sa usa ka partikular ng kahulogan, apan tali usab sa Dios ug sa tibuuk nga paglalang, sa usa ka halapad nga kahulogan.

### Bahin II: Komentaryo

**Ilustrasyon**

“Usa ka pastor sa Boston nakahibalag og usa ka batan-ong lalaki atubangan sa santuwaryo, nga nagdala og tayaon nga halwa nga daghan og sulud nga mga langgam nga naglupadlupad og nagkurog sa kalisang. Gipangutana sa pastor, ‘Anak, diin man nimo makuha kana nga mga langgam?’ “Akong gilit-agan didto sa uma,’ tubag sa bata. Unsa may imong buhaton kanila?’ ‘Akong dulaaan sila, ug tingali akong ipakaon sila sa among tigulang nga iring sa among balay.’

“Sa gitanyagan siya sa pastor nga iyang paliton sila, nakaingon ang bata sa kahibulung, ‘Mister, dili ka makagusto kanila, gagmay ra man kaayo sila, tigulang-ihalas nga mga langgam nga dili maayo moawit.’

“Mitubag ang pastor, ‘Hatagan tika og duha ka dolyar bayad sa halwa ug sa mga langgam.’

“Sigi, sugot ko niana, apan mahal ra kaayo ang imong hangyo.’

“Nagkasabut sila, ug mipauli ang bata nga nanaghoy, nalipay sa nagsinaw nga mga sinsilyo. Milakaw ang pastor luyo sa simbahan, iyang giablihan ang halwa, ug nanggawas ang nagsiot sa kadaghan nga mga langgam ug iyang gibuhian ang tanan.

“Pagkasunod Dominggo iyang gidala kadtong tayaon nga halwa ibabaw sa pulpito ug gigamit kadto nga ilustrasyon sa paganhi ni Cristo aron sa pagpangita ug pagluwas niadtong gusto—nga sama niadtong mga langgam nga padulong sa kalaglagan. Ang kalainan mao nga gipalit ni Cristo ang atong kagawasan pinaagi sa Iyang kaugalingong kinabuhi.”—Michael P. Green, 1500 Illustrations for Biblical Preaching (Grand Rapids, MI: Baker Books, 2000), pp. 297, 298.

Sa atong makita sa unahan, ang paghulagway ni Pablo kang Cristo diha sa Colosas 1:15–20 maoy usa ka balak nga nagtuboy sa Iyang buluhaton ingon nga Magbubuhat (Colosas 1:15–17. Niini nga pipila ka mga bersikulo, ang sugilanon bahin sa pagtubos giasoy sa daw dili katoohan nga mga pulong.

**Mga Titulo ni Jesus ug ang Iyang Buhat sa Pagtubos**

Ang Colosas 1:15–20 usa ka alawiton sa pagdayeg kang Cristo alang sa Iyang buhat sa pagtubos. Sa pagpahinungod og daghang mga titulo ngadto kang Jesus, midangop si Pablo ngadto sa Daang Tugon, aron pagpakita nga si Jesus mao ang katumanan sa mga saad sa mga kasabutan sa Daang Tugon.

**Dagway sa Dili Makita nga Dios** (Colosas 1:15). Ang mga pulong “ang dagway sa dili makita nga Dios” nagtudlo ngadto sa tinuud nga pagkatawhanon ni Jesus, nga nagpasabut sa Iyang pagpakatawo. Ang Grego nga pulong nga gihubad og “dagway” eikon, nga kanunay gigamit sa biblikal nga rekord aron sa pagpaila nga adunay usa ka butang nga maoy usa ka representasyon sa laing butang. Busa, pananglitan, ang istatuwa ni Nabucodonosor diha sa Daniel 2:31–3:18 gitawag og eikon sa makadaghang panahon diha sa Septuagint, ang Grego nga bersiyon sa Daang Tugon. Dayag, nga ang konsepto sa representasyon masubay balik ngadto sa Genesis 1:28, 27, diin si Adan gipaila ingon nga gibuhat diha sa dagway sa Dios. Mianhi si Jesus dinhi sa kalibutan ingon nga Ikaduhang Adan sa pagrepresentar ug pagpadayag sa Dios. Kini nga ideya nagkahulogan nga kon ang Dios-Amahan mianhi dinhi sa kalibutan imbis nga si Jesus, mahisama unta Siya kang Jesus.

**Ang Panganay sa Tibuuk nga Kabuhatan** (Colosas 1:15). Ang tanang mga titulo nga gipahinungod ngadto kang Jesus diha sa Colosas 1:15–18 nagsilbi sa pagpasantop sa Iyang pagkalabaw sa tanan, ang matag usa nagtawag sa pagtagad ngadto sa nagkalainlaing nga aspeto sa Iyang buhat sa pagtubos. Ang titulo “panganay sa tibuok nga kabuhatan” diha sa Colosas 1:15 unang naglandong sa sama nga titulo diha sa Colosas 1:18, “panganay nga gikan sa mga nangamatay,” ug kadugtong ngadto niini. Ang paggamit ni Pablo sa pulong “panganay” naggamot diha sa Daang Tugon. Kasagaran, ang titulo nga “panganay sa tibuok nga kabuhatan” gihubad sa duha ka mga paagi. (1) naghulagway kini kang Jesus ingon nga magmamando ibabaw sa tanang kabuhatan ug, busa, ang Iyang pagkatalagsaon ug pagkalabaw; (2) naghulagway kini kang Jesus ingon nga sa walay katapusan diha nang daan ug ang Magbubuhat sa tanang butang. Gani, “kay pinaagi kaniya gibuhat ang tanang mga butang. . . . Ang tanang mga butang gibuhat pinaagi kaniya ug alang kaniya.” (Colosas 1:16), “Siya mao na sa wala pa ang tanang mga butang” (Colosas 1:17).Dili kinahanglanon ang pagbaton sa usa ka baroganan nga maamong ang uban, ingon nga sila nagkadugtong sa usag-usa.

**Ang Ulo sa Lawas** (Colosas 1:18). Maingon sa uban nga mga sanglitanan nga gipahinungod ngadto kang Jesus diha sa Bag-ong Tugon, ang mga pulong “ang ulo sa lawas” nagsugyot sa awtoridad ni Jesus ibabaw sa iglesya apan usab sa Iyang maloloy-ong pagtagad alang kaniya. Busa, ingon nga ang ulo sa iglesya, naghatag si Jesus alang sa iyang pagtubo (Efeso 4:15) pinaagi sa pagpakaon kaniya (Colosas 2:19; Efeso 5:29, 30). Labi pa ka importante, Iyang giluwas siya (Efeso 5:23) tungud kay Iyang gihigugma siya (Efeso 5:2, 25). Sa usa ka kahulogan, ang sanglitanan sa Ulo daw susama ngadto sa dagway sa Magbalantay sa mga karnero. Tungud niana, mandoan ni Jesus ang iglesya “ngadto sa mga tuboran sa mga tubig” (Pinadayag 7:17); nakaila kaniya ug nailhan Siya niya (Juan 10:14); ug naghigugma kaniya bisan ngadto sa paghatag sa Iyang kinabuhi alang kaniya (Juan 10:11, 15), uban sa katuyoan sa paghatag kaniya sa kinabuhi nga walay katapusan (Juan 10:28).

**Ang Sinugdanan** (Colosas 1:18). Ang dagway ni Jesus ingon nga ang sinugdanan sa tanang butang dili kasarangan diha sa Bag-ong Tugon. Ngadto sa usa ka labi ka dako o gamay nga kahimtang, ang tanang mga kahimtang niini nga dagway nga gitukod diha sa Genesis 1:1. Busa, samtang ang unang pamahayag diha sa Mateo 1:1 dili mohaum sa pulong “sinugdanan,” ang mga pulong “basahon sa mga kaliwatan ni Jesu-Cristo” maoy usa ka pagpahinungod ngadto sa basahon sa Genesis (tan-awa sa Genesis 5:1; usab sa Genesis 2:4). Ang Ebanghelyo ni Marcos nagbukas sa pahayag, “Ang sinugdanan sa ebanghelyo ni Jesu-Cristo” (Marcos 1:1), nga, alang sa daghang mga eskolar, magpahinumdum sa Genesis 1:1. Ang Ebanghelyo ni Juan nagbukas uban sa pahayag, “Sa sinugdan mao ang Pulong” (Juan 1:1), ug nagpadayon “Siya sa sinugdan uban sa Dios” (Juan 1:2). Sa sama nga kaagi, gisugdan ni Juan ang iyang unang sulat pinaagi sa pagpahinungod ngadto sa iyang Ebanghelyo ug ang libro sa Genesis (1 Juan 1:1). Dugang pa, siya nagingon, “kay kamo nakaila man kaniya nga diha na sukad pa sa sinugdan” (1 Juan 2:13, 14). Sa katapusan, diha sa Pinadayag, gipahinungdan ni Juan si Jesus sa titulo, “ang ugdanan sa mga binuhat sa Dios” (Pinadayag 3:14). Busa, ang titulo “ang sugdanan” (Colosas 1:18) nagtudlo ngadto sa buluhaton ni Jesus ingon nga atong Magbubuhat ug Manunubos.

**Panganay nga Gikan sa mga Nangamatay** (Colosas 1:18). Ang paggamit ni Pablo sa titulo nga “panganay nga gikan sa mga nangamatay” (Colosas 1:18) diha sa sama kaayo nga paggamit ni Juan sa sama nga titulo diha sa Pinadayag 1:5. Ang duha ka mga magsusulat malagmit naghunahuna sa Salmo 89:27: “Himoon ko usab siya nga akong panganay, Ang labing hataas sa mga hari sa yuta.” Sa usa ka kahulogan, ang Salmo 89 sama og usa ka komentaryo sa 2 Samuel 7:8–16, nga nagdetalye sa tugon sa Dios kang David. Ang suud nga pagbasa sa Salmo 89, hinoon magpakita nga, sa katapusan, ang teksto nagsulti bahin sa labaw pa ka dako kaysa usa ka tawhanong hulagway (tan-awa pananglitan, Salmo 89:29, 36). Ang Bag-ong Tugon nagpaila nga si Jesus mao ang eskatolohikal nga Anak ni David (tan-awa, pananglitan, Mateo 1:1). Kon ipahinungod ang titulo nga “panganay” ngadto kang Jesus (Colosas 1:18), nagpasabut si Pablo ngadto Kaniya ingon nga katumanan sa saad sa tugon ngadto kang David.

**Buluhaton ni Jesus sa Pagpasiguli**

Ang tanang gibuhat ni Jesus (Colosas 1:15–18) misangput sa Iyang pagkabaton sa unang dapit diha sa tanang butang (Colosas 1:18). Sumala kang Pablo, si Cristo diha niini nga tanang butang tungud kay “diha kaniya ang tanan sa pagkapuno sa Dios nahimuot sa pagpuyo” (Colosas 1:19). Sa usa ka pagkasulti, si Jesus bug-os nga Dios sa sama nga panahon bug-os usab Siya nga tawo. Tungud niana, Iyang gituman ang mga kinahanglan nga kinahanglanon alang sa pagpasiguli sa tawo ngadto sa Dios (Colosas 1:20–22). Diha sa Efeso 2:14–17, gigamit ni Pablo ang pagpasiguli nga sinultihan nga nadugtong sa ideya nga si Jesus mianhi sa kalibutan sa pagkahimo nga atong kalinaw (Efeso 2:14), busa ang paghimo og kalinaw (Efeso 2:15) ug pagwali sa kalinaw (Efeso 2:17). Dili lang ang tawo kondili “ang tanan sa linalang sa Dios mapalinaw ug mapasiguli, ug bug-os nga panaguyon mapahiuli.”—Grant R. Osborne, Colossians & Philemon: Verse By Verse, Osborne New Testament Commentaries (Bellingham, WA: Lexham Press, 2016), p. 46.

### Bahin III: Kagamitan sa Kinabuhi

Palandunga ang mosunod nga mga tema. Dayon hangyoa ang imong mga tinun-an sa pagtubag sa mga pangutana sa katapusan niini nga bahin:

Diha sa Colosas 1:15–20, gipaila si Jesus ingon nga tinuboy nga Ginoo ibabaw sa tanang kabuhatan. Siya ang atong Ginoo! Ang pagka-Dios ni Jesus gipasukad sa kamatuuran nga mibangon Siya gikan sa mga patay madaogon sa pagkahimo nga atong Hari ug Tigpataliwala didto sa langitnong santuwaryo. Atong masaligan Siya ug atong itahan ang atong mga kaugalingon ngadto Kaniya sa hingpit, sa pagsalig nga Siya magpasiguli kanato ngadto sa Iyang dagway. Nagingon si Pablo nga ang Dios “nagpahimutang” kanato sa “pagpahiuyon ngadto sa dagway sa Iyang Anak, aron nga Siya mahimong panganay taliwala sa daghang kaigsoonan” (Roma 8:29).

Diha kang Cristo, kita adunay saad sa tanang pagkasakup sa pagpasiguli. “Pinaagi sa iyang dugo diha sa krus,” kita karon nakabaton sa pakigdait uban sa

Dios (Colosas 1:20). Sumala sa gitagna ni Isaias sa milabay nga gatusan ka mga tuig, mianhi si Jesus sa pagkahimo nga Prinsipe sa Pakigdait (Isaias 9:6; itandi sa Efeso 2:14). Dugang pa, nagingon si Isaias, “ang silot sa atong pakigdait diha sa ibabaw Niya” (Isaias 53:5). Sa Roma 5:10, nagpamatuud si Pablo nga “sa diha nga mga kaaway pa kita sa Dios, kita gipasig-uli ngadto sa Dios pinaagi sa kamatayon sa iyang Anak.”

Nagtudlo kanato ang Biblia nga si Jesus mao ang atong Magbubuhat ug Manunubos. Mianhi Siya sa kalibutan ug namatay didto sa krus aron pagpalit kanato balik ngadto sa Iyang kaugalingon. Ang Usa nga nagbuhat kanato (Juan 1:1–3) mao gihapon ang Usa nga mianhi diha sa unod (Juan 1:14) “sa paghalad sa iyang kinabuhi sa pagpakamatay ingon nga lukat alang sa daghan” (Mateo 20:28). Pinaagi sa Iyang kamatayon ug pagkabanhaw, Iyang gilaglag ang sala ug kamatayon ug nakabaton sa pagkalabing una ibabaw sa tanang butang sa langit ug sa yuta. Busa, “gikan kaniya ug pinaagi kaniya ug ngadto kaniya mao ang tanang mga butang. Kaniya ang himaya hangtud sa kahangturan. Amen” (Roma 11:36).

**Mga Pangutana:**

1. Unsay kahulogan sa pagpahiuyon ngadto sa dagway ni Jesus? Sa unsa nga praktikal nga mga paagi imong makita nga ang buhat sa pagkausab, pinaagi sa grasya sa Dios, nga mahitabo sa imong kinabuhi?

2. Sa unsa nga paagi si Jesus mao ang Ginoo sa imong kinabuhi? Unsa may gipasabut alang kanimo sa Iyang pagkauna ibabaw sa tanang butang? Sa unsa nga paagi ang Iyang pagkauna sa tanang butang makahatag kanimo og paglaum?