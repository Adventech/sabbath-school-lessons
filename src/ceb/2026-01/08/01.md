---
title:  Ang Pagkalabaw sa Tanan ni Cristo
date:   14/02/2026
---

### Basaha sa Pagtuon Niini nga Semana
Genesis 1:26, 27; Colosas 1:13–19; Juan 1:1–3; Efeso 1:22; 1 Corinto 12:12–27; 1 Corinto 4:9; Roma 6:3, 4.

> <p>Tekstong Sagulohon</p>
> “Siya mao ang dagway sa dili makita nga Dios, ang panganay sa tibuok nga kabuhatan; kay pinaagi kaniya gibuhat ang tanang mga butang, diha sa langit ug dinhi sa yuta, makita ug dili makita, mga lingkoranan nga harianon o kagahum o pamunoan o pagbolut-an—ang tanang mga butang gibuhat pinaagi kaniya ug alang kaniya. Siya mao na sa wala pa ang tanang mga butang, ug diha kaniya ang tanang mga butang gipakapot” (Colosas 1:15–17).

Sa leksyon niini nga semana, atong padayonon ang atong pagtagad sa libro sa Colosas (tan-awa sa leksyon 1 ug 2). Sa leksyon 2, Hwebes, atong nakita nga sa Colosas 1:9–12, nagampo si Pablo alang sa mga tumotoo sa Colosas, sa paghangyo nga magkinabuhi sila sa paagi nga makapahimuut sa Dios. Sa mga bersikulo 12 ug 13, iyang gitandi ang duha ka mga hut-ong: sa kahayag ug sa kangitngit, “ang gingharian sa kahayag” (Colosas 1:12) ug “ang kagahum sa kangitngit” (Colosas 1:13). Ang Dios-Amahan nagpatakus kanato sa pagambit diha sa dayon nga panulondon sa natad sa kahayag, giluwas kita gikan sa gahum sa kangitngit, ug “naglalin kanato ngadto sa gingharian sa iyang Anak nga pinalangga, kang kinsa kita nakabaton sa pagkatinubos, sa kapasayloan sa mga sala” (Colosas 1:13, 14).

Sa usa ka pagkasulti, diha kang Jesus, ang persona ni Jesus, kinsa mao usab ang Dios nga atong Magbubuhat, nga kita adunay katubsanan. Iyang gihagoan ang pagtubos kanato, ug pinaagi sa pagtoo diha Kaniya gibalhin kita gikan sa natad sa kangitngit ngadto sa gingharian sa Iyang pinalangga nga Anak.

Atong tan-awon niini nga semana ang usa sa labing malukopon ug mahimayaong mga pahayag bahin kang Jesus diha sa Bag-ong Tugon. Unsay gipasabut sa giingon nga si Jesus mao “ang dagway sa dili makita nga Dios,” ug usab mao “ang panganay sa tibuok nga kabuhatan” (Colosas 1:15)?

_*Basaha sa pagtoon kini nga leksyon sa pagpangandam alang sa Sabado, Pebrero 21._