---
title:  Panganay sa Tibuuk nga Kabuhatan
date:   16/02/2026
---

Diha sa Bag-ong Tugon, ang mga pulong “panganay” ug “bugtong nga gipakatawo” halos sa kanunay gipahinungod ngadto kang Jesus (tan-awa sa Lucas 2:7, Roma 8:29, Hebreohanon 1:6, Pinadayag 1:5), lakip ang duha nga mga panghitabo diha sa Colosas. Apan bisan pa nagpasabut kini sa uban, wala magpasabut nga ang usa maoy una nga nahimugso. Ang biblikal nga konsepto sa “panganay” nagpasantop sa pinasahi nga relasyon sa usa ka anak nga lalaki ngadto sa iyang amahan, bisan pa sa han-ay o pasunod nga pagkahimugso. Usab, adunay mga higayon ang manghud nga mga anak nga lalaki ang labaw ka dungganon: pananglitan kang Isaac, ug Jacob, ug kang Jose, pagngalan lang og pipila.

Si David, bisan og maoy kamanghuran sa walo ka mga anak nga lalaki, gidihog ingon nga ika-13 nga hari (1 Samuel 16:10–13), ug pinaagi sa salmista, ang Dios nagingon, “Himoon ko usab siya nga akong panganay, Ang labing hataas sa mga hari sa yuta” (Salmo 89:27). Iya usab gisultihan si Moises, “Ang Israel akong anak nga lalake, ang akong panganay” (Exodo 4:22). Sa niini nga kahulogan, ang maong pulong nagpasabut og pagkauna base sa pagkalabaw sa tanan.

`Basaha ang Colosas 1:15–17. Unsay katarungan nga gihatag ni Pablo alang kang Jesus ingon nga gitawag “ang panganay sa tibuuk nga kabuhatan”?`

Tinaw nga wala magpasabut si Pablo sa pagsugyot nga si Jesus maoy nahauna nga linalang. Gani, wala niya gilakip kana nga posibilidad. Kaduha, diha sa duha ka nagkalainlaing mga paagi, siya nagingon nga si Jesus maoy nagbuhat sa tanang butang. Siya ang naglalang kanila ug alang Kaniya (Colosas 1:16). Sa duha ka mga kahimtang, gipaila si Jesus ingon nga personal nga ahente nga pinaagi Kaniya ang Dios nagmugna sa proseso sa paglalang (tan-awa usab sa Efeso 3:9, Juan 1:1–3, Pinadayag 4:11)

Ang pamahayag ni Pablo labing bug-os ug halapad. Ang pulong nga “tanan” naglangkob sa tanang aspeto—sa lugar (langit ug yuta), sa pagkalalang (makita ug dili makita), ug sa gahum o katungdanan (mga trono, kagamhanan, mga pangulo, ug mga awtoridad). Ang ulahi nga mga pulong sa normal nagpasabut ngadto sa mga manulunda (tan-awa sa Efeso 3:10, Efeso 6:12). Ingon og pagsiguro nga dili siya masaypan sa pagsabut, nagpaila usab si Pablo diha nang daan “sa wala pa ang tanang butang” (Colosas 1:17). Ang Grego nga panultihon masabtan nga nagauna sa ranggo usab sa panahon, apan sa matag usa ka higayon sa mga sinulat ni Pablo, nagpasabut kini ngadto sa panahon (tan-awa, pananglitan, 1 Corinto 2:7, Galacia 1:17, Efeso 1:4).

Laing katarungan gihatag ni Pablo alang sa pagkalabaw sa tanan ni Jesus mao nga “diha kaniya ang tanang mga butang gipakapot” (Colosas 1:17). Ang Grego nga pulong (synistemi) sa literal nagkahulogan “gihiusa pagtapot” o “gihiusa.” Si Jesus maoy hinungdan nga mapahiusa ang uniberso, dili lamang tungud sa Iyang kalabutan ingon nga Maglalalang kondili tungud usab kay Siya ang Manunubos.

`Ang Dios, nga Magbubuhat, nagpakamatay alang kanato. Unsay may madugang sa atong mga buhat niana? Ngano nga ang ideya nga ang atong mga buhat makadugang ngadto sa nabuhat na ni Cristo alang kanato mapasipalahon?`