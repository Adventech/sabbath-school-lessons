---
title:  Ulo sa Lawas (ang Iglesya)
date:   17/02/2026
---

`Basaha ang Efeso 1:32 ug Colosas 2:10. Unsay gipasabut sa “ulo” niini nga mga pahayag? Unsay gipasabut ni Pablo sa iyang pagtawag kang Jesus “ang ulo sa iglesia” (Efeso 5:23)?`

Kasagaran na nga gamiton ang pulong “ulo” isip talinghaga alang sa usa ka posisyon sa pagpangulo, sumala sa gipakita sa dili maihap nga kadaghanon sa mga pinulongan palibut sa kalibutan. Atong makaplagan ang sama nga paggamit sa tibuuk Daan ug Bag-ong mga Tugon. Timan-i kung giunsa pagamit ang “ulo” sa mosunod nga mga bersikulo:

1. Exodo 18:25—Nagpili si Moises og “mga tawo nga may katakus gikan sa tibook nga Israel, ug iyang gibutang sila sa pagkapangulo sa ibabaw sa katawohan, mga pangulo sa mga linibo, mga pangulo sa mga ginatus, mga pangulo sa mga tagkalim-an, ug mga pangulo sa tinagpulo.”

2. Numeros 31:26—“ang mga pangulo sa mga balay sa mga amahan.”

3. Deuteronomio 28:13—Himoon sa Dios ang Israel “nga ulo, ug dili ang ikog” kung motuman sila Kaniya.

4. Isaias 7:8—“Kay ang ulo sa Siria mao ang Damasco, ug ang ulo sa Damasco mao si Rezin.”

5. Oseas 1:11—“Ug ang mga anak sa Juda ug ang mga anak sa Israel pagatigumon, ug sila sa ilang kaugalingon magatudlo usa ka pangulo.”

6. Miqueias 3:9—“Kamo nga mga pangulo sa balay ni Jacob, ug mga magmamando sa balay sa Israel.”

7. 1 Corinto 11:3—“Ang ulo sa matag-usa ka lalaki mao si Cristo.”

Busa, si Cristo ingon nga ulo sa iglesya magsangkap sa kapangulohan, pagmando, ug pagkaon alang sa panaghiusa ug pagtubo (tan-awa sa Colosas 2:19).

`Basaha ang 1 Corinto 12:12–27. Dinhi gihulagway usab ni Pablo ang iglesya ingon nga usa ka “lawas.” Unsa nga ubang mga aspeto sa iglesya ang gipasabut pinaagi niini nga sanglitanan?`

Maingon nga ang lawas dili mabuhi nga walay ulo, kung ang usa ka bahin sa lawas maangol, magdugang kalisud ang kinabuhi. Sagad dili nato maila kung daw unsa ka importante ang usa ka butang hangtod nga mawala kini.

`Kung mapugos ka pagpili tali sa pagwagtang og butkon/bitiis o mata, unsa may imong pilion? Unsay ikasulti niini kanimo kung unsa ka mahinungdanon ang matag usa ka tawo ingon nga usa ka sakup sa iglesya?`