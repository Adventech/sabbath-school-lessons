---
title:  Ang Pagkamasaligon
date:   13/01/2026
---

`Basaha ang Filipos 1:23, 24. Unsay gipasabut ni Pablo sa iyang gisulti nga “ang pagbiya dinhi ug pagpakig-uban kang Cristo” maoy “labi pa ka maayo”?`

Kini nga pagkasulti dako kaayo nga sayup sa pagsabut latas sa katuigan. Sa atong pagtuon niini nga pagkasulti niini nga semana, nagpasabut si Pablo sa pagtandi tali sa pagkinabuhi ug sa pagkamatay. Ang Cristohanon magkinabuhi alang kang Cristo ug mahimo gani nga mamatay alang Kaniya. Niana nga kahulogan “kadaogan” kini tungud kay ang atong pagsaksi labaw pa niana ka gamhanan ug madanihon (Filipos 1:21). Sa walay duhaduha ang usa ka tawo nagtoo kung siya andam mamatay alang niana nga pagtuo.

Apan kinahanglan atong ilhon usab nga ang mga patay tinuud gayod nga patay. “Wala nay mahibaloan sila bisan unsa.” Nagpahulay sila diha sa lubnganan hangtod sa pagpamanhaw (tan-awa sa Ecclesiastes 9:5; Juan 5:28, 29). Mao nga giingnan ni Jesus si Lazaro, nga namatay, “Ang atong higala nga si Lazaro natulog, apan moadto ako aron sa pagpukaw kaniya gikan sa paghikatulog” (Juan 11:11).

Kon, ang mamatay nga mga tawo, moadto dayon sa langit, hunahunaa lang kung unsay nahitabo kang Lazaro. Human sa upat ka adlaw sa paglakawlakaw niya didto sa Paraiso, moabut ang usa ka manulunda nga adunay “dili maayong” balita, “Pasensya, Lazaro, gitawag ka ni Jesus balik ngadto sa yuta. Dili ka makapuyo dinhi.”

Kung atong sundon ang sayup ngadto sa makataronganon nga konklusyon, atong makita kung unsa kini ka sayup. Ang kamatayon gipakahisama sa katulog nga walay damgo nga gikan niini pukawon ni Jesus ang Iyang matinumanong mga sumusunod sa Iyang Ikaduhang Paganhi: dayon uban sa buhi nga mga balaan, pagasakgawon sila ug dad-on ngadto sa langit aron makiguban kang Jesus sa walay katapusan (tan-awa sa 1 Tesalonica 4:16, 17).

Ang “pagbiya” ni Pablo gikan sa presente nga kinabuhi aron makiguban kang Cristo nagkahulogan sa pakiguban Kaniya diha sa pagantos ug sa pagkamatay (2 Timoteo 4:6) aron sa “pagdangat ngadto sa pagkabanhaw gikan sa mga patay” (Filipos 3:11). Usab, sa walay duhaduha nakaamgo siya nga mapiyong ang iyang mga mata sa pagkamatay ug sunod nga butang iyang mahibaloan, sa pagpamilok sa mga mata, makakita na kang Jesus, nga maoy modala kaniya, uban sa tanang mga tawo sa Dios, ngadto sa dapit nga giandam ni Jesus alang sa tanan nga nahigugma Kaniya (Juan14:3, 1 Corinto 2:9).

Bisan og andam sa pagpamatay alang kang Cristo, nahibalo si Pablo nga labi pang maayo alang sa mga taga Filipos kung “magpabilin siya diha sa unod” (Filipos 1:24). Makapasibut, nga alang sa mga Cristohanon, bisan kung labaw pa ka maayo ang pagkinabuhi alang kang Cristo o mamatay alang Kaniya maoy dili sayon tubagon. Si Pablo “maayong pagkapiit taliwala sa duroha” (Filipos 1:23), tali sa pagpabilin nga buhi o pagpahulay sa lubnganan.

`Sa makausa pa, bisan og sa kadaghanan walay usa nga gustong mamatay, imo bang gihunahuna kon sa unsa nga paagi sa takna sa imong pagkamatay, ang sunod nga butang imong maamgohan mao ang pagbalik ni Cristo? Sa unsa nga paagi kana nga panghunahuna makatabang kanimo pagsabut sa panghunahuna ni Pablo dinhi?`