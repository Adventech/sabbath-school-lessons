---
title:  Nahiusa ug Walay Kahadlok
date:   15/01/2026
---

`Basaha ang Filipos 1:27–30. Sa unsa nga paagi ang atong panaghiusa ug “pagpakigbisug alang sa pagtoo sa Maayong Balita” madugtong ngadto sa walay pagkahadlok?`

Ang pamaagi si Satanas mao ang pagbahinbahin ug pagbuntog. Makamatay ang pagkabahinbahin. Nagingon si Jesus, “Ug kon ang usa ka panimalay nabahin batok sa iyang kaugalingon, kanang panimalaya dili makabarug” (Marcos 3:25). Usa kini ka yano nga prinsipyo nga malipay si Satanas kung kini atong malimtan. Ang panaghiusa makatabang kanato sa pagtuman sa atong matagnaong kalabutan ingon nga ang salin sa tagna sa Biblia (Pinadayag 12:17), sa pagmantala sa “maayong balita nga walay katapusan” ngadto sa matag usa ka nasod, ug kaliwatan, ug pinulongan, ug katawhan” (Pinadayag 14:6). Tungud kay mahinungdanon kaayo ang panaghiusa sa pagtuman sa atong buluhaton sa pagsangyaw niini nga mensahe nga hinatag sa Dios, ug ang pagampo ni Jesus diha sa Juan 17 nagpasantop “sa kamatuuran” sa Pulong sa Dios ingon nga usa sa labing importante nga mga yawi alang sa panaghiusa (Juan 17:17, 19), ang atong mensahe dili mabulag gikan sa atong buluhaton o sa atong panaghiusa. Ang tanang tulo mahimong mobarog o mapukan. Kung mawala ang usa niini nga tulo ka mga yawi, dili kita molampus. Apan, kung atong mabatonan kini nga tulo, walay bisan unsay kahadlokan. Dili kita “sa bisan unsa nga paagi malisang sa pagsupak (Filipos 1:28). Nalupig nang daan si Satanas nga kaaway. Bisan kung patyon kita tungud sa atong pagtoo, walay bisan unsa nga makadaot kanato kon kita “kon lamang magamainiton kamo sa pagbuhat ug maayo” (1 Pedro 3:13). Walay gahum ang yawa sa pagpahunong kanato sa pagpauswag sa kamatuuran sa Dios.

`Basaha ang mosunod nga mga pahayag sa Biblia ug isumada sa hamubo ang ilang komon nga tema: Mateo 10:38, Buhat 14:22, Roma 8:17, 2 Timoteo 3:12.`

Malisud ang kinabuhi dinhi sa nahulog nga kalibutan, bisan alang sa “labing maayo” kanato. Si Job usa ka matarong nga tawo; ang Biblia nagsulti nga siya “hingpit ug matarung, ug usa nga mahadlokon sa Dios, ug nagapahilayo sa dautan” (Job 1:1). Apan, sa usa lang ka gabii, mihampak ang katalagman kaniya ug sa iyang panimalay. Kinsa bay wala makakat-on, bisan pinaagi sa personal nga kasinatian o sa pagtan-aw sa mga nahitabo ngadto sa uban, nga ang kinabuhi nga gikinabuhian dinhi, daw ingon og usa ka ngilit sa bung-aw, ug dili gayud nimo mahibaloan kung anus-a ka mosaylo sa ngilit? Ang pagantos, sa pila ka bahin, mahitabo kanatong tanan. Sa katapusan, hinoon, maayo nga magantos alang kang Cristo kaysa bisan unsa nga butang.

`Unsa nga paglaum, unsa nga kalipay, kinahanglan atong batonan taliwala sa atong pagantos ingon nga mga Cristohanon?`