---
title:  Komento sa Magtutudlo
date:   16/01/2026
---

### Bahin I: Kinatibuk-ang Panglantaw

**Dugokan nga Teksto:** Filipos 1:19–30, 1 Tesalonica 4:14–16

Si Martin Luther King, Jr., nagingon, “Kon wala makadiskobre ang usa ka tawo og usa ka butang nga iyang pakamatyan, dili siya takus magkinabuhi.”—Kinutlo ni Mark Water, The New Encyclopedia of Christian Quotations (Alresford, Hampshire, England: John Hunt Publishers Ltd., 2000), p. 404. Nagsulti si Pablo sa susama nga pagbati, “Kay alang kanako ang pagkabuhi mao si Cristo, ug ang pagkamatay maoy pagdaug” (Filipos 1:21). Dili kini mga pulong nga walay unod! Sa pagkatinuud andam si Pablo mamatay alang kang Cristo (Roma 14:8), nga sa katapusan iyang gihimo (1 Timoteo 4:6–8).

Nagkutlo gikan sa Salmo 44:22, nagpahibalo si Pablo ngadto sa Ginoo, “ungod kanimo ginapamatay kami sa tibuok nga adlaw; ginaisip kami nga daw mga karnero nga ilihawon” (Roma 8:36). Busa, ang iyang mga pulong, diha sa Galacia 2:20, dili makapatingala kanato: “Gilansang ako sa krus uban kang Cristo.” Andam si Pablo magpakamatay alang kang Cristo tungud kay nakatugyan siya sa iyang kaugalingon sa pagkinabuhi alang Kaniya. Nagpadayon si Pablo, “dili na ako ang nabuhi, kondili si Cristo ang nabuhi sa sulod nako; ug ang kinabuhi nga karon akong ginakinabuhi sa lawas akong ginakinabuhi pinaagi sa akong pagtoo sa Anak sa Dios” (Galacia 2:20). Busa, si Pablo nagkinabuhi ug namatay alang sa maayong balita.

Ang leksyon niini nga semana nagpasantop sa tulo ka dugokan nga mga tema:

1. Gitawag kita sa Dios sa pagkinabuhi nga mahunahunaon sa buluhaton nga mga kinabuhi, bisan sa pagtawag kanato sa pagkaandam nga mamatay alang Kaniya.

2. Ang kamatayon gipakahisama sa pagkatulog, nga alang niini ang sulbad mao ang pagkabanhaw sa lawas, dili ang walay pagkamatay sa kalag.

3. Gitawag kita sa Dios ngadto sa panaghiusa diha sa Iyang Espiritu. Tungud kay nalambigit kitang tanan diha sa usa ka espirituhanong away, kinahanglan dili lang kita mogamit sa husto nga hinagiban, kondili maghiusa diha sa pakigaway.

### Bahin II: Komentaryo

**Ilustrasyon**

Giasoy ang sugilanon bahin kang John Bradford, nga gisunog hangtod namatay nga gibitay niadtong Julyo 1, 1555. Si Bradford “mao ang kapelyan ngadto kang King Edward Sixth sa England, ug usa sa labing nabantug nga mga magwawali sa iyang panahon. Apan usa siya ka martir tungud sa iyang pagtoo. Ug gipagawas siya ngadto sa Newgate aron sunogon, gitugotan siya sa paghatag og pakigpulong, ug gikan sa iyang gisakyan ngadto sa iyang kamatayon sa tibuuk agianan gikan sa West London ngadto sa Newgate misinggit siya: “Si Cristo, si Cristo, wala nay lain kondili si Cristo.”—Paul Lee Tan, Encyclopedia of 7,700 Illustrations: Signs of the Times (Garland, TX: Bible Communications, Inc. 1996), p. 787. Sama sa gibuhat ni Pablo, gihatag ni Bradford ang iyang kaugalingon ngadto sa buluhaton pinaagi sa pagkinabuhi ug pagpakamatay alang kang Cristo.

**Pagkinabuhi ug Pagpakamatay Alang Kang Cristo**

Ang pahayag ni Pablo diha sa Filipos 1:21 maoy usa sa labing takus hinumduman sa tanan niya nga mga sulat. Ang iyang pagkaandam sa pagkinabuhi alang kang Cristo— nga naglangkit sa pagantos sa dili malikayan nga mga kalisdanan —ug gani sa pagpakamatay alang Kaniya, nagpasantop sa paglaum nga gipahayag diha sa naguna nga bersikulo, “Ako magapasidungog kang Cristo dinhi sa akong lawas, bisan pa kon pinaagi sa kinabuhi o pinaagi sa kamatayon” (Filipos 1:20).

Usa ka makapahibulong nga konsepto, apan, ang pagpamatuud ni Pablo nga ang pagpakamatay maoy pagdaog. Unsa may iyang gipasabut niana? Sa unsa nga paagi ang usa ka tawo makabaton og kaayohan gikan sa iyang kamatayon? Pinasikad sa handum ni Pablo nga gipahayag diha sa Filipos 1:23, “sa pagbiya ug sa pakiguban kang Cristo,” ang uban naghunahuna nga nagpamatuud si Pablo nga moadto siya sa presensya ni Cristo human dayon sa iyang pagkamatay, apan kana nga paghunahuna supak sa yano nga pagtolon-an sa Kasulatan bahin sa walay pagkamatay sa kalag ug sa kamatayon ingon nga katulogon. Aron masabtan kon unsay gipasabut sa giingon ni Pablo nga ang kamatayon ingon nga pagdaog, makatabang ang pagsusi sa iyang paggamit sa pulong “pagdaog” (gikan sa Grego nga pulong kerdos) ug sa cognate verb “nga makadaog” (gikan sa Grego nga pulong kerdaino), sa laing dapit sa iyang mga sinulat. Diha sa Filipos 3:7, 8, naghisgot si Pablo nga ang iyang kanhi giila ingon nga pagdaog (kerdos), iya nang giisip karon ingon nga kapildihan “tungod kang Cristo” (Filipos 3:7); nga “tungod sa labawng kabililhon sa pagpakaila kang Cristo Jesus” (Filipos 3:8), Gipasabut og dugang ni Pablo, “Tungod kaniya napildihan ako sa tanang butang . . . aron lamang maako [kerdaino] si Cristo” (Filipos 3:8). Busa, alang kang Pablo, ang pagpakamatay maoy kadaogan sa kahulogan nga siya sa katapusan makabaton kang Cristo pinaagi sa pagkakita Kaniya sa Iyang ikaduhang paganhi (2 Timoteo 4:8).

Posibli usab nga ang “kadaogan” (kerdos) diha sa Filipos 1:21 adunay usa ka kahulogan sa pagkamisyonero. Diha sa 1 Corinto 9:19–23, naggamit si Pablo sa kerdaino) ingon nga misyonero nga pulong, “nagapaulipon ako sa tanan aron makabig (kerdiano) ko unta ang labi pang daghan; . . . ngadto sa mga Judio ako nahimong ingon sa Judio aron sa pagkabig (kerdiano) sa mga Judio; ngadto sa mga nagapailalum sa kasugoan ako nahimong ingon sa nailalum sa kasugoan bisan tuod ako dili ilalum sa kasugoan aron makabig (kerdiano) ko ang mga nailalum sa kasugoan . . . aron makabig ko sila nga walay kasugoan; Ngadto sa mga mahuyang, ako nahimong ingon sa mahuyang aron makabig (kerdaino) ko ang mga mahuyang.”

Niana nga bahin, ang mosunod nga komento diha sa Filipos 1:21 makatabang: “Si [Pablo] nabalaka sa pagpadako kang Cristo. Kon nakita sa iyang Ginoo nga labing maayo alang kaniya ang pagdala sa pagpamatuud pinaagi sa pagkinabuhi ug pagministeryo, nga iyang marepresentahan Siya sa husto. Apan ang kamatayon sa usa ka tawo nga matarong mahimo usab nga usa ka gamhanan nga pagpamatuud sa pagkaepektibo sa ebanghelyo sa grasya. Ang pagtandi tali sa iyang kamatayon ug sa kamatayon sa usa nga namatay nga walay paglaum matiman-an kaayo nga ang impluwensiya niini makadala og kadaogan alang sa gingharian ni Cristo. Ang mga kasingkasing natandog ug nahumok pinaagi sa kalmado nga pasalig ug pagsalig sa usa kansang bug-os nga pagsalig anaa sa iyang Dios, bisan sa takna sa kamatayon.”—SDA Bible Commentary, vol. 7, p. 147. Nagtoo si Pablo nga ang iyang kamatayon magtimaan sa pagtapus sa iyang buhat-misyonero (Filipos 2:17); itandi sa 2 Timoteo 4:6; Usab, malagmit nga naghunahuna siya nga ang paghatag sa iyang kinabuhi “makadasig sa mga taga Filipos sa pagdugang sa halad, o . . . tingali makahimo sa uban sa pagsukitsukit sa pagtoo nga iyang gibarogan sa lig-on kaayo.”—The SDA Bible Commentary, vol. 7, p. 160.

Gitan-aw ni Pablo ang kamatayon ingon nga kadaogan tungud kay iyang makita si Cristo sa iyang sunod nga pagkamatngon sa panimuot nga kasinatian unya sa pagkabanhaw. Sa sama nga panahon, nakasiguro si Pablo nga tali sa iyang kamatayon ug kamatayon ug sa Ikaduhang Paganhi, matulog man siya sa lubnganan.

**Ang Kamatayon Sama sa Usa ka Katulog**

Gikomparar ni Pablo ang kamatayon sa pagkatulog (1 Tesalonica 4:14, 15), nagsugyot og usa ka kahimtang sa walay panimuot. Kini nga ideya nasubay sa pagtolon-an ni Jesus diha sa mga Ebanghelyo (Lucas 8:52, 53; Juan 11:11–13). Usa ka tinaw nga pananglitan mao ang sugilanon sa pagkabanhaw sa anak nga babaye nga Jairo. Makasisibut nga, samtang si Mateo ug Marcos, naghisgot lamang nga ang mga tawo nga nagtamay sa pagpamatuud ni Jesus nga natulog lang ang bata nga babaye (Mateo 9:24, Marcos 5:39, 40). Ang pagpaniid ni Lucas ingon nga usa ka doktor labaw pa ka takdo: “Ug siya gikataw-an nila nga nasayud nga kini patay na” (Lucas 8:53). Dugang pa, ang libro sa Mga Buhat—sinulat usab ni Lucas—naglarawan sa kamatayon ni Esteban pinaagi sa pagpamatuud, “Nakatulog siya” (Buhat7:60, nkjv). Mao usab ang gikaingon bahin kang David (Buhat 13:36).

Pagpahinungod ngadto sa kamatayon sa “mga amahan,” nagingon si Pedro nga “sila nangatulog” (2 Pedro 3:4). Ang mga eskolar naglalis kon “ang mga amahan” nga gipasabut ni Pedro sa henerasyon kaniadto sa mga Cristohanon o mga patriarka, apan kini nga kalahian walay kalabutan. Bisan unsa nga kahimtang, ang kamatayon gihulagway ingon nga usa ka kahimtang sa pagkawalay-panimuot, sama sa mahitabo kon kita mangatulog sa matag gabii. Takus usab timan-an nga “daghang mga lawas sa mga balaan nga nangatulog gipamanhaw” sa pagkabanhaw ni Jesus (Mateo 27:52, nkjv). Kini nga pahayag diha sa Ebanghelyo ni Mateo importante dili lamang tungud kay gipakahisama ang kamatayon ngadto sa katulog kondili tungud usab nga kini sa tinaw nagtudlo ngadto sa pagkabanhaw sa lawas ingon nga sulbad alang sa kamatayon.

Sumala sa nakita sa una, ang pagtuo ni Pablo nga ang kamatayon gipakasama sa katulog halalum nga gipagamot diha sa mga pagtolon-an ni Jesus ug nasubay sa panghunahuna nga gisulti sa ubang mga apostoles. Busa, ang Biblia wala maghulagway sa kamatayon ingon nga usa ka kahimtang nga adunay panimuot, sumala sa gihunahuna sa daghan.

**Pagkahiusa Diha Kang Cristo**

Ang Filipos 1:27 nagsugod sa usa ka bahin diha sa sulat (Filipos 1:27–32) diin mibalhin si Pablo gikan sa paghisgot sa iyang pagantos ngadto sa pagantos sa iyang magbabasa sa ilang buluhaton alang kang Cristo. Duha ka mahinungdanon kaayo nga mga tema mitungha diha sa Filipos 1:27: usa ka pamatasan sa kinabuhi nga sama kang Cristo ug sa panaghiusa. Ang mga tumotoo gitawag sa pagpakita sa dungganon nga panglihok ug pagpabilin nga nahiusa, bisan pa sa gahi nga kasingkasing sa pagsupak ug sa pagantos nga ilang giatubang tungud sa ilang pagtoo diha kang Cristo.

Naggamit si Pablo og diha ka dugokan nga mga hugpong sa pulong sa pagpasantop sa matang sa pagkadugtong nga kinahanglan maghulagway sa relasyon taliwala sa mga tumotoo nga mao ang “ usa ra ka espiritu” ug “usa ra ka hunahuna” (Filipos 1:27). Kini nga pinulongan sa panagkauban nagdalagan sa tibuuk niya nga sulat. Niini nga kahulogan, nagpamatuud si Pablo nga ang taga Filipos maghingpit sa iyang kalipay “pinaagi sa inyong paggawi nga magkasinabtanay, nga managbaton sa samang pagbati sa paghigugma, sa samang panghunahuna ug katuyoan” (Filipos 2:2). Ang Filipos 4:1–3 naghatag og upat ka mga gihiusa nga mga pulong nga gipaila sa Grego nga particle, syn (“uban” o “kauban sa”): syzygos (“kauban sa yugo”); syllambano (sa literal, “magkauban”); synathleo (“duyog sa pakigbisug”) ug synergos (“masigkamagbubuhat”). Busa, naghisgot si Pablo og mga babaye “nanagbuhat uban” kaniya diha sa ebanghelyo ug usab “mga masigkamagbubuhat,” ang tanan nga nalambigit diha sa buluhaton.

### Bahin III: Kagamitan sa Kinabuhi

Palandunga ang mosunod nga mga tema. Dayon hangyoa ang imong mga tinun-an sa pagtubag sa mga pangutana sa katapusan niini nga bahin: Nagingon si Jesus, “Ang tinun-an dili labaw sa iyang magtutudlo, ug ang ulipon dili labaw sa iyang agalon” (Mateo 10:24). Taliwala sa ubang mga butang, kini nga pagtolon-an naglakip sa pagsalikway, pagantos, ug gani ang pagkamartir. Sa Juan 15:20, nagingon si Jesus, “Kon ako ilang gilutos, kamo usab ilang pagalutoson.” Ingon nga mga magbubuhat diha sa katuyoan ni Cristo, kita angay nga andam alang sa malisud nga mga panahon. Nagpadayag ang Biblia nga si Satanas nagabuhat nga makugihon dinhi sa kalibutan aron pagsanta sa pagwali sa maayong balita ngadto sa tanang kanasuran, kaliwatan, mga pinulongan, ug katawhan, kay “siya nahibalo nga hamubo nalang ang iyang panahon” (Pinadayag 12:12). Kinahanglan magbuhat ang katawhan sa Dios nga makugihon, usab.

Busa, gitawag kita ni Cristo sa pagkinabuhi alang sa buluhaton. Ug kon kita mamatay samtang nagabuhat sa atong buluhaton nga misyonero, gipasaligan kita nga mangatulog kita sa lubnganan, nagpaabut sa pagkabanhaw sa Ikaduhang Paganhi. Ang Dios dili malimot niadtong mangamatay diha sa pagkamatinumanon ngadto sa mensahe sa ikatulong manulunda. Gisaaran sila, “Bulahan ang mga mamatay nga sukad karon mangamatay diha sa Ginoo.” “Bulahan gayud,” nagaingon ang Espiritu, “aron makapahulay na sila gikan sa ilang mga paghago, kay ang ilang binuhatan mokuyog man kanila!” (Pinadayag 14:13). Sa pagkakaron, gikinahanglan ang paglahutay (Pinadayag 14:12). Gitawag kita sa pagpas-an sa atong krus ug pagsunod kang Cristo (Mateo 10:38) hangtod sa adlaw nga mailisan ang atong krus sa purongpurong sa kinabuhi (Pinadayag 2:10). Sa pagkakaron, maghiusa kita sa pagbuhat batok sa usa ka komon nga kaaway. Nagingon si Pablo, “Kay ang atong pakigdumog dili batok sa mga binuhat nga unod ug dugo, kondili . . . batok sa mga dautan nga espirituhanong panon diha sa mga dapit sa kalangitan” (Efeso 6:12). Ang panaghiusa diha kang Cristo ug ang pagkasinuloban sa salakot sa Dios, kita makabuntog.

**Mga Pangutana:**

1. Paghunahuna og usa ka panahon nga ikaw nagantos sa relihiyoso nga paglutos. Sa unsa nga paagi ang pagantos alang kang Cristo makapalig-on sa imong pagtoo?

2. Ngadto sa unsa nga buluhaton ikaw gitawag ni Cristo? Sa unsa nga paagi ikaw nagtuman niana nga buluhaton alang Kaniya?