---
title:  “Si Cristo Mapasidunggan”
date:   11/01/2026
---

`Basaha ang Filipos 1:19, 20. Unsay daw gipaabut ni Pablo sa sangputanan sa iyang pagsulay? Unsay iyang gitagad nga labaw pa gani ka importante kaysa pagkaabsuwelto?`

Bisan dili kriminal si Pablo, dili lang kini ang unang panahon nga gibilanggo siya, ug dili bag-o kaniya ang bahin sa paglutos. Ngadto sa mga Cristohanon, iyang gidetalye pagasoy ang iyang mga pagantos hangtod niadto nga panahon: “labi pa ka daghan nga mga pagkabinilanggo, sa dili maihap nga mga pagbunal ug sa makadaghan nga pag-ungaw sa kamatayon. Sa lima ka higayon, ako nakadawat kulang na lang ug usa nga makap-atan ka lapdos gikan sa mga kamot sa mga Judio. Sa tulo ka higayon ako giposposan; makausa ako gibato. Makatulo ako malunod; usa ka gabii ug usa ka adlaw nag-utaw-utaw ako sa dagat; sa masubsob nga panaw nahimutang ako sa katalagman sa mga suba, sa katalagman gumikan sa mga tulisan, sa katalagman gumikan sa akong mga katagilungsod, katalagman gumikan sa mga Gentil, katalagman sa siyudad, katalagman sa kaawaawan, katalagman sa kadagatan, katalagman gumikan sa mga igsoon nga mini; sa kalapoy ug sa pagpangabudlay, sa masubsob nga pagtukaw sa kagabhion, sa kagutom ug sa kauhaw, sa masubsob nga dili makakaon, sa katugnaw ug sa kahubo” (2 Corinto 11:23–27).

Apan basi atong gihunahuna nga ang mga pagantos maoy naguna sa iyang hunahuna, gidugang dayon ni Pablo, “Ug gawas sa uban pang mga butang, anaa ang adlaw-adlaw nga pagpiit kanako tungod sa akong kabalaka alang sa tanang mga iglesia” (2 Corinto 11:28).

`Basaha ang 1 Corinto 4:14–16; 1 Tesalonica 2:10, 11; Galacia 4:19; ug Filemon 10. Unsay relasyon nga gibatonan ni Pablo sa mga iglesya nga iyang gitukod ug sa mga tawo nga iyang nadaog alang kang Cristo?`

Sama kang Jesus, nga walay bisan unsay gipugngan aron lang sa pagluwas kanato, andam si Pablo nga “magagasto ug pagagastohon” alang sa iyang mga masigkatumotoo (2 Corinto 12:15). Apan, sa katingalahan, sa magdugang ang lihok sa usa ka tawo nga mahisama sa kang Jesus, magkaubus ang paghigugma kanila o pagpabili kanila sa uban. “Sa pagkatinuod pagalutoson gayud hinoon ang tanan nga nagatinguha sa diosnon nga pagkinabuhi diha kang Cristo Jesus” (2 Timoteo 3:12). Apan ang matinumanong mga Cristohanon magpabilin tingali sa labing kusganon nga paagi aron sa paghimaya sa Dios ug sa pagpadayag sa kamatuuran sa ebanghelyo (itandi sa Filipos 1:7). “Ang pailub ni Pablo ug pagkamalipayon panahon sa iyang hataas ug dili makataronganong pagkabilanggo, ang iyang kaisog ug pagtoo, maoy usa ka nagpadayon nga wali.”—Ellen G. White, The Acts of the Apostles, p. 464.

`Tan-awa kung unsa ang imong pagkinabuhi ug pagtagad sa mga tawo ilabina sa mga tawo nga dili maayo og tinagdan kanimo. Unsa ang matang nga pagsaksi imong ikapakita alang kang Jesus?`