---
title:  Komento sa Magtutudlo
date:   20/03/2026
---

### Bahin I: Kinatibuk-ang Panglantaw

**Dugokan nga Teksto:** Colosas 4:6

**Tutokan sa Pagtuon:** Colosas 3:18–4:6

Ang Colosas 3:18–4:1 adunay usa ka pasunod nga mga sulondan sa panimalay. Gisumaryo ni Pablo kon sa unsa nga paagi ang mga asawa ug mga bana, mga anak ug mga ginikanan, usab ang mga ulipon ug mga agalon kinahanglan magkinabuhi diha sa kahayag sa mensahe sa ebanghelyo. Sumala sa atong makita. Si Pablo dili sa usa lamang ka bahin nagtutok sa iyang diskusyon. Siya adunay espesipiko nga instruksiyon alang sa tanan niini nga mga pundok ug nagpaabut kanila sa pagtuman sa ilang mga buluhaton ingon nga usa ka pagpakita sa ilang pagkamatinumanon ngadto sa Dios. Busa, ang mga asawa gidahum sa pagpasakup ngadto sa ilang mga bana “ingon nga maoy angay diha sa Ginoo” (Colosas 3:18); ang mga anak kinahanglan magtuman sa ilang mga ginikanan tungud kay “kay kini makapahimuot sa Ginoo” (Colosas 3:20); ug ang mga sulogoon kinahanglan magtuman sa ilang “tawhanong mga agalon,” “nga mahadlokon sa Ginoo” (Colosas 3:22).

Katingad-an, sa matag kategoriya, ang grupo nga kasagarang giisip nga mas huyang ang unang gipahimangnoan. Ang mga sugo alang sa mas huyang nga grupo gisumpayan og tin-aw nga sugo alang sa mas gamhanan nga grupo. Gitawag ni Pablo ang mga gamhanan sa dili pagpangabuso sa ilang gahum apan sa paggamit niini sa maalamon. Nagtugot kini sa mga maluyahon ngadto sa dugang nga pagkaandam pagpasakup ngadto sa adunay awtoridad.”—Douglas Mangum, ed., “The Christian Home ([Col. 13:18–4:1),” Lexham Context Commentary: New Testament (Bellingham, WA: Lexham Press, 2020). Human sa pagtagad niini nga mga isyu, miatubang si Pablo ngadto sa espesipiko nga mga tambag bahin sa panggawas nga impluwensiya nga ang mga sakup sa iglesya, pinaagi sa pagampo, kaalam, ug tinimplahan nga pagpanulti, mahatag pinaagi sa pagpakita sa ilang pagtoo ngadto sa tagagawas.

Ang leksyon niini nga semana magpasantop sa duha ka dagkung mga tema:

1. Mga prinsipyo sa Biblia mahitungod sa relasyon sa pamilya ug sa buhat;

2. Ang mga pahimangno bahin sa matukawon nga pagampo, ang maalamon nga paglakaw, ug maloloy-on nga pagpanulti.

### Bahin II: Komentaryo

**Biblikal nga Pundasyon sa Relasyon sa Pamilya ug Trabaho**

Diha sa Colosas 3:18–4:1, gihisgutan ni Pablo ang tulo ka paris sa tawhanong mga relasyon, uban sa espesipiko nga mga tambag alang sa matag usa. Matiman-an kaayo, ang unang pundok nga gihisgutan adunay kalabutan sa mga asawa ug mga bana. Kini nga paghan-ay dili usa ka sulagma, ingon nga gipasantop nga ang kaminyoon maoy basihanan alang sa tanang uban nga mga matang sa tawhanong mga kadugtongan. Ang relasyon tali sa usa ka lalaki ug usa ka babaye diha sa kaminyoon maoy usa ka talandogon kaayo nga topiko sa pagkaagi nga gitandog kini ni Pablo sa makadaghang panahon sa iyang mga sulat (1 Corinto 7:1–7, 27–31; 1 Corinto 11:3; ug Efeso 5:21–33).

**Kadugtongan Tali sa mga Asawa ug mga Bana**

Ang sugo ni Pablo alang sa mga asawa sa pagpasakup ngadto sa ilang mga bana (Colosas 3:18) maoy usa ka butang nga nahimong hinungdan sa daghang lalis. Ang kaabay nga pahayag diha sa Efeso 5:22 susama gayod: “Kamong mga asawa, kinahanglan magpasakop kamo nga masinugtanon sa inyong masigka-bana ingon nga sa Ginoo.” Apan, sa wala pa magpagula niini nga pahayag, nagingon una si Pablo, “Magpinasakopay kamo nga masinugtanon ang usa sa usa ingon nga pagkataha kang Cristo” (Efeso 5:21). Ang berbo nga “magpasakop” diha sa Efeso 5:22 dili mabasa sa orihinal nga teksto sa Grego apan husto ang pagkahatag, pinasikad sa pagkasulat niini diha sa Efeso 5:21. Kini nga pagtagana nagsugyot nga ang Efeso 5:22 nadugtong sa Efeso 5:21 ug kinahanglan hubaron niana nga pagsabut. Busa, sa usa ka kahulogan, dili lamang ang mga asawa gitawag ngadto sa pagpasakup sa ilang mga bana, apan ang mga bana gitawag usab sa pagpasakup ngadto sa ilang mga asawa, “ingon nga pagkataha kang Cristo” (Efeso 5:21).

Ang sugo ni Pablo alang sa mga asawa sa pagpasakup ngadto sa ilang mga bana kinahanglan dili sabton nga ubus ang mga babaye. Kondili, “ang nalambigit dinhi mao nga diha sa bulontaryo nga pagpaubus sa iyang kaugalingon ngadto sa iyang bana ang asawa maghunahuna niini sa pagpasakup ngadto sa Ginoo, tungud kaysa relasyon sa kaminyoon ang iyang bana magpakita sa Ginoo samtang siya magpakita sa iglesya.”—Andrew T. Lincoln, Ephesians, vol. 42, Word Biblical Commentary (Dallas: Word, Inc., 1990), p. 368.

Matiman-an nga, diha sa Efeso ug Colosas, ang gipaabut nga pagtagad sa mga bana ngadto sa ilang mga asawa managsama: “Kamong mga bana, higugmaa ninyo ang inyong masigka-asawa (Efeso 5:25, Colosas 3:19). Samtang ang sugo ngadto sa mga asawa susama ra diha sa kaabay nga mga pamahayag—“Kamong mga asawa, kinahanglan magpasakop kamo nga masinugtanon sa inyong masigka-bana ingon nga sa Ginoo” (Efeso 5:22), ug “Mga asawa, pasakop kamo nga masinugtanon sa inyong masigkabana, ingon nga maoy angay diha sa Ginoo” (Colosas 3:18)—ang sugo ngadto sa mga bana nagpakita sa takus timan-an nga kalahian: “Kamong mga bana, higugmaa ninyo ang inyong masigka-asawa, maingon usab nga si Cristo nahigugma sa iglesia ug mitugyan sa iyang kaugalingon alang kaniya” (Efeso 5:25; tan-awa usab sa Efeso 5:28), ug “Mga bana, higugmaa ninyo ang inyong masigkaasawa, ug ayaw ninyo sila pagpahimungti” (Colosas 3:19). Diha sa Efeso, gipaabut ang mga bana sa pagpakita sa usa ka mainantosong gugma, maingon sa gibuhat ni Jesus alang sa iglesya.

Diha sa Colosas, ang sugo alang sa mga bana sa paghigugma sa ilang mga asawa giubanan sa dugang nga pahimangno “ug ayaw ninyo sila pagpahimungti.”

Ang Grego nga pulong mao ang pikraino, nga susama ngadto sa pulong pikros, gigamit sa paglarawan sa usa ka kinaiyahan nga kanunay gipahinungod ngadto sa usa ka sobra nga pagkadiktador.”—James D. G. Dunn, The Epistles to the Colossians and to Philemon : A Commentary on the Greek Text, New International Greek Testament Commentary (Grand Rapids, MI: Carlisle: William B. Eerdmans Publishing Paternoster Press, 1996), p. 249. Ang mga asawa gipaabut nga magpasakup sa ilang mga kaugalingon sa bulontaryo ngadto sa ilang mga bana, maingon nga magpasakup sila sa ilang mga kaugalingon ngadto sa Ginoo.

**Relasyon Tali sa mga Anak ug mga Ginikanan**

Ang mga pahimangno ni Pablo alang sa mga anak ug mga ginikanan gipasukad diha sa pagbinayloay nga mga katungdanan, sama sa iyang pamaagi sa mga asawa ug mga bana. Ang sugo alang sa mga anak sa pagtuman sa ilang mga ginikanan (Colosas 3:20) gipagamot diha sa ikalima nga sugo. Kini nga basihanan makita diha sa Efeso, diin, human sa paghatag og managsama nga sugo (Efeso 6:1), nagkutlo si Pablo sa Exodo 20:12 (tan-awa sa Efeso 6:2, 3. Gipaabut ang mga anak dili lamang sa pagkamatinumanon ngadto sa ilang mga ginikanan kondili usab sa usa ka gigikanan sa kalipay ngadto kanila (Proverbio 15:20, Proverbio 23:24, uban pa).

Sa baylo, dili pasuk-on sa mga ginikanan ang ilang mga anak. Adunay lantugi kon unsa ang gipasabut ni Pablo pinaagi sa iyang paggamit sa pulok “pasuk-a” (Colosas 3:21). Apan bisan pa, naghatag si Ellen G. White og kahayag ngadto sa kahulogan niini sa iyang pagkomento labot sa mga pulong sa Colosas 3:21: “Si Satanas mahimuut kaayo kon pasuk-on sa mga ginikanan ang ilang mga anak pinaagi sa pagsulti sa hait, mga pulong sa kasuko. Nagpasidaan si Pablo niini nga punto: ‘Mga amahan, ayaw ninyo hagita ang inyong mga anak ngadto sa kasuko, basi mangaluya sila.’ Tingali sayup kaayo sila, apan dili ninyo mamandoan sila ngadto sa husto pinaagi sa pagkawala sa pailub uban kanila,”—Advent Review and Sabbath Herald, January 24, 1907.

**Relasyon Tali sa mga Ulipon ug mga Agalon**

Sa katapusan, gihisgutan ni Pablo ang relasyon tali sa mga ulipon ug mga agalon. Ang mga ulipon ug mga agalon gipaabut nga magtuman sa ilang mga katungdanan diha sa kahayag sa ilang mga katungdanan atubangan sa Dios. Ang mga ulipon gihatagan og duha ka mga sugo. Nahauna, kinahanglan ilang tumanon ang ilang “mga agalon . . . nga mahadlokon sa Ginoo” (Colosas 3:22). Ang mga pulong nga “mahadlokon sa Ginoo” sagad nga gisabut ingon nga basihanan alang sa sugo, “tungud kay kamo mahadlokon sa Dios.” Ang mga ulipon o mga sulogoon kinahanglan magbaton sa hunahuna nga, sa katapusan, ang ilang pagalagad ngadto sa usa ka yutan-ong agalon magpahayag sa ilang pagalagad ngadto kang Ginoong Jesus (Colosas 3:23, 24).

Sukwahi sa gihunahuna sa daghang mga tawo, ang pagpangulipon sa unang siglo dako og kalainan gikan sa matang nga gibatasan didto sa Kasadpan nga kalibutan sa bag-ong kapanahonan, “Walay kalabutan ang lahi nga kagikan; gipadasig pagayo ang edukasyon (ang ubang mga ulipon labaw pa kaayo nga naedukar kaysa ilang mga tagiya) ug nagpauswag sa bili sa ulipon; daghang mga ulipon nagabuhat sa sensitibo ug taas nga katungdanan alang sa katilingban nga kalihokan; ang mga ulipon makapanagiya gani og mga butang (lakip sa uban nga mga ulipon!); ang ilang relihiyoso ug kultural nga mga tradisyon sama sa mga panganay; walay mga balaod nga nagdili sa publiko nga pagtigumtigum sa mga ulipon; ug (tingali labaw sa tanan). Kasagaran sa mga ulipon nga nagtrabaho sa siyudad o balay, legal nga makalaum nga sila gawasnon sa dihang moabut na sila og 30 anyos.” –S. Scott Bartchy, “Slavery: New Testament,” The Anchor Yale Bible Dictionary, ed. David Noel Freedman, et al., vol. 6 (New York: Doubleday, 1992), p. 66.

Importante timan-an nga wala magtugot si Pablo sa paguyon sa pagpangulipon, nga atong nahibaloan nga dili maayo og kahulogan sa bisan unsa nga pagsabut. Igo lang siya nagila sa hulagway sa kultura sa nahauna nga siglo. Ang pagwagtang na sa katapusan sa pagpangulipon sa nahauna nga siglo makahimo og dakung pagkunhod sa ekonomiya, bisan alang sa mga ulipon sa ilang mga kaugalingon. Niini nga pagsabut, naghatag si Pablo og usa ka mahait nga pagtambag ngadto sa mga agalon ug mga ulipon, pagawhag kanila sa pagtagad niadtong nagbuhat alang kanila diha sa makataronganon ug makiangayon nga paagi (Colosas 4:1), walay sapayan kon unsa ka lisud kini sabton alang kanato karon.

Matukawon nga Pagampo, Pagbinuotan sa paggawi, ug Madanihon sa Sinultihan

Takus timan-an nga ang mga tambag diha sa Colosas 4:2–6 nagsunod sa diskusyon ni Pablo bahin sa pamilya ug sa mga kadugtongan sa trabaho. Niini nga bag-o nga bahin, gipadayag ni Pablo ang iyang kabalaka nga ang komunidad sa iglesya kinahanglan magbaton sa maayong pagpamatuud ngadto sa publiko. Kini nga pagpasunod sa mga tema nagsugyot nga alang sa impluwensiya sa ebanghelyo sa tagagawas, kinahanglan maghulma kini una sa tanan sa pamatasan sa taga-sulod, sa partikular sulud sa mga puluy-anan. Sumala sa mga pahimangno ni Pablo niini nga pahayag, tulo ka mga lakang kinahanglan sundon alang sa pagkab-ut sa mga taga-gawas sa usa ka gamhanan nga paagi.

Nahauna, matukawon nga pagampo (Colosas 4:2–4). Kon gusto kita nga atong maalagaran ang katawhan alang kang Cristo, ang pagampo maoy labing maayo nga paagi sa pagsugod! Gani naghangyo si Pablo sa iglesya nga magampo, dili lamang alang sa ilang mga kaugalingon kondili alang kaniya ug kang Timoteo, aron sila makabaton sa usa ka bukas nga pultahan alang sa pagwali.

Ikaduha, pagbinuotan sa paggawi (Colosas 4:5). Sumala sa pagkasulti, “Pagbinuotan kamo sa inyong paggawi ngadto sa mga tagagawas, nga magapahimulos kamo sa pahahon.” Ang berbo nga gihubad nga “panggawi” sa kanunay gigamit sa Bag-ong Tugon sa pagpaila sa pamatasan o panglihok. Sagad, gihubad kini “sa pagkinabuhi” o “sa pagamping sa maayong panglihok” (tan-awa pananglitan, sa Marcos 7:5, Roma 13:13, ug Colosas 2:6).

Ikatulo, magamadanihon ang inyong sinultihan (Colosas 4:6). Pinaagi sa madanihong pagpanulti, malagmit si Pablo nagpasabut sa mga kinaiya sama sa pagtahod, pagkabuutan, ug pagkamaloloy-on, aron sa paghatag og maayong panghunahuna ngadto sa tagagawas ug pagdani kanila ngadto sa ebanghelyo ni Jesus.

### Bahin III: Kagamitan sa Kinabuhi

Palandunga ang mosunod nga mga tema. Dayon hangyoa ang imong mga tinun-an sa pagtubag sa mga pangutana sa katapusan niini nga bahin:

“Ang pamilya dili lang usa ka pundok sa mga tawo nga nagpuyo ilalum sa usa ka atop. Niana nga kahulogan bisan unsa nga hotel o prisohan mohaum niini. Ang pamilya dili usa ka pundok sa mga tawo nga nagdala sa sama nga ngalan. Ang mga tawo nga sama og ngalan mahimo nga nagpuyo sa tibuuk nasod ug bug-os nga mga dumuloong. . . . Ang pamilya dili lang mga tawo kondili usa ka espiritu sa pagkahiusa. Usa kini ka Espiritu nga gihimo pinaagi sa pagkamahigugmaon ug pagkamahandumon, katawa ug mga luha, paginambitay sa kalipay ug kasubo, pagkahiusa sa pakigbisug ug respeto, pagtoo ug kalipay ug kasubo, . . . pagtoo ug pagkamatinumanon, ug usa ka komon nga pagtinguha sa takus nga mga kalab-uton.” –Herschel H. Hobbs, My Favorite Illustrations (Nashville, TN: Broadman Press, 1990), p. 98. Ang atong mga simbahan, ingon nga sumpay sa atong mga puluy-anan, kinahanglan mahimo nga mga dapit diin ang usa ka tawo makakaplag og gugma, paglipay, respeto, ug usa ka halalum nga pagbati sa pagkasakup.

Nagingon si Jesus, “Ako magahatag kaninyog bag-ong sugo, nga kinahanglan maghigugmaay kamo ang usa sa usa maingon nga ako nahigugma kaninyo, kinahanglan maghigugmaay usab kamo ang usa sa usa. Ang tanang tawo makaila nga kamo nga tinun-an ko pinaagi niini, kon kamo maghigugmaay ang usa sa usa” (Juan 13:34, 35). Ang mga magsusulat sa Bag-ong Tugon nagtagad niini sa hilabihan ka seryoso (tan-awa sa Roma 13:8, Galacia 5:14, 1 Tesalonica 4:9, Hebreohanon 13:1, Santiago 2:8, 1 Pedro 1:22, 1 Pedro 4:8, 1 Juan 3:23, 2 Juan 5). Sumala sa gibuhat ni Jesus, si Pablo ug Juan nagdugtong usab sa pagbatasan sa gugma ingon nga katumanan sa balaod (tan-awa sa Roma 13:8, 10; Galacia 5:14; ug Santiago 2:8). Ang atong mga panimalay kinahanglan mahimo nga mga dapit diin ang matag usa magpadayag niini nga gugma pinaagi sa pagampo, ang usa ka maalamon nga paglakaw uban sa Ginoo, ug maloloy-on nga pagpanulti.

**Mga Pangutana:**

1. Sa unsa nga mga paagi ang inyong iglesya usa ka sumpay sa inyong puluy-anan? Unsay mabuhat sa inyong iglesya sa pagpauswag sa dugang bahin sa usa ka espiritu sa pamilya taliwala sa mga sakup niini?

2. Ang atong gugma alang sa usa ug usa magpakita nga kita mga tinun-an ni Cristo. Sa unsa nga paagi ang atong mga iglesya ug mga puluy-anan makapadayag niini nga gugma sa dugang nga pagkabug-os?