---
title:  Mga Bana ug mga Asawa
date:   15/03/2026
---

Daghang bahin sa mga pahimangno alang sa Cristohanong mga puluy-anan gilakip diha sa Bag-ong Tugon (tan-awa sa Efeso 5:21–6:9, Colosas 3:18–4:1, Tito 2:1–10, 1 Pedro 2:18–3:7). Nabantug, kini nga “mga kasugoan sa panimalay,” sumala sa pagtawag kanila, dili sa hingpit nga herarkikal apan naglakip usab sa mga elemento sa paghimo sa mga relasyon nga mas baslanay ug makapalig-on sa usag-usa.

`Basaha ang Colosas 3:18, 19. Unsa nga pagkabalansi imong makita? Unsa nga dugang nga mga tambag gihatag ni Pablo diha sa Efeso 5:22–25, 33?`

Adunay mga tawo magkutlo, “Mga asawa, pasakop kamo nga masinugtanon sa inyong masigkabana” (Colosas 3:18), ug mohunong diha, apan timan-i ang importante nga kwalipikado nga gidugang ni Pablo: “ingon nga maoy angay diha sa Ginoo.” Walay bisan diin sa Bag-ong Tugon magtudlo nga ang mga babaye magpasakup ngadto sa tanang lalaki; ni ang mga asawa ubus o magpaubus sa bana; dili nga magpasakup sila sa binuta ngadto sa ilang mga bana sa matag usa ka gusto o handum. Ang punto mao ang pagkamaunongon sa asawa una sa tanan, ngadto sa Ginoo, ug ngadto sa iyang bana, ikaduha. Ang kaugalingong pagkatawo sa asawa dili angay nga matabonan sa iyang bana, ug dili usab ang bana angay magbuut sa iyang konsensiya.

Ang gugma ni Cristo alang sa iglesya sa paghatag sa Iyang kaugalingon alang kaniya naghulagway kung sa unsa nga paagi ang mga bana kinahanglan maghigugma sa ilang mga asawa (Efeso 5:25). Magmatinumanon sila bisan unsay dangatan. Maghimo sila og mga desisyon alang sa ikalabing maayo sa asawa, bisan sa normal kini nga mga interes kinahanglan malumbay sa maayo. Ang gugma sama niini makapasayon alang sa asawa sa pagtuman sa sugo sa Dios sa pagtahod sa iyang bana (Efeso 5:33).

Ang usa ka himsog nga Cristohanong kaminyoon gihulagway sa pagkapatas—magkonsultahay sa usag-usa, magkauban sa paghunahuna sa mga butang, ug maghimo og mga desisyon ingon nga magtiayon. Usahay, kon maghimo og mga desisyon nga adunay seryoso nga mga hinungdan alang sa tibuuk pamilya, mahimong angayan nga paapilon ang mga anak niini nga mga diskusyon, apan kinahanglan dili gayud mag-away ang mga ginikanan sa ilang atubangan. Human niana nga proseso, kung dili magkasabut ang bana ug asawa, ang biblikal nga dalan ngadto sa kalinaw mao ang pagsunod sa asawa sa paghukum sa bana, basta dili lamang maglapas sa Pulong sa Dios. Sa sama nga paagi, kadaghanan, kondili man tanan, ang mga bana makahinumdum sa mga panahon nga sila nalipay kay naminaw sila sa tambag sa ilang mga asawa. Sa magdugang ang pagtinabangay sa bana ug asawa sa pagbuhat ingon nga usa ka grupo, madugang ang ilang kalipay sa kaminyoon.

`Unsaon nato paglikay sa pagbuhat sa mga butang nga, subo man, nahitabo na sa tibuuk kasaysayan: ang pagkuha sa balaan ug maanindot nga mga prinsipyo gikan sa Kasulatan ug pagbag-o niini ngadto sa daotan?`