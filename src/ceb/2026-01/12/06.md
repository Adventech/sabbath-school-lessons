---
title:  Paglakaw Diha sa Kaalam
date:   19/03/2026
---

Unsay labing importante nga kamatuuran nga kita, ingon nga mga Cristohanon, makahibalo? Natural, mao nga si Jesu-Cristo namatay alang sa atong mga sala ug nga, pinaagi sa pagtoo diha Kaniya, makabaton kita sa kinabuhi nga dayon. Usa kini ka kamatuuran nga dili nato masabtan sa atong kaugalingon. Sa baylo, usa kadto ka kamatuuran nga kinahanglan isugilon, o ipadayag, nganhi kanato. Ug gipadayag na kini kanato—diha sa Pulong sa Dios.

Adunay usa ka dako nga kamatuuran, kahibalo, ug kaalam, nga dili gayud unta nato mahibaloan kung wala pa nagpadayag sa Dios kanato diha sa Iyang Pulong. Apan kini nga kahibalo ug kaalam wala gihatag kanato ingon lang og kahibalo, ingon og usa ka butang nga hibaloan. Kondili, atong kinabuhian kini nga kamatuuran, kahibalo, ug kaalam sa atong mga kinabuhi.

`Basaha ang Colosas 4:5, 6. Sa unsa nga mga kahimtang gipaila ni Pablo nga sa pinasahi kita kinahanglan “maglakaw diha sa kaalam”? Unsa man kaha kana?`

Ikasubo, ingon nga mga Cristohanon, usahay bisan unsa lang kita apan Cristohanon! Ug ingon sa gisulti ni Pablo (sa iyang pagkutlo sa Isaias 52:5), ang Israel usa usab ka kapangdolan alang sa mga dili tumotoo: “Tungod kaninyo ang ngalan sa Dios ginapasipad-an taliwala sa mga Gentil” (Roma 2:24). Ang atong pagpakita sa kinaiya ngadto sa uban—ilabina sa mga dili nato kauban sa pagtoo—dako kaayo og kalabutan sa atong pagpanghimatuud isip mga sumusunod ni Cristo (tan-awa sa Tito 2:5, 2 Pedro 2:2). Ang usa ka Cristohanong puluy-anan, usa ka katiguman sa mga batan-on alang sa pagampo imbis alang sa dili maayo, yano nga kalooy, ug usa ka kalma, mapailubong espiritu makasulti sa hilabihan ngadto niadtong mga nagtan-aw kung ang atong pagangkon tininuud ba o dili.

Diha sa Colosas 4:6, gitutokan ni Pablo ilabina ang mga pulong nga atong isulti: “Himoa nga sa kanunay magamadanihon ang inyong sinultihan.” Labaw pa kaysa igo lang ka maloloy-on ug matinahuron, ang mga pulong nga atong isulti kinahanglan dinasig ug mapuno sa grasya sa Dios pinaagi sa impluwensiya sa Balaang Espiritu.

“Tinimplahan ug asin.” Sukwahi sa kahulugan sa kalibutan sa “parat” nga sinultihan, ang atong mga pulong kinahanglan mohaum ug madanihon ngadto sa atong mga gisultihan.

“Niana inyong mahibaloan kon unsaon ninyo sa pagtubag kang bisan kinsa.” Ang Espiritu Santo lamang ang makahatag kanato sa husto nga mga pulong sa husto nga panahon alang sa husto nga katuyoan ug magandam sa mga hunahuna sa mga maminaw alang sa mensahe nga “kinahanglan” atong ipaambit (dinhi, usab, ang dei gigamit—tan-awa ang mga komentaryo gahapon sa Colosas 4:4).

`Paghunahuna bahin sa imong mga pulong, sa imong mga lihok, ug giunsa nimo paglakaw atubangan sa uban. Unsa nga mensahe imong ikapakita bahin sa imong pagtoo ug unsay kahulogan sa pagkahimo nga usa ka Cristohanon?`