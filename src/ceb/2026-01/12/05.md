---
title:  Maginampoay Alang sa Usag-usa
date:   18/03/2026
---

`Basaha ang Colosas 4:2–4. Unsa nga mga prinsipyo alang sa pagampo imong makita niini nga mga bersikulo? Unsa nga mga hangyo sa pagampo ni Pablo dinhi?`

Ang uban sa labing importante nga mga pulong nga atong ikasulti ngadto sa usa ka tawo nga nagkalisud sa nagkalainlaing mga isyu, tingali sa pamilya, panglawas, salapi, o sa uban pa, mao “Nagampo ko alang kanimo.” Mao kini ang gipili nga paagi sa langit bahin sa pakigdugtong ug sa pagpakabana. “Kabahin kini sa plano sa Dios sa paghatag kanato, agig tubag sa pagampo sa pagtoo, nga dili Niya ikahatag kung wala pa kita mangayo,”—Ellen G. White, The Great Controversy, p. 525.

Hatagi og pagtagad ang lig-on ug makahuloganong mga paghulagway sa pagampo nga gigamit ni Pablo: “Magpadayon” (o panaglahutay), “nga mainiton,” “magmatukawon,” ug “uban sa mga pagpasalamat”—nagtimaan nga kini maoy usa ka pagampo sa pagtoo (Colosas 4:2). Gisultihan kita Niya nga magampo “sa kanunay” (Efeso 6:18) ug sa “walay paghunong” (1 Tesalonica 5:17). Ang labing kahibulungan, bisan tuod “kita ugod dili man makamaong moampo sa hustong inampoan, apan ang Espiritu mao ang mangunay sa pagpangamuyo alang kanato uban ang laglum nga mga pag-agulo nga dili arang malitok sa pulong” (Roma 8:26).

`Basaha pagusab ang Colosas 4:3. Unsa nga “ganghaan alang sa pulong” ang mahimong buksan sa Dios alang kanimo sa pagpaambit sa imong pagtoo?`

Makahuloganon, nga nagampo usab si Pablo alang sa husto nga mga pulong nga isulti. Usahay, kung magbasa kita sa iyang mga sulat o mga pakigpulong diha sa libro sa Buhat. Atong mahanduraw nga ang apostol batid sa kanunay, walay pagalang-alang kung unsay iyang isulti. Apan dinhi nangayo siya sa iyang pagampo nga iyang ikamantala ang mensahe sa “tataw” (Colosas 4:4). Naggamit usab siya sa usa ka importante kaayo nga pulong sa Grego (dei) diha sa katapusan nga mga pulong sa bersikulo, nga mahubad “sa paagi nga kinahanglan isulti ko kini,” nagtudlo ngadto sa balaan nga kakinahanglanon sa buluhaton sa pagmantala sa ebanghelyo. Iyang giila ang importansiya sa paghatag sa mensahe ngadto sa katawhan sa kinatas-ang mga hut-ong sa Romanhong kagamhanan, lakip ang panimalay ni Cesar.

“Dili sa kanunay kinahanglan imong iyukbo ang imong mga tuhod aron magampo. Palamboa ang batasan sa pagpakigsulti sa Manluluwas kung maginusara ka, kon maglakaw, ug kung ikaw magkapuliki sa imong adlaw-adlaw nga buluhaton. Ipataas kanunay ang kasingkasing diha sa hilum nga paghangyo alang sa panabang, alang sa kahayag, alang sa kusog, alang sa kahibalo. Himoa nga ang matag gininhawa usa ka pagampo.”—Ellen G. White, The Ministry of Healing, pp. 510, 511.