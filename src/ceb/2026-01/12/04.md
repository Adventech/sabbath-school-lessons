---
title:  Mga Relasyon sa Trabaho
date:   17/03/2026
---

`Basaha ang Colosas 3:22–25 ug Colosas 4:1. Unsa nga mga pahimangno gihatag dinhi ngadto sa mga ulipon? Unsa nga mga prinsipyo dinhi sa kinatibuk-an, alang sa mga relasyon sa trabaho?`

Ang mga tawo karon usahay magdala sa pangulipon ingon nga usa ka paagi sa paghiklin sa pipila ka mga tambag sa Biblia ngadto sa kanhi nga panahon, kon dili man paghikalimot sa Kasulatan sa kinatibuk-an. Apan, sa kabaliskaran, kini halos wala magtagad sa makasaysayanong kahimtang sa Israel sa Daang Tugon ug sa iglesya sa Bag-ong Tugon. Ang mga tawo gibuhat diha sa dagway sa Dios, ug sama sa tanang masinabutong mga binuhat sa Dios, giplano alang sa kagawasan. Ang balaod ni Moises nagdili sa mga Israelita gikan sa kanunay nga pagpaulipon (Exodo 21:2–6, Levitico 25:39–43). Ang pagpangulipon nga makita sa Biblia, bisan og kini lisud sabton sa moderno nga kalibutan, dili susama sa makalilisang nga pagkaulipon nga nahitabo sa kasaysayan sa Kasadpan—nga usa ka dakung sala ug kalapasan batok sa pagkatawo.

Sa kapanahonan sa Bag-ong Tugon, ang iglesya gipadalagan sulud sa hulmahan sa Romanhong pamalaod, nga nagtugot sa pagpanagiya og mga ulipon, “Apan, dili sama sa mga matang sa moderno nga pagpangulipon, kaysa balaod sa Roma, ang mga ulipon adunay pipila ka katungud ug mga kahigayonan. Ang paglihok aron hingpit nga wagtangon ang pagkaulipon niadtong panahona posibleng makababag sa pagsangyaw ug pagtubo sa ebanghelyo.”—Clinton Wahlen, “Culture, Hermeneutics, and Scriptures: Discerning What Is Universal,” ni Frank M. Hasel, ed., Biblical Hermeneutics: Adventist Approach (Silver Spring, MD: Biblical Research Institute/Review and Herald Academic, 2020), p. 166.

Gani, sulud sa iglesya, dili sama sa daghang kinatibuk-an sulud sa Emperyo sa Roma, ang unang katungdanan mao ang ngadto sa Ginoo. Ug gipahimangnoan ang ilang mga agalon sa pagtagad kanila sa makiangayon, “sa nasayran ninyo nga kamo usab adunay Agalon sa langit” (Colosas 4:1). Dugang pa, gipahimangnoan ni Pablo si Filemon sa dili na pagtagad kang Onesimo ingon nga iyang ulipon kondili ingon nga iyang igsoon (Filemon 16). Sa aktuwal, diha sa Daan ug Bag-ong mga Tugon, ang mga tumotoo gitawag og mga ulipon (o mga sulogoon) sa Dios (tan-awa, pananglitan sa Salmo 34:22, Lucas 17:10, 1 Pedro 2:16).

Bisan kon dili kita gusto sa kultural nga kahimtang diin gisulat ang ubang mga biblikal teksto, kinahanglan atong dawaton gihapon ang awtoridad sa teksto mismo. Kay kondili, atong gibutang ang atong mga kaugalingon ug ang atong kultura ibabaw sa Kasulatan. Ang labi pa ka maayo nga kapilian mao ang pagtanaw sa tanang butang sumala sa gisulti sa Biblia bahin sa usa ka topiko sa dili pa moabut sa usa ka konklusyon kung unsa ang gisulti sa Biblia bahin niini.

`Hunahunaa kon sa unsa nga paagi kini nga pahayag mapahinungod ngadto sa imong mga relasyon sa trabaho. Sa unsa tingali kini nga mga prinsipyo makatabang kanimo ingon nga usa ka agalon o usa ka trabahante?`