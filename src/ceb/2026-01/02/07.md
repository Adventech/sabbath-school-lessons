---
title:  Dugang nga Panghunahuna
date:   09/01/2026
---

“Daghan ang dili makahimo og takdo nga mga plano alang sa umalabot. Dili husay ang ilang kinabuhi. Dili nila masabtan ang sangputanan sa mga kalihokan, ug sa kanunay nagpuno kini kanila sa kabalaka ug walay pahulay. Atong hinumduman nga ang kinabuhi sa mga anak sa Dios niini nga kalibutan usa lang ka dumuloong nga kinabuhi. Kita walay kaalam sa pagplano sa atong kaugalingong mga kinabuhi. Dili kita maoy maghulma sa atong kaugmaon. “Tungod sa pagtoo si Abraham misugot sa diha nga gitawag siya sa pag-adto sa usa ka dapit nga iyang pagadawaton ingon nga panulondon; ug siya miadto nga wala lang mahibalo kon asa siya paingon’ Hebreohanon 11:8.

“Si Cristo sa Iyang kinabuhi dinhi sa yuta wala maghimog mga plano alang sa Iyang kaugalingon. Iyang gidawat ang plano sa Dios alang kaniya, ug sa adlaw-adlaw gipadayag sa Amahan ang Iyang mga plano. Busa mosalig kita sa Dios, aron ang atong mga kinabuhi mahimong yano nga binuhatan sa Iyang kabubut-on. Samtang atong itugyan ang atong mga dalan ngadto Kaniya, Siya magamando sa atong mga lakang.

“Daghan kaayo, diha sa pagplano alang sa usa ka masanag nga kaugmaon, mosangko sa tumang kapakyasan. Tugoti ang Dios sa pagplano alang kanimo. Maingon sa usa ka gamayng bata, salig sa Iyang paggiya kinsa maoy magbantay sa mga tiil sa Iyang mga balaan.’ 1 Samuel 2:9. Dili gayud magagiya ang Dios sa Iyang mga anak nga lahi kaysa ilang gipili nga sila magiyahan, kon makakita sila sa katapusan gikan sa sinugdanan ug makakita sa himaya sa katuyoan nga ilang ginatuman ingon nga mga masigkamagbubuhat uban Kaniya.”—Ellen G. White, The Ministry of Healing, pp. 478, 479.

**Diskusyonan nga mga Pangutana:**

`Paghunahuna bahin sa milabay nga semana ug ilista ang mga butang nga imong gipasalamatan. Tingali adunay dugang nga mga butang nga imong pasalamatan kaysa imong maamgohan?`

`Hunahunaa pagusab ang katapusang linya sa kinutlo nga pahayag ni Ellen G. White sa ibabaw. Usa kana ka gamhanang pahayag sa pagtoo. Unsaon nimo pagtuon sa pagsalig sa Dios diha niana nga usa ka halalum nga paagi?`

`Diha sa kahayag sa Colosas 1:6, 23, isaysay ang mosunod nga pahayag: “Sulud sa 40 ka mga tuig, ang pagkawalay pagtuo, pagbagulbol, ug pagsupil nagsira sa karaang Israel gikan sa yuta sa Canaan. Ang sama nga mga sala nakapalangan sa pagsulud sa moderno nga Israel ngadto sa langitnong Canaan. Niana nga duha ka kahimtang ang mga saad sa Dios wala masayup. Ang pagka-walay pagtuo, ang pagkakalibutanon, walay pagtugyan, ug kagubot taliwala sa nagangkon nga katawhan sa Ginoo maoy nagpugong kanato dinhi niini nga kalibutan sa sala ug kasub-anan sa daghan nang mga tuig. Kon gibuhat pa sa iglesya ni Cristo ang iyang natudlo nga buluhaton sumala sa gisugo sa Ginoo, ang tibuuk kalibutan kaniadto mapasidan-an na unta ug nahibalik na unta si Ginoong Jesus dinhi sa atong yuta diha sa gahum ug sa dakung himaya.”—Ellen G. White, Last Day Events, p. 36. Sa unsa nga mga paagi kita mga sad-an karon sa sama nga mga butang?`