---
title:  Paggamit sa Espirituhanong Pagpanabut
date:   06/01/2026
---

Ang mga taga-Filipos masabut nga nasubo sa ilang pagkadungog sa pagkabilanggo ni Pablo. Karon hingpit nga limitado ang iyang buluhaton. Dili siya makapanaw. Dili siya makawali. Dili siya makabisita sa mga sinagoga ug makatudlo sa mga tawo bahin kang Jesus ingon nga ang Mesias. Dili na siya makatukod og mga iglesya. Ang taga Filipos nagpadala kang Epafrodito sa pagsuta sa kahimtang sa apostol, aron pagpadasig kaniya, ug sa pagsiguro nga ang iyang lawasnong panginahanglan matagbo.

`Basaha ang Filipos 1:12–18. Giunsa pagtan-aw ni Pablo ang iyang pagkabilanggo? Unsa nga mga leksyon atong matun-an gikan sa iyang pagtagad, bisan pa sa mga kahimtang nga iyang nahimutangan?`

Ang mensahe nga gipadala ni Pablo balik uban kaniya nakapahibulong gayud sa taga Filipos. Gitan-aw ni Pablo ang iyang mga kahimtang pinaagi sa nagkalainlaing mga mata. Ang iyang espirituhanong pagpanabut nagdala kaniya sa pagtan-aw sa iyang pagkabilanggo ingon nga usa ka maayong butang. Wala kini makababag sa iyang buluhaton, apan “nakaalagad hinoon sa pagpauswag sa Maayong Balita,” (Filipos 1:12). Diin ang uban nagtan-aw lang sa mga kadena ug mga rehas, gitan-aw ni Pablo ang iyang Romanhong mga guwardiya ingon nga mga kalag nga adunay kahigayonan sa pagsulud sa gingharian sa Dios. Iya usab gitan-aw nga ang iyang pagkabilanggo nakapadasig kaayo sa uban sa pagkahimo nga labaw pa ka aktibo ug dugang ka matinguhaon sa pagsangyaw sa maayong balita, ngadto sa maisogong pagsulti alang kang Cristo nga walay kahadlok sa mga sangputanan.

Tingali malisud handurawon, apan ang uban naghunahuna nga makabenepisyo sa pagkabilanggo ni Pablo. Dayag, nga naghunahuna sila nga ang kangitngitan nga iyang dangatan mosangput sa dugang pagtagad alang kanila ug sa ilang kaugalingong pagsangyaw sa ebanghelyo. Daw unsa ka gamhanan apan masubo nga panigingnan sa tawhanong kahakog, bisan diha sa iglesya. Sama sa giingon ni Jeremias sa dugay nang una pa kang Pablo: “Ang kasingkasing malimbongon labaw sa tanang mga butang, ug hilabihan gayud pagkadautan: kinsay makasusi niini?” (Jeremias 17:9).

Maayo na lang, sa kasukwahi, ang ubang matinumanong mga magbubuhat molabaw ka makugihon sa pagsangyaw sa maayong balita. Nahigugma sila pagayo kang Pablo sa pagkaagi nga ang pagantos nga ilang nakita nga iyang gilahutay alang sa iyang pagtoo nakadala kanila sa pagsalig kang Cristo sa dugang pa ug nakapaisug kanila sa dugang pa ka aktibo alang sa Ginoo. Nakahatag kini kanila og kusog sa paglakaw ngadto sa mga dapit nga nakapahadlok kanila sa pagadto kaniadto; naghatud kini kanila sa pagsulti sa mga kahimtang nga sa kaniadto sila nagpakahilum; naghatud kini ngadto sa labaw pa gani ka daghang mga tawo nga midawat kang Cristo ug pagsangyaw sa maayong balita sa kaluwasan.

`Unsa nga mga leksyon imong natun-an gikan sa mga kasinatian nga bisan og dili maayo, nakadala usab og ubang mga benepisyo? Bisan sa mga kahimtang diin walay makita nga kaayohan, unsaon nato pagtuon sa pasalig sa Dios bisan pa niini?`