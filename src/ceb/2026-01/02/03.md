---
title:  Mga Hangyo ni Pablo sa Pagampo
date:   05/01/2026
---

Sa milabay nga pila ka tuig, adunay usa ka pastor nga nagsulti bahin sa mga pagampo nga nagatuyok sa palibut ako, ako, ako, ug sa akong panginahanglan o mga handum. Takdo ang iyang paghulagway kanila ingon nga “hakog nga ginagmay nga mga pagampo,” tungud kay ang Dios adunay labaw kadako nga mga butang sa hunahuna.

`Basaha ang pagampo ni Pablo diha sa Filipos 1:9–11. Unsa may gitutokan niini ug unsa nga dagkung mga hangyo iyang gihimo? Unsay gisulti niini bahin sa imong pagampo?`

Kini nga pagampo 43 lang ka mga pulong sa Grego, apan naglangkob sa tanang mga kabalaka ni Pablo, nga iyang gipalapdan sa ubang bahin sa iyang sulat: gugma, kahibalo, pagpanabut, ang pagkamatinudanon, walay paghimog kapangdolan, ug ang atong pagkamatarong pinaagi kang Jesu-Cristo. Ang nagpailalum niini nga pagampo maingon man sa naguna nga mga paglitok ni Pablo sa paghatag og pasalamat maoy usa ka pagpasantop bahin sa iglesya sa kinatibuk-an. Ang pagampo ni Pablo hingpit nga nagtutok sa uban, alang sa tibuuk iglesya ug alang sa maayong kahimtang niini. Atong tan-awon sa labi pa ka suud sa pipila ka indibiduwal nga mga bahin sa pagampo:

Ang gugma nga magadayaga pa og dugang gayud. Dili lang magampo si Pablo alang sa dugang nga gugma kondili alang sa minandoan nga gugma sa usa ka espesipiko nga direksiyon: “sa kahibalo ug sa tanan nga pagpanabut” (Filipos 1:9). Ang pagpahinungod ngadto sa kahibalo dili lang kahibalo sa pagpanabut kondili ang gipasabut nga kahibalo sa espirituhanong mga butang nga mabatonan lamang pinaagi sa pakiguban sa Dios ug pagtuon sa Iyang pulong (tan-awa sa Efeso 1:17, Efeso 4:13, 1 Timoteo 2:4).

Pagpanabut. Gipasabut kini ni Pablo ingon nga makahimo sa “paguyon kung unsa ang labing maayo” (sa pagila niini kung unsa ang makadaot sa moral) “ug magmaputli ug dili masaway” (Filipos 1:10).

Sa pagkasinsero. Ang pulong sa Grego nagkahulogan “gihukman pinaagi sa kahayag sa adlaw” ug nagpasabut ngadto sa usa ka wala mamansahi nga kaputli sa buhat: “Ang tanang butang nga buhaton sa mga Cristohanon kinahanglan ingon ka dayag ingon sa hayag sa adlaw.”—Ellen G. White, Reflecting Christ, p. 71.

Dili makapasilo. Nagkahulogan kini nga dili mahimo nga usa ka kapangdolan, sa dili pagsulti o pagbuhat og bisan unsa nga makapalisud sa usa ka tawo sa pagtuo.

Pagkamatarong pinaagi kang Cristo. Taas ang pagpahayag ni Pablo bahin niini diha sa sulat sa Roma ug Galacia ug nagpadako bahin niini usab diha sa Filipos 3. Kita walay pagkamatarong sa atong kaugalingon apan lamang kung unsa ang atong madawat pinaagi kang Cristo.

`Bisan unsa pay uban nga atong mabuhat, sa unsa nga paagi ang atong gugma “magadagaya pa og dugang” (Filipos 1:9)? Ngano nga importante man kaayo kana alang sa Cristohanong kinabuhi? (Tan-awa usab sa 1 Corinto 13:1–6.)`