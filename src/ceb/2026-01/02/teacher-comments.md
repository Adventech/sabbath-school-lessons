---
title:  Komento sa Magtutudlo
date:   09/01/2026
---

### Bahin I: Kinatibuk-ang Panglantaw

**Dugokan nga Teksto:** Filipos 1:6

**Tutokan sa Pagtuon:** Filipos 1:1–18, Efeso 5:18–21, Colosas 1:4–8

Si D. A. Carson, usa ka magsusulat naghunahuna kon unsa ang labing dakung kinahanglan sa Cristohanong iglesya karon, naghatag og nagkalainlaing tubag nga tingali ihatag sa mga tawo ngadto sa maong pangutana. Naglista si Carson og nagkalainlaing mga bahin sama sa kaputli bahin sa pakighilawas, kadungganan sa paninapi ug pagkamanggihatagon, pagmensahe sa maayong balita, pagtanum og mga iglesya, biblikal nga panghunahuna, ug ang tininuud nga kasinatian sa tingub nga pagsimba. Iyang gitapus sa pagingon, “Adunay katarungan diin kini nga dinalian nga panginahanglan simtoma lang sa daghan pa kaayo ka seryoso nga kakulangon. Ang usa ka butang sa Western Christendom nga atong gikinahanglan sa labing dinalian mao ang usa ka labi pa ka halalum nga kahibalo bahin sa Dios. Kinahanglan atong ilhon ang Dios sa labi pa ka maayo. . . . Usa sa patukoranan nga mga lakang sa pagila sa Dios, ug usa sa naguna nga mga pagpakita nga nakaila kita sa Dios, mao ang pagampo—espirituhanon, makanunayon, pagampo nga subay sa gisulti sa Biblia.”—D. A. Carson, A Call to Spiritual Reformation: Priorities from Paul and His Prayers (Grand Rapids, MI: Baker Books, 1992, pp. 15, 16.

Sa kanunay nagpasantop si Pablo sa Cristohanong mga disiplina, sama sa pagampo ug pagpasalamat. Ang paghatag og pasalamat mao usab ang usa ka mahinungdanon kaayo nga bahin sa iyang mga pagampo ug gani usa ka tipikal nga bahin sa iyang mga sulat. Wala lang siya magpahayag sa iyang pagpasalamat sa Dios pinaagi sa iyang makanunayon nga pagampo apan usab nagpadasig sa mga naminaw sa pagbuhat sa ingon (Colosas 3:17, 1 Tesalonica 5:18). Iyang gitan-aw ang pagpasalamat nga usa ka bunga sa buluhaton sa Dios sa kasingkasing sa tawo (Filipos 1:6, 10, 11).

Niini nga semana ang leksyon magpasantop og duha ka dagkung mga tema:

1. Ang pagpasalamat ug pagampo sa kinaiyahan nagkadugtong sama sa duha ka habig sa usa ka sinsilyo.

2. Ang pagpasalamat ug pagampo, uban sa laing mga butang, magsilbi ingon nga dayag nga mga pagpakita sa maayong buhat sa Dios sulud kanato.

### Bahin II: Komentaryo

Si Robert A. Emmons usa ka sikologo nagkutlo sa usa ka maanindot nga panghunahuna ni Meister Eckhart: “Kon ang usa lamang ka pagampo nga imong ikasulti sa kinabuhi mao ang ‘salamat kanimo,’ igo na kini.” Ang gipasabut niini, nagpahat si Emmons sa sugilanon sa usa ka babaye nga adunay post-polio syndrome, nga sa katahum nagpakita sa relasyon tali sa pagpasalamat sa Diospinaagi sa pagampo ug sa usa ka makahuloganon nga kinabuhi. Iyang gisulatan si Emmons sa mosunod nga sulat:

“Usa sa akong labing maanindot nga mga kasinatian sa pagkamapasalamaton miabut sa pagkahimugso sa akong nahaunang anak. Naghunahuna ako, sa tanang katuigan sa akong pagtubo, kon ako makabaton pa ba og mga anak, kon makaatiman ba ako sa kabataan nga usa ra ang bukton, ug kon mopili ba ang Dios sa pagpanalangin kanako niana nga paagi. Pagkatawo sa akong anak nga babaye, ang tanang mga nars walay pagsalig sa akong katakus ingon nga usa ka moatiman. Apan, akong naamgohan nga gipili ako sa Dios nga mapanalanginan og anak ug Siya magpanalangin kanako sa pisikal nga panginahanglan sa pagatiman kaniya. Tungud kay wala man gipili sa Dios ang pagpahigawas kanako gikan sa polio, nahibalo ako nga ang akong pagkabaton og usa ka anak maoy usa ka siguro nga butang. Busa, sa iyang pagkatawo, akong gidayeg ang Dios sa pagtugot sa akong bana ug kanako sa pagambitay sa kalipay sa paghulma sa usa ka bag-o nga tawo ngadto sa usa ka panalangin ngadto sa Dios. . . . Unsa pay labaw ka dakung katuyoan nga akong mabatonan kaysa pagmatuto og laing tawo? Wala, ug mao kana ang kalipay sa akong pagkamapasalamaton. Ang kalipay bahin sa kahulogan ug katuyoan sa kinabuhi.” Dugang pa, namahayag si Emmons, “Tinaw ang ebidensiya nga ang pagpalambo sa pagpasalamat, sa atong mga kinabuhi ug sa atong pagtagad sa kinabuhi, makahimo sa atong pagkamapadayonon nga labi ka malipayon ug labi ka himsog nga katawhan.”—Robert A. Emmons, Thanks! How the New Science of Gratitude Can Make You Happier (New York: Houghton Mifflin Company, 2007), pp. 90, 110, 185.

Ang Pagpasalamat ug Pagampo Nalambigit

Usa ka nabatasan nga bahin sa mga sulat ni Pablo mao ang paghatag og pasalamat, nga sa kakinahanglanon usa ka buhat sa pagampo. Kini nga ideya molabi pa ka tinaw nga mahulagway sa mosunod nga han-ay.

| Teksto | Pagpasalamat ug Pagampo |
| Roma 1:8–10 | “Magapasalamat ako sa akong Dios pinaagi kang Jesu-Cristo . . . Kay saksi ko ang Dios . . . nga sa walay paghunong ginalakip ko kamo kanunay sa akong mga pag-ampo.” |
| 1 Corinto 1:4 | “Sa kanunay nagapasalamat ako sa Dios alang kaninyo.” |
| Efeso 1:15, 16 | “Tungod niini . . . ako wala mag-undang sa pagpasalamat tungod kaninyo, nga nagalakip kaninyo sa akong mga pag-ampo.” |
| Filipos 1:3, 4 | “Ginapasalamatan ko ang akong Dios . . . sa tanan kong pagpangamuyo.” |
| Colosas 1:3 | “Magapasalamat kami . . . inig-ampo namo alang kaninyo.” |
| 1 Tesalonica 1:2 | “Sa kanunay nagapasalamat kami sa Dios . . . iniglakip namo kaninyo sa among mga pag-ampo.” |
| 2 Tesalonica 1:3 | “Kanunay magahatag kami ug mga pagpasalamat ngadto sa Dios tungod kaninyo.” |
| 1 Timoteo 1:12 | “Kang Cristo Jesus nga atong Ginoo, ako mapasalamaton.” |
| 2 Timoteo 1:3 | “Nagapasalamat ako sa Dios . . ., sa diha nga sa makanunayon magahandum ako kanimo sa akong mga pag-ampo.” |
| Filemon 4 | “Sa kanunay magapasalamat ako sa akong Dios iniglakip nako kanimo sa akong mga pag-ampo.” |

Tulo ka dugokan nga pagpaniid makuha gikan sa han-ay sa ibabaw. Nahauna, alang kang Pablo, ang paghatag og mga pasalamat maoy usa ka buhat sa pagampo, ingon nga ang paghatag og pasalamat sa kanunay madugtong uban sa pagampo. Ikaduha, bisan kon ang paghatag og pasalamat sa pila ka mga sulat ni Pablo wala maghisgot sa pulong “pagampo,” importante ang pagsabut nga ang iyang pagpasalamat gipahinungod ngadto sa Dios (2 Tesalonica 1:3, 1 Timoteo 1:12). Ikatulo, ang pagsubli sa pulong “kanunay” nagsugyot nga ang pagampo ug paghatag og pasalamat sa makanunayon, gani kabahin, mga sakup sa kinabuhi ni Pablo.

Importante ang pagtimaan nga gipaabut ni Pablo ang iyang mamiminaw o ang mga nagbasa kaniya sa pag-awat kaniya mahitungod sa usa ka kinabuhi sa paghatag og pasalamat ug pagampo. Alang kang Pablo, usa ka dayag nga kinaiyahan sa dili diosnon nga mga tawo mao ang ilang kapakyasan sa pagpasidungog o paghatag og mga pasalamat ngadto sa Dios (Roma 1:21). Sa sama nga paagi, iyang gidasig ang mga sakup sa iglesya sa Roma sa pagkamapasalamaton sa Dios (Roma 14:6). Sa paghangyo sa mga taga-Corinto sa pagampo alang kaniya ug sa iyang mga masigkamagbubuhat, naghandum si Pablo nga daghan ang maghatag og mga pasalamat alang kanila (2 Corinto 1:11).

Diha sa Efeso 5:18–21, gihulagway ni Pablo ang mga kinaiyahan sa mga tawo kansang mga kinabuhi puno sa presensya sa Espiritu Santo. Sila (1) naghimo sa usa ka paglinig-onay sa usag-usa pinaagi sa “pagsinultihay ngadto sa usa ug usa diha sa mga salmo ug mga alawiton ug espirituhanong mga pagawit”; (2) pagpuno sa ilang mga kinabuhi sa mga pagdayeg sa Dios pinaagi sa “mga pagawit ug paghimo og mga honi” sa ilang mga kasingkasing ngadto sa Ginoo; (3) pagpahayag sa pagpasalamat “sa kanunay alang sa tanang butang ngadto sa Dios-Amahan diha sa ngalan sa atong Ginoong-Jesu-Cristo”; (4) magpasakup “ngadto sa usag-usa diha sa pagkahadlok sa Dios.” Niini nga paagi ang paghatag og mga pasalamat ngadto sa Dios sama sa lebel sa pagawit sa mga pagdayeg ngadto Kaniya: usa kini nga buhat sa pagsimba. Diha sa Colosas 3:17, nagpadayon og diyutay si Pablo sa pagingon, “Ug bisan unsay inyong pagabuhaton, sa pulong o sa buhat, buhata ang tanan sa ngalan sa Ginoong Jesus, nga magahatag kamo sa mga pagpasalamat ngadto sa Dios nga Amahan pinaagi kaniya.” Sa sama nga paagi, nagingon si Pablo diha sa mga taga-Tesalonica, “pagmapasalamaton kamo sa tanang higayon” (1 Tesalonica 5:18). Gipadasig ni Pablo ang iyang magbabasa sa paglakip sa paghatag og pasalamat ug pagampo sa ilang mga kinabuhi, aron sa pagpakita sa ilang kaugalingong pagtugyan ngadto niini nga mga binuhatan.

**Ang Buhat sa Dios Dinhi Kanato**

Ang sulat ngadto sa mga taga Filipos adunay usa sa labing maanindot nga mga pamahayag sa tanang mga sinulat ni Pablo: “Ug ako masaligon nga siya nga nagsugod ug maayong buhat diha kaninyo magapadayon sa pagbuhat aron kini mahingpit unya sa adlaw ni Jesu-Cristo” (Filipos 1:6). Ang uban nga magbabasa mahimong maghunahuna nga ang ‘maayong buhat’ limitado ra og kahulogan, sa pagtan-aw nga nagpahinungod kini ngadto sa pagtagad ug gugma sa taga Filipos alang kang Pablo, nga gipakita pinaagi sa ilang suporta sa paninapi panahon sa iyang pagkabilanggo. Samtang ang ilang pagtagad kang Pablo ug sa kalamboan alang sa ebanghelyo sa pagkasiguro maoy resulta sa buhat sa Dios ug sa ilang mga kasingkasing, nagpasabut si Pablo ngadto sa labi pa ka halapad nga konsepto bahin sa kaluwasan pinaagi kang Cristo.

Ang Dios gihulagway ingon nga Usa nga nagsugod sa maayong buhat sa kaluwasan ug magpadayon niini ngadto sa pagbalik ni Cristo. Takus timan-an nga kini nga panghunahuna gipahayag sulud sa paghatag og pasalamat. Niini nga kahulogan, ang pagpasalamat nakita ingon nga usa ka gamhanang ebidensiya sa buhat sa Dios sa kasingkasing sa tawo. Nagingon si Pablo sa usa ka butang sama sa Filipos 2:12, 13: “panlimbasugi ninyo ang inyong kaugalingong kaluwasan uban ang kahadlok ug pagkurog; kay diha sa sulod ninyo ang Dios mao ang nagapalihok sa inyong pagtinguha ug pagpaningkamot alang sa iyang kaugalingong kahimuot.”

Ang tambag ni Pablo sa pagpanlimbasug sa kaluwasan sa usa ka tawo makapatingala, sa labing diyutay nga panghunahuna. Gani, unsaon man nato paghimo niana? Ang maayong tubag makaplagan diha sa Hebreohanon 12:2, diin si Jesus gihulagway ingon nga mao ang “mag-uugmad ug maghihingpit sa atong pagtoo.” Busa, si Pablo nagpamatuud nga, kinahanglan kita modalagan “nga malahutayon ang lumba nga atong ginaapilan, nga magatutok kang Jesus” (Hebreohanon 12:1, 2). Apan dili lang kana. Kinahanglan usab “atong iwakli ang tanang kabug-at ug ang sala nga nagapiit paglikos kanato” (Hebreohanon 12:1). Ang mga pahayag sama diha sa Filipos 1:6 ug Hebreohanon 12:2, nagpahinumdum kanato nga ang kaluwasan maoy buhat sa Dios, dili ato. Apan, gitawag gihapon kita ngadto sa pagpanlimbasug alang sa atong kaluwasan, o sa laing pagkasullti, ngadto sa “pagdalagan . . . sa lumba nga atong giapilan” (Hebreohanon 12:2) pinaagi sa pagkinabuhi sa kinabuhi nga mainampoon, pagpangita sa ihatag sa Espiritu Santo nga Cristohanong hiyas (Filipos 1:9–11, Colosas 1:4–8), ug sa pagkamapasalamaton alang sa buhat sa Dios dinhi kanato (Filipos 1:3–6). Sa kinatibuk-an, kinahanglan kita “magakinabuhi nga takus sa Ginoo, nga sa hingpit kahimut-an niya, magamabungahon sa tanang mga maayong buhat ug magatubo sa kahibalo mahitungod sa Dios (Colosas 1:10).

### Bahin III: Kagamitan sa Kinabuhi

Palandunga ang mosunod nga mga tema. Dayon ipatubag sa imong mga tinun-an ang mosunod nga mga pangutana sa katapusan niini nga bahin:

Mahigugma kita kon moabut ang maayong mga butang kanato. Bisan kon magpalit og usa ka bag-o nga sakyanan, motapus human sa bug-at ug malisud nga mga katuigan sa pagtuon, o pagikyas gikan sa piligroso nga mga kahimtang, atong pasalamatan ang Dios alang niini nga mga butang. Mahinungdanon kini nga mga kalamboan nga magpuno sa atong mga kasingkasing sa kalipay ug pagpasalamat. Apan, kon atong tagdon pagayo ang tanang butang sa atong palibut, atong makaplagan ang daghang mga katarungan sa pagkamapasalamaton. Hinoon, walay bisan unsa nga butang, makapadasig kanato sa dugang nga pagpasalamat kay niana nga pagila sa maayong buhat sa Dios dinhi kanato. Nagingon si Ellen G. White, “Nagkinahanglan og pagpalapad ang atong mga hunahuna, aron atong masabtan ang kahulogan sa mga hatag sa Dios. Kinahanglan kita magmapasalamaton nga dili kita Niya biyaan sa atong mga kaugalingon.”—That I May Know Him, p. 302.

Gipaabut kita sa Dios nga magdala og tininuud nga pagtagad sa pasalamat diha sa atong mga pagampo. Diha sa 1 Tesalonica 5:17, 18, pananglitan, ang pahimangno bahin sa “paghatag og mga pasalamat sa tanang mga kahimtang” misunod dayon human sa sugo nga “magampo sa walay hunong.” Kini nga panghunahuna nagpasabut nga dili lang kay adunay usa ka katarungan nga magmapasalamaton kondili nga ang atong mga pagampo usab kinahanglan makanunayon nga maglakip sa mga pagpahayag sa pagpasalamat ngadto sa Dios. Mahinumduman nga, si Pablo wala magingon, “Paghatag og mga pasalamat alang sa tanang kahimtang” kondili “diha sa tanang kahimtang.” Tungud kay gihatag sa Dios ang Iyang Anak nga bugtong aron magpakamatay alang kanato igo na nga katarungan nga magmapasalamaton kita matag adlaw, sa pagpakita sa atong pagpasalamat pinaagi sa mga pulong diha sa atong mga pagampo ug maayong mga buhat sa atong mga kinabuhi adlaw-adlaw!

**Mga Pangutana:**

1. Alang sa unsa nga espirituhanong mga panalangin ikaw mapasalamaton sa Dios? Alang sa unsa nga pisikal ug materyal nga mga panalangin ikaw mapasalamaton ngadto Kaniya usab?

2. Unsay kahulogan sa pagkamapasalamaton sa tanang mga kahimtang, sukwahi sa alang sa tanang kahimtang? Unsay mahinungdanon kaayo nga mga kalainan?

3. Unsay gipasabut nga dili kita “biyaan sa atong mga kaugalingon,” sumala sa naguna nga kinutlo gikan kang Ellen G. White? Ngano nga kinahanglan atong bation ang pagkamapasalamaton alang niini nga pasalig?