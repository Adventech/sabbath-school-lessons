---
title:  Bunga sa Ebanghelyo
date:   07/01/2026
---

Ang relasyon ni Pablo sa taga Colosas lahi kaysa taga Filipos. Iyang gilakip sila uban niadtong “wala makakita sa akong nawong” (Colosas 2:1). Bisan pa niini, gipasaligan sila ni Pablo, sama sa iyang gibuhat sa taga Filipos, nga iyang gipasalamatan ang Dios alang kanila ug sa “kanunay” nagampo siya alang kanila.

`Basaha ang Colosas 1:3–8. Unsa nga tulo ka butang gipasalamatan ni Pablo sa Dios?`

Gihiusa ni Pablo ang tulo ka mga hiyas nga gihisgutan sa ubang mga dapit: pagtoo, paglaum, ug gugma (tan-awa sa 1 Corinto 13:13, 1 Tesalonica 1:3, 1 Tesalonica 5:8). Timan-i nga si Pablo wala magpahinungod niini nga mga butang ngadto sa taga Colosas. Iyang gipasalamatan ang Amahan alang kanila, tungud kay sa giingon ni Santiago nga sila maoy uban sa “maayo ug hingpit” nga mga gasa nga atong madawat gikan Kaniya (Santiago 1:17). Kung atong makita ang gugma sa Dios alang kanato, maghatud kini kanato ngadto sa pagtoo diha kang Cristo (Efeso 2:4–8), ug atong madawat ang paglaum sa langit. Gihulagway kini ni Pedro ingon nga “usa ka panulondon nga dili madunot, dili mabuling, dili malawos, ginatipigan didto sa langit alang kaninyo” (1 Pedro 1:4).

Gipasantop usab ni Pablo nga ang ebanghelyo masaligan tungud kay gipasukad kini “sa pulong sa kamatuuran.” Mao kini ang usa ka panultihon nga gigamit ni Pablo sa ubang dapit sa pagpahinungod ngadto sa dinasig nga pulong sa Dios (tan-awa ang 2 Corinto 6:7, 2 Timoteo 2:15). Dili sama “sa pulong sa mga tawo,” nakabuhat kini nga “epektibo” kanila nga nagatuo (1 Tesalonica 2:13) ug nagatuman sa kabubut-on sa Dios (Isaias 55:11). Busa, kon imantala ang maayong balita, mapakita ang gahum sa Dios pinaagi sa buhat sa Espiritu Santo diha sa mga kasingkasing sa mga maminaw, ug motubag ang mga tawo. Ang ebanghelyo mismo magabunga sa bunga tungud kay kini mao “ang pulong sa kinabuhi” (Filipos 2:16).

Tingali ang labi ka kahibulungan mao ang pagkaylap sa maayong balita sa hamubo lang nga panahon. Sulud sa mga 30 ka tuig sa pagkamatay ug pagkabanhaw ni Cristo, makaingon si Pablo nga mikaylap na kini “sa tibuuk kalibutan” (Colosas 1:6). Sa pila ka panahon sa ulahi diha sa sama nga kapitulo, nagingon siya nga ang ebanghelyo “gikawali ngadto sa tanang mga binuhat sa silong sa langit” (Colosas 1:23). Ang halapad nga sistema sa dalan nga Romanhon nakahimo sa kusog nga komunikasyon ug pagpanaw, nga maoy hinungdan nga ang mga sinulat ni Pablo mapanagtag sa halapad ug sa madali. Apan ang gahum sa Dios nga nagabuhat pinaagi sa pulong mao ang nagpahimugso sa espirituhanong kinabuhi diha sa usa ka tawo (Santiago 1:18, 1 Pedro 1:23), naghimo kanila nga usa ka bag-o nga linalang diha kang Cristo (2 Corinto 5:17).

`Sa Colosas 1:5, nagsulat si Pablo bahin “sa paglaum nga gikatagana alang kaninyo didto sa langit.” Unsa may imong pagsabut niana nga paglaum, ug ngano nga mapahinungod kini kanimo sa personal, bisan og ikaw sa tinuud dili takus?`