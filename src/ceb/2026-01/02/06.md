---
title:  Gahum sa Pagampo
date:   08/01/2026
---

`Basaha ang Colosas 1:9–12. Unsay espesipiko nga hangyo imong makaplagan diha sa ampo ni Pablo?`

Nagampo si Pablo “nga mapuno kamo sa kahibalo sa Iyang kabubut-on.” Gihulagway ni Pablo ang pagkahibalo sa kabubut-on sa Dios ingon nga “kaalam ug espirituhanong pagsabut” (Colosas 1:9). Ang kaalam moabut, una sa tanan, pinaagi sa pagsalig sa Dios sa hingpit, pagkaandam sa pagbuhat sa Iyang kabubut-on (Juan 7:17), ug dili magsandig sa atong kaugalingong pagsabut (Proverbio 3:5). Apan ang pangutana moabut, “Unsa man ang kabubut-on sa Dios alang kanako niini nga kahimtang?” Adunay upat ka tuburan sa kalampusan nga gikan niini atong makat-onan ang kabubut-on sa Dios samtang atong pangitaon kini sa mainampoon:

Ang labing importante nga tuburan sa kaalam mao ang Biblia mismo. “Ang imong pulong maoy lamparahan sa akong mga tiil, Ug kahayag sa akong alagianan” (Salmo 119:105).

Gihatagan kita sa Dios og pinasahi nga kaalam alang sa katapusang mga adlaw pinaagi sa Espiritu sa Profesiya (Pinadayag 12:17; Pinadayag 19:10) nga gipadayag sa mga sinulat ni Ellen White. Ang Biblia nagawhag kanato “tumoo kamo kang Jehova nga inyong Dios, aron kamo mamalig-on; tohoi ang iyang mga manalagna, aron kamo manag-uswag” (2 Cronicas 20:20).

Ang kabubut-on ug pagmando sa Dios mahibaloan usab pinaagi sa mga kahimtang nga gibut-an sa Dios, pinaagi sa paghangyo Kaniya sa pagabli o pagsira sa mga pultahan (tan-awa sa Colosas 4:3).

Ang Espiritu Santo magmando kanato sa diha nga kita mahibalo sa pagila sa Iyang tingog: “Ug ang imong igdulungog makadungog sa usa ka pulong sa imong likod, nga magaingon: Kini mao ang dalan, lumakaw kamo diha niana: sa inyong pagliko sa kamot nga too ug sa inyong pagliko sa wala” (Isaias 30:21).

Nagampo si Pablo nga ang mga taga Colosas unta “magakinabuhi nga takus sa Ginoo” (Colosas 1:10). Hinoon, walay usa nga sa kinaiyahan “takus,” apan ang Dios magisip kanato nga takus pinaagi sa Iyang grasya ug magtawag kanato sa pagkinabuhi sumala nianang hataas nga pagkatinawag (Efeso 4:1, 1 Tesalonica 2:12). Naggamit si Pablo sa berbo nga “lumakaw” o “nagalakaw” sa dugang tulo ka mga panahon niini lamang nga sulat (Colosas 2:6, Colosas 3:7, Colosas 4:5). Nagkahulogan kini sa pagkinabuhi ug pagbuhat sumala sa balaod sa Dios (Exodo 18:20) nga mahimo lamang pinaagi sa buhat sa Espiritu Santo (Ezequiel 36:27).

Nagampo usab si Pablo nga ang ilang (ug atong) mga kinabuhi “makapahimuot sa hingpit” ngadto sa Ginoo ug dayon naglista og daghang mga paagi sa pagbuhat niana: “Magamabungahon sa tanang mga maayong buhat” (Colosas 1:9, 10); ug “magatubo sa kahibalo mahitungod sa Dios” (Colosas 1:10); ug sa katapusan, nga “magahatag kamo sa mga pagpasalamat” (Colosas 1:12).

`Kon adunay usa ka tawo mangutana kanimo, “Unsaon nimo pagkahibalo nga ang Dios naggiya kanimo sa usa ka padulngan o sa lain?” unsaon man nimo pagtubag—ug ngano man?`