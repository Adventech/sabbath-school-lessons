---
title:  Pagmaya Diha sa Ginoo—sa Kanunay
date:   10/02/2026
---

`Basaha ang Filipos 4:4–7. Unsaon nato pagkasinati “sa kalinaw sa Dios”?`

Human sa paghisgot, sa makausa pa, sa pagkinahanglan sa panaghiusa (Filipos 4:1–3), nagpadayon si Pablo ngadto sa laing tema: pagmaya diha sa Ginoo (Filipos 4:4–7).

Makapila ka besis nga gikapoyan ka bahin sa mga butang nga sa katapusan natunaw lang sa madali sa ilang pagpakita? Alang sa maayong katarungan, gisublisubli ni Jesus pagpasantop nga dili kita mabalaka (tan-awa sa Mateo 6:25–34, Mateo 10:19), ug nagpahinumdum kanato si Pedro nga dili kita makahimo sa paglabay sa tanan natong mga kabalaka o mga kahigwaos ngadto sa Ginoo, “kay siya may kahangawa man alang kaninyo” (1 Pedro 5:7). Gani, ang nagkadaghang mga problema palibut sa kalibutan kinahanglan magdasig kanato uban sa paglaum nga ang paganhi sa Ginoo haduul na (itandi sa Mateo 24:33, Lucas 21:28, Santiago 5:8).

Ang tambal sa kahigwaos sa tanang butang, lakip ang tanang kahimtang, mao ang pagpadala og usa ka pagampo sa pagtoo (Filipos 4:6, 7). Tinaw, nga motoo kita ug magbuhat sumala sa atong giampo ingon og gitubag na bisan wala pa gani nato kini mabatoni, tungud kay magampo kita “uban sa paghatag og pasalamat.” Gidugang usab mao ang pulong nga pagpangalyupo (Grego, deesis), nagpahibalo sa panahon sa tumang kalisdanan ug kadinalian (tan-awa pananglitan, Lucas 1:13, Filipos 1:19, 1 Timoteo 5:5, Santiago 5:16). Ang atong mga pagampo “mga hangyo pa,” apan angay hibaloan nga ang atong mga hangyo nadawat kon kita mangayo “sumala sa Iyang kabubut-on” (1 Juan 5:14). Dayon makapahulay kita ug adunay kalinaw, sa pagkasayod nga ang tanan nato nga mga hangyo anaa sa mga kamut sa Dios.

`Sa unsa nga paagi ang mosunod nga mga pahayag nakapadako sa atong pagsabut bahin sa kalinaw sa Dios? (Salmo 29:11, Isaias 9:6, Lucas 2:14, Juan 14:27, 1 Corinto 14:33.`

Ang kalinaw sa Dios maoy usa ka butang nga ang kalibutan dili gayud makahatag, tungud kay ang kalinaw sa Dios magagikan sa kasigurohan nga kita adunay gasa sa kinabuhing dayon pinaagi kang Jesus nga atong Manluluwas (Roma 5:1, Roma 6:23). Kini nga kalinaw makaapekto sa tanang bahin sa kinabuhi ug “lapaw sa tanang pagpanabut” (Filipos 4:7). Dili kini masabtan pinaagi lamang sa hunahuna, sama sa Grego nga pulong nous (mga hunahuna) nga gipaila sa paggamit dinhi.

`Unsaon nimo paghulagway ngadto sa usa ka tawo kung unsa ang kahulogan sa pagsinati “sa kalinaw sa Dios”?`