---
title:  Komento sa Magtutudlo
date:   13/02/2026
---

### Bahin I: Kinatibuk-ang Panglantaw

**Dugokan nga Teksto:** Filipos 4:6

**Tutokan sa Pagtuon:** Filipos 3:17–4:23

Gihulagway ni Jesus ug sa Iyang mga apostoles ang mga Cristohanon ingon nga buhi sa pasunod diha sa duha ka nagkalainlaing mga natad. Miingon si Jesus, “Nan, bayri ninyo si Cesar sa mga butang nga iya ni Cesar, ug ang Dios sa mga butang nga iya sa Dios” (Mateo 22:21). Bisan og ang mga sakup sa tawhanong katilingban, ang mga tumotoo kinahanglang magbaton sa hunahuna nga tingali ila nang napahimuslan ang pila ka mga pribilehiyo sa ilang langitnong pagkapumoluyo. Labaw pa niana, gipasidan-an sila sa pagpangita niini nga mga kaayohan ingon nga usa ka timaan sa ilang pakighiusa kang Cristo: “Kon ugaling gibanhaw man kamo uban kang Cristo, nan, pangitaa ninyo ang mga butang nga anaa sa itaas diin anaa si Cristo nagalingkod sa too sa Dios” (Colosas 3:1).

Ingon nga mga sakup sa langitnong gingharian, kinahanglan “managgawi kamo sa kinabuhi nga takus gayud sa tawag nga alang niini gipanagtawag kamo (Efeso 4:1). Kini nga pagkatinawag naglakip sa pagkinabuhi uban sa kalipay ug kalinaw, bisan pa sa mga kalisdanan nga atong giatubang sa atong pagbuhat alang kang Cristo, sa pagkahibalo nga ang langitnong siyudad maoy atong tinuud nga puloyanan (Hebreohanon 13:14). Pinaagi sa pagtoo, si Abraham “nagpaabut man niadtong lungsod nga may mga patukuranan, kinsang magtutukod ug magbubuhat mao ang Dios” (Hebreohanon 11:10). Adunay “usa ka panulondon nga dili madunot, dili mabuling, dili malawos, ginatipigan didto sa langit alang kaninyo” (1 Pedro 1:4).

Ang leksyon niini nga semana magpasantop sa tulo ka dugokan nga mga tema:

1. Ang mga sakup sa langitnong pangagamhanan magkinabuhi sa ilang mga kinabuhi uban sa kahamtong, magalagad ingon nga mga sulondan nga takus awaton.

2. Ang Cristohanong kalipay, sama sa kalinaw, dili magsalig sa panggawas nga mga kahimtang, kay napagamot diha sa usa ka suud nga relasyon uban sa Dios pinaagi kang Cristo.

3. Ang usa ka malipayon ug kontento nga kinabuhi posibli, bisan niini nga gubot nga kalibutan, apan nagkinahanglan kini sa pagtuman sa mga prinsipyo sa Biblia.

### Bahin II: Komentaryo

**Ilustrasyon**

Adunay usa ka sugilanon ni Dr. Thomas Lambie, nga “miadto sa Ethiopia ingon nga usa ka medikal nga misyonero. Human sa pila ka panahon gusto siya mopalit og yuta alang sa istasyon sa misyon. Ang usa ka balaod sa Ethiopia nagingon nga walay yuta nga ikabaligya ngadto sa mga langyaw. Tungud sa dako nga gugma ni

Dr. Lambie alang kang Cristo ug sa mga Etiopiahanon, iyang gibiyaan ang iyang pagkapumoluyo sa Amerika ug nahimo nga usa ka pumoluyo sa Ethiopia. Dayon gipalit niya ang mga butang nga gikinahanglan niya sa iyang trabaho.”—Paul Lee Tan, Encyclopedia of 7,700 Illustrations; Signs of the Times (Garland, TX: Bible Communications, Inc., 1996), p. 1176. Sa sama nga kaagi, ang mga tumotoo mao ang mga tawo kinsa, tungud sa ilang gugma alang kang Cristo, andam nga ihatag ang ilang yutan-ong pagkapumoluyo tungud lang sa langitnong pagkapumoluyo. Ilang gitan-aw ang ilang mga kaugalingon ingon nga “mga dumuloong ug mga langyaw lamang dinhi sa yuta.” (Hebreohanon 11:13).

**Mga Sakup sa Langitnong Puluy-anan**

Nagsugyot si Pablo nga ang Cristohanong mga pangulo mahimo nga mga sulondan alang sa uban (Filipos 3:17). Kini nga panghunahuna gitandi sa panglihok sa mini nga mga magtutudlo, nga gihulagway ingon nga “mga kaaway sa krus ni Cristo” (Filipos 3:18). Gihulagway sila og dugang ingon nga padulong sa kalaglagan, mga magsisimba sa ilang kaugalingong mga kagustohan, “ilang ginapasigarbo mao ang ilang kaulaw, ang ilang mga hunahuna gitumong diha sa mga butang sa yuta” (Filipos 3:19). Sa sama nga kaagi, ang mga Cristohanon kinahanglan makaamgo nga sila “mga molupyo sa langit” (Filipos 3:20) ug magkinabuhi sumala sa maayong panigingnan.

Ang Grego nga pulong nga gihubad ingon nga “sulondon” diha sa Filipos 3:17 maoy symmimetes. Kausa lang kini makita sa Bag-ong Tugon, nagsugyot nga gipili ni Pablo paggamit kini nga pulong aron pagpasabut sa usa ka espesipiko kaayo ug talagsaon nga mensahe. Sa literal nga hubad, nagkahulogan kini “masigka-sumosunod,” usa ka tawo nga “moipon sa uban ingon nga usa ka sumusunod.” –William F. Arndt, et al., A Greek-English Lexicon of the New Testament and Other Early Christian Literature (Chicago: University of Chicago Press, 2000), p. 958. Gani, gimugna ni Pablo kini nga pulong “aron pagpasantop sa iyang handum nga adunay paningkamot sa usa ka komunidad sa pagsunod sa iyang panigingnan: “Awata ako ninyo, sa usa ug tanan kaninyo’ ”—Gerald F. Hawthorne, Philippians, Word Biblical Commentary, vol. 43, (Dallas: Word, Inc., 2004), p. 217. Kini nga panghunahuna susama sa gisulti ni Pablo diha sa 1 Corinto 11:1: “Magmaawaton kamo kanako, maingon nga ako nagamaawaton kang Cristo.” Sa katapusan, si Cristo maoy hingpit nga modelo alang sa mga Cristohanon. Diha kang Cristo, ang mga tumotoo mahimong maayong mga modelo alang sa uban, sumala usab sa gipaila ni Pablo diha sa 1 Tesalonica 2:14: “Kay kamo, mga igsoon, nahimong mga mag-aawat sa mga iglesia sa Judea nga iya sa Dios ug nga diha kang Cristo Jesus.”

Ingon nga mga pumoluyo sa langit, kinahanglan magkinabuhi kita nga adunay katuyoan, mokuput ngadto sa paglaum nga ang atong Manluluwas gikan sa langit ug magusab sa atong mamalatyon nga mga lawas ngadto sa mahimayaon (Filipos 3:20, 21). Hangtod sa pagabut nianang adlawa, magpaabut kita Kaniya (Filipos 3:20) ug magbarog sa lig-on diha Kaniya (Filipos 4:1), napasaligan nga ang atong langitnong kahimtang labi pang maayo kaysa atong yutan-ong kahimtang.

**Kalipay ug Kalinaw**

Nagtudlo si Pablo nga ang Cristohanong kalipay ug kalinaw dili magsalig sa panggawas nga mga kahimtang. Iyang gipatinaw kini sa pagpamatuud, “Pagkalipay kamo kanunay diha sa Ginoo; usbon ko ang pag-ingon, Pagkalipay kamo” (Filipos 4:4). Sumala sa atong nahibaloan pinaagi sa kasinatian, niini nga kalibutan nga puno sa sala, imposibli ang pagkinabuhi kanunay ubus sa hingpit nga mga kahimtang. Busa, unsaon nato pagmaya sa kanunay kon ang kalipay nagsandig sa panggawas nga mga kahimtang? Gani, ang pagsinati kanunay sa kalipay posibli lamang “diha sa Ginoo.” Dinhi nato makita “ang tinuud nga sukaranan sa kalipay sa Cristohanon ug ang dapit diin kini motubo.”—Philippians, Word Biblical Commentary, vol. 43, p. 173.

Importante ang pagtimaan nga ang tawag ngadto sa pagmaya diha sa Ginoo dili lang usa ka maayong tambag—usa kini ka sugo. Ang pagkinabuhi uban sa kalipay importante alang kang Pablo sa pagkaagi nga iyang gipahinungod kini sa makatulo nga panahon sa tibuuk sulat (Filipos 3:1; Filipos 4:4, 10). Ingon nga usa ka panigingnan sa iyang magbabasa (Filipos 3:17), siya makaawhag kanila sa pagmaya diha sa Ginoo (Filipos 3:1, Filipos 4:4) tungud kay siya sa iyang kaugalingon nagbuhat sa sama (Filipos 1:18; Filipos 2:17, 18; Filipos 4:4). Ang kalipay maoy usa sa dagkung mga tema diha sa sulat ngadto sa mga taga Filipos. Ang Grego nga berbo chairo (“sa pagmaya”) mabasa sa walo ka besis (Filipos 1:18 [duha ka besis]; Filipos 2:17, 18, 28; Filipos 3:1; Filipos 4:4, 10); ang berbo nga synchairo (“magusa sa pagmaya”) mabasa sa duha ka besis (Filipos 2:17, 18); ug ang pulong chara (“kalipay”) mabasa kalima (Filipos 1:4, 25; Filipos 2:2, 29; Filipos 4:1). Ang nakahimo niini nga tawag ngadto sa paglipay nga labaw pa kaanindot mao nga ang tawo nga nagsulat niini didto sulud sa bilanggoan!

Ang Cristohanong kalinaw, sama sa kalipay, dili magsandig sa mga kahimtang sa gawas. Miingon si Jesus, “Kaninyo ibilin ko ang kalinaw; kaninyo ihatag ko ang akong kalinaw. Hatagan ko kamo niini dili sama sa hinatagan sa kalibutan” (Juan 14:27). Sa makausa pa, kini nga matang sa kalinaw mabatonan lang diha sa Ginoo. Nagingon si Jesus, “Gisulti ko kini kaninyo aron nga dinhi kanako makabaton kamog kalinaw” (Juan 16:33). Sa sama nga kaagi, kon mogamit niini nga mga pulong “kalinaw sa Dios,” gipaila ni Pablo nga ang Dios maoy tuburan sa kalinaw. Nagpasabut usab kini nga “ang kalinaw nga gimugna sa Dios” o “ang kalinaw nga gihatag sa Dios.” Bisan unsa ang tukma nga kahulogan niini, ang mga tumotoo makahimo pagsinati sa kalinaw nga “lapaw sa tanang pagpanabut” (Filipos 4:7) pinaagi lamang sa ilang pakigdugtong sa Dios. Moingon si Pablo, ang kalinaw sa Dios (Filipos 4:7) mahimo lamang tungud kay “ang Dios sa kalinaw magauban kaninyo” (Filipos 4:9). Sa laktud, sa unsa nga paagi ang mga tumotoo nga nakaamgo sa ilang langitnong pagkapumoluyo magkinabuhi? Magkinabuhi sila uban sa kalipay ug kalinaw.

**Mga Pahimangno Alang sa Malipayong Kinabuhi**

Ang malipayon nga kinabuhi dili mahitabo pinaagi og sulagma. Kinahanglan adunay sundon nga mga prinsipyo ug, tungud niini nga katarungan, naghatag si

Pablo og usa ka pasunod nga mga pahimangno diha sa Filipos 4, daghan kanila mga gisugo.

**“Pagkalipay kamo kanunay diha sa Ginoo”** (Filipos 4:4a). Ang pagsubli, “usbon ko ang pag-ingon, Pagkalipay kamo” (Filipos 4:4b), nagpaila nga kini nga sugo kinahanglan tagdon sa pagkaseryoso.

**“Ang inyong pagkamapailubon ipaila ninyo sa tanang mga tawo”** (Filipos 4:5). Ang Grego nga pulong nga gihubad ‘mapailubon’ (epieikes) maoy usa ka makapasibut, daghang-dagway nga pulong. Diha sa kahulogan kon unsaon nato pagtagad ang uban nagkahulogan kini sa pagkamaloloy-on ug mapuanguron, samtang diha sa mga kadugtongan mao kini ang pagkamatinahuron ug masinabuton, ug sa legal nga mga kahimtang nagpasabut kini og matugoton,” –Grant R. Osborne, Philippians: Verse by Verse, Osborne New Testament Commentaries (Bellingham, WA: Lexham Press. 2017), p. 167.

**“Ayaw kamo pagkabalaka mahitungod sa bisan unsang butang”** (Filipos 4:6). Kini nga sugo malagmit gipasikad sa pagtulonan ni Jesus, “ayaw na kamo pagkabalaka bahin sa inyong kinabuhi” (Mateo 6:25; tan-awa usab sa Mateo 6:27, 28, 31, 34). Ang pagkab-ut niini nga kahimtang daw dili sayon, dili ba? Nagsugyot si Pablo nga atong madaog ang kabalaka pinaagi sa paghatag sa atong mga pagampo, mga pakilooy, paghatag og mga pasalamat, ug mga hangyo atubangan sa Dios.

**“Palandunga ninyo kining mga butanga.”** (Filipos 4:8). Naglista si Pablo og pasunod nga maayong mga butang nga kinahanglan atong hunahunaon: “bisan unsang butang tinuod, bisan unsang butang dungganan, bisan unsang butang matarung, bisan unsang butang ulay, bisan unsang butang hiligugmaon, bisan unsay butang maayong pamation, kon aduna may kahalangdon, kon aduna may pagkadalaygon.”

**“Buhata ninyo ang inyong nakat-onan ug nadawat ug nadunggan ug nakita kanako”** (Filipos 4:9). Sa usa ka pagkasulti, sunda ang maayo nga mga panigingnan.

Sa makausa pa, takus timanan nga ang resulta sa pagsunod niini nga pagkasulti gipahayag pinaagi sa usa ka dungganon nga pamahayag, “Ug ang kalinaw sa Dios . . . magabantay inyong mga kasingkasing” (Filipos 4:7). Duha lang ka bersikulo sa ulahi, diha sa duul nga pagkasama nga pagkasulti, kusganon nga nagsugyot si Pablo nga ang kalinaw sa Dios posibli lamang tungud kay “ang Dios sa kalinaw magauban kaninyo” (Filipos 4:9).

### Bahin III: Kagamitan sa Kinabuhi

Palandunga ang mosunod nga mga tema. Dayon hangyoa ang imong mga tinun-an sa pagtubag sa mga pangutana sa katapusan niini nga bahin.

Si J. I. Packer husto nga nagingon, “Ang kakulang sa maayong mga sulondan sa kanunay magpaubus sa sukdanan, ug makasusubo ang maayong mga modelo nagnihit sa tibuuk nga siglo.”—J. I. Packer, “Some Perspectives on Preaching,” sa Preaching the Living Word (Geanies House, Scotland: Christian Focus, 1999), p. 31. Gipaabut kita sa Dios, ingon nga mga Cristohanon, sa pagsal-op niini nga haw-ang (Mateo 5:13, 14). Ingon nga mga lumolupyo sa langitnong puluy-anan, gitawag kita sa pagpahimuut sa Dios nga “magamabungahon sa tanang mga maayong buhat ug magatubo sa kahibalo mahitungod sa Dios” (Colosas 1:10), hangtod sa adlaw nga atong ambitan ang panulondon sa mga balaan (Colosas 1:12).

Sa pagkakaron, malingaw kita sa kalipay ug kalinaw, bisan taliwala sa nagpalibut nga negatibo nga mga kahimtang. Atong maangkon kana nga kalipay ug kalinaw pinaagi sa usa ka suud nga relasyon uban sa Dios. Bisan og walay kalinaw dinhi sa yuta, atong makaplagan ang kalinaw diha kang Cristo (Juan 14:27). Ang usa ka kinabuhi sa kalinaw ug kalipay dili resulta sa sulagma. Naghatag kanato ang Biblia og pasunod nga mga pahimangno sa pagtabang kanato sa pagkab-ut sa dagaya nga kinabuhi nga maoy tumong sa Dios alang sa Iyang mga anak. Sa kinatibuk-ang mga paagi, wala nay lain nga lindog sa mga pahimangno ang makalabaw sa Napulo ka Sugo. Gipahayag ni Ellen G. White sa mahanasong paagi sa iyang pagingon, “Ang atong kauswagan ug kalipay nagsandig sa atong walay pagduhaduha nga pagtuman sa balaod sa Dios. . . . Walay usa niana nga napulo ka lagda malapas nga walay pagkamaunongon ngadto sa Dios sa Langit. Ang pagbantay sa matag tuldok ug kudlit sa balaod kinahanglanon alang sa atong kaugalingong kalipay, ug alang sa kalipay sa tanang nadugtong kanato.” The Signs of the Times, March 3, 1881.

**Mga Pangutana:**

1. Unsa ang pipila ka mga paagi nga kita, ingon nga mga Cristohanon, mahimong maayo nga mga modelo niini nga panahon, sa atong mga iglesya ug sa atong mga komunidad?

2. Unsa ang kadugtongan tali sa pagtuman ngadto sa balaod ug usa ka kinabuhi sa kalipay ug kalinaw?