---
title:  Mga Yawi Alang sa Pagkakontento
date:   12/02/2026
---

`Basaha ang Filipos 4:10–13. Unsa ang mga yawi nga gipadayag ni Pablo alang sa usa ka kontento, malipayon nga kinabuhi?`

Kon ang sobra nga mga kahimtang mohampak (sama sa, gutom, balatian, pagkaangol, kawad-on) makasugod ang usa ka tawo sa pagpanghunahuna bahin sa mga butang nga mao gayod ang mahinungdanon ug paghisgot sa mga panalangin nga sagad wala lang mahunahunai. Kung “dad-on kita sa ubus” (Filipos 4:12), “anaa sa panginahanglan” o “sa kawalad-on” (nlt) diha gayod motubo ang pagtuo ug molihok sumala sa kahimtang.

Sa pikas nga bahin, kung kita “magkinabuhi sa kadagaya”, kinahanglan ubanan gayod kini sa pagila nga mahanaw lang kini sa kalit (tan-awa sa Proverbio 23:5). Maingon nga si Job ug si Pablo nagpahinumdum kanato, nga kita walay nadala nganhi niini nga kalibutan sa atong pagkahimugso, ug kita walay madala ngadto sa lubnganan (Job 1:21, 1 Timoteo 6:7).

Tan-awa ang mosunod nga mga saad sa Biblia:

1. Salmo 23:1—“ Si Jehova mao ang akong magbalantay; Walay makulang kanako.”

2. Mateo 6:32—“Ang inyong langitnong Amahan nasayud nga kamo nagakinahanglan niining tanan.”

3. 1 Pedro 5:7—“ Itugyan ngadto kaniya ang inyong tanang kabalaka, kay siya may kahangawa man alang kaninyo.”

4. Filipos 4:19—“Ang tanan ninyong kinahanglanon igahatag kaninyo sa akong Dios sumala sa iyang mga bahandi sa himaya diha kang Cristo Jesus.”

Ug, ang labing maanindot niini nga tanan: “Mahimo ko ang tanang butang pinaagi kaniya nga nagapalig-on kanako” (Filipos 4:13). Tingali, walay usa kanato makasabut sa hingpit kung unsay nasakup sa “tanang butang.” Sa pagkasiguro, sama sa bisan unsa nga hangyo alang sa panabang ug kusog sa Dios, kinahanglan mangayo kita sumala sa kabubut-on sa Dios. Apan sa makadaghang panahon, dili gani kita mahibalo pagpangayo alang sa mga butang nga mahibalo kita kung haum ba kini sa Iyang kabubut-on. Mao nga sa Santiago 4:2 nagingon, “Kamo wala managpakabaton tungod kay kamo wala man mangamuyo.”

Ania ang pipila ka mga butang nga makapangayo kita nga masaligon tungud kay nahibalo kita nga uyon kini sa kabubut-on sa Dios:

1. Kaluwasan alang sa usa ka hinigugma o higala (1 Timoteo 2:3, 4)

2. Kaisog sa pagpaambit sa atong pagtoo (Pinadayag 22:17).

3. Pasaylo kung magsugid kita ug mobiya sa sayup (1 Juan 1:9)

4. Kusog sa pagtuman sa mga sugo sa Dios (Hebreohanon 13:20, 21)

5. Gugma alang niadtong nagdumot ug nagdaogdaog kanato (Mateo 5:44)

6. Kaalam alang sa mahagitong mga kahimtang (Santiago 1:5)

7. Pagsabut sa kamatuuran diha sa Pulong sa Dios (Juan 8:32)

`Unsaon nimo pagtagad ang mga butang nga imong ginaampo alang niana nga wala pa moabut, o tingali dili gayud moabut?`