---
title:  Mga Sulondan
date:   08/02/2026
---

Kitang tanan, sa usa ka panahon o sa lain, nakakaplag og mga tawo nga atong gidayeg ug gusto nga sundon. Alang sa mga anak, sa pinasahi kaayo nga makabaton sila og maayong mga modelo o sulondan. Ang maayo, kini mao ang ilang amahan ug inahan. Sa magkadako na sila, makakaplag sila og ubang mga sulondan, tingali kadugtong sa ilang gipili nga karera o gani sa mga biograpiya nga ilang nabasa. Makakaton usab sila kung sa unsa nga paagi ang daghang mga tawo sa Biblia nagtagad sa mga hagit ug magtandi sa ilang kaugalingong mga kasinatian sa kinabuhi.

Ikasubo, sa media karon, adunay dili maayong mga modelo sa palibut. Gihan-okan kita sa malit-agong mga sugilanon nga nagasoy sa detalye sa ngil-ad nga mga problema ug masamok nga mga kinabuhi sa mga artista. Ang mga nagbasa kang Pablo sa Filipos, bisan og wala pay internet kaniadto, sa gihapon nagatubang sa sama nga mga hagit.

Tungud kay ang kalibutan ni Pablo kurakot man kaayo, immoral, ug daotan, maingon man usab sa atong panahon karon. Sukad pa sauna hangtod karon, ug hangtod sa katapusan, daghan gayod ang kadaotan sa kalibutan. Ang pangutana: Unsaon nato pagtubag niini?

`Basaha ang Filipos 3:17–19. Giunsa paghulagway ang maayo ug dili maayo nga mga sulondan niini nga pahayag? Unsa nga mga yawi ang gihatag sa pagila tali kanila?`

Kinahanglan dili nato masayloan ang gugma ni Pablo ngadto niadtong wala niya uyoni—iyang gihilakan sila! Timan-i usab nga wala niya tawaga sila nga iyang mga kaaway kondili “mga kaaway sa krus ni Cristo” (Filipos 3:18). Giila ni Pablo nga ang labaw pa ka dako nga mga isyu tagdononon pa, sama sa, sa unsa nga paagi ang krus makabungkag sa mga babag ug magbutang kanatong tanan sa sama nga lebel, ingon nga mga makasasala nga nagkinahanglan og usa ka Manunubos (tan-awa sa Efeso 2:11–14).

Dili usab angay kalimtan ang pagawhag ni Pablo sa mga taga-Filipos nga magpokus sa mga maayong sulondan, dili sa mga daotan; sa pagbantay pagayo niadtong kansang batasan sa kinabuhi sama kaayo sa iya. Makasisibut, naggamit si Pablo sa sama nga pinulongan sa iyang pagpasidaan sa mga Romano nga “inyong timan-an ang mga nagahimog mga pundokpundok ug mga pagpapangdol, supak sa tuloohan nga inyong nakat-onan; likayi ninyo sila” (Roma 16:17). Ang mga malimbongon didto sa Roma gihulagway ingon niadtong “wala mag-alagad sa atong Ginoong Cristo, kondili sa ilang kaugalingong pangibog” (Roma 16:18).

`Hinoon, bisan si Jesus lamang ang hingpit nga sumbanan, adunay uban kinsa, sa labing diyutay, sa ubang mga bahin, mahimong maayong mga sulondan. Sa sama nga panahon, unsa nga matang nga sulondan ang imong ipakita ngadto sa uban?`