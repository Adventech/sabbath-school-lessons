---
title:  Komento sa Magtutudlo
date:   02/01/2026
---

### Bahin I: Kinatibuk-ang Panglantaw

**Dugokan nga Teksto:** Filipos 4:4

**Tutokan sa Pagtuon:** Roma 8:12–39

Nagatubang si Pablo og daghang mga pagsulay ug kasakitan samtang nagmantala sa mensahe sa Dios bahin sa kaluwasan. Gawas kang Jesus, diyutay lang ang nakalahutay sa daghang pagantos sama kang Pablo alang sa ebanghelyo. Ang iyang listahan sa mga kalisdanan takus sa atong mainampingong pagtagad ug pagpamalandong. Kini nga mga kalisdanan naglakip, apan dili lang ngadto sa, kagul-anan, kasakitan, paglutos, hulaw, kagutom, kauhaw, kahubo, sa espada, sa mga paglatos, pagkawalay-puluy-anan, mga insulto, pagbutangbutang, mga kalibug, kamingaw, mga labod, kagubot, pagagulo, walay katulog, mga pagpuasa, mga kastigo, kasakit, kakabus, pagpakaulaw, mga pagbato, pagkaguba sa sakayan sa dagat, kanunay nga mga panaw, makahulga sa kinabuhi nga mga kahimtang sa nagkalainlaing mga matang—bisan gikan sa mga suba, mga tulisan (gikan sa iyang mga tawo ug sa mga Hentil), o sa siyudad, sa kamingawan, sa dagat, uban pa. Ang mga pagantos ni Pablo gikan usab sa iyang pagtagad sa mga balatian ug sa mga kaluyahon, uban sa hagit sa pagatiman sa mga iglesya. Masabut, nga ang iyang mga pagkabilanggo dili usab malimtan (itandi sa, Roma 8:35; 1 Corinto 4:11–13; 2 Corinto 4:8, 9; 2 Corinto 6:4, 5, 9, 10; 2 Corinto 11:23–29; 2 Corinto 12:10; Efeso 4:1). Layo ra kaayo sa kasayon ang kinabuhi ni Pablo!

Moginhawa og lalum ang usa ka tawo sa pagsagulo sa tibuuk nga naguna nga lista sa walay paghunong. Dili panagsa, daghan kanato makakaplag sa atong mga kaugalingon nga maluya bahin niini. Apan, kon ang lista ni Pablo sa mga pagantos makapahimuut, ang iyang walay pagkaluya nga pagsalig labaw pa ka makapatingala. Nagingon siya, “Dili, hinonoa niining tanang mga butanga labaw pa kita ka mga mananaug pinaagi kaniya nga nahigugma kanato” (Roma 8:37).

Ang leksyon niini nga semana magpasantop sa duha ka dagkung mga tema:

1. Ang mga pagantos ni Pablo alang sa ebanghelyo, labaw na gayod sa iyang mga pagkabilanggo.

2. Mga paagi ni Pablo alang sa pagwali sa ebanghelyo ingon nga epektibo kutub sa mahimo, bisan ubus sa labing mahagiton nga mga kahimtang.

### Bahin II: Komentaryo

**Ilustrasyon**

Nahinumdum si G. Curtis sa usa ka sugilanon bahin sa usa ka medikal nga misyonero, si Wilfred Grenfell (1865–1940). Sa gipangutana siya ngano nga nakahimo siya sa bug-os nga pagtugyan sa iyang kaugalingon ngadto sa Cristohanong misyon, mitubag si Grenfell uban sa mosunod nga sugilanon:

Ngadto sa usa ka hospital diin ako usa ka residente nga doktor, usa ka babaye gidala sa hospital sa usa ka gabii tungud sa makalilisang nga pagkapaso sa kalayo. . . . Miuli sa balay ang iyang bana nga hubog ug gilabay siya sa usa ka lampara nga nagsiga. Gipatawag ang pulis ug sa katapusan ilang gidala ang maayo-ayo na og panimuot nga bana. Mipaduul ang mahistrado tapad sa iyang higdaanan ug gipasulti ang pasyente sa pagsulti sa tukma nga hinungdan sa maong hitabo. Iyang gipasabut sa pasyente ang kahinungdanon sa pagsulti sa tinuud kay siya adunay diyutay nga nahabiling panahon sa pagkabuhi.

“Ang kabus nga biktima naglingilingi samtang naghigda, sa tuyo nga dili siya makaatubang sa iyang bana, nga nagtindog sa tiilan sa higdaanan. Sa katapusan iyang gitutok ang iyang mga mata sa kusgan nga mga kamut sa iyang bana subay sa iyang mga bukton ug mga abaga ug dayon tabok ngadto sa iyang nawong. Nagkasugat ang ilang tinanawan. Milunay og diyutay ang iyang gibati nga kasakit ug nahanaw sa makadiyot ang iyang pagantos, samtang ang kalumo ug gugma mihupay sa iyang panagway. Iyang gitan-aw ang pulis ug sa hinay miingon, ‘Sir, usa lang kadto ka aksidente,’ ug mibalik paghigda sa iyang unlan, ug namatay. Midugang si Grenfell, “Sama kadto sa Dios, ug ang Dios sama niana. Ang Iyang gugma nagtan-aw latas sa atong mga sala.’ ” Gihulagway ni Curtis Jones kini nga matang sa gugma ingon nga usa ka “mainantosong gugma.’” –G. Curtis Jones, 1000 Illustrations for Preaching and Teaching, (Nashville, TN: Broadman and Holman Publishers, 1986), p. 55.

Bisan mouyon o dili ang usa ka tawo sa gibuhat sa maong babaye, ug usa kadto ka bug-at kaayo nga kaso nga ipahamtang nga nakahimo siya og sayup, sa gihapon ang punto gamhanan. Sama gayod sa gugma nga gipakita sa maong babaye sa sugilanon ni Grenfell, ang gugma ni Pablo nagdawat usab sa pagantos.

**Mainantoson nga Gugma**

Diha sa Roma 8:35, nagpahayag si Pablo sa iyang lalum nga kasigurohan sa gugma ni Cristo alang kaniya—ug alang kanatong tanan—pinaagi sa hapsay nga pangutana, “Kinsa bay makapahimulag kanato gikan sa gugma ni Cristo?” Ang mapaabut nga tubag naglanog, “Walay usa!” Kon ang Dios “wala magpahigawas sa Iyang kaugalingong Anak” (Roma 8:32), ngano nga bisan unsa nga kalisdanan makahimo sa pagpahimulag kanato gikan sa gugma ni Cristo? Gipamatud-an sa Dios ang Iyang gugma pinaagi sa paghatag kanato sa Iyang bugtong nga Anak, ug diha Kaniya ang tanang butang (Roma 8:32). Wala na magkinahanglan si Pablo og dugang pa nga ebidensiya bahin sa gugma sa Dios. Bisan kita.

Masaligon kaayo si Pablo sa gugma sa Dios sa pagkaagi nga iyang gihisgutan sa subli-subli (Roma 8:37, 39). Tungud sa gugma, si Jesus andam kaayo sa paglahutay sa pagantos ug kamatayon alang kanato (Juan 13:1, 34; Juan 15:9, 12). Sa baylo, andam si Pablo sa paglahutay sa pagantos ug kamatayon alang Kaniya. Gani, ang gugma lamang ni Cristo alang kanato ang makapabilin sa atong pagtoo sa mga panahon sa pagsulay.

Diha sa Roma 8:35, gilista ni Pablo ang iyang mga kalisdanan sa pito ka pilo nga listahan: kagul-anan, kahigwaos, paglutos, hulaw, pagkahubo, peligro, ug espada. Tingali, kini nga pasunod nga mga pagsulay nagsugyot sa pagkahingpit

sa kahulogan nga kini nagrepresentar sa kinatibuk-an sa tanang mga pagantos labaw pa ka daghan kay niini nga lista. Hangtod niini nga punto, iyang gilahutay ang tanang kagul-anan dinhi niini nga pahayag gawas lang sa ikapito ka elemento, ang espada. Ang espada mahimo nga iyang katapusang pagsulay, ug iyang giatubang kini uban sa talagsaong kaisog. Ang iyang walay pagduhaduha nga kasigurohan diha kang Cristo nakapahimo kaniya sa pagatubang sa kamatayon uban sa kalinaw sa sulud. Sa gutlo sa iyang pagkamatay, “naglantaw siya ngadto sa dakung unahan, dili kay sa pagkawalay siguro o diha sa kahadlok, kondili uban sa malipayong paglaum ug mahandumong pagpaabut. Samtang siya nagbarog sa dapit sa pagkasinakit wala niya tan-awa ang naggilak-gilak nga espada sa yuta nga sa dili madugay modawat sa iyang dugo; mihangad siya sa asul nga kalangitan niadtong adlaw sa ting-init ngadto sa trono sa Walay Kinutoban. Ang iyang panultihon mao, O Ginoo, Ikaw ang akong kalipay ug bahin. Kanus-a man ako mogakos Kanimo? Kanus-a man ako makakita Kanimo alang sa akong kaugalingon, nga walay usa ka paglubad nga tabil sa taliwala?—Ellen G. White, The Story of Redemption, pp. 317, 318.

Masaligon si Pablo nga kon moambit kita sa mga pagantos ni Jesus, “pagahimayaon usab kita uban kaniya” (Roma 8:17). Gibugno niya na ang maayong pakigbugnoay, natapus niya ang pagdalagan sa lumba, gikabantayan niya ang pagtoo. Nahibalo siya nga adunay purongpurong sa pagkamatarong nga igahatag kaniya sa pagkabanhaw, sa pagbalik ni Cristo (tan-awa sa 1 Cor, 15:51–55; 2 Timoteo4:7, 8).

**Mga Pamaagi ni Pablo sa Pagwali sa Ebanghelyo**

Tungud sa mabug-at nga mga kahimtang nga ubus niini nagwali si Pablo sa ebanghelyo, kinahanglan mogamit siya og maalamon nga pamaagi sa pagsiguro sa kalampusan sa iyang buhat.

Nahauna, gituyo ni Pablo pagpili ang importante nga mga siyudad sa karaang kalibutan nga gikan niini sayon nalang alang kaniya ang pagpakaylap sa mensahe sa ebanghelyo. Busa, pananglitan, ang Corinto gipili tungud sa nindot nga lokasyon niini. “Samtang ang kahigayonan gipakita alang sa pagpakaylap sa ebanghelyo. Sa natukod na sa Corinto, dali ra kini ikapahibalo sa tanang bahin sa kalibutan.”—Ellen G. White, Sketches from the Life of Paul, p. 99. Gitutokan usab ni Pablo ang Filipos tungud kay mao kadto ang usa sa “labing impluwensiyado nga mga sentro sa iyang agianan. . . Ang estratehiko nga kahulogan niini diha sa kasaysayan sa emperyo naghimo niini nga usa ka kinaiyanhong lakang sa pagebanghelyo alang sa usa ka tawo nga giandam sa pagabut sa Roma.”—Craig S. Keener, Acts: An Exegetical Commentary, vol. 3 (Grand Rapids, MI: Baker Academic, 2014), pp. 2380, 2381. Sa sama nga paagi, ang Efeso maoy usa sa kinadak-ang mga siyudad sa Emperyo sa Roma, nanghambug sa usa ka populasyon nga gibanabana 250,000 ka mga tawo sa panahon ni Pablo.

Ikaduha, naggahin og panahon si Pablo sa pagbansay og mga tawo alang sa ministeryo sa pagpangwali. Sa pagkatinuud iyang gihimo nga kabahin sa buluhaton sa pagtudlo og batan-ong mga lalaki alang sa ministeryo sa ebanghelyo. Iyang gidala sila uban kaniya sa iyang mga panaw sa ministeryo, ug niini nakabaton sila og kasinatian nga sa ulahi nakahimo kanila sa pagbaton og katungdanan. Sa pagkabulag gikan kanila, kanunay siya nga nangomusta sa ilang pagbuhat, uban sa ilang mga sulat ngadto kang Timoteo ug Tito maoy ebidensiya kon unsa ka lalum ang iyang handum alang sa ilang kalampusan.”—Ellen G. White, Gospel Workers, p. 102. Bahin kang Timoteo, gidala siya ni Pablo dili lang ingon nga iyang isigkamagbubuhat kondili usa ka kauban sa pagsulat (tan-awa sa 2 Corinto 1:1, Filipos 1:1, Colosas 1:1, 1 Tesalonica 1:1, 2 Tesalonica 1:1, ug Filemon 1:1).

Ikatulo, gisunod ni Pablo ang “ngadto una sa mga Judio” nga pamaagi (Buhat 13:46, Roma 1:16), sumala sa tinaw nga gisugo ni Jesus (Lucas 24:47; Buhat 1:8; Buhat 3:25, 26). Kini nga paagi nagpasabut sa hinungdan ngano si Pablo nagsugod sa iyang mga paningkamot sa pagbuhat sa usa ka bag-o nga siyudad sa sinagoga (Buhat 9:20; Buhat 13:5, 14, 46; Buhat 14:1; Buhat 17:1, 2, 17; Buhat 18:4). Sa pagpamalandong bahin sa pahimangno nga ang buluhaton sa mga tinun-an kinahanglan magsugod sa Jerusalem, nagingon si Ellen G. White, “Bisan diin ibutang ang katawhan sa Dios, sa hilit nga mga dakbayan, sa kalungsoran, o taliwala sa mga kadalanan sa nasod, adunay usa ka natad misyon. . . . Una sa tanan mao ang buluhaton diha sa pamilya; sunod, kinahanglan ilang tinguhaon ang pagdaog sa ilang mga silingan ngadto kang Cristo, ug sa pagdala ngadto sa ilang atubangan sa dagkung mga kamatuuran niini nga panahon.”—Ellen G. White, The Advent Review and Sabbath Herald, May 22, 1888, p. 1160.

Ikaupat, padayon ang pagpasabut ni Pablo ngadto sa mga iglesya pinaagi sa pagpadala og mga sulat ngadto kanila. Tungud sa iyang “kabalaka alang sa tanang mga iglesia” (2 Corinto 11:28), sagad dili siya makapabilin og dugay uban sa bag-o nga mga kinabig sa mga siyudad diin siya nakawali. Busa, iyang gigamit ang mga pagsulat ingon nga usa ka paagi sa pagpangumusta sa mga iglesya ug sa paghatag og mga pahimangno ngadto kanila. Ang mga sulat usab nagsilbi ingon nga usa ka paagi sa pagsangkap sa paw-ang tungud sa iyang pagkadili presente (1 Corinto 5:3, Filipos 2:12).

### Bahin III: Kagamitan sa Kinabuhi

Pamalandonga ang mosunod nga mga tema. Dayon hangyoa ang imong mga tinun-an sa pagtubag sa mosunod nga mga pangutana:

Ang pagwali sa ebanghelyo mahimong mahagiton alang sa daghang mga Cristohanon, ilabina kon ang mga naandan sa katilingban supak sa Pulong sa Dios. Latas sa gatusan ka mga katuigan, dili maisip nga kadaghanon sa mga tawo nagatubang sa pagantos, ug gani sa kamatayon, sa pagtuman sa ilang buhat-misyonero. Tinuud kini sa sayo nga mga adlaw sa Cristohanong misyon, ug dili kini molahi sa panapus niini (Pinadayag 14:13). Samtang magpadayon kita sa buluhaton-misyonero ug maglahutay sa mga pagantos nga nagauban niini, adunay usa lamang ka gahum nga makapalig-on kanato: ang gugma ni Cristo.

Kadaghanan sa mga Cristohanon nakaamgo sa mga peligro nga malambigit sa pagsunod kang Cristo, apan kinahanglan masabtan usab nato ang dakung importansiya sa pagtuman sa kamandoan, “Busa panglakaw kamo ug himoa ninyong mga tinun-an ang tanang kanasuran” (Mateo 28:19). Hasol ang maong buluhaton, apan nagsalig kita sa pagmando sa Dios sa matag lakang sa dalan. Bisan og mahulgaon kini sa kinabuhi sa daghang mga matang, adunay ganti kini nga buluhaton. Nagingon si Jesus, “Himoa ang pagkamaunongon kanako bisan pa sa kamatayon, ug hatagan ko ikaw sa purongpurong nga kinabuhi” (Pinadayag 2:10).

Sa iyang buluhaton-misyonero, naggamit si Pablo og daghang mga paagi sa pagsiguro sa pagkaepektibo niini: (1) Iyang gipili ang dagkung mga siyudad ingong mga kampo nga gikan niana mas dali niya nga ikaylap ang mensahe sa ebanghelyo. (2) Naggasto siya og panahon sa pagbansay sa uban. (3) Iyang giuna ang pagkab-ut kadtong labing suud kaniya una. (4) Kanunay siya mangumusta niadtong iyang naalagaran. Atong hiusahon kini nga mga pamaagi sa atong kaugalingong mga paningkamot-misyonero. Apan, nahibalo si Pablo, nga bisan og importante ang mga pamaagi, dili gayud sila makapuli sa kalabutan sa Espiritu Santo (1 Corinto 12:1–11, Efeso 4:1–6). Kinahanglan dili gayud nato malimtan kini nga mahinungdanon kaayo nga punto.

**Mga Pangutana:**

1. Unsa ang pila ka mga hagit nga imong naatubang sa pagwali sa ebanghelyo?

2. Imo ba nagamit ang upat ka mga pamaagi ni Pablo nga unang nalista, ug unsa man ang ilang mga resulta?