---
title:  Si Pablo nga Kinadehanan
date:   29/12/2025
---

Samtang siya didto sa Macedonia, naghisgot si Pablo sa daghan niya nga pagkabilanggo (2 Corinto 6:5, 2 Corinto 11:23, 2 Corinto 7:5). Ang unang natala nga hitabo mao ang didto sa Filipos (Buhat 16:16–24). Sa ulahi napriso siya didto sa Jerusalem sa makadiyot sa wala pa siya balhina sa prisohan didto sa Caesarea.

Sa laing dapit, naghisgot si Pablo ingon nga “kinadehanan ako” (Filemon 10, 13, nkjv). Bisan og ubus sa pagkabilanggo sulud sa balay didto sa Roma, siya kinadehanan sa usa ka dungganong sundalo nga Romano. Si Ignacio, usa ka Cristohanon sa sayo nga bahin sa ikaduhang siglo nga gikadenahan usab sama niini, naghulagway sa mga sundalo nga ang linihokan sama og “ihalas nga mga mananap . . . nga mosamot kapintas kung ayohon sila pagtagad.”—Michael W. Holmes, ed., The Apostolic Fathers (Grand Rapids, MI: Baker Academic, 2007), p. 231.

`Basaha ang 1 Corinto 4:7–12. Niini nga pahayag, unsa may gipadayag kon sa unsa nga paagi si Pablo nakaantos sa mga pagsulay nga iyang giatubang? Unsa ang daw gitutokan sa iyang kinabuhi?`

Walay sapayan kung unsa ka lisud ang moabut sa kinabuhi, nakakita si Pablo sa mas hayag nga habig, nga nakahatag kaniya og kaisog sa pagantos ubus sa kahigwaos. Bisan sa bisan unsay mga gilabay ni Satanas kaniya, nahibalo si Pablo nga wala siya gitalikdan.

`Basaha ang 2 Corinto 6:3–7. Unsay espirituhanong mga sangkap ang nakatabang kang Pablo sa pagatubang niini nga mga kalisdanan?`

Sagad matintal kita sa pagtan-aw sa atong mga kahimtang, sa atong mga kaluyahon, o sa atong nangagi nga mga kapakyasan ug dayon maluya. Sama niini nga panahon nga kinahanglan atong hinumduman ang kahibulungang mga pagsangkap sa Dios alang sa atong kadaogan sa paggubat sa daotan. Usa sa labing importante mao ang Biblia mismo, “ang pulong sa kamatuuran,” tungud kay makatoon kita gikan kasaypanan sa uban ug makatoon kung sa unsa nga paagi nakalampus sila. Usab ang Espiritu Santo “makahimo og epektibo kung unsay nasinatian sa Manunubos sa kalibutan. Pinaagi sa Espiritu Santo maputli ang kasingkasing. Pinaagi sa Espiritu ang tumotoo mahimo nga umalambit sa balaang kinaiyahan. Gihatag ni Cristo ang Iyang Espiritu ingon nga usa ka balaan nga gahum sa pagbuntog sa napanunod ug napalambo nga mga hilig ngadto sa daotan ug sa pagpaila sa Iyang kaugalingong kinaiya diha sa Iyang iglesya.”—Ellen G. White, The Desire of Ages, p. 671.

`Sa unsa nga paagi kita, ingon nga mga layko o ministro, sa kanunay “ingon nga mga sulogoon sa Dios kami nagapaila sa among kaugalingon” (2 Corinto 6:4?) Unsay gipasabut niana?`