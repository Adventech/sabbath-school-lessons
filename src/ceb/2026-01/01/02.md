---
title:  Si Pablo, ang Binilanggo ni Jesus-Cristo
date:   28/12/2025
---

Ang Filipos ug Colosas gitawag og mga Sulat sa Bilanggoan tungud kay sila gisulat samtang si Pablo anaa sulud sa prisohan (ang uban mao ang Efeso ug Filemon). Kadaghanan sa mga tigkomentaryo naghunahuna nga gisulat sila samtang si Pablo didto sa Roma, niadtong mga tuig a.d. 60–62 (tan-awa sa Buhat 28:16).

`Basaha ang Efeso 3:1 ug Filemon 1. Unsay kahulogan kung giunsa paghulagway ni Pablo ang iyang pagkabilanggo?`

Gihatag ni Pablo ang iyang kinabuhi sa pagalagad sa buluhaton ni Jesu-Cristo. Kon ang maong pagalagad maglakip sa pagkabilanggo, andam siya. Gihulagway ni Pablo ang iyang kaugalingon ingon nga “usa ka tinugyanan nga tinalikalaan” (Efeso 6:20). Diha siya sa mga panaw sa pagkamisyonero, pagpabarog og mga iglesya ug pagbansay og mga magbubuhat alang sa Ginoo. Tingali nakapangutana usab siya, “Nganong ania man ako dinhi nga daghan pa man unta akog mabuhat kung wala kini nga mga talikala?” Nabilanggo usab siya sa ulahi, sa dihang gisulat niya ang 2 Timoteo, nga giisip ingon nga usa ka Pastoral nga Sulat. Dili moubus lima ka libro sa Bag-ong Tugon iyang gisulat sulud sa prisohan.

Walay usa sa iyang mga sulat sa prisohan tukma gisulti ni Pablo kon diin nga dapit siya napriso; busa, ang uban nagsugyot nga tingali sa Efeso o sa Caesarea. Apan walay ebidensiya bahin niini diha sa Biblia nga napriso si Pablo didto sa Efeso. Tingali malagmit didto sa Caesarea, gawas nga walay hulga sa kinabuhi ni Pablo niana nga siyudad. Didto siguro mao ang hulga, hinoon, sa panahon nga gisulat ang Filipos (tan-awa sa Filipos 1:20, Filipos 2:17).

Kini nga sulat naghatag kanato og pipila ka mga sugyot kung diin si Pablo niadto nga panahon sa iyang pagkapriso. Nahauna, adunay usa ka pritoryom. Nagpasabut kini ngadto sa usa ka opisyal nga pinuy-anan sa gobernador sa lalawigan, sama didto sa Jerusalem, diin gisukitsukit si Jesus ni Pilato (Mateo 27:27, Juan 18:33), ug sa Caesarea, diin nabilanggo si Pablo (Buhat 23:35). Apan tinaw gigamit ni Pablo kini nga pulong, dili bahin sa usa ka dapit, kondili ang pagpahinungod ngadto sa mga tawo. Nagingon siya nga ang “tanang kasundalohan nga bantay sa pritoryo” nahibalo bahin sa ebanghelyo (Filipos 1:13). Sa Roma, kini mga bantugan nga mga sundalo, nga miabot og 14,000 ang gidaghanon, nanalipod sa Emperador ug nagbantay sa mga binilanggo.

Ikaduha, nagpadala usab si Pablo og mga pangumusta gikan sa mga tumotoo sa “panimalay ni Cesar” (Filipos 4:22). Nagpaila kini nga si Pablo usa ka binilanggo didto sa Roma ug nangomusta niadtong nanagalagad sa panimalay sa emperyo.

`Unsaon nato pagkat-on sa paghimo og labing maayo sa bisan unsa nga malisud nga kahimtang nga atong mahimutangan? Ngano nga dili kana sayon buhaton sa kanunay?`