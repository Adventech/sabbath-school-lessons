---
title:  Dugang nga Panghunahuna
date:   02/01/2026
---

“Gipili ikaw sa Dios ngadto sa kaluwasan pinaagi sa pagbalaan sa Espiritu ug sa pagtuo sa kamatuuran. Busa magbarog sa kalig-on. . . . Kon imong alagaron ang Dios sa matinumanon, imong mahibalag ang pagsupak, apan ayaw kasuko kon magantos ka sa kasayup sa uban. Ayaw panimalus. Kupti pagayo ang imong kadungganan diha kang Jesu-Cristo. Ipaatubang ang imong nawong sama sa usa ka santik padulong sa langit. Tugoti sila nga maglitok sa ilang mga pulong, ug pagpadayon sa ilang buluhaton; anaa kanimo ang pagpadayon diha sa kalumo ug pagpaubus ni Cristo. Buhata ang imong buluhaton uban sa kalig-on sa katuyoan, uban sa kaputli sa kasingkasing uban sa bug-os mo nga gahum ug kusog, magsandig diha sa bukton sa Dios. Ang matuud ug tinuboy nga kinaiyahan sa imong buluhaton dili gayud nimo mahibaloan. Ang bili sa imong pagkatawo masukod lamang pinaagi sa kinabuhi nga gihatag sa pagluwas kanimo. . . .

“Kay ang matag usa ka kalag nga nagatubo ngadto kang Cristo adunay mga panahon sa mainiton ug nagpadayon sa dugay nga pakigbisug; kay ang mga gahum sa kangitngit nagtinguha sa pagbabag sa dalan sa paguswag. Apan kon motutok kita sa krus ni Jesus alang sa grasya, dili kita mapakyas. Ang saad sa Manunubos mao, ‘Dili ko gayud ikaw biyaan ni talikdan.’ ‘Ako magauban kanimo sa kanunay, bisan pa hangtud sa katapusan sa kalibutan.’ ” —Ellen G. White, The Youth’s Instructor, Nov. 9, 1899.

**Diskusyonan nga mga Pangutana:**

`Sa makadaghan nabilanggo si Pablo, kanunay sa dili makataronganon. Unsaon man nimo pagtubag kung dili makiangayon ang pagtagad kanimo? Unsa nga mga saad sa Biblia ang imong ikahatag alang sa maong mga panahon?`

`Bahin sa paglutos sa mga Cristohanon, si Tertullian, ang usa ka sayo nga pangulo sa simbahan, nagingon, “Kon mas kanunay kami nga gipamutol nimo, mas modaghan kami; ang dugo sa mga Cristohanon maoy liso.” –Alexander Roberts and James Donaldson, eds., Ante-Nicene Fathers (Peabody, MA: Hendrickson Publishers, Inc., 1999), vol. 3, p. 55. Sa sama nga panahon, ang paglutos sa ubang mga dapit ug mga panahon nakalangan sa hilabihan sa buluhaton sa iglesya. Unsa nga mga paagi nga atong masuportahan kadtong nagantos sa paglutos tungud sa ilang pagtoo.`

`Hunahunaa ang tekstong sagulohon niini nga semana diha sa kahayag sa kalisdanan nga giantos ni Pablo. “Magamaya kamo sa kanunay”? Unsa may gipasabut niana? Unsaon nato paghimo niana? Ang usa nimo ka hinigugma nagsakit o namatay. Nawad-an ka og trabaho. Nagantos ka sa hilabihan kasakit sa lawas. Tingali ang yawi ngadto sa pagsabut niini mao ang pagpangutana, “Magamaya sa kanunay diha sa unsa? Kana mao, walay sapayan sa atong kahimtang, sa unsa kita magahimaya sa kanunay?`