---
title:  Ang Misteryo sa Pagkadiosnon
date:   22/01/2026
---

Usa ka popular nga bersikulo sa Biblia mao ang 1 Corinto 8:2: Kon adunay naghunahuna nga siya nahibalo na sa bisan unsa, siya wala pa gayud makahibalo sa kinahanglan niya nga mahibaloan.” Walay suheto nga bahin niini nahibalo kita sa tanang butang. Makakaton gihapon kita og dugang bahin sa bisan unsa nga butang. Daw unsa pa ka labaw ka tinuud niana sa walay katapusang mga katinuuran nga nadugtong sa Pagkadios ug sa Pagpakatawo ni Cristo? Sa kanunay nagpasabut si Pablo ngadto sa kahibulungang pagpaubus ni Cristo sa pagkahimo nga usa ka tawo. Usa kini ka suheto nga bisan ang eternidad dili pa igo sa pagpasabut.

`Basaha ang Roma 8:3, Hebreohanon 2:14–18, ug Hebreohanon 4:15. Unsay naghulagway sa pagpaubus ni Jesus ug sa Iyang pagbaton sa tawhanong kinaiyahan?`

Sa unsa nga paagi nga nahimo nga posibli sa walay katapusang Anak sa Dios, bisan og ang paglihok sa Espiritu Santo (tan-awa sa Lucas 1:35), sa pagkahimo nga usa ka diosnon ug tawhanon sa kinaiyahan diha sa tagoangkan ni Maria? Makalibug kini sa hunahuna kon sa unsa nga paagi ang walay kinutoban ug walay katapusan sa kalit nga mahimong usa ka may kinutoban nga tawo nga masakup sa kamatayon. Mao kana ang kasingkasing nga gitawag ni Pablo “ang tinago sa atong tinoohan” (1 Timoteo 3:16).

Diha sa maanindot nga alawiton sa Filipos 3:16). Gipatinaw dinhi ni Pablo kini nga pagpaubus sa labi pa ka bug-os sa ubang mga bahin kaysa bisan diin laing dapit sa Kasulatan.

“Diha sa kinaiya sa Dios” (Filipos 2:6). Ang pulong morphe (dagway) nagpasabut ngadto sa Iyang kinaiyahan sa pagka-Dios, nga si Jesus katupong sa Amahan (itandi sa Juan 1:1).

“Gihaw-asan Niya ang Iyang kaugalingon” (Filipos 2:7). Ang tinago nga kinaiyahan ni Jesus sa paghaw-as sa Iyang kaugalingon nga Siya mahimong sa Iyang balaan nga mga katungud—sa pagkaagi nga Siya mahimong tinuud nga tawo ug gisulayan sama kanato—makapahibulong.

“Nagpaubos sa Iyang kaugalingon” (Filipos 2:8). Sa pagsul-ob sa tawhanong kinaiyahan, misibog si Jesus gikan sa pagkalabing-hataas sa uniberso ngadto sa pagkasulogoon, ang kaatbang sa handum ni Lucifer.

“Kamatayon, oo, bisan pa sa kamatayon diha sa krus” (Filipos 2:8). Wala nay labing makauulaw nga paagi sa pagkamatay kaysa paagi nga gipili ni Jesus, nga giplano kini uban sa Amahan didto sa “tambag sa pakigdait” (Zacarias 6:13), sa paghulagway niini una pinaagi kang Moises sa pagpataas sa bitin (Numeros 21:9, Juan 3:14) ug “tungod kanato siya nga wala makasinati ug sala gihimo niya nga sala, aron diha kaniya kita mahimong pagkamatarung nga anaa sa Dios” (2 Corinto 5:21).

`Sa unsa nga paagi ang pagtutok kung unsay nabuhat ni Jesus alang kanato didto sa krus—sa pagtan-aw sa krus ingon nga atong sulondan sa pagtahan ug sa pagpaubus—maghimo kanato nga labaw pa ka mapaubsanon, usab nga dugang pa ka mapasakupon ngadto sa Dios?`