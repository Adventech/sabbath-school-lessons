---
title:  Ang Tuburan sa Panaghiusa
date:   19/01/2026
---

Hunahuna og dugang ang pagpasantop ni Pablo bahin sa panaghiusa diha sa Filipos 2:2, sa pagingon sa kakinahanglanon sa sama nga butang sa upat ka nagkalainlaing nga mga paagi. Tan-awa usab ang iyang tumong bahin sa hunahuna, mga panghunahuna, ug mga pagbati. Samtang ang relihiyoso nga mga pangulo hilig sa pagpasantop sa pamatasan o panglihok sa gawas, nagtutok si Jesus sa atong mga panghunahuna ug mga pagbati. Pananglitan, ang dato nga batan-ong pangulo nagangkon sa kanunay nga pagtuman sa kasugoan. Apan, sa pagsulti kaniya sa pagbaligya sa tanang butang nga iyang gibatonan, ug ihatag ngadto sa mga kabus, ug pagsunod Kaniya, gisukod ni Jesus ang iyang pagkadugtong ngadto sa kalibutanong mga butang. Nagingon usab Siya kung unsa ang nagagula gikan sa kasingkasing (o hunahuna) ang makahugaw sa usa ka tawo: “Kay gikan sa kasingkasing nagagula ang mga dautang hunahuna, pagbuno, panapaw, pakighilawas, pangawat, pagsaksig bakak, panulti sa pagbuling sa dungog” (Mateo 15:19), ug “gikan sa kadagaya sa kasingkasing magasulti ang baba” (Mateo 12:34).

`Basaha ang Filipos 2:3, 4. Unsa nga praktikal nga mga lakang ang giawhag ni Pablo sa pagbaton og panaghiusa diha sa iglesya?`

Ang mga pulong ni Pablo naghatag og usa ka hulagway sa pagpaubus: pagpaubus sa hunahuna, pagila sa uban nga labaw ka maayo kaysa ilang mga kaugalingon, pagtagad alang sa kaayohan sa uban ug dili lang sa atong kaugalingon. Sayon sultihon, lisud buhaton, dili ba? Apan importante kini nga mga prinsipyo nga atong batonan sa hunahuna sa tanan natong pakigdugtong. Sagad sa panagsulti adunay kalagmitan sa pagtagad sa atong tubag ngadto sa bisan unsa ang gisulti, kaysa pagpaminaw aron makasabut kung unsay gipasabut ug pagsulay sa pagtan-aw sa isyu gikan sa ilang kaugalingong pagtan-aw. Sagad ang panagsumpaki motumaw gikan sa yano nga walay pagsinabtanay nga malikayan pinaagi lang sa aktibo nga pagpaminaw. Dili tingali kita magkauyon, apan ang pagpaminaw ug pagtinguha sa pagsabut sa pagtan-aw sa uban nga tawo maoy unang lakang alang sa pagpalambo sa himsog nga komunikasyon ug pagsalig.

Nagsulti si Pablo bahin sa panaghiusa “[mabatonan pinaagi] sa Espiritu” (Efeso 4:3), nga makahatag “sa kalinaw nga magdugtong kanato” (Efeso 4:3). Kung adunay kagubot sulud sa iglesya, ang Espiritu Santo makahimo sa pagpalinaw sa mga tubig ug magdala kanato ngadto sa panaghiusa, sa paguyonay. Sa sama nga kapitulo, nagsulti si Pablo bahin “sa pagkahiniusa sa pagtoo ug sa kahibalo mahitungod sa Anak sa Dios” (Efeso 4:13). Adunay kalabutan ang duha. Ang pagbaton sa sama nga pagtoo, ang managsama nga pagsabut sa Kasulatan nga nagatubod gikan sa paghibalo kang Cristo ug sa Iyang mga pagtolon-an, mahinungdanon alang sa panaghiusa nga magpabilin sa atong taliwala.

`Unsa nga matang sa pagkamatay sa kaugalingon ang makadala kanato sa punto nga atong toohan nga ang uban mas labaw pa kanato? Unsaon man nato kini pagkat-on? Daw unsa unta ka lahi ang atong relasyon kon kitang tanan magkinabuhi sa ingon niini nga paagi?`