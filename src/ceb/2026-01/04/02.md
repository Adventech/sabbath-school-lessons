---
title:  Walay-panaghiusa Didto sa Filipos
date:   18/01/2026
---

`Basaha ang Filipos 2:1–3. Unsa ang mga butang nga daw maoy hinungdan sa walay panaghiusa sulud sa iglesya? Unsay gisugyot ni Pablo ingon nga usa ka sulbad?`

Dako gayod kaayo ang pagkasaguyo ni Pablo sa pagtan-aw sa iglesya nga iyang gitukod ug gihigugma pagayo nga giuyog sa pagindigay ug napuno sa panagsumpaki. Naggamit siya og kusganon kaayo nga pinulongan sa paghulagway sa mga problema. “Pagpagarbo sa kaugalingon” gihubad sa usa ka pulong (Grego eritheia, gigamit sa sayo pa diha sa Filipos 1:17, sa pagpasabut nga sa kaayohan sa kaugalingon nga mga pagindigay didto sa Roma nga pagpalambo sa ilang mga kaugalingon imbis sa pagpauswag sa katuyoan ni Cristo.

“Pagpagarbo sa kaugalingon” maoy usa sa mga binuhatan sa unod (Galacia 5:20, nkjv) ug sumala sa gipaila ni Santiago, “diin gani anaa ang kapait sa kasina ug ang dinalo nga tinguha sa pagpauswag sa kaugalingon, maanaa usab ang kagubot ug ang tanang mangil-ad nga buhat” (Santiago 3:16). Ang Grego nga pulong alang sa “mapahitas-on” gigamit lamang dinhi sa Bag-ong Tugon, apan makita sa dili-biblikal nga literatura sa kahulogan nga pagkapalabilabihon, walay sulud nga garbo, ug adunay pagpagarbo sa kaugalingon. Naggamit si Pablo og suud nga may kalabutan nga pulong sa pagtambag sa mga taga Galacia: “Dili kita magmatinguhaon sa dungog nga kawang, nga makapahagit sa usa ug usa, nga makapasina sa usa batok sa usa” (Galacia 5:26).

Tan-awa ang mga sulbad nga gilista ni Pablo alang niini nga mga problema:

Kalipay diha kang Cristo. Mopadayon si Pablo paggamit sa kaugalingong sulondan ni Cristo ingon nga usa ka gamhanan pagpadasig.

_Kahupayan sa gugma._ Gipadayag ni Cristo ang balaan nga gugma ug nagsugo kanato “nga kinahanglan maghigugmaay kamo ang usa sa usa sama sa akong paghigugma kaninyo” (Juan 15:12).

_Pagpakiguban sa Espiritu._ Ang presensya sa Espiritu Santo makahimo sa suud nga Cristohanong relasyon sama niana nga nagauban sa sayo nga iglesya (Buhat 2:42; itandi sa 2 Corinto 13:14).

_Pagbati (o kahingawa)._ Atong makita kini nga balaan nga hiyas nga sa kanunay gipakita sa kinabuhi ni Cristo (tan-awa sa Mateo 9:36, Mateo 20:34, Marcos 1:41) ug gihulagway diha sa mga sambingay sa maayong Samarianhon (Lucas 10;33) ug sa anak nga mausikon (Lucas 15:20).

_Kalooy._ Kini nga hiyas, nga gikinabuhian ni Jesus, makita usab diha sa mga kinabuhi sa Iyang mga sumusunod (Lucas 6:36).

_Managsama sa paghunahuna, pagbaton sa sama nga gugma, diha sa pagsinabtanay, sa usa ka hunahuna._ Daw unsa nga hulagway! Malisud ang paghanduraw sa unsa nga paagi si Pablo nagpasantop sa kahinungdanon sa panaghiusa sa labi pa ka kusganon. Sumala sa pagpasantop ni Pablo, ang hunahuna nga atong pagabatonan “mao usab diha kang Cristo-Jesus” (Filipos 2:5).