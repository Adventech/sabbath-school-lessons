---
title:  Dugang nga Panghunahuna
date:   23/01/2026
---

“Ang tanang gugma sa Amahan nga miabut gikan sa kaliwatan ngadto sa kaliwatan pinaagi sa agianan sa tawhanong mga kasingkasing, ang tanang tuburan sa kalumo nga nagbukas diha sa mga kalag sa mga tawo, ingon lang og gamay nga sapasapa ngadto sa walay kinutobang lawud kon itandi sa walay katapusan, walay paghubas nga gugma sa Dios. Dili kini malitok sa dila; dili mahulagway sa magsusulat. Makahimo ka sa pagpamalandong niini matag adlaw sa imong kinabuhi; makasusi ikaw niini sa Kasulatan sa makugihon sa pagsabut niini; imong magamit ang tanang gahum ug katakus nga gihatag sa Dios kanimo, sa tinguha sa pagsabut sa gugma ug kahingawa sa langitnong Amahan; apan adunay walay kinutoban saylo niini. Mahimo nga imong tun-an kana nga gugma sulud sa kapanahonan; apan dili ka gayod makasabut sa hingpit sa katas-on ug sa kalapdon, sa kaladmon ug sa kahabogon, sa gugma sa Dios sa paghatag sa Iyang Anak aron pagkamatay alang sa kalibutan. Ang eternidad mismo dili gayud makahimo pagpadayag niini. Apan samtang atong tun-an ang Biblia ug mamalandong sa kinabuhi ni Cristo ug sa plano sa pagtubos, kini nga dagkung mga tema moabli ngadto sa atong dugang nga pagsabut.”—Ellen G. White, Testimonies for the Church, vol. 5, p. 740.

“Kon nagdawat kita og usa ka pagbansay, sama kang Moises sa tulunghaan ni Cristo, unsa may atong tun-an—aron lang sa pagpagarbo?—sa pagbaton ug hataas nga opinyon sa atong mga kaugalingon?—Dili, sa pagkatinuud. Sa magdugang ang atong pagtuon niini nga tulunghaan, magdugang ang atong pagkalumo ug pagpaubus sa hunahuna. Dili nato bation nga atong mahibaloan ang tanang butang nga takus hibaloan. Atong gamiton sa labing maayo ang mga hiyas nga gihatag sa Dios kanato, aron nga kung kita mausab gikan sa pagkamamalatyon ngadto sa pagkadili na mamalatyon, dili nato ibilin kana nga atong nabatonan, kondili atong madala kini uban kanato ngadto sa pikas nga habig. Latas sa walay pagkatapus nga mga katuigan sa eternidad, si Cristo ug ang Iyang buhat sa pagtubos maoy tema sa atong pagtuon.”—Ellen G. White, Manuscript 36, 1885.

**Diskusyonan nga mga Pangutana:**

`Unsa nga mga paagi imong nasinatian sa imong kaugalingon sa katinuuran sa gugma sa Dios? Sa klase, isulti ang nagkalainlaing mga paagi nga imong nahibaloan ug nasinatian ang Iyang gugma.`

`Unsa may tukma nga gipasabut nga si Jesus mianhi “diha sa iyang pagkahisama sa mga tawo” (Filipos 2:7)? Itandi sa Roma 8:3. Isaysay kini nga mga pahayag diha sa kahayag sa usag usa.`

`Unsay mga hagit ngadto sa panaghiusa ang giatubang sa iglesya sa inyo nga dapit? Bisan unsa nga mga isyu, ngano nga ang pagkaandam sa pagpaubus, ngadto sa dili pagbuhat sa bisan unsang butang sa “pagbahinbahin o sa kawang pagpagarbo sa kaugalingon” (Filipos 2:3) mahimo nga maayong paagi aron bisan pa man lang masugdan ang pagatubang sa mga isyu?`