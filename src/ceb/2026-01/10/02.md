---
title:  Ang Kaalam ug Kahibalo sa Dios
date:   01/03/2026
---

Nangutana si Job, “Apan asa ba ang kaalam igkita? Ug hain ba ang pinuy-anan sa salabutan?” (Job 28:12). Mitubag si Pablo: “Diha kang Cristo, “kang kinsa natago ang tanang bahandi sa kaalam ug kahibalo” (Colosas 2:3; itandi sa 1 Corinto 1:30). Kon atong nabatonan si Cristo, atong nabatonan ang tanang butang, sa “tanang kadagaya sa kasaligan nga pagpanabut” sa katuyoan sa kinabuhi (Colosas 2:2). Pinaagi kaniya ang misteryo bahin sa Dios, nga nagsakup sa tibuuk nga plano sa kaluwasan, napadayag.

`Basaha ang Colosas 2:1–7. Unsa may katuyoan ni Pablo sa pagsulat niini?`

Ang Grego nga pulong paraklethosin nagkahulogan “gidasig” o “gipalig-on” (Colosas 2:2). Ang handum ni Pablo dili lang pagtabang sa mga tumotoo sa Colosas sa pagila sa mini nga mga pagtolon-an apan “sa paghiusa” (sumbibasthentes) kanila diha sa Cristohanong gugma. Ang tense nga gigamit alang sa duha ka mga berbo—gidasig ug nahiusa— nagpakita sa pagsalig ni Pablo nga matuman sa maong sulat ang tumong niini.

Apan, iyang gidayeg sila alang sa “inyong pagkamahusay ug sa kalig-on sa inyong pagtoo kang Cristo” (Colosas 2:5).

Ang Grego nga pulong taxis, gihubad nga “kahusay,” gigamit diha sa Bag-ong Tugon sa pagpahinungod ngadto sa saserdote nga han-ay ni Aaron (Lucas 1:8, Hebreohanon 7:11) ug ni Melchizedek (Hebreohanon 5:6, 10; Hebreohanon 6:20; Hebreohanon 7:11, 17), apan gipahinungod kini nga Pablo ngadto sa kahusay sa iglesya (1 Corinto 14:40), lakip dinhi. Usahay adunay kalagmitan sa paghunahuna sa kahusay diha sa iglesya ug sa organisasyon ingon nga relihiyoso lamang nga institusyon nga walay teolohikal nga kahulogan.

Apan pinaagi sa pagsugyot sa angay nga kahusay diha sa pagsimba (tan-awa, pananglitan diha sa 1 Corinto 11), ug sa pagpatinaw kung unsaon pagpili ang mga tigulang ug mga diyakono (1 Timoteo 3, Tito 1), Mainampingon kaayo si Pablo sa pagtipig sa kahusay diha sa iglesya. Pinaagi niini nga mga sulondan, ang kaalam ug mga pagtolon-an sa Dios diha sa Biblia napreserbar ug gipatuman.

Ingon nga resulta sa husto nga pagtolon-an nga nadawat sa taga Colosas gikan sa mga katabang ni Pablo ilang nabatonan ang “kalig-on” diha sa pagtoo. Dili kini matarog tungud kay natukod kini sa lig-on nga patukoranan sa Biblia, nga kung sundon, makatabang sa pagpanalipod kanila gikan sa mga sayup nga gipalambo sa mini nga mga magtutudlo.

`Unsa may imong kasinatian sa pagkinahanglan alang sa “kahusay” sa imong espirituhanong kinabuhi?`