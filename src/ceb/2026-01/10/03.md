---
title:  Napagamot ug Nagatubo Diha Kang Cristo
date:   02/03/2026
---

Ang tema sa Colosas maoy usa sa labing tinaw nga mga panultihon alang sa pagkinabuhi sa Cristohanong kinabuhi: “Maingon sa inyong pagdawat kaniadto kang Cristo Jesus nga Ginoo, padayon kamo sa pagkinabuhi diha kaniya” (Colosas 2:6). Madawat nato ang kaluwasan pinaagi sa pagdawat sa usa ka Persona, dili lang usa ka lindog sa mga pagtolon-an. Apan ang pagdawat kang Jesus naglakip sa pagdawat sa tanang pagtolon-an, ingon nga gihatag pinaagi sa mga apostoles ug mga manalagna sa Biblia (tan-awa sa Efeso 2:20).

Labaw pa sa bisan unsa nga mga butang, ang pagdawat kang Cristo nagkahulogan sa usa ka pagkamatay ngadto sa kaugalingon, usa ka bug-os nga pagtahan sa kaugalingon ngadto sa buhi nga Cristo.

Ang buhi nga Pulong (si Jesus) dili mabulag gikan sa Nasulat nga Pulong (ang Biblia). Duha sila ka nawong sa mao ra nga sinsilyo. Gani, pinaagi lamang sa Kasulatan atong mahibaloan si Jesus. Kita “maglakaw” o magkinabuhi sa atong mga kinabuhi “diha Kaniya,” nagkahulogan nga atong tugutan ang Iyang Pulong ug ang Iyang Espiritu sa pagmando kanato sa tanan natong mga desisyon ug mga binuhatan.

`Sa Colosas 2:7, naggamit si Pablo og komon nga biblikal nga sanglitanan sa Biblia nga nagpakasusama sa mga Cristohanon ngadto sa mga tanum. Napagamot kita diha kang Cristo pinaagi sa pagdawat Kaniya ingon nga atong Manluluwas ug pagmando sa atong kinabuhi sumala sa Iyang Pulong. Mao kana ang pagkahimong “mapalig-on” diha sa pagtoo.”`

Sa unsa nga paagi ang mosunod nga mga pahayag magpadan-ag sa sanglitanan sa tanum ingon nga usa ka simbolo sa mga tumotoo? (Tan-awa sa Isaias 61:3, Mateo 3:10, Lucas 8:11–15, 1 Corinto 3:6.)

Tinaw ang pagpaila ni Pablo ang duha ka mga alternatibo nga bukas ngadto sa mga tumotoo. Ang usa mao ang pagpabilin nga usa ka “ginatanum ni Jehova” (Isaias 61:3) ug magpadayon nga bug-os diha kang Cristo pinaagi sa pagpabilin diha Kaniya ug sa Iyang mga pagtolon-an. Ang usa mahimo nga mahisama sa usa ka artipisyal nga tanum nga tan-awon sa tawo ingon og tinuud apan sa aktuwal walay kinabuhi. Pinaagi sa pagsagop sa tawhanong mga pilosopiya ug mga tradisyon, kita nahimong “dinakpan” (Colosas 2:8). Bisan og gipahigawas kita ni Cristo, mahimo nga maulipon kita pagusab sa usa ka yugo sa pagkaulipon (Galacia 5:1; itandi sa Buhat 15:10).

Sa hamubo, ang pagdawat sa mga pagtolon-an nga dili uyon sa Biblia nagkahulogan sa pagsalikway kang Cristo tungud kay kadtong mopalit sa bakak nga mga pagtolon-an, ikasubo, nagsagop sa usa ka lahi nga ebanghelyo ug nagdawat sa tawhanong mga awtoridad batok sa awtoridad sa Kasulatan (tan-awa Galacia 1:6–9). Mao kini ang usa ka peligro sa sayo nga iglesya ug nagpabilin karon.

`Unsa may imong kaugalingong kasinatian kung unsa ang kahulogan niini nga pagkamatay ngadto sa kaugalingon aron sa pagdawat kang Cristo? Ngano nga kinahanglan mao kana ang makanunayon nga proseso?`