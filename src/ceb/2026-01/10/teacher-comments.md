---
title:  Komento sa Magtutudlo
date:   06/03/2026
---

### Bahin I: Kinatibuk-ang Panglantaw

**Dugokan nga Teksto:** Colosas 2:16, 17

**Tutokan sa Pagtuon:** Colosas 2

Diha sa panapus sa Colosas 1, nagpahayag si Pablo sa iyang handum alang sa iyang magbabasa sa pagtubo sa pagkahamtong diha kang Cristo (Colosas 1:28). Diha sa Colosas 2, iyang gipatinaw kini nga ideya. Ang Colosas 2:1–3 nagpahimutang sa pasikaranan alang sa mosunod. Gusto si Pablo sa mga nagbasa kaniya nga “matagik kini sa gugma” (Colosas 2:2) aron sa “aron makabaton sila sa tanang kadagaya sa kasaligan nga pagpanabut ug kahibalo mahitungod sa tinago sa Dios” (Colosas 2:2), ug sa pagpalig-on sa ilang pagtoo diha kang Cristo (Colosas 2:5). Sa laktud, gusto si Pablo sa mga nagabasa kaniya sa pagtubo diha sa ilang pagtoo, diha sa ilang kahibalo sa misteryo sa Dios, ug diha sa ilang gugma alang kang Cristo ug alang sa usag-usa. Sa kahulogan, nagtambag si Pablo sa iyang magbabasa sa “pagkahingpit” diha kang Cristo o, sa paggamit og laing pulong, sa pagpakita sa “pagkahamtong” sa ilang pagbansay sa ilang pagtoo. Diha sa Colosas 2:6–23 naghatag si Pablo sa dugang nga mga detalye kon unsaon pagkab-ut niini nga kalab-uton.

Ang leksyon niini nga semana magpasantop sa duha ka dagkung mga tema:

1. Ang pagkahingpit diha kang Cristo naglambigit sa pagkaila Kaniya ug sa pagtubo diha Kaniya. Makapanalipod kini kanato gikan sa sayup nga pagmando pinaagi sa bakak nga mga magtutudlo.

2. Ang pagkahingpit diha kang Cristo naglambigit usab sa bug-os nga pagsalig diha Kaniya alang sa kaluwasan, dili diha sa mga tulomanon. Hinoon, importante nga timanan, nga ang Krus naghimo sa seremonyal nga balaod nga dili na kinahanglanon, dili ang moral nga balaod. Ang seremonyal nga mga panghitabo sa Daang Tugon mga landong lamang sa umalabot nga buhat ug paghalad ni Cristo. Kini nga mga tipo midangat na sa katapusan uban sa Iyang kamatayon. Ang Napulo ka Sugo, bisan pa, lakip sa Igpapahulay sa ikapitong adlaw sa semana, balido gihapon alang sa mga Cristohanon.

### Bahin II: Komentaryo

**Ilustrasyon**

“Samtang si James Garfield, sa ulahi nahimong presidente sa Estados Unidos, usa pa ka prinsipal sa Hiram College didto sa Ohio, usa ka amahan nangutana kaniya kon mahimo bang mapamubo ang pagtuon sa iyang anak nga lalaki aron matapus ang iyang anak sa iyang mga pagtuon sa dili kaayo dugay nga panahon. ‘Mahimo,’ tubag pa ni Garfield. Apan kini nga tanan magagad kon unsay imong gusto nga buhaton sa imong anak. Sa paghimo sa Dios sa kahoy nga oak, nagkinahanglan Siya og usa ka gatus ka tuig. Kon gusto Siya maghimo kalabasa, nagkinahanglan lang siya og duha ka bulan.’ ”—Michael P. Green, 1500 Illustrations for Biblical Preaching (Grand Rapids, MI: Baker Books, 2000), p. 356.

Nagingon si Pablo, “siya nga nagsugod ug maayong buhat diha kaninyo magapadayon sa pagbuhat aron kini mahingpit unya sa adlaw ni Jesu-Cristo” (Filipos 1:6). Nagkomento sa espirituhanong panaw ni David, si Alan Redpath namahayag sa sama nga ideya: “Ang pagkabig sa usa ka kalag maoy milagro sa usa ka gutlo, ang pagmugna og usa ka balaan maoy buluhaton sa tibuuk kinabuhi.”—Alan Redpath, The Making of a Man of God: Lessons from the Life of David (Grand Rapids, MI: Fleming R. Revell, 2013), gikuha gikan sa Pasiuna.

**Pagila Kang Cristo ug Pagtubo Diha Kaniya**

Gikan sa pagbasa sa Colosas, makaingon kita nga hilabihan ang kabalaka ni Pablo bahin sa pagsulud sa mini nga mga magtutudlo ngadto sa iglesya. Kini nga kabalaka gipahayag pinaagi sa mga pulong, “nga inyong masayran ang kadaku sa akong panlimbasug alang kaninyo” (Colosas 2:1). Niini nga gipasabut, ang pulong “panlimbasug” malagmit nagkahulogan og “kahigwaos” o “kabalaka.” –William Arndt et al., A Great English Lexicon of the New Testament and Other Christian Literature (Chicago: University of Chicago Press, 2000), p. 17. Ang Grego nga pulong gihubad og “panlimbasug” gigamit sa laing dapit sa pagpahinungod ngadto sa usa ka pakigbisug batok sa tawhanon o espirituhanong pagsupak (pananglitan, 1 Tesalonica 2:2). Niini nga kahulogan gigamit kini sa paghulagway sa apostol sa iyang “walay pagkakapoy nga pagbuhat—usa ka higpit nga pagkiglayog ug pakigbisug alang sa pagpakaylap, pagpatubo, ug pagpalig-on sa pagtoo ingon nga kalab-uton sa iyang buluhaton.”—David J. Williams, Paul’s Metaphors: Their Context and Character (Grand Rapids, MI: Baker Academic, 1999), p. 290.

Ang pulong “panlimbasug” naggikan sa kahulogan sa esport, dugang ka takdo gikan sa mga bangga sa dula. Busa, nagsugyot kini sa ideya sa malisud kaayo nga paningkamot. Kini nga impormasyon nagpaila nga wala magisip si Pablo nga ang pagtagad sa mini nga mga pagtolon-an ingon nga usa ka gamay nga butang. Ato ba kini isipon nga gamay lang nga butang? Malagmit gayod, pinaagi sa iyang panlimbasog o paningkamot alang sa mga taga Colosas, gituyo ni Pablo nga ang iyang mga pagampo alang kanila. Nagampo si Pablo nga ang ilang mga kasingkasing mapalig-on aron dili sila mapasalaag sa bakak nga mga pagtolon-an. Gusto ni Pablo nga sila “mamalig-on sa diha nga matagik kini sa gugma, aron makabaton sila sa tanang kadagaya sa kasaligan nga pagpanabut ug kahibalo mahitungod sa tinago sa Dios, ang tinago nga mao si Cristo” (Colosas 2:2).

Ang konsepto bahin sa kahibalo importante kaayo diha sa Colosas. Sa tibuuk sulat, gusto ni Pablo nga ang iyang magbabasa makabaton og kahibalo bahin “pagpakaila sa tinuod sa grasya sa Dios” (Colosas 1:6); sa “kabobut-on diha sa tanang espirituhanong kaalam ug pagpanabut” (Colosas 1:9): “sa kadaku gayud sa mga kadagaya sa himaya sa maong tinago alang sa mga Gentil, ang tinago nga si Cristo anaa kaninyo” (Colosas 1:27); “mahitungod sa tinago sa Dios, ang tinago nga mao si Cristo”. Busa, sa mubo, gipakita ni Pablo nga ang pangontra batok sa mini nga mga magtutudlo mao ang kahibalo bahin sa Dios ug ni Cristo (Colosas 2:1–4, 8). Kini nga kahibalo nagagikan sa Pulong sa Dios, sumala sa gisugyot ni Pablo diha sa Colosas 3:16: “Ang pulong ni Cristo papuy-a nga madagayaon gayud diha kaninyo, sa magatudloay ug magatinambagay kamo ang usa sa usa sa tanang kaalam, ug sa magaawit kamog mga salmo ug mga alawiton ug mga awit nga espirituhanon uban ang pagkamapasalamaton diha sa inyong mga kasingkasing ngadto sa Dios.”

**Si Cristo, Atong Bugtong nga Paglaum sa Kaluwasan**

Sa Colosas 2:11–15, gidayeg ni Pablo si Cristo sa Iyang buhat sa pagluwas kanato. Diha kang Cristo kita nakadawat “sa sirkunsisyon nga dili hinimo sa mga kamot” (Colosas 2:11), nga nagpasabut sa buhat ni Cristo sa atong kasingkasing. “Ug gikalubong kamo uban kaniya diha sa bautismo” ug “gibanhaw uban kaniya” (Colosas 2:12). Sa usa ka pagkasulti, gibanhaw kita uban kang Cristo ug “napasaylo niya kita sa tanan tang kalapasan” (Colosas 2:13). Sa laktud, nagingon si Pablo nga si Cristo mao lamang ang atong bugtong paglaum sa kaluwasan.

Apan, ang uban nga mga pahayag ni Pablo diha sa 2 Colosas, ilabina gikan sa Colosas 2:11–23, gigamit sa daghan niini nga panahon sa pagsugyot nga si Pablo nagsulti bahin sa pagkansela sa Napulo ka Sugo; sa labi ka tukma, nangatarongan kini nga ang Igpapahulay sa ikapitong adlaw dili na balido, ni gisugo pa sa mga Cristohanon. Sukwahi niini nga pagtuo, ang Colosas 2 dili bahin sa pagwala sa Napulo ka Sugo. Gipasabut ni Pablo sa makadaghan sa iyang mga sulat, diha sa Colosas ug sa ubang dapit, nga ang Napulo ka Sugo balido gihapon alang sa mga Cristohanon, sumala sa makita sa mosunod nga mga pahayag.

Gikutlo ni Pablo ang ikalima nga sugo diha sa Efeso 6:2, 3, ug ang ikaunum, ikapito, ug ikawalo diha sa Roma 13:9, ug ang ikanapulo diha sa Roma 7:7 (ug usab sa Roma 13:9). Diha sa Colosas 3:20, iyang gisubli ang tambag nga mabasa diha sa Efeso 6:1–3: “Mga anak, magmasinugtanon kamo sa inyong mga ginikanan.” Pinasikad sa Efeso 6:1–3, makaingon ang usa ka tawo nga ang tambag, “Kamong mga anak, kinahanglan managsugot kamo sa inyong mga ginikanan” (diha sa Efeso 6:1 ug Colosas 3:20), gipabarog sa pagkabalido sa ikalima nga sugo (Efeso 6:2, 3; itandi sa Exodo 20:12). Sa tanan niini nga mga pahayag, gipasabut nga ang Napulo ka Sugo nagpabiling ipatuman sa mga tumotoo ilalum sa bag-ong tugon o kasabutan.

Dugang pa, ang mga lista sa yutan-ong butang ug hiyas diha sa mga sulat ni Pablo ilabina ang lista sa bisyo nga makaplagan diha sa Colosas 3:5–9—gipaluyohan pinaagi sa Napulo ka Sugo (tan-awa kang David W. Pao nga sinulat, Colossians & Philemon, Zondervan Exegetical Commentary on the New Testament [Grand Rapids, MI: Zondervan, 2012, p. 220).

Giila sa eskolar nga dili Adbentista nga, “Adunay maayong mga katarungan alang sa pagtuo . . . nga ang Napulo ka Sugo . . . gisugo gihapon kanato. Kon si Jesus, pananglitan, nagsulti bahin ‘sa Napulo ka Sugo,’ tinaw nga ang Napulo ka Sugo nga iyang gisabut (Lucas 18:20). Sa susama nga paagi, kon nagsulti si Pablo bahin sa balaod diha sa Roma 7:7, nagpasabut siya ngadto sa Napulo ka Sugo.”—Iain D. Campbel l, Opening up Exodus, Opening Up Commentary (Leominster, U.K.: Day One Publications, 2006), p. 83.

Mahitungod sa Igpapahulay sa ikapitong adlaw, ang ebidensiya gikan sa Bag-ong Tugon nagtumbok nga tumanonon kini alang sa mga tumotoo ilalum sa bag-ong tugon. Sama kang Jesus, si Pablo nagbantay sa Igpapahulay (tan-awa sa Lucas 4:16, Buhat 17:2). Sa Pinadayag 14:6, 7, usa ka pagpahinungod ngadto sa ikaupat nga sugo nagpasantop sa pagkabalido sa Igpapahulay sa ikapitong adlaw alang sa mga Cristohanon. Sa sama nga kaagi, samtang si Pablo ug Bernabe nagprotesta batok sa pagsimba kanila sa mga tigsimba og mga diosdios, ilang gitawag ang ilang pagtagad sa pagsimba “sa buhing Dios nga maoy nagbuhat sa langit ug sa yuta ug sa dagat ug sa tanang butang diha kanila.” (Buhat 14:15; tan-awa sa Exodo 20:11). Posibli usab diha sa iyang paghulagway sa pagkalabaw sa tanan ni Cristo diha sa Colosas 1:15–20. Diha sa hunahuna ni Pablo ang Genesis 1 ug 2 ug Exodo 20:8–11. Adunay pagkasusama kini nga duha ka mga pahayag sa tema bahin sa Igpapahulay (tan-awa kang John K. McVay, “Colossians,” diha sa kang Angel Manuel Rodriguez, ed., Andrews Bible Commentary: New Testament [Berrien Springs, MI: Andrews University Press, 2022], pp. 1745, 1751–1753).

Niini nga pahayag nga si Pablo nagbantay sa Igpapahulay, sa tinaw dili siya makahimo paglalis alang sa pagpapas sa Napulo ka Sugo diha sa Colosas 2:11–23. Busa, sa “napapas niya ang sulat” (Colosas 2:14) nga gilansang sa krus wala magpasabut ngadto sa moral nga balaod. Sa baylo, nagpasabut kini ngadto sa seremonyal nga balaod o daw ingon og usa ka sertipiko sa utang. Sa sama nga paagi, ang Colosas 2:16 wala magsaysay bahin sa sinemana nga Igpapahulay sa ikapitong adlaw. Sa baylo, ang teksto mahimong nagpasabut ngadto sa (1) seremonyal nga mga igpapahulay, (2) sa mga halad nga gihimo panahon sa mga pista sa mga Judio, o, tingali, (3) pagbantay sa Igpapahulay sa ikapitong adlaw sa sayup nga mga katarungan. Alang sa mga detalye, tan-awa kang John K. McVay, “Colossians,” diha sa Angel Manuel Rodriguez, ed., Andrews Bible Commentary: New Testament (Berrien Springs, MI: Andrews University Press, 2022), pp. 1752, 1753.

### Bahin III: Kagamitan sa Kinabuhi

Palandunga ang mosunod nga mga tema. Dayon hangyoa ang imong mga tinun-an sa pagtubag sa mga pangutana sa katapusan niini nga bahin:

Ang Filipos 1:6 sa pagkasiguro maoy labing nabantug nga mga pahayag diha sa Biblia. Atong gihigugma kini nga saad: “siya nga nagsugod ug maayong buhat diha kaninyo magapadayon sa pagbuhat aron kini mahingpit unya sa adlaw ni Jesu-Cristo.” Kinahanglanon ang paghinumdum nga ang pagkahingpit diha kang Cristo naglambigit sa proseso sa pagkaila Kaniya pinaagi sa Iyang Pulong. Sa pagkatinuud, walay paagi sa pagpabilin diha Kaniya gawas kon ang Iyang mga pulong magpabilin dinhi kanato (Juan 15:7). Gikan sa pulong sa Dios atong madawat ang pagkaon alang sa espirituhanong pagtubo (1 Pedro 2:2), nga maglakip sa pagtubo diha sa pagtoo (Roma 10:17). Sumala sa gisulti sa salmista, “Ug kanimo managsalig ang mga nakaila sa imong ngalan” (Salmo 9:10). Ang pagkahibalo bahin sa Dios ug sa Iyang pulong magsanta kanato gikan sa makapahisalaag nga bakak nga mga pagtolon-an.

Ang matuud nga kahibalo bahin sa Dios sa natural maghatud kanato ngadto sa pagpasakup ug pagkamatinumanon ngadto Kaniya. Niana nga bahin, ang moral nga balaod maghatag og mahinungdanon kaayo nga kalabutan, tungud kay nagtudlo kini kanato bahin sa kinaiya sa Dios ug magpadayag sa Iyang kabubut-on nganhi kanato. Apan, ang ubang mga tawo moingon nga ang balaod maoy usa ka babag ngadto sa ebanghelyo. Apan, walay bisan unsa, molabaw pa ka halayo gikan sa kamatuuran. Ang katinuuran sukwahi. Sa mga pulong ni Joe M. Sprinkle, usa ka dili Adbentista nga eskolar, nagingon nga, ang moral nga balaod “maoy pangabli ngadto sa ebanghelyo” diha sa kahulogan nga “nagtudlo kini ngadto kang Cristo kinsa maoy katumanan sa balaod o kasugoan.–Joe Sprinkle, Biblical Law and Its Relevance: A Christian Understanding and Ethical Application for Today of the Mosaic Regulations, kinutlo ni Roy E. Gane, Old Testament Law for Christians: Original Context and Enduring Application (Grand Rapids, MI: Baker Academic, 2017), p. 4, footnote 2.

**Mga Pangutana:**

1. Pagpaambit og usa ka paborito nga teksto sa klase. Sa unsa nga paagi kini nga teksto nakapalambo kanimo, nakapalig-on sa imong relasyon sa Dios, o nanalipod kanimo gikan sa bakak nga mga pagtolon-an?

2. Sa unsa nga paagi ang moral nga balaod nagtudlo ngadto kang Jesus? Sa unsa nga paagi si Jesus nahimong katumanan sa balaod? Ngano nga dili husto ang pagingon nga ang moral nga balaod maoy babag ngadto sa ebanghelyo?