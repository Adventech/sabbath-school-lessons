---
title:  Kadugtongan sa Iglesya
date:   23/03/2026
---

Sa usa ka kalibutan nga nadugtong pinaagi sa internet, social media, ug sa dili maihap nga mga paagi, malisud ang paghanduraw sa mga hagit nga giatubang ni Pablo sa pagtabang sa mga iglesya sa pagbati nga kabahin sila sa usa ka butang nga labaw kadako kaysa ilang kaugalingong lokal nga mga kongregasyon.

`Basaha ang Colosas 4:10, 11. Gawas sa pagpadala og mga balita ngadto-nganhi pinaagi sa mga sinugo (Colosas 4:7–9), unsa pa ang ubang mga paagi nga gigamit ni Pablo sa pagpadasig sa pagpakigdugtong? Tungud sa ubang mga problema nga gitagad ni Pablo niini nga sulat, unsa kaha nga mensahe ang mapadayag pinaagi niini nga mga pangumusta?`

Uban niini nga mga pangumusta, naggama ug nagpadasig si Pablo sa pakigdugtong taliwala sa mga isigkatumotoo. Atong nahibaloan dinhi nga si Marcos ig-agaw ni Bernabe. Busa gihawanan ni Pablo ang dalan alang sa kalagmitan nga pagbisita ni Marcos ngadto sa Colosas. Si Aristarco sa literal gihulagway ingon nga usa ka “isigkabinilanggo sa gubat”; nga siya nabilanggo kauban ni Pablo. Sila parehas nga mga sundalo nga nagsul-ob “sa hinagiban sa Dios” (Efeso 6:10, 11), nakigaway aron pagpahigawas sa mga binihag ni Satanas alang sa pagalagad sa gingharian sa Dios (tan-awa sa 2 Timoteo 2:1–4). Si Jesus/Justo (Judio ug Romano nga mga ngalan nga daw sama ra ang paglitok sa Grego, sama ka Saulo/Pablo) gipasidunggan usab sila ingon nga kasaligan nga kauban sa buluhaton sa ebanghelyo.

Naghimo si Pablo og usa ka punto sa paghisgot nga si Aristarco, Marcos, ug Justo mga Judio nga tumotoo (“bahin sa sirkunsisyon”). Nagpadayon siya sa paghisgot sa tulo ka mga Hentil: Epafras, Lucas, ug si Demas (Colosas 4:12–14). Makahuloganon nga, bisan pa sa pila ka mga paglalisay sulud sa iglesya tali sa mga Judio ug mga Hentil, kini nga mga kaubanan sa buhat nakahimo sa epektibo nga paghiusa, ug panaghiusa sa panaguyon. Pinaagi sa paggamit sa pulong nga ‘lamang,’ daw nagpasabut si Pablo sa iyang kasubo sa ubay-ubay nga mga Cristohanong Judio ang wala mitindog uban kaniya sa iyang mga pagantos. Bisan pa niana, mahinungdanon nga niini nga panahon, si John Mark, nga adunay pila ka mga tuig sa wala pa mobiya kang Pablo ug Bernabe sa ilang nahauna nga panaw-misyonero (Buhat 13:13), nagpamatuud nga dili lang maunongon kondili usa ka “kahupayan” kang Pablo. (Buhat 15:36–40).

Ang mga hulga ngadto sa panaghiusa dili usa ka bag-o nga butang. Sa bag-o pang milabay nga mga tuig, nagagi ang Iglesia og halalum nga mga kausaban samtang mikaylap kini sa tibuuk kalibutan, ug daghang gahum ang nanglimbasog sa pagbungkag sa ilang panaghiusa. Kini nga kahigwaos sa pagkahiusa mabatyagan sa matag usa ka hut-ong sa iglesya.

`Sa unsa nga paagi ikaw makabuhat, sa inyong lokal nga iglesya sa pagpakubos sa mga butang nga naghulga sa atong panaghiusa? Unsa man kini nga mga gilalisan sa lokal nga iglesya, ug unsay mabuhat bahin kanila?`