---
title:  Mga Leksyon Bahin sa Pagmensahe sa Gawas
date:   22/03/2026
---

Daghan kita og nahibaloan gikan kang Pablo bahin sa pagpakaylap sa ebanghelyo. Ang iyang mga panaw nakaabut sa gibanabana nga gilay-on 13, 400 milyas. Makapatingala kini, tungud kay kadaghanan niini pinaagi sa paglakaw ug sa ubang panahon diha pa siya sa bilanggoan.

Daghang panahon gigamit ni Pablo sa pagbisita sa mga sentro sa patigayon, sama sa Corinto ug Efeso, nga gikan niini mokaylap ang mensahe ngadto mga lungsod sa maong yuta. Nibalik usab siya ngadto sa mga iglesya nga iyang natukod aron pagpalig-on ug pagdasig sa bag-o nga mga tumotoo didto. Kung dili siya makabisita personal sa mga iglesya, magpadala siya og mga sulat. Niini nga paagi, mahibalo ang mga tumotoo nga iyang nahinumduman sila ug nagtagad siya bahin kanila.

`Basaha ang Colosas 4:7–9; itandi sa Efeso 6:21. Giunsa paghulagway si Tiquico, ug unsa nga mga katarungan gihatag ni Pablo alang sa pagpadala kaniya ug ni Onesimo ngadto sa Colosas?`

Ang ubang mga butang mapasabut sa labing maayo sa pagpamulong baylo sa pinaagi og sulat. Makapasibut ang pagkahibalo kung unsa nga mga balita nga gisugilon sa duha ka mga tawo ngadto sa taga Colosas. Pinasukad gikan sa tumong ni Pablo nga kini nga mga butang “makahupay” ug “makapadasig” kanila (Colosas 4:7–9), malagmit maglakip sa mga detalye bahin sa mga kahimtang ni Pablo sa bilanggoan. Sa bisan unsa nga hitabo, kana nga mga komunikasyon importante usab nga usa ka paagi sa pagmentinar sa personal nga mga higot nga magbugkos pag-usa sa mga tumotoo.

Si Tiquico, nga ang ngalan nagkahulogan “suwerte,” dayag nga usa ka sinaligan nga sinugo. Gihulagway ingon nga usa ka “matinumanon” nga ministro” ug “masigka-alagad,” usa siya sa duha ka tawo gikan sa Asia nga gipili ni Pablo (Buhat 20:4) sa pagkuyog kaniya sa iyang panaw sa pagpanigum og amot alang sa kabus nga mga tumotoo didto sa Jerusalem. Kuyog usab siya kang Pablo panahon sa iyang ikaduhang pagkabilanggo didto sa Roma, sa pagpadala kaniya ngadto sa Efeso aron pagpalig-on sa buhat didto (2 Timoteo 4:12). Naghunahuna usab si Pablo pagpadala kaniya ngadto kang Tito, didto sa Crete (Tito 3:12). Kuyog kaniya mao si Onesimo, nga kinabig ni Pablo didto sa Roma (tan-awa sa Leksyon 1) ug gihulagway siya nga “matinumanon.”

Daw buut usab si Pablo mahibalo bahin sa mga kahimtang sa mga tumotoo didto sa Colosas. Dili lisud magpadala og pulong balik ngadto kaniya pinaagi sa usa ka tawo, kung dili man si Tiquico sa iyang kaugalingon. Mao kini nga laing paagi sa pagpahibalo ni Pablo sa iyang gugma ug pagtagad alang sa mga tumotoo didto, bisan og wala siya makabisita personal sa iglesya didto, ug giunsa niya pagpalig-on sila diha sa pagtoo aron sila makaalagad sa uban.

`Sa unsa nga paagi kini nga personal nga mga butang diha sa mga sulat ni Pablo dili lang sa pagpakita sa iyang pagkatawo kondili, sa gamay nga paagi, makapamatuud sa pagkabalido sa iyang ministeryo?`