---
title:  Komento sa Magtutudlo
date:   27/03/2026
---

### Bahin I: Kinatibuk-ang Panglantaw

**Dugokan nga Teksto:** 1 Tesalonica 5:18

**Tutokan sa Pagtuon:** Colosas 4:7–18

Ang katapusan nga mga pulong ni Pablo sa iyang sulat ngadto sa tagaColosas puno sa gugma ug kinasingkasing nga pagtagad alang sa iglesya. Si Tiquico ug Onesimo hinigugma nga mga igsoon (Colosas 4:7, 9). Si Lucas maoy usa ka hinigugma nga doktor (Colosas 4:14). Nag-awas sa gugma ang kasingkasing ni Pablo. Ang iyang gugma alang sa iyang mga isigkamagbubuhat nagrepresentar sa iyang gugma alang sa iglesya. Ang iyang gugma ug pagtagad alang sa iyang magbabasa nagpadayag sa iyang handum nga mahibaloan ang ilang mga kahimtang ug sa paglipay kanila (Colosas 4:8).

Ang handum ni Pablo mahitungod sa mga sakup sa iglesya didto sa Colosas mao nga sila “magabarug nga hingpit ug pinasaligan sa bug-os” (Colosas 4:12). Tungud niini nga katarungan, nagmugna siya og usa ka “pinasahi nga grupo” aron magbuhat uban kaniya. Sa pagkatinuud, ang Colosas 4:7–14, ingon og usa ka parada, nga naghulagway og usa ka nagmartsa nga yunit sa maisogon nga Cristohanong mga kasundalohan nga nalambigit sa labing talandogon nga mga gubat, espirituhanong pakiggubat. Gitudloan kita ni Pablo nga ang misyon usa ka panaghiusa sa paningkamot. Sa ilang buluhaton alang sa iglesya didto sa Colosas, si Tiquico ug Onesimo anaa sa unahan, gipadala ni Pablo aron paghatag, ug pagkuha og kasayoran (Colosas 4:7–9). Apan, lain nga mga kaubanan sa buhat ni Pablo matinugyanon usab kaayo ngadto sa pagtagad sa mga sakup sa iglesya didto sa Colosas (Colosas 4:10–14).

Ang leksyon niini nga semana magpasantop sa tulo ka dagkung mga tema:

1. Ang misyon maoy usa ka panaghiusa sa paningkamot sa mga tawo, nagabuhat sa suud nga pagkadugtong.

2. Tungud kay ang misyon usa man ka paghiusa sa paningkamot sa mga tawo, ang mga pangulo sa iglesya ug mga misyonero kinahanglan magabuhat uban niini nga tinaw nga katuyoan sa hunahuna, aron ang mga sakup sa iglesya “magabarug nga hingpit ug bug-os” (Colosas 4:12).

3. Usa ka matinudanon nga gugma alang kang Jesus magkuha sa tanang mga posibilidad sa mga sukdanan niini nga kalibutan uban sa materyalismo nga maoy kinaiyahan niini.

### Bahin II: Komentaryo

**Ang Misyon Naglambigit og Pagtinabangay**

Nagpasantop si Jesus sa kahinungdanon sa pagtinabangay. Pananglitan, diha sa Lucas 5, atong makita si Jesus didto sa lanaw sa Gennesaret, diin Iyang “nakita ang duha ka sakayan diha sa daplin sa lanaw; apan ang mga mangingisda mikawas na niini ug nanag-uyab sa ilang mga pukot” (Lucas 5:1, 2). Miundang na kini nga mga tawo sa pagpanagat, tungud kay sila walay nakuha nga isda!

Gisultihan sila ni Jesus sa pagtaktak sa ilang mga pukot sa makausa pa, “aron maka-kuha kamo” (Lucas 5:4). Sa kalit lang, “ilang nakuha ang mabagang duot sa isda; ug kay nagkabusbos na man ang ilang mga pukot” (Lucas 5:6). Busa, “gikamay nila ang ilang mga kauban nga didto sa usang sakayan aron sa pagduol ug pagtabang kanila.” (Lucas 5:7). Daw unsa ka gamhanang leksyon alang kanila ug kanato! Karon, makaingon na si Jesus, “sukad karon mangisda ka nag mga tawo” (Lucas 5:10).

Ang Colosas 4:7–14 nagpakita sa pagtugyan ni Pablo ngadto sa pagtinabangay (tan-awa usab sa 1 Corinto 3:5–9). Wala Siya maginusara sa iyang mga paningkamot sa pagbuhat. Niini nga pahayag diha sa Colosas, naghisgot ang apostol og usa ka pagtinabangay, nga nagsakup sa siyam ka mga tawo! Makakuha kita og bililhon nga mga panghunahuna kon sa unsa nga paagi ang mahulagway ang ilang pakiglambigit sa buluhaton sa ebanghelyo.

| Tiquico | (1) hinigugma nga igsoon; (2) kasaligan nga ministro; (3) masigkaulipon diha sa Ginoo | Colosas 4:7 |
| Onesimo | (1) kasaligan [igsoon]; (2) hinigugma nga igsoon; (3) usa sa mga tagadiha sa inyo | Colosas 4:9 |
| Aristarco | (1) kauban sa pagkabinilanggo ni Pablo | Colosas 4:10 |
| Marcos | (1) ig-agaw ni Bernabe | Colosas 4:10 |
| Bernabe | Walay gipaila: ilado kaayo nga tawo. | Colosas 4:10 |
| Jesus | (1) ginganlan ug si Justo | Colosas 4:11 |
| Epafras | (1) usa sa mga tagadiha sa inyo; (2) ulipon ni Cristo Jesus; (3) “kanunay nagalakip kaninyo sa iyang mga pag-ampo”; (4) “masibuton gayud siya” | Colosas 4:12, 13 |
| Lucas | (1) hinigugmang mananambal | Colosas 4:14 |
| Demas | Walay pagpaila | Colosas 4:14 |

Kini nga talaan nagpadayag nga si Pablo adunay usa ka “pinasahi nga grupo”. Ang buluhaton sa pagmensahe dili usa ka mingaw o kalihokan nga naginusara. Sa magkadaghan ang mga tawo nga magabuhat niini, molabi pa kadako ang mga resulta. Apan, adunay lawak usab alang sa usa ka halos dili-maila nga misyonero, sama kang “Jesus nga gitawag og Justo” (Colosas 4:11). Kini nga teksto lamang ang dapit diin siya gihisgutan sa tibuuk Bag-ong Tugon. Makapatingala, walay gisulti si Pablo bahin kang Demas (Colosas 4:14). Tingali, ang pagpakahilum ni Pablo tungud walay bisan unsa nga positibo nga ikasulti, ingon nga si Demas tingali nagkaanod na gikan sa pagtoo, sumala sa gihisgutan sa apostol diha sa 2 Timoteo 4:10. Takus timanan nga ang misyonero nga grupo naglakip sa mga tawo gikan sa mga Judio ug mga Hentil nga mga kagikan. Nahanaw ra ang mga kalahian diha sa panaghiusa sa pagtoo.

Adunay pipila pa ka dugang nga mga pamahayag nga angay hisgutan:

Nahauna, si Tiquico ug Onesimus gihulagway ingon nga hinigugma ug matinumanon.

Ikaduha, si Onesimus ug si Epafras maoy “usa kaninyo,” nagkahulogan nga mga sakup sila sa iglesya didto sa Colosas.

Ikatulo, si Epafras dugang nga gihulagway ingon nga “sulogoon ni Cristo,” usa ka tawo sa pagampo, ug usa ka tawo uban sa dakung kasibut alang sa iglesya. Bisan og wala siya didto sa Colosas, si Epafras sa “kanunay mainiton sa pagbuhat alang” kanila diha sa mga pagampo (Colosas 4:12). Atong makat-onan ang usa ka bililhong leksyon gikan niini nga batasan: kon adunay usa nga dili makatabang diha sa personal, makahimo gihapon siya sa pagampo.

Ikaupat, ang uban niini nga mga tawo makita diha sa libro sa Buhat samtang nagpanaw ang mga kauban ni Pablo (Aristarco [e.g., Buhat 19:29; Buhat 20:4, 5; Buhat 27:2]; Bernabe (e.g., Buhat 12:25, Buhat 13:1–15, Buhat 14:19–28]}.

Ikalima, ang pagkalakip ni Onesimo, usa ka bag-ong kinabig (Filemon 10), nagpakita nga interesado si Pablo sa pagbansay og mga tawo alang sa ministeryo aron sila mahimo nga mga kaubanan sa buluhaton (Colosas 4:11).

Ikaunum, nahauna, dili gusto mohatag og ikaduhang higayon si Pablo kang Marcos, usa ka nagalangalang nga misyonero (Buhat 15:38), apan sa ulahi nausab ang iyang hunahuna (Colosas 4:10), 2 Timoteo 4:11), gani, miabut ang panahon, nagtawag kaniya nga iyang masigkamagbubuhat (Filemon 24).

Ikapito, ang mga pahayag ni Pablo bahin sa gugma ug mga pangumusta nga iyang gipadala gikan sa iyang mga masigkamagbubuhat ngadto sa iglesya nakapatutok sa usa ka pagbati sa panagkauban tali sa mga pangulo sa iglesya ug sa kongregasyon.

**Kahingpitan ug Kabug-osan**

Sa ilang pagbuhat, ang Cristohanong mga pangulo kinahanglan magtutok sa usa ka tinaw nga kalab-uton: pagtabang sa mga sakup sa iglesya sa pagtubo diha sa pagtoo ug malumbay sa bug-os sa kabubut-on sa Dios. Kinahanglan sila magbuhat ug magampo alang kanila ngadto sa “pagkahingpit ug pagkabug-os” (Colosas 4:12). Sa unang pagtan-aw, kini nga mga pulong maghatag og sayup nga paghunahuna nga nagpadasig si Pablo alang sa pagkawalay sala o bug-os nga pagkahingpit, apan dili kana ang iyang pasabut. Ang Grego nga pulong nga gipasabut nga “hingpit” mao ang teleios, nga nagpasabut og “pagkahamtong” (1 Corinto 2:6, 1 Corinto 14:20, Filipos 3:15). Sa baylo, ang Grego nga pulong nga nagkahulogan nga “bug-os” mao ang paleroo, nga kung ipahinungod ngadto sa mga tawo, gigamit sa laing dapit sa pagpahinungod ngadto sa aksiyon sa Dios sa pagpuno sa usa ka tawo sa espirituhanong mga panalangin (tan-awa sa Buhat 2:28, Roma 15:13). Sa Efeso 4:13 nagpaila si Pablo nga “sa pagkahiniusa sa pagtoo ug sa kahibalo mahitungod sa Anak sa Dios” moresulta diha sa “kahamtong (teleios) sa pagkatawo.”

Gusto ni Pablo nga ang mga myembro sa iglesya sa Colosas magpalambo og kinaiya nga sama kang Cristo. Sa sayo-sayo pa sa iyang sulat, iyang gipadayag ang iyang kabalaka bahin niini nga butang (Colosas 2:6, 7). Ang usa ka pamatasan nga sama kang Cristo sa pagkinabuhi maglakip sa pagkaila sa “iyang kabobut-on diha sa tanang espirituhanong kaalam ug pagpanabut” (Colosas 1:9). Nagkahulogan sa paglakaw nga “takus sa Ginoo,” pagpahimuut Kaniya, “magamabungahon sa tanang mga maayong buhat,” ug “magatubo sa kahibalo mahitungod sa Dios” (Colosas 1:10). Dugang nga mga kinaiyahan sa espirituhanong kahamtong gihisgutan diha sa Colosas 2:2, diin si Pablo nagsulti nga “matagik kini sa gugma,” aron sa pagkabut “sa tanang kadagaya sa kasaligan nga pagpanabut.” Sa kinatibuk-an, nagingon si Pablo nga ang kalab-uton sa pagwali mao ang pagpaila sa “matag usa ka tawo nga hingpit diha kang Cristo” (Colosas 1:28; tan-awa usab sa Colosas 1:29).

**Pasidaan Batok sa Materyalismo**

Nagtudlo ang Biblia nga ang mga Cristohanon dili angay mopahiuyon sa mga mithi sa kalibutan ni sa materyalismo nga nagmando niini (Roma 12:2). Apan, nahulog sa lit-ag si Demas sa paghigugma niini nga kasamtangan nga kalibutan (2 Timoteo 4:20). Diha sa Roma 12:2 ug 2 Timoteo 4:10, ang Grego nga pulong nga gisabut og “kalibutan” mao ang aion. Gipahinungod kini ngadto “sa sistema sa mga binuhatan ug mga tulomanon nga nadugtong sa sekular nga katilingban.”—Johannes P. Louw and Eugene Albert Nida, Greek-English Lexicon of the New Testament: Based on Semantic Domains, vol. 1 (New York: United Bible Societies, 1996), p. 507.

Dugang ngadto sa aion, ang pulong kosmos sagad gigamit sa pagpahinungod ngadto sa daotan nga mga mithi ug mga sistema niini nga kalibutan. Pananglitan, diha sa 1 Juan 2:16, naggamit si apostol Juan og tulo ka mga hugpong sa pulong aron pagsumada kon sa unsa nga paagi nagalihok ang kalibutanong sistema: “ang kaibug sa unod, ang pagpangibog sa mga mata, ug ang garbo sa kinabuhi.” Nagkauyon ang mga eskolar nga kini nga tulo sa kalibutanong kaibug ug garbo magsakup sa usa ka dakung pasidaan batok sa materyalismo. Dili ikahibulong nga nagkupot si Pablo nianang negatibo nga pagtan-aw bahin “sa presente nga kaliwatan [aion,]” (Tito 2:12), hangtod sa punto nga gipahayag niya nga si Jesus naghatag sa Iyang kaugalingon alang sa atong mga sala, aron Iyang luwason kita gikan niini nga presente nga daotan nga kaliwatan” (Galacia 1:4. Diha sa 1 Timoteo 6:17, si Pablo naghatag og tinaw nga sugo “mahitungod sa mga dato niining kalibutanan, sugoa sila sa dili pagpahitaas sa ilang kaugalingon, ni sa pagbutang sa ilang paglaum diha sa walay kasigurohan nga mga bahandi, kondili hinoon diha sa Dios.” Diha sa Tito 2:12, nagsulti ang apostol nga dumilian sa mga Cristohanon ang “pagkadili diosnon ug sa mga pangibog nga kalibutanon, ug sa pagkinabuhi nga mapugnganon sa kaugalingon, matarung, ug diosnon dinhi niining kalibutana karon.”

Makapasibut, nga ang kasayoran nga gihigugma ni Demas kini nga kalibutan karon daw nagpasabut sa pahayag, “ako gibiyaan ni Demas” (2 Timoteo 4:10), nga nagpaila sa iyang pagbiya sa mga tulomanon sa pagkamisyonero. Usa ka makita nga timaan nga ang tawo nga maghigugma niini nga presente nga panahon maoy pagkaluya sa nagkalayo nga gugma alang sa buluhaton sa ilang kasingkasing. Kadtong sa halalum naghandum alang sa umalabot nga kalibutan maoy “magkinabuhi nga mapugnganon sa kaugalingon, matarung, ug diosnon dinhi niining kalibutana karon” (Tito 2:12). Kini nga handum naglakip sa aktibo nga pagsalmot diha sa buhat sa pagsangyaw sa maayong balita.

### Bahin III: Kagamitan sa Kinabuhi

Palandunga ang mosunod nga dagkung mga tema. Dayon hangyoa ang imong mga tinun-an sa pagtubag sa mga pangutana sa katapusan niini nga bahin:

Adunay kaugdang sa mga sulat ni Pablo, kay sila nagpakita sa iyang dakung handum alang sa komunidad, sa pakighiusa sa iyang mga kinabig ug makabaton sa maayong pakiguban-uban kanila. Wala maginusara lang si Pablo; labaw pa siya sa usa ka ginikanan nga mingawon sa iyang mga anak sa layong dapit. . . . Sa iyang mga sulat iyang gipakita ang panghunahuna sa pagkamakatilingbanon sa kanunay nga pagpangumusta. Ang iyang ginsakupan sa katilingban dili lang mahinungdanon kaayo alang kaniya sa personal kondili ang pagtuman usa ka paginambitay sa pagsabwag sa maayong balita.”—Ben Witherington Ill, The Paul Quest: The Renewed Search for the Jew of Tarsus (Downers Grove, IL: University Press, 1998), p. 114.

Kini nga kinutlo nagpadayag sa bug-os nga pagtugyan ni Pablo ngadto sa pagmantala sa ebanghelyo. Kinahanglan ba kita, nga nagkinabuhi niini nga katapusan mga adlaw sa kasaysayan niini nga kalibutan? Andam sila sa pagbuhat sa ilang bahin sa pag-usa alang sa pagpauswag sa gingharian sa Dios. Sa sama nga paagi, gitawag kita sa pagbuhat sa hiniusa. Ang matag usa ka tawo adunay buluhaton nga tumanon dakung plano sa Dios alang sa kaluwasan sa kalibutan. Gitawag kita sa pagtabang sa uban sa pagtubo ngadto sa espirituhanong pagkahamtong sa pagpangandam alang sa umalabot nga kalibutan. Gani, magdugang ang atong paghandum alang sa umalabot nga kaliwatan, magdugang ang atong pagbuhat alang kang Cristo niini nga presente nga kalibutan. Apan ang atong gugma alang kang Jesus magtipig kanato nga siguro gikan sa peligro sa pagkompromiso sa mga mithi niini nga kalibutan sa pagkaagi nga, bisan ania kita niini nga kalibutan, dili gayud kita magbati nga sakup kita niini (Juan 15:19).

**Mga Pangutana:**

1. Ngano nga mahinungdanon kaayo ang atong sosyal nga koneksyon sa ministeryo? Kinsa man ang anaa sa imong sosyal nga koneksyon. Giunsa nila pagtabang sa imong buluhaton ug sa imong mga paningkamot alang sa Dios?

2. Giunsa ka man pagtawag sa Dios sa pagtabang sa uban sa pagtubo diha sa espirituhanong pagkahamtong ug pagpangandam alang sa langit?

3. Sa unsa nga mga paagi ang imong gugma alang kang Jesus magtipig kanimo nga hilwas gikan sa pagkompromiso sa mga mithi niini nga kalibutan? Unsa may gipasabut sa pagkaanaa niini nga kalibutan apan dili iya niini?