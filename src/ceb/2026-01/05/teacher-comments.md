---
title:  Komento sa Magtutudlo
date:   30/01/2026
---

### Bahin i: Kinatibuk-ang Panglantaw

**Dugokan nga Teksto:** Filipos 2:14, 15

**Tutokan sa Pagtuon:** Filipos 2:12–30, Santiago 2

Ang mga Cristohanon gitawag sa pagkahimo nga mga kahayag niini nga mangitngit nga kalibutan. Nagingon si Jesus, “Kamo mao ang kahayag sa kalibutan” (Mateo 5:14). Sa sama nga paagi gipadayag usab ni Pablo ang iyang handum alang sa mga Cristohanon sa pagsidlak ingon nga mga magdadala sa kahayag sa usa ka kalibutan nga gilibutan sa kangitngit. Ang iyang mga pulong ngadto sa taga Filipos, “kamo nagasidlak ingon nga mga kahayag dinhi sa kalibutan” (Filipos 2:15), sama kaayo sa mensahe nga gipadala ngadto sa mga taga Efeso, “kay bisan tuod kangitngit kamo kaniadto, karon kahayag na kamo tungod sa Ginoo; paggawi kamo ingon nga mga tawo nga may kahayag” (Efeso 5:8).

Ang sanglitanan sa kahayag ingon nga usa ka gamhanan nga simbolo sa pagkamisyonero, nga gigamit sa Daan ug Bag-ong mga Tugon. Diha sa Isaias, nagpamatuud ang Dios ngadto sa Iyang Alagad, ang Mesias, “Ako usab ikaw nga ihatag nga usa ka suga alang sa mga Gentil, aron ikaw mamahimo nga akong kaluwasan hangtud sa kinatumyan sa yuta” (Isaias 49:6; itandi usab sa Isaias 42:6). Kini nga pahayag gipahinungod ngadto kang Jesus diha sa Bag-ong Tugon (tan-awa pananglitan sa Lucas 2:32, Juan 8:12, Juan 9:5, Buhat 26:23), apan gipahinungod usab kini ngadto sa iglesya (Buhat 13:47) tungud kay nagpadayon sa buluhaton ni Jesus ingon nga kahayag ngadto sa kalibutan.

Ang leksyon niini nga semana magpasantop og tulo ka dagkung mga tema, nga mosunod:

1. Atong tagdon ang kadugtongan tali sa pagtoo ug mga buhat (Filipos 2:12, 13).

2. Ingon nga mga Cristohanon, gitawag kita sa pagkahimo nga mga kahayag ngadto sa kalibutan, sa pagsunod sa mga tunob ni Jesus ug pagpahat sa among mga kinabuhi sa uban.

3. Ang mga pagsulay ug mga kalisdanan nga atong giatubang sa atong Cristohanong paglakaw makapalig-on kanato alang sa labaw pa ka dagko nga mga hagit sa buluhaton sa Dios. Mga ginamiton sila alang sa pagpalambo sa mga kalidad nga kinahanglanon alang sa mabungaon nga ministeryo.

### Bahin II: Komentaryo

**Ilustrasyon**

Si Dwight L. Moody misulti og istorya kabahin sa duha ka lalaki nga adunay katungdanan sa pagatiman sa usa ka nagalihok nga suga sa parola nga nahimutang sa usa ka bagyohon ug batohon nga baybayon. Miabut ang panahon nga adunay problema sa makina ug wala magtuyok ang kahayag. Hilabihan nila kahadlok

sa paghunahuna nga basin masaypan pagsabut sa naglawig sa dagat nga ang kahayag dili usa ka parola, nga ilang gidali pagayo ang makinarya sa tibuuk gabii aron mobalik pagtuyok ang kahayag.” Gitapus ni Moody sa pagingon, “Atong ibutang ang atong kahayag sa husto nga dapit, aron makita sa kalibutan nga ang rilihiyon ni Cristo dili usa ka pagpakitakita lang kondili usa ka katinuuran.”—Moody, Associates, Incidents, and Illustrations (Chicago: Moody Publishers, 1990), p. 36. Naggamit si Jesus sa sanglitanan nga kahayag aron mahulagway nga ang pagtoo “makita” pinaagi sa maayong mga buhat (Mateo 5:16).

**Pagtoo ug mga Buhat**

Si C. S. Lewis naghimo niini nga pamahayag bahin sa relasyon mahitungod sa pagtoo ug mga buhat: “Ang mga Cristohanon sagad maglalis kon unsa ang maghatud sa Cristohanong puluy-anan, usa ka maayong aksiyon, o pagtoo diha kang Cristo. . . . Ang Biblia daw naghatag gayud og klaro nga kasulbaran sa maong isyu sa dihang iyang gihiusa ang duha ka butang sa usa ka katingalahang hugpong nga pulong. Ang unang katunga mao “ang pagtinguha sa inyong kaluwasan uban sa kahadlok ug pagkurog’—nga makita ingon og ang tanang butang nagsalig kanato ug ang atong maayong mga buhat: apan ang ikaduha nga katunga nagpadayon, ‘Kay ang Dios maoy nagbuhat diha kaninyo’—nga makita ingon og ang Dios maoy nagbuhat sa tanang butang ug kita wala. Nahadlok ko nga mao gayod kasagaran ang atong matagamtaman sa Cristianismo. Nalibug ako, apan wala mahibulong.”—C. S. Lewis, Mere Christianity (New York: HarperCollins, 2001, pp. 148, 149.

Gani, gitinaw ni Pablo ang relasyon tali sa pagtoo ug mga buhat diha sa Filipos 2:12, 13. Samtang kinahanglan atong tinguhaon ang atong kaluwasan, ang mga buhat walay bahin sa buhat ni Jesus sa pagluwas. Sumala sa gitudlo ni Santiago ang mga buhat maoy kamatuuran sa usa ka tinuud ug makaluwas nga pagtoo (Santiago 2:18; itandi sa Santiago 2:14). Ang pagtoo nga walay mga buhat dili gayud matuud nga pagtoo. Sa gisulti ni Santiago nga kini nga pagtoo patay (Santiago 2:17, 26) ug walay pulos (Santiago 2:20).

Sa giingon nga “panlimbasugi ninyo ang inyong kaluwasan uban sa kahadlok ug pagkurog,” malagmit nga ang gipasabut ni Pablo sa paghatag og husay labot niana nga pagtoo sa matag usa ka Cristohanon nga nagdawat niana nga kaluwasan nga ilang atimanon “uban sa kahadlok ug pagkurog” (Filipos 2:12). Sa orihinal nga pulong sa Grego, ang mga pulong “uban sa kahadlok ug pagkurog,” naghatag og daghang mga paghubad, sa pagpasabut niini ingon nga (1) kabalaka bahin sa posibli nga peligro sa kapakyasan, (2) usa ka pagtagad sa pagpasakup ngadto sa Dios, (3) mapaubsanong debosyon ngadto sa Dios, o (4) usa ka paglangkob niini nga tanan. Gigamit usab ni Pablo kini nga pagkasulti sa ubang mga bahin sa iyang mga sinulat. Diha sa 1 Corinto 2:3, ang “kahadlok” ug “pagkurog” daw nagpakita sa pagkahigwaos ni Pablo bahin sa kalagmitan sa pagkapakyas sa iyang buluhaton diha sa Corinto. Diha sa 2 Corinto 7:15, kini nga mga pulong nagtudlo ngadto sa pagsalig ni Pablo nga buhaton sa mga taga Corinto ang gipaabut nga ilang mabuhat (tan-awa sab er. 16). Diha sa Efeso 6:5, kini nga mga pulong nagpasantop niini nga mga pulong sa importansiya sa pagbaton sa usa ka kahinungdanon sa katungdanan.Usa ka pagtuki niini nga mga pamahayag nagsugyot nga, sa kinadak-an, ang mga pulong “uban sa kahadlok ug pagkurog” diha sa Filipos 2:12 nagpakita kini sa taas nga pagbati sa responsibilidad nga angay pagatukuron sa mga magtotoo bahin sa ilang kaluwasan. Ang ilang mga buhat nagpaila sa ilang pagkaseryoso niini nga butang.

**Mga Kahayag Ngadto sa Kalibutan**

Ang hulagway bahin sa kahayag sa kanunay gigamit diha sa Biblia ingon nga usa ka sanglitanan alang sa buluhaton. Sa Daang Tugon, ang Dios mismo gihulagway ingon maoy katapusan nga Tuburan nga diha Kaniya nagagikan ang kahayag. Nagaingon ang salmista, “Si JEHOVA maoy akong kahayag” (Salmo 27:1; tan-awa usab sa Salmo 4:6, Salmo 89:15, Salmo 118:27, Isaias 2:5). Sa sama nga paagi, ang pagsulti bahin sa iyang katawhan, si manalagna Miqueias nagsulti, “Si Jehova mao ang kahayag alang kanako. . . . Dad-on niya ako ngadto sa kahayag,” (Miqueas 7:8, 9; tan-awa usab sa Isaias 60:1, 2, 19, 20).

Diha sa Isaias 42:6 ug Isaias 49:6, ang Sulogoon ni JEHOVA gipakaingon ngadto sa “usa ka kahayag ngadto sa mga Hentil.” Diha sa Isaias 49:6, ang nagabasa gihatagan niini nga dugang nga pagpasabut: “Aron ikaw mamahimo nga akong kaluwasan hangtud sa kinatumyan sa yuta.” Ang mga magsusulat sa Bag-ong Tugon nakasabut sa sanglitanan ug gigamit kini sa kanunay (Lucas 2:32, Juan 8:12, Juan 9:5, Buhat 13:47, Buhat 26:23).

Makasibut nga ang labing makahuloganong sanglitanan alang sa iglesya sa sayo nga mga kapitulo sa Pinadayag mao ang mga kandiliro. Niana nga bahin, nagkauyon ang daghang mga eskolar nga ang pagbiya sa nahaunang gugma sa uban diha sa iglesya sa Efeso adunay kalabutan sa nagkaluya nga kadasig sa pagmensahe (Pinadayag 2:4). Busa, nagpasidaan si Jesus nga, gawas kon sila maghinulsol, Iyang kuhaon ang ilang “kandiliro gikan sa dapit niini” (Pinadayag 2:5).

Sumala sa gihisgutan kanhi, ang mga pulong “ang mga kinatumyan sa yuta” mabasa diha sa Isaias 49:6 nga nadugtong sa sanglitanan sa kahayag. Kaduha kini nagpakita diha sa libro sa Buhat sa paghulagway sa kalapdon sa buluhaton sa iglesya sa pagmensahe (Buhat 1:8, Buhat 13:47). Bisan og ang sanglitanan bahin sa kahayag dili mabasa diha sa Buhat 1:8, masabut kini, pinasikad sa Buhat 13:47. Kini nga impormasyon naghatag og kahayag diha sa tambag ni Pablo ngadto sa taga Filipos sa pagsidlak “ingon nga mga kahayag dinhi sa kalibutan” (Filipos 2:15). Importante timanan nga nagsugyot si Pablo nga ang mga tumotoo mao gayud ang matuud nga mga kahayag sa kalibutan (Filipos 2:15) kon ilang ipakita ang panaghiusa sa ilang taliwala (Filipos 2:14). Gani, “ang panawagan sa pagkahimo nga kahayag mao usab ang usa ka panawagan ngadto sa pakigkauban sa kahayag. Gitan-aw ni Pablo ang mga Cristohanong nadugtong sa pagkahiusa diha sa usa ka komunidad nga niini sila makahimo sa pagpadasig ug pagpalig-on sa usag-usa ingon nga mga anak sa kahayag (Efeso 5:8, 15–20).”—John M. Terry, Ebie C. Smith, and Justice Anderson, eds., Missiology: An Introduction to the Foundations, History, and Strategies of World Missions (Nashville, TN: Broadman & Holman Publishers, 1998), p. 26.

**Mga Kalidad Alang sa usa ka Malampusong Ministeryo**

Gikan sa paghulagway ni Timoteo ug Epafrodito diha sa Filipos 2:19–30, masabut sa usa ka tawo ang daghang mga kalidad nga kinahanglanon alang sa usa ka malampuson nga ministeryo. Gihulagway ni Pablo si Timoteo ingon nga usa ka (1) “tawo nga sama kaniya” (Filipos 2:20), (2) matinudanong nagtagad alang sa uban (Filipos 2:20), (3) nangita “sa mga butang nga Iya ni Cristo Jesus” (Filipos 2:21), (4) pagkasinulayan (Filipos 2:22), ug (5) nagpakita og usa ka pagtagad sa buluhaton (Filipos 2:22). Ang Grego nga pulong nga gihubad og “pagkasinulayan” mao ang isopsichon, nga mabasa lamang dinhi sa Bag-ong Tugon. Mabasa usab kausa diha sa Septuagint (ang Grego nga bersiyon sa Daang Tugon), diha sa Salmo 55:13, nga gihubad ingon nga “akong sama.”

Bahin kang Epafrodito, nahauna gihulagway siya ni Pablo sa pagkadugtong kaniya: usa siya ka igsoon nako, masigkamagbubuhat, ug masigkasundalo. Usa usab siya ka mensahero (gikan sa Grego, apostolos) gipadala gikan kang Pablo ngadto sa mga taga Filipos, ug usa ka tawo nga nagalagad ngadto sa panginahanglan ni Pablo (Fili. 2:25). Nagpaila kini nga si Epafrodito usa ka matinumanon kaayo ug maunongon nga kauban. Human niadto, gihulagway siya ni Pablo sa iyang kadugtongan ngadto sa taga Filipos. Niana nga bahin, nagingon si Pablo nga, “Naghandum siya alang kaninyong tanan” (Filipos 2:26). Sa usa ka pagkasulti, nagingon si Pablo, “Gimingaw siya kaninyo.” Nagsugyot kini nga, ingon nga usa ka Cristohanong pangulo, si Epafrodito naghigugma sa halalum ug nagtagad alang niadtong iyang gialagaran. Usa ka matinugyanon nga Cristohanong pangulo si Epafrodito nga “kay alang sa bulohaton ni Cristo siya nag-ungaw na sa kamatayon, nga nagtahan sa iyang kinabuhi” (Filipos 2:30). Kini nga mga tawo naghatag sa tanan nga ila alang sa buluhaton ni Cristo. Gipaabut usab kita sa Dios sa paghatag sa atong labing maayo!

### Bahin III: Kagamitan sa Kinabuhi

Palandunga ang mosunod nga mga tema. Dayon hangyoa ang imong mga tinun-an sa pagtubag sa mga pangutana sa katapusan niini nga bahin:

Nagsalig kita sa hingpit sa Dios alang sa kaluwasan, nga atong madawat pinaagi sa pagtoo. Dili na masobrahan pagpatinaw ni Pablo sa iyang pagingon, “Kay tungod sa grasya kamo nangaluwas pinaagi sa pagtoo; ug kini dili sa inyong kaugalingong kahimoan, kini hatag sa Dios” (Efeso 2:8). Pinaagi sa pagtoo kita nagpanaw gikan niini nga kinabuhi ngadto sa umalabot nga kinabuhi. Ang sulat ngadto sa mga Hebreohanon nagtinaw kaayo niini nga punto pinaagi sa kanunay nga pagsubli sa mga puling “tungod sa pagtoo” (tan-awa sa Hebreohanon 11). Pinaagi sa pagtoo si Abraham “mipuyo didto sa yuta sa saad, nga daw sa laing yuta, . . . Kay siya nagpaabut man niadtong lungsod nga may mga patukuranan” (Hebreohanon 11:9, 10).

Ang kasinatian sa kaluwasan dili malikayan nga maghatud kanato ngadto sa maayong mga buhat. Tungud kay ang mga maayong buhat makahatag og o kaayohan sa uban (Galacia 6:9, 10), dili sila natural alang sa mga makasasala (Jeremias 13:23). Mao nga ang Dios maoy makapahimo kanato sa pagbuhat kanila (Filipos 2:13).

Miingon si Jesus ngadto sa mga tinun-an, “Pasigaa ninyo ang inyong kahayag sa atubangan sa mga tawo aron makita nila ang inyong mga maayong buhat” (Mateo 5:16). Kini nga sugo nagpasantop sa suud nga relasyon tali sa pagpasiga sa atong kahayag ug sa pagbuhat og maayong mga binuhatan. Pinaagi sa pagbuhat og mga maayong binuhatan, ang mga tumotoo nagpasidlak sa ilang kahayag niini nga mangitgngit nga kalibutan uban sa kahayag sa ebanghelyo sa himaya ni Cristo “kansang mga hunahuna gibutaan sa dios niini nga panahon.”

**Mga Pangutana:**

1. Sa unsa nga paagi ang maayong mga buhat ug ang kasinatian sa kaluwasan nadugtong?

2. Sa unsa nga mga paagi imong mapasidlak ang imong kahayag niini nga mangitngit nga kalibutan?