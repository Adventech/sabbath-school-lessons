---
title:  “Pasidunggi Ninyo ang mga Tawong Sama Kaniya”
date:   29/01/2026
---

`Basaha ang Filipos 9:25–30. Giunsa paghulagway si Epafrodito? Unsay espesipiko nga mga batasan ug mga lihok niini nga Cristohanong magbubuhat nagpadayag sa iyang kinaiya?`

Si Epafrodito gihisgutan lamang niini nga sulat, apan kita adunay nahibaloan bahin kaniya gikan sa hamubo nga mga hisgot nga makita. Pinasikad sa iyang ngalan (nga nagpasabut ngadto sa kulto ni Aprodita), nakabig siya gikan sa usa ka pagano nga kagikan. Nagtawag kaniya nga usa ka “masigkamagbubuhat” nagsugyot nga aktibo siya sa ministeryo, tingali nagbuhat uban ni Pablo didto sa Filipos. Ingon nga usa ka “masigka-sundalo” (itandi sa Filipos 1:27) malagmit nagpasabut ngadto sa away nga giatubang ni Epafrodito sa pagsangyaw sa ebanghelyo, andam gani sa pagrisgo sa iyang kinabuhi (Filipos 2:30).

Ingon nga “mensahero” (Grego, apostolos) nga gipili sa iglesya sa Filipos, gipadala si Epafrodito aron sa pagministeryo kang Pablo didto sa bilanggoan ug sa pagatiman alang bisan unsa nga panginahanglan niya (Filipos 2:25). Siya ang gisaligan sa mga taga Filipos sa ilang mga gasa nga paninapi alang kang Pablo (Filipos 4:18). Kini nga mga halad mahinungdanon kaayo tungud kay bisan unsa nga pagkaon, bisti, hapin sa katri, o uban pang mga kinahanglanon sa Romanhong mga binilanggo kinahanglan ilang paliton sa ilang kaugalingong kagastohan o dad-on ngadto kanila sa pamilya o mga higala (itandi sa Buhat 24:23). Haduul sa katapusan sa iyang ikaduhang pagkapriso didto sa Roma, gihangyo ni Pablo si Timoteo sa pagsulti “paningkamoti ang pag-ari diri sa dili pa ang tingtugnaw” ug “dad-a ang kopo” nga nahabilin didto sa Troas (2 Timoteo 4:21, 13). Masabut nga gikinahanglan ni Pablo kini nga baga nga kupo samtang anaa siya sa bugnaw nga selda nga bato. Si Epafrodito usab ang gisaligan sa pagdala niini nga sulat balik ngadto sa Filipos (tan-awa kang Ellen G. White, The Acts of the Apostles, p. 479).

Tingali tungud sa mga problema didto sa Filipos (tan-awa sa leksyon 4), “gihunahuna ni Pablo ang kakinahanglanon niini” sa pagpadala kang Epafrodito balik sa labing madali kaysa gipaabut, ug busa nagawhag sa taga Filipos nga “dawata siya ninyo diha sa Ginoo uban sa tanang kalipay” (Filipos 2:29). Gisiguro ni Pablo nga dili sila mabalaka bahin sa iyang kahimtang sa bilanggoan. Iya usab gipasantop nga si Epafrodito maoy usa ka tawo nga pasidunggan sa Cristohanon, dili tungud sa ilang bahandi o kahimtang sa katilingban kondili tungud sa ilang mainantoson nga espiritu sa pagsunod sa panigingnan ni Jesus (Filipos 2:6–11, 29, 30; itandi sa Lucas 22:25–27). Ang Grego nga pulong alang sa pagtahod o pagpasidungog makita lang sa pipila ka higayon sa Bag-ong Tugon: sama sa sulogoon sa senturyon nga “minahal” (Lucas 7:2), alang niadtong gipakitaan sa kadungganan pinaagi sa ilang pagbutang sa usa ka pista (Lucas 14:8), ug kang Jesus ingon nga “bililhon” bato sa pamag-ang (1 Pedro 2:4, 6). Alang kang Epafrodito nga malakip niana nga grupo, siya usa gayod ka matinumanon nga tawo.