---
title:  Napamatud-an nga Kinaiya
date:   28/01/2026
---

Ang katungdanan ni Timoteo ingon nga kauban sa pagpadala niini nga sinulat gihisgutan na (Filipos 1:1). Karon gisugdan na ni Pablo pagdetalye sa pagpamatuud kung unsa ka mapuslanon si Timoteo ingon nga usa sa iyang mga isigkamagbubuhat. Gihulagway siya ingon nga usa ka ebanghelista (2 Timoteo 4:5) nga gipadala ni Pablo ngadto sa Macedonia (1 Tesalonica 3:2; itandi sa Buhat 18:5, Buhat 19:22) ug, sa daghang mga higayon, ngadto sa Corinto (1 Corinto 4:17, 1 Corinto 16:10). Kaniadto nagbuhat siya uban kang Pablo ug Silas didto sa Corinto (1 Tesalonica 1:1, 2 Tesalonica 1:1) ug, sa ulahi, didto sa Efeso (1 Timoteo 1:2, 3; itandi sa Buhat 19:22). Gihulagway ni Pablo si Timoteo ingon nga “tawo nga sama kaniya” (Filipos 2:20). Ang Grego nga pulong sa literal (“tupong sa kalag”) nagsugyot nga sama siya kang Pablo sa daghang mga paagi, lakip ang iyang pagtugyan ngadto kang Cristo, ang iyang kusganong mga paningkamot sa pagsangyaw sa ebanghelyo, ug sa iyang kabalaka alang sa mga taga Filipos.

`Ngano sa imong hunahuna positibo man si Pablo nga nagsulti sama niana nga katas-on bahin kang Timoteo dinhi (tan-awa sa Filipos 2:19–23)? Unsa pay lain nga gisulti ni Pablo bahin kaniya (tan-awa sa 1 Corinto 4:17, 2 Timoteo 1:5)?`

Lain pang kalidad bahin kang Timoteo gihisgutan dinhi ni Pablo sa iyang “pagkasinulayan” (Filipos 2:22). Ang Grego nga pulong naghulagway sa usa ka tawo nga hingpit nga nasukod sa mga pagsulay (Roma 5:4) kansang kinaiya ug pagalagad napamatud-an nga tininuud (2 Corinto 2:9, 2 Corinto 9:13). Nahibalo si Pablo sa pagkatinuud niini bahin kang Timoteo tungud kay iyang nakita kini nga nabuhat pinaagi sa daghang mga higayon nga uban sila nga nagbuhat sa pagsangyaw sa ebanghelyo.

Ang lisud nga mga kasinatian sa kinabuhi maoy pagsulay sa atong kaisog ug nagapakita kung kinsa gayod kita sa sulud. Si Ellen G. White namahayag ingon niini: “Ang kinabuhi maoy disiplina. . . . Adunay mga pagpasuko sa pagsukod sa atong pagbati; ug pinaagi sa pagtagbo niini pinaagi sa husto nga espiritu nga mapalambo ang Cristohanong mga grasya. Kung ang mga pagpasakit ug mga insulto dad-on sa malumo, kung ang mga pulong sa paginsulto tubagon sa mapuanguron, ug ang mga buhat sa pagpanaogdaog pinaagi sa kalooy, magpakita kini nga ang Espiritu ni Cristo nagpuyo sa kasingkasing.”—Ellen G. White, Testimonies for the Church, vol. 5, p. 344. Nagpadayon siya sa pagingon nga kung “ang mga kalisdanan ug mga pagsungog nga kita gitawag sa pagpailub” “maayong pagkalahutay, makapalambo sila sa kinaiya nga sama kang Cristo diha ug magpaila sa kalainan sa Cristohanon gikan sa kalibutanon.”–Testimonies for the Church, vol. 5, p. 344.

`Hunahunaa ang mga pagpanghagit, mga kalisdanan, ug mga pagsamok nga imong giatubang sa bag-o pa lang. “Gipas-an ba kini sa kalumo” ug “maayong pagkalahutay”? Unsay imong mabuhat aron nga makatabang kini kanimo sa pagkahimo nga dugang ka disiplinado.`