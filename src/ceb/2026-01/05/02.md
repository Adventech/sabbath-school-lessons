---
title:  Atong Buhaton sa Gawas Kung Unsa ang Gibuhat sa Dios sa Sulud
date:   25/01/2026
---

Ingon nga bag-o pa lang gipaila si Jesus nga hingpit nga sulondan sa pagpaubus ug pagtuman sa kabubut-on sa Dios, miatubang na si Pablo ngadto sa mga taga Filipos. Iyang gimatuud ang ilang pagtuman ngadto sa Ginoo human sa ilang pagkadawat sa maayong balita (tan-awa sa Buhat 16:13–15, 33) ug nagawhag kanila sa pagpadayon niana nga pagtuman.

Sa pagpaila na sa sulondan sa kinabuhi ni Cristo ug sa krus ingon ang dalan sa kaluwasan, gitutokan na karon ni Pablo nga mas direkta kon sa unsa nga paagi kini nga tanan mahimo nga batasanon.

`Basaha ang Filipos 2:12, 13. Unsay gipasabut ni Pablo sa pagingon, “Panlimbasugi ninyo ang inyong kaugalingong kaluwasan? Unsaon nimo paghulagway ang relasyon tali sa pagtoo ug sa mga buhat?`

Niini nga duha ka mga bersikulo, wala maghatag si Pablo og lahi nga ebanghelyo kaysa iya nang gilagda diha sa taga Roma ug sa iyang ubang mga sinulat. Atong masiguro nga ang iyang mensahe dinhi nahiuyon sa ebanghelyo sa pagpamatarong pinaagi sa pagtoo, nga iyang giwali usab didto sa Filipos ug sa ubang mga dapit. Apan importante usab ang pagtagad sa tanang gisulti sa Biblia bahin niini nga topiko, ilabina sa topiko labot sa kaluwasan, nga masaypan pagsabut.

`Basaha ang Roma 3:23, 24; Roma 5:6; ug Efeso 2:8–10. Unsay gitudlo niini nga mga pahayag bahin sa kaluwasan?`

Dili ikapangutana, nga ang kaluwasan buhat sa Dios, ug kita walay mahimo alang niini sa atong mga kaugalingon. Bisan ang pagtoo mismo maoy usa ka gasa, dinasig pinaagi sa buhat sa Espiritu Santo. Ang atong mga buhat dili makaluwas kanato; apan, pinaagi sa bag-o nga pagpakatawo, usbon kita paglalang sa Dios sa espirituhanon, paghimo kanato sa pagbuhat og maayong mga binuhatan. Ang Espiritu sa Dios magabuhat sulud nato, maghatag og gahum sa atong kabubut-on sa pagpili sa husto, sa pagsukol sa pagsulay, ug sa paghimo sa husto nga mga pagpili.

Busa, atong buhaton sa gawas kon unsa ang gibuhat sa Dios sa sulud kanato, “uban ang kahadlok ug pagkurog” (Filipos 2:12). Nagpasabut ba kana nga kinahanglan mahadlok kita sa paghukum sa Dios bahin sa atong mahuyang sa kanunay nga mga paningkamot sa pagtuman? Dili gayud. Kini nga pagkasulti nagpasabut sa pagbati sa presensya sa Dios (tan-awa sa Salmo 2:11) ug sa atong panginahanglan sa pagtuman Kaniya.

`Sa unsa nga mga paagi imong nasinatian ang pagbuhat ni Cristo diha kanimo? Apan, sa unsa nga paagi ang imong hulog nga kinaiyahan makigaway batok sa buhaton sa Dios diha kanimo, ug unsaon nimo pagsukol niana nga pagawhag?`