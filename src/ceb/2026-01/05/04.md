---
title:  Usa ka Buhi nga Halad
date:   27/01/2026
---

`Basaha ang Filipos 2:17; 2 Timoteo 4:6; Roma 12:1, 2; ug 1 Corinto 11:1. Unsay gisulti ni Pablo dinhi niini nga mga pahayag?`

Namahayag nang daan si Pablo sa katingalahan nga pagduhaduha kung siya mabuhi o mamatay sa pagalagad ngadto kang Cristo (Filipos 1:20–23). Karon nagsugyot siya sa tinuud gayod nga posibilidad “ingon nga halad igaula ako diha sa ibabaw sa inyong halad-inihaw” (Filipos 2:17). Kini nga hulagway gipasukad sa karaang nabatasan sa halad-ilimnon, nga naglambigit sa pagbubo og usa ka matang sa likido (sama sa lana, bino, o tubig) ingon nga usa ka halad ngadto sa Dios (tan-awa, pananglitan sa Genesis 35:14, Exodo 29:40, 2 Samuel 23:15–17). Ang makita nga “pag-ula” sa usa ka bililhon nga likido diha sa usa ka buhat sa debosyon makapahinumdum kanato sa gibuhat ni Maria sa iyang pagdihog sa ulo ug mga tiil ni Jesus sa “bilihong pahumot nga lunsayng nardo” (Marcos 14:3–9), Bisan tuod dili kini usa ka ilimnon nga gihalad, sa tinaw nagrepresentar sa usa ka hilabihan kadako nga halad nga naghulagway sa haum nga halad ni Cristo alang sa atong kaluwasan.

Kung patyon man si Pablo alang sa iyang buluhaton sa pagpakaylap sa ebanghelyo, magmaya siya tungud kay ang iyang kinabuhi “giula” ingon nga usa ka halad ngadto sa Dios. Tungud sa halad nga ilimnon sa Hebreo nga Biblia sa kinatibuk-an dili mobarog nga maginusara lamang kondili naguban sa usa ka halad (tan-awa sa Numeros 15:1–10, Numeros 26:1–15), isipon ni Pablo ang paghatag sa iyang kinabuhi ingon nga usa ka haum nga tabang ngadto sa “halad ug pagalagad” sa mga tumotoo sa Filipos, kinsa, tungud sa pagtoo, nagpili sa pagtugyan sa ilang mga kinabuhi ngadto ingon nga usa ka “buhi nga halad” (Roma 12:1).

Ang sayo nga mga Cristohanon, lakip niadtong didto sa Filipos (Filipos 1:27–29), aktibo sa pagpahat sa ilang pagtoo. Nanglakaw sila sa pagsangyaw sa ebanghelyo sa balay-balay (Buhat 5:42). Ilang giablihan ang ilang mga puluy-anan alang sa pagtuon sa Kasulatan (Buhat 12:12; 1 Corinto 16:19; Colosas 4:15; Filemon 1, 2), ug nakahimo sa pagpangatarongan gikan sa Kasulatan alang sa ilang gitoohan (Buhat 17:11, Buhat 18:26, 1 Pedro 3:15). Ang atong Adbentista nga payunir nagbuhat sa sama. Sa baylo nga magsalig lamang sa mga pastor sa pagsangyaw sa mensahe ngadto sa ilang mga silingan, ilang gipahat ang ilang pagtoo, naghatag og mga pagtuon sa Biblia, ug nagandam sa mga tawo aron maandam sila alang sa bautismo sa dihang mobalik ang ministro.

Sa hamubo, sa dakung personal nga sakripisyo sa ilang mga kaugalingon, ingon nga usa ka “halad nga buhi,” nagbuhat sila aron pagsangyaw sa maayong balita. Dili ba kita magbuhat sa ingon?

`Hunahunaa kung unsay mahimong kahulogan sa imong kinabuhi sa pagkahimo nga usa ka “halad nga buhi.” Unsa kadako ang imong masakripisyo alang sa gingharian sa Dios, unsay gisulti kanimo sa imong tubag bahin sa imong kaugalingon?`