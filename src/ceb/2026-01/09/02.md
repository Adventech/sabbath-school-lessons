---
title:  Gipasiguli Gikan sa Daotang mga Buhat
date:   22/02/2026
---

`Basaha ang Colosas 1:21, 22. Unsay gipahinungdan ni Pablo sa pagka-nahilayo ug pagka-nahimong mga kaaway? Ug unsay gipaabut ug sangputanan sa kamatayon ni Cristo? (tan-awa usab sa Efeso 5:27).`

Si Pablo kanunay naglarawan sa kangitngit nga kahimtang sa katawhan, ilabina sa mga wala magkinabuhi diha sa pagkamatarong ni Cristo. Ug kinsa man karon, duul na sa duha ka libo ka tuig sa ulahi, makahimo paglalis niana nga pagbati? Adunay nagingon nga ang usa ka Cristohanong doktrina nga wala magkinahanglan og pagtoo mao ang pagkamakasasala sa tawo.

Apan, sukad sa pagsulud sa sala, gihimo sa Dios ang pagpasiguli, bisan unsa kita ka dili maayo, ngadto Kaniya. Nga, gikan sa sinugdanan, ang Dios nagabuhat na sa pagsulbad sa problema sa sala, bisan kung ang sulbad makaplagan lamang diha sa Iyang kamatayon didto sa krus.

Didto sa Eden Iyang gitawag si Adan, ang Iyang una nga binuhat, “Hain ka?” (Genesis 3:9). Ug karon, nagpadayon sa Siya sa pagpangita sa Iyang usa ka karnero nga nawala—kita. Gipangita kita usag-usa. Siya adunay usa ka hingpit nga plano sa pagkab-ut kanato, paggamit sa saad sa makapasiguli nga ebanghelyo diha sa Genesis 3:15, sa pagbutang og panagkaaway tali kanato ug kang Satanas.

Usahay ang ebanghelyo gihimo nga makuti kaayo ug sa teoriya lamang sa pagkaagi nga adunay diyutay lamang nga praktikal nga kahulogan alang sa pagkinabuhi niini nga ika-21 ka siglo. Apan yano ra gayod kini kaayo ug walay likoliko.

Ang ebanghelyo adunay tulo ka mga bahin:

1. Nahauna, tungud kay kita walay kahimoan sa pagluwas sa atong mga kaugalingon, mianhi si Jesus ug nagpakamatay alang sa atong mga sala. (Tan-awa sa Roma 5:6–8.)

2. Ikaduha, pinaagi sa pagdawat sa Iyang kamatayon ingon nga ato pinaagi sa pagtoo, paghinulsol, ug bautismo, gipakamatarong kita ug gipahigawas gikan sa pagkahinukman sa sala (Tan-awa sa Roma 5:9–11; Roma 6:6, 7.)

3. Ikatulo, ang kinabuhi nga atong gikinabuhian karon maoy resulta sa pagkahiusa diha kang Cristo, pagsinati sa Iyang malalangon nga gahum, sa Iyang pagkinabuhi sa Iyang kinabuhi dinhi kanato. (Tan-awa sa 2 Corinto 5:17–21, Galacia 2:20.)

Dili kini kinahanglan lahi nga mga lakang o mga panghitabo. Mahimo nga magdungan kini sa pagkahitabo, kon andam na kita sa pagdawat kang Jesus nganhi sa atong mga kinabuhi. Ug mabag-o sila matag adlaw samtang atong ihatag ang atong mga kaugalingon ngadto Kaniya matag buntag. Bisan pa kung sa unsa nga paagi ang matag usa kanato makasinati sa makaluwas nga buhat ni Cristo sa atong mga kinabuhi, ang patukoranan nahimutang kanunay diha sa kamatayon ni Jesus. Ngadto niana kinahanglan kita mobalik sa kanunay.

`Kung imong tan-awon ang imong kaugalingon, ang imong kinaiya, ug ang kinaladmang bahin sa imong pagkatawo, unsa may ikasulti kanimo sa imong pagkinahanglan sa krus?`