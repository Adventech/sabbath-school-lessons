---
title:  Gahum sa Ebanghelyo
date:   26/02/2026
---

`Basaha ang Colosas 1:28, 29. Unsay gitutokan ni Pablo. Ngano sa imong paghunahuna ang “sa tanang mga tawo” gisubli makatulo ka besis?`

Ang tumong sa pagwali ni Pablo mao si Cristo ug Siya nga gilansang (1 Corinto 1:23). Sumala sa Efeso 5:27, ang katuyoan sa halad ni Cristo mao nga “aron nga sa iyang atubangan ang iglesia ikatanyag diha sa katahum niini, nga walay buling o kunot o bisan unsang sulosama niini, aron magmabalaan siya ug dili masaway.” Busa, ang tumong ni Pablo sa pagwali sa ebanghelyo mao nga “aron among ikapaatubang silang tanan ingon nga mga hingkod diha kang Cristo” (Colosas 1:28). Iyang buhaton kini pinaagi sa pagtudlo ug pagpasidaan—pagtudlo sa daghang mga punto sa Cristohanong pagtolon-an ug binuhatan (2 Tesalonica 2:15, 1 Timoteo 4:11, 1 Timoteo 5:7, Tito 1:9) ug pasidaan sa mga sangputanan sa pagsalikway sa maayong balita ug sa mga katalagman sa mini nga mga magtutudlo (Buhat 20:29–31), Roma 16:17).

Mao kini ang paagi nga kita magatubo sa pagkahamtong nga mga Cristohanon, pinaagi sa pagdawat sa mga pagtolon-an ug pagtuman sa mga pasidaan sa Kasulatan. Ang pagkahamtong maoy usa ka importante nga konsepto. Ang mga ginikanan sa usa ka bata nga bag-ong natawo magsaulog sa matag usa ka timaan—unang nalitok nga mga pulong, pagtuon sa paglakaw, ug pagtuon sa pagbasa. Unsa man nga ginikanan nga dili makuyawan kon ang ilang anak nga, human sa daghang mga tuig, dili gihapon makalakaw o makasulti? Ang pagtubo ug paglambo normal ug palaabuton. Sama usab niana ang matuud nga Cristohanong kinabuhi.

Ang Grego nga pulong nga gihubad “hingkod” (teleios) nagkahulogan hingpit ug wala kadaot. Pinaagi sa proseso sa Cristohanong pagtubo, makaamgo kita pagayo sa kaladmon sa balaod sa Dios ug ang mga gikinahanglan “halapad sa hilabihan gayud” (Salmo 119:96). Atong masabtan kini nga moabut ngadto “sa mga hunahuna ug katuyoan sa kasingkasing” (Hebreohanon 4:12).

Apan kinahanglan kita magmatngon, nga maoy hinungdan nga naggamit si Pablo sa pulong “pasidaan” diha sa Colosas 1:28. Ang dalan nga “daw matarung . . . mao ang mga dalan sa kamatayon” (Proverbio 14:12). Ang espirituhanong pagpanabut magagikan sa usa ka kahibalo nga minandoan sa Espiritu sa Pulong sa Dios. Ang mini nga mga pagtolon-an sagad adunay pila ka kamatuuran apan mahimong dungangan o kuhaan sa usa ka butang kon unsa ang gisulti sa Biblia (tan-awa sa Isaias 8:20). Ang ulahi sagad maoy molampus, kung dili pinaagi sa direkta nga pagduhaduha kung unsay gisulti sa Dios, nan sa labing diyutay pinaagi sa pagpangutana kung posibli ba gayod o kung magamit ba kini sa atong panahon. Kinahanglan magmaalamon kita sama sa mga bitin apan malumo sama sa mga salampati kon mahitungod na sa pagsabut sa doktrina sa kamatuuran gikan sa sayup.

`Unsaon nimo pagsabut sa kahulogan sa “hingkod diha kang Cristo” (Colosas 1:28)? Sa unsa nga paagi ang usa ka pagsabut sa nahimo ni Jesus alang kanato didto sa krus makatabang sa pagkahibalo kon unsay kahulogan sa pagkahimo nga “hingpit diha kang Cristo Jesus”?`