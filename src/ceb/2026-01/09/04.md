---
title:  Walay Katapusang Plano sa Dios
date:   24/02/2026
---

`Basaha ang Colosas 1:24, 25. Unsa may gisulti ni Pablo bahin sa iyang pagantos alang kang Cristo?`

Bisan og gisulat ni Pablo ang Colosas samtang siya gibilanggo sulud sa balay didto sa Roma, tingali ang iyang labing dako nga pagantos nagsumikad sa iyang pagkahinikawan sa pagalagad pagayo sa nagkalainlaing mga dapit ug pagpamalaybalay sama sa iyang gibuhat kaniadto (Buhat 20:20). Kini nga mga kasakit (o mga kagul-anan), nga gipasidaan nang daan ni Cristo (Mateo 24:9, Juan 16:33), “dili takus ikagtandi sa himaya nga igapadayag ra unya kanato” (Roma 8:18). Mao kini ang labaw ka dako nga hulagway. Sumala sa gisulat ni Pablo ngadto sa mga Cristohanon sa Filipos, busa karon ngadto sa mga taga-Colosas, nagmaya na siya karon bahin sa iyang mga pagantos, nga alang sa ilang kaayohan (Colosas 1:24).

Mahimo nga anaa si Pablo sa bilanggoan, apan “ang pulong sa Dios dili ginapus” (2 Timoteo 2:9). Samtang gibilanggo si Pablo, iyang gisulat usab ang Filipos, Efeso, Filemon. Sa gibuhian na siya, gidasig siya sa Dios sa importante nga mga tambag nga mabasa diha sa 1 Timoteo ug Tito. Unya, panahon sa iyang katapusang pagkabilanggo didto sa usa ka prisohan sa Roma, iyang gisulat ang 2 Timoteo. Sa hamubo, kini nga katapusang mga tuig naghatag kang Pablo og kahigayonan sa pagsulat sa usa ka makahuloganong bahin sa Bag-ong Tugon, nga malagmit naglakip sa Hebreohanon.

Ang walay katapusang plano sa Dios naglantaw sa tanan niini ug dugang pa. Ang Grego nga pulong nga gigamit ni Pablo diha sa Colosas 1:25, sa kinatibuk-an gihubad “pagkapiniyalan,” mao ang oikonomia. Gigamit sa limitado nga pagsabut (pananglitan, diha sa 1 Timoteo 1:4), nagpahinungod kini ngadto “sa paagi sa Dios sa paghan-ay sa mga butang.”—Luke Timothy Johnson, The First and Second Letters to Timothy (New York: Doubleday, 2001). p. 164. Maglakip kana sa pagka-apostol ni Pablo. Apan sa labi pa ka halapad nga pagsabut naglakip sa tanang mga pagtagana nga gihimo sa Dios bahin sa plano sa kaluwasan. Ang ministeryo ni Pablo, ang ubang mga apostoles, ug bisan gani sa mga propeta sa Daang Tugon (Efeso 2:20, Efeso 3:5), lakip kang Moises, gidesinyo “sa pagpahayag sa hingpit sa pulong sa Dios” (Colosas 1:25), ang tanan adunay kadugtongan niini nga balaan nga plano.

Bisan og atong tan-awon sa dugang pa ka suud kini nga topiko sa pagtuon ugma, makatabang ang pagtimaan nga giila ni Pablo ang iyang ministeryo ingon nga usa lang ka gamay nga bahin sa labaw pa ka dako, balaang plano nga gisugdan “sukad pa sa pagkatukod sa kalibutan” (Mateo 13:35, Efeso 1:4).

`Hunahunaa ang imong kaugalingong kinabuhi. Sa unsa nga paagi ang imong buhaton nga mga desisyon (dagko ug gagmay) mohaum sa labi pa ka halapad nga plano sa Dios? Makahibalo ba gayod kita kon ang usa ka desisyon “gamay”? Sa unsa nga paagi kini mahimong mas dako nga mga panghunahuna nga mahimong dayag lamang sa ulahi?`