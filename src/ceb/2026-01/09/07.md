---
title:  Dugang nga Panghunahuna
date:   27/02/2026
---

“Kita walay pagkamatarong sa atong kaugalingon nga makatukma sa mga pagkinahanglan sa balaod sa Dios. Apan naghimo si Cristo og usa ka agianan sa pagpaikyas kanato. . . . Kung imong ihatag ang imong kaugalingon ngadto Kaniya, ug modawat Kaniya ingon nga imong Manluluwas, nan, bisan unsa ka makasasala ang imong kinabuhi, tungud Kaniya isipon ikaw nga matarong. Ang kinaiya ni Cristo nagbarog sa dapit sa imong kinaiya, ug gidawat ikaw atubangan sa Dios ingon nga wala ka makasala.

“Labaw pa kay niini, makausab si Cristo sa kasingkasing. Mopuyo Siya sa imong kasingkasing pinaagi sa pagtoo. Magpabilin ikaw niini nga kadugtongan kang Cristo pinaagi sa pagtoo ug sa mapadayonong pagtahan sa imong kabubut-on ngadto Kaniya; ug sa imong pagbuhat niini, magabuhat Siya sulud kanimo sa pagbuut ug sa pagbuhat sumala sa Iyang maayong kahimuot. . . .

“Busa kita walay mahimo sa atong mga kaugalingon nga ikapahambug. Kita walay katarungan sa pagpataas sa atong kaugalingon. Ang atong bugtong nga paglaum anaa sa pagkamatarong ni Cristo nga ipahamtang kanato, ug diha niana buhaton pinaagi sa Espiritu nga magabuhat sulud ug pinaagi kanato.”—Ellen G. White, Steps to Christ, pp, 62, 63.

“Ang kahayag nga gihatag kanako kusganon kaayo sa pagkaagi nga daghan ang mogula gikan kanato, nga motoo sa malinglahon nga mga espiritu ug mga pagtolon-an sa mga yawa. Maoy handum sa Ginoo nga ang matag usa ka kalag nga moangkon sa pagtuo sa kamatuuran makabaton sa masinabuton nga kahibalo kung unsa ang kamatuuran.”—Ellen G. White, Evangelism, p. 363.

**Diskusyonan nga mga Pangutana:**

`Basaha pagusab ang tekstong sagulohon: “Tungod kanato siya nga wala makasinati ug sala gihimo niya nga sala” (2 Corinto 5:21). Unsay kahulogan niini? Unsay kahulogan nga si Cristo nahimo nga sala alang kanato, ug sa unsa nga paagi makatabang kana kanato sa pagsabut sa kinaiyahan sa pagpuli sa Krus? Usab, unsa may gipasabut nianang “gihimo nga pagkamatarung sa Dios diha kaniya”?`

`Ipasabut og dugang ang pangutana bahin sa “kong naluwas na, kanunay nga luwas,” nga maoy gitoohan sa daghang mga Cristohanon? Ngano nga sayup man kini nga pagtolon-an? Unsa nga makita nga mga katalagman nga moabut ngadto sa motoo niini? Unsaon nato, bisan dili nato dawaton kana nga doktrina, sa gihapon makabaton kita og kasigurohan sa kaluwasan?`

`Unsa ka “dili matarug, malig-on” (Colosas 1:23) ikaw sa imong pagtoo? Unsa ka maayo ikaw nahibalo sa imong gitoohan? Unsay imong mabuhat sa pagkahibalo sa labaw pa ka maayo kung unsa ang imong gitoohan? Ug ngano nga importante man kaayo nga dili ka “matarug, malig-on” ikaw diha sa pagtoo?`