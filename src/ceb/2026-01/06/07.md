---
title:  Dugang nga Panghunahuna
date:   06/02/2026
---

“Siya nga magatukod og usa ka lig-on, maayong pagkabagay nga kinaiya, siya nga usa ka maayong pagkabalansi nga Cristohanon, kinahanglan magbiya sa tanan ug magbuhat sa tanan alang kang Cristo; kay ang Manunubos dili modawat sa nabahin nga pagalagad. Sa adlaw-adlaw kinahanglan magtuon siya sa pulong sa Dios, magtuon sa kahulogan niini ug magtuman sa mga lagda niini. Busa, makahimo siya pagkab-ut sa sulondan sa Cristohanon nga pagkaekselente. Sa matag adlaw ang Dios magbuhat uban kaniya, sa paghingpit sa kinaiya nga makabarog sa panahon sa katapusang pagsulay. Ug sa adlaw-adlaw ang tumotoo magabuhat atubangan sa mga tawo ug sa mga manulunda sa usa ka mahimayaon nga eksperimento, sa pagpakita kung unsa ang mabuhat sa ebanghelyo alang sa nahulog nga mga tawo.”—Ellen G. White, The Acts of the Apostles, p. 483.

Kadtong nagpaabut sa Pamanhonon moingon ngadto sa katawhan, ‘Tan-awa ang inyong Dios.’ Ang katapusang silaw sa maloloy-ong kahayag, ang katapusang mensahe sa kalooy nga ihatag ngadto sa kalibutan, mao ang usa ka pagpadayag sa Iyang kinaiya sa gugma. Ang mga anak sa Dios magpakita sa Iyang himaya. Sa ilang kaugalingong kinabuhi ug kinaiya ilang ipadayag kung unsay nabuhat sa grasya sa Dios alang kanila.

“Ang kahayag sa Adlaw sa Pagkamatarong modan-ag diha sa mga maayong buhat—sa mga pulong sa kamatuuran ug mga binuhatan sa pagkabalaan.”—Ellen G. White, Christ’s Object Lessons, pp. 415, 416.

**Diskusyonan nga mga Pangutana:**

`Dugangi ang paghisgot bahin sa pagmaya diha sa Ginoo. Timan-i nga wala kini magingon sa pagmaya diha sa imong mga pagsulay (bisan biblikal usab kana) apan diha sa Ginoo. Ngano nga importante man kaayo nga kanunay atong ibutang ang Ginoo sa atong atubangan, ang Iyang pagkamaayo, ang Iyang gahum, ang Iyang gugma, ug ang Iyang kaluwasan? Sa unsa nga paagi ang pagbuhat niana makahatag kanimo og dakung kaayohan taliwala sa dili malikayan nga mga pagsulay sa kinabuhi?`

`Tan-awa kung sa unsa nga paagi ang kinutlo sa ibabaw naghulagway sa kalabutan sa grasya sa pagpabunga sa “maayong mga buhat” nga atong buhaton ingon nga mga Cristohanon. Ngano nga kini nga kalihokan sa grasya importante man kaayo samtang atong lantawon ang madali nalang nga pagabut ni Cristo? Nga bisan dili kita maluwas pinaagi sa mga maayong buhat, naluwas ba gayod kaha kita kung wala kita niini?`

`Dugangi pagpasabut ang ideya sa dili pagsalig diha sa unod. Unsay gipasabut niana? Ngano nga dili kinahanglan kita mosalig niini? Dili ba ang atong unod usa man ka gasa gikan sa Dios?`