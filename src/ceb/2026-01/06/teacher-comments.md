---
title:  Komento sa Magtutudlo
date:   06/02/2026
---

### Bahin I: Kinatibuk-ang Panglantaw:

**Dugokan nga Teksto:** Filipos 3:10, 11

**Tutokan sa Pagtuon:** Filipos 3

Human sa pagpamatuud nga ang mga tumotoo mosidlak dinhi sa kalibutan pinaagi sa pagbuhat sa mga maayong binuhatan nga sentro kang Cristo, mibalhin si Pablo sa pagtagad ngadto sa pagkakinahanglanon sa pagsalig lamang kang Cristo alang sa kaluwasan. Namahayag ang apostol sa kabalaka bahin sa impluwensiya sa mini nga mga magtutudlo nga nagpadasig sa unod, nga niini nagdaot sa mensahe sa ebanghelyo nga mameligro ang tibuuk Cristohanong komunidad didto sa Filipos. Daw adunay usa ka matang sa bakak nga pagtolon-an, susama didto sa Galacia, nga nakapalibog kon unsa ang kinahanglan toohan ug buhaton sa Hentil nga mga Cristohanon aron maluwas.

Seryoso kaayo ang pagtagad ni Pablo niini nga butang. Gani, nameligro ang mensahe sa ebanghelyo! Hilabihan ang kabalaka ni Pablo bahin sa pagsulud sa mini nga mga agalon ug sa ilang mga pagtolon-an sa pagkaagi nga iyang gipanigingon sila sa mga iro ug daotan nga mga magbubuhat (Filipos 3:2). Ugdang kini nga mga pulong, nga gigamit sa pagpahayag og kasuko ug pagsupak.

Sa iyang pagtagad niini nga mga isyu didto sa Filipos, naghatag si Pablo og bililhon nga mga leksyon kon unsaon pagtagad niini nga mini nga mga pagtolon-an. Talandogon kaayo kini nga leksyon alang sa iglesya karon. Gani, sa labaw ka dako o gamay-gamay nga kahimtang, ang tanan natong mga iglesya nagantos sa ataki sa mini nga mga magtutudlo.

Magpasantop ang leksyon niini nga semana sa tulo ka dugokan nga mga tema.

1. Ang pagmaya diha sa Ginoo maoy kaatbang sa pagsalig diha sa tawhanong kusog.

2. Ang tinuud nga pagkakabig maghatud ngadto sa usa ka dakung pagkausab, gikan sa pagsalig diha sa unod ngadto sa pagsalig kang Cristo.

3. Ang pagkaila kang Cristo maoy usa ka mapadayonong kasinatian. Samtang magpaduul kita ngadto Kaniya, ang atong pagkasuud Kaniya magpalalum sa dugang pa gayod. Ang pagkasuud uban kang Cristo kinahanglan magpadayon sa pagtubo hangtod sa adlaw nga atong makita Siya nawong ug nawong.

### Bahin II: Komentaryo

**Ilustrasyon**

Ang hari sa Italy ug ang hari sa Bohemia nagsaad kang John Huss sa hilwas nga pagpanaw ug hilwas nga pagatiman. Apan, ilang gilapas ang ilang mga saad, ug gimartir si Huss. Si Thomas Wentworth nagdala og usa ka dokumento nga pinirmahan ni King Charles I nga nabasa, “Sa pamahayag sa usa ka hari dili ka magantos sa kinabuhi, dungog, o bahandi.” Apan, wala madugay sukad niadto, ang kamandoan gipirmahan sa mao ra nga hari. ‘Ayaw ibutang ang inyong pagsalig sa prinsipe,’ maoy iyang katapusang mga pulong. ‘Labi pang maayo ang pagsalig sa Ginoo’ kaysa kang bisan kinsa o unsa nga lahi nga butang.”—Paul Lee Tan, Encyclopedia of 7,700 Illustrations: Sign of the Times (Garland, TX: Bible Communications, Inc. 1996), p. 1525.

**Pagkalipay Diha sa Ginoo Batok sa Pagsalig Diha sa Unod**

Diha sa Filipos 3:1–3, nagpaila si Pablo og usa ka pasidaan batok sa garbo diha sa tawhanong mga nabuhat. Ang tambag, “pagkalipay kamo diha sa Ginoo” diha bersikulo 1 nagpahayag og usa ka konsepto nga sagad makaplagan diha sa Daang Tugon, ilabina diha sa libro sa mga Salmo. Ang pipila ka maanindot nga mga pananglitan naglakip sa: “Magakalipay ang hari diha sa imong kusog, Oh Jehova; Ug diha sa imong kaluwasan daw unsa ka daku gayud ang iyang kalipay!” (Salmo 21:1); “Managkalipay kamo kang Jehova, ug managmaya kamo, kamo nga mga matarung” (Salmo 32:11); “Magakalipay ang mga matarung diha kang Jehova” (Salmo 64:10; itandi sa Salmo 97:12); “Lipaya ang kalag sa imong alagad’ (Salmo 86 :4); ” Kay ikaw, Oh Jehova, nalipay kanako” (Salmo 92:4); “Pakatam-ison unta ang akong pagpamalandong kaniya: Magakalipay ako kang Jehova” (Salmo 104:34); “Si Jehova nagbuhat sa mga dagkung butang alang kanamo, Nga niini napuno kami sa kalipay” (Salmo 126:3). Gani, ang pagmaya diha sa Ginoo usa ka sugo nga gisubli-subli sa pagpasantop sa tibuuk libro sa Deuteronomio (tan-awa sa Deuteronomio 12:7, 12, 18; Deuteronomio 14:26; Deuteronomio 16:11, 15; Deuteronomio 26:11; Deuteronomio 27:7).

Diha sa Filipos 3:1–3, ang ideya bahin sa pagmaya mabasa kaduha diha sa ubang hubad sa Ingles—“pagkalipay kamo diha sa Ginoo” (Filipos 3:1) ug “pagmaya diha kang Cristo Jesus” (Filipos 3:3, uban pa). Apan, sa orihinal nga teksto sa Grego naggamit og duha ka nagkalainlaing mga pulong. Diha sa Filipos 3:1, gigamit ni Pablo ang pulong chairo, nga sa Bag-ong Tugon kanunay naghulagway sa kalipay ug sa maayo nga kahimtang. Sa usa ka bahin, diha sa Filipos 3:3 naggamit si Pablo sa pulong kauchamoai, nga sa King James Version sa regular gihubad ingon nga “pagpanghambog,” sa Roma (tan-awa sa Roma 2:17, 23), ug ilabina diha sa 2 Corinto, diin gihubad usab ingon nga “himaya” o “paghimaya” (2 Corinto 2:12; 2 Corinto 7:14; 2 Corinto 9:2; 2 Corinto 7:14; 2 Corinto 9:2; 2 Corinto 10:8, 13, 15, 16; 2 Corinto 11:12, 16, 18, 30; 2 Corinto 12:1, 5, 6, 9, 11). Ang berbo nga kauchaomai nagpasabut sa dugang nga kahulogan sa pagkalipay kay sa chairo.

Busa, ang orihinal nga teksto nga gihubad ingon nga “nagapasigarbo kang Cristo Jesus” diha sa Filipos 3:3 mahubad usab ingon nga “panghambug diha kang Cristo Jesus” o “paghimaya diha kang Cristo Jesus.” Naggamit si Pablo og usa ka kusganong pulong aron pagpatinaw nga ang pagsalig diha kang Cristo ug pagsalig sa tawhanong mga paningkamot eksklusibo sa matag usa: usa ka butang natural nagpawalay kamatuuran sa usa! Niini nga kahulogan, ang gisulti ni Pablo susama ra gayod sa iyang gisulti diha sa Galacia 6:13, 14. Gibadlong ni Pablo kadtong nanghambug diha sa unod (Galacia 6:13) ug nagpamatuud nga ang bugtong katarungan alang sa pagpanghambog mao ang krus ni Cristo (Galacia 6:14).

Gigamit ni Pablo ang pulong “unod” diha sa Filipos 3:3 sa pagpasabut ngadto sa tawhanong mga paningkamot nga gihimo uban sa kalab-uton sa pagangkon og kaluwasan. Apan, diha sa mga pulong sa New English Translation, kon mahitungod sa kaluwasan, “dili magsalig sa mga kredensiyal sa tawo” (Filipos 3:3). Sa pagkatinuud, nagsalig kita sa kredensiyal ni Cristo. Kini nga ideya malagmit maoy gipasabut ni Pablo sa iyang pagingon nga manghambug kita diha kang Cristo. Magmaya “diha sa Ginoo” (Filipos 3:1), ug ang pagpasigarbo “diha kang Cristo Jesus” (Filipos 3:3) magkaabay nga mga konsepto, maingon sa Salmo 34:2: “Ang akong kalag magapangandak tungod kang Jehova: Managpatalinghug niini ang mga maaghup, ug managkalipay sila.”

Gikan sa Pagsalig Diha sa Unod Ngadto sa Pagsalig Diha Kang Cristo

Ang pasidaan batok sa garbo diha sa tawhanong mga binuhatan, gipaila diha sa Filipos 3:1–3, gipalambo diha sa Filipos 3:4–6. Kinahanglan makita sa usa ka tawo nga ang mga pulong “pagsalig sa unod” maoy usa ka dugokang panultihon diha sa Filipos 3:1–6. Mabasa sa dili moubus tulo ka besis. Sumala sa unang gihisgutan diha sa Filipos 3:3, gitandi ni Pablo ang pagsalig diha sa unod sa pagpanghambog diha kang Cristo. Diha sa Filipos 3:4, nakiglalis ang apostol nga walay laing Judio nga adunay daghang pagsalig diha sa unod labaw kaniya. Diha sa Filipos 3:5, 6, naghatag siya og pito ka mga katarungan ngano nga siya, labaw kay kang bisan kinsa, makabaton og pagsalig diha sa unod: (1) “gisirkunsisyonan ako sa ikawalong adlaw,” (2)“sa kaliwatan ako ni Israel,” (3) “sa banay ni Benjamin,” (4) “usa ka Hebreohanon,” (5) usa ka Fariseo, (6) maglulutos sa iglesia, ug (7) dili masaway. Makapasibut, nga sa lista nagauna ang sirkunsisyon, samtang ang pagkawalay-ikasaway nagtapus niini. Daw nagtoo si Pablo nga ang iyang mga paningkamot makapasiguro sa iyang kaluwasan. Apan, sa iyang pagkahibalag kang Cristo, iyang naamgohan ang pagkawalay-epektibo sa iyang mga binuhatan aron maluwas.

Diha sa Filipos 3:7–9, gitandi ni Pablo ang iyang nakabig na nga kinabuhi sa iyang unang gitoohan nga pagkakabig nga mga kasinatian, sumala sa gihulagway kaniadto. Ang pulong “kadaugan” ug “kakapildihan” maoy nabantug dinhi niini nga hamubo nga pahayag. Ang mga bersikulo 7 ug 8 gihan-ay diha sa usa ka konsentriko nga kahikayan, sa mosunod:

- A. “Ngani bisan unsang kadaugan nga akong naangkon kaniadto” (Filipos 3:7a),
	- B. “Kini ako nang giisip nga kapildihan tungod kang Cristo” (Filipos 3:7b),
	- B’. “ang tanan akong ginaisip nga kapildihan” (Filipos 3:8a),
- A’. “aron lamang maako si Cristo” (Filipos 3:8b).

Kini nga konsentriko nga kahikayan, ginganlan usab og chiastic nga istraktura, nagpasantop sa radikal nga kausaban sa hunahuna ni Pablo. Dugang ngadto sa pulong “kapildihan” (gikan sa Grego zemia), gigamit usab ni Pablo ang berbal nga porma niini, “napildihan ako s” (gikan sa Grego nga zemeioo), diha sa Filipos 3:8. Kini nga pagpasantop naghimo sa pagpasantop bahin sa kausaban sa iyang panghunahuna nga labaw pa ka maanindot. Ang mga butang sa pito ka pilo nga lista sa kinaugalingong pagpanghambog giila ingon nga kapildihan diha sa kahayag sa “labawng kabililhon sa pagpakaila kang Cristo Jesus” (Filipos 3:8). Ang kahibalo bahin kang Cristo nagdala sa tanang butang sa kinabuhi ni Pablo ngadto sa husto nga pananaw. Si Pablo nausab gikan sa pagsalig diha sa unod ngadto sa pagsalig diha kang Cristo (Filipos 3:8), gikan sa pagtutok sa pagkamatarong pinaagi sa kasugoan ngadto sa usa ka pagkamatarong nga nasentro kang Cristo, sa hingpit nga nagsalig sa pagtoo diha sa grasya sa Dios (Filipos 3:9).

Ang Pagkaila Kang Cristo Maoy usa ka Mauswagong Kasinatian

Diha sa Filipos 3:10, nagpaila nga ang katapusang katuyoan sa iyang kinabuhi mao ang pagpaila kang Cristo. Tungud sa iyang paghisgot sa mga pagantos, kamatayon, ug pagkabanhaw ni Cristo nagsugyot nga ang pagkaila kang Cristo naglambigit dili lamang sa usa ka kahibalo sa hunahuna, kondili, ilabina sa, usa ka relasyonal nga kasinatian diha sa usa ka proseso sa anam-anam nga pagtubo (tan-awa usab sa 2 Pedro 3:18). Samtang kini nga ideya daw hingpit diha sa Filipos 3:10, gipasabut og dugang ni Pablo kini nga panghunahuna diha sa Filipos 3:12–18.

Dugang pa, nasayod si Pablo nga ang dugang ka kompleto nga kahibalo bahin kang Cristo mabatonan lamang unya sa pagpamanhaw (Filipos 3:10, 11). Kini nga ideya nagkahulogan sa gipahayag diha sa Filipos 3:12: “Dili nga nakab-ut ko na kini, o nahingpit na ako.” Sunod, gisaysay ni Pablo kon giunsa niya pagtinguha ang kalab-uton nga gihulagway diha sa Filipos 3:10, 11, pinaagi sa pagsugyot nga ang buluhaton duha ka pilo: (1) iyang gikalimtan “kadtong mga butang nga nangagi na,” ug (2) pagpadayon sa unahan ngadto “nianang mga butang nga umalabut” (Filipos 3:13). Apan, usa ka butang dili mabulag gikan sa uban. Gani, si Pablo nagpasabut ngadto niini nga duha ka butang ingon nga usa lang nga aksiyon, sa iyang pagingon “usa ka butang akong ginabuhat” (Filipos 3:13). Kini nga usa ka butang gipadalagan pinaagi sa usa ka tinaw nga katuyoan: sa pagangkon “s sa ganti nga mao ang sa langitnong pagtawag kanato sa Dios diha kang Cristo Jesus” (Filipos 3:14). Ang ganti ug ang tawag nagpasabut ngadto sa mao ra nga butang. “Sa ganti nga mao ang sa langitnong pagtawag kanato sa Dios diha kang Cristo Jesus.” Sila mao labing malagmit nga mga sanglitanan alang sa pagkabanhaw, nga sa maong panahon makaila sa hingpit si Pablo kang Cristo. Hangtod niana, ang mga tumotoo gitawag sa pagpadayon sa pagtubo diha sa kahibalo bahin kang Cristo samtang ilang tinguhaon ang pagangkon sa ganti (Filipos 3:15, 16).

### Bahin III: Kagamitan sa Kinabuhi

Pamalandongi ang mosunod nga mga tema. Dayon hangyoa ang imong mga tinun-an sa pagtubag sa mga pangutana sa katapusan niini nga bahin:

Ang Biblia tinaw nga nagtudlo nga ang atong kaluwasan wala magsandig sa atong kaugalingong mga paningkamot. Kini nga pagtolon-an maoy usa ka makapadani nga katarungan sa pagmaya diha sa Ginoo sa matag adlaw. Gani, kon ang kaluwasan magsandig pa sa atong maayong mga buhat, dili gayod kita makabaton sa bisan unsa nga paglaum! Gikan sa biblikal nga pagtan-aw, ang kalipay maoy atong tubag sa gibuhat na sa Dios alang kanato pinaagi kang Cristo Jesus. Tingali, dili matuman ang mga butang nga atong gihandum o gipaabut. Apan, kita adunay mga katarungan sa pagmaya, sama sa maanindot kaayo nga pagkasulti diha sa awit sa Habakuk: “Bisan pa niana magamaya ako diha kang Jehova, Magamalipayon ako sa Dios sa akong kaluwasan” (Habakuk 3:18).

Sa kinabuhi sa usa ka matuud nga tumotoo, walay lawak alang sa pagpagarbo diha sa tawhanong maayong mga nabuhat. Kon ang usa ka tawo makasabut niana, ang kaluwasan wala magsandig kon unsay atong mabuhat, apan nagsandig sa hingpit kon unsa ang nabuhat ug gibuhat sa Dios alang kanato diha kang Cristo, kana nga mga butang nga giisip nga kadaogan karon giila na nga kapildihan, “ungod sa labawng kabililhon sa pagpakaila kang Cristo Jesus” (Filipos 3:8). Ang pagkahisama kang Cristo nahimo nga tumong sa usa ka tumotoo, ug ang maayong mga buhat sa kinaiyahan moabut ingon nga usa ka resulta. Sumala sa gipamatuud ni Pablo sa laing dapit, “Kay kita iyang mga binuhat, hinimo diha kang Cristo Jesus alang sa mga maayong binuhatan” (Efeso 2:10).

Ingon nga mga Cristohanon, magpadayon kita pagbuhat sa paguswag. Mao kini ang gipasabut ni Pablo sa atong hunahuna diha sa bahin sa iyang sulat ngadto sa taga Filipos sa paghatag og pasalamat sa iyang pagingon, “Siya nga nagsugod ug maayong buhat diha kaninyo magapadayon sa pagbuhat aron kini mahingpit unya sa adlaw ni Jesu-Cristo” (Filipos 1:6). Hangtod sa pagabut niana nga adlaw, kinahanglan atong kalimtan “ang nanagpangagi na” (Filipos 3:13)!

**Mga Pangutana:**

1. Hunahunaa og dugang ang ideya nga ang atong kaluwasan wala magsandig sa atong kaugalingong maayong mga buhat. Ngano nga maayong balita kini nga pagtolon-an? Ngano nga magdasig kini kanato uban sa paglaum?

2. Daghang mga tawo nagtapot diha sa usa ka nagtuyoktuyok sa pagkaibug sa kaugalingon ug paghunahuna sa ilang nangagi nga mga sala. Bisan og ilang gidawat ang pagpasaylo ni Cristo sa ilang pagpanabut, ila gihapon gibati kini nga pagkamakasasala, sa baylo nga motoo nga gipasaylo na sila. Ang resulta, dili gayud nila malimtan ang nangagi. Hunahunaa og dugang ang ideya nga kinahanglan atong kalimtan “ang nanagpangagi na ug sa nagadasdas ako paingon sa anaa sa unahan” (Filipos 3:13). Unsay makapahibulong nga pagtugot niini nga sugo alang kanato? Ngano nga makapahigawas kaayo kini nga kamandoan ug makapaalim sa balatian sa tawhanong kasingkasing?