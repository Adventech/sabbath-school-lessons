---
title:  Ang Pagtoo ni Cristo
date:   04/02/2026
---

Ang dugokan nga punto ni Pablo kinahanglan dili malimtan. Adunay maanindot nga pagbaloay nga iyang nasinatian didto sa dalan sa Damasco, nagbiya sa iyang karaan, pinasikad sa balaod nga kinabuhi alang sa presensya ni Cristo sa Iyang kaugalingon—“aron lamang maako si Cristo ug makaplagan ako diha kaniya” (Filipos 3:8, 9).

`Nga makaplagan “diha Kaniya,” diha kang Cristo, maoy usa ka makapasibut nga pagkasulti. Basaha ang Efeso 1:4, 2 Corinto 5:21, Colosas 2:9, ug Galacia 2:20. Pinasikad niini nga mga pahayag, unsay imong paghunahuna sa gipasabut ni Pablo niini nga ideya?`

Ang pagpasabut ni Pablo nga makaplagan diha kang Cristo, gilalisan sa halapad. Dili ikatingala, tingali ang labing maayo nga pagpasabut niini nagagikan kang Pablo sa iyang kaugalingon: “Iyang gipadayag ang maong tuyo ingon nga usa ka laraw nga pagatumanon inig-abut sa tukma nga panahon, laraw sa paghiusa diha kang Cristo sa tanang mga butang, mga butang diha sa langit ug mga butang dinhi sa yuta” (Efeso 1:10). Mao kana ang katuyoan sa Dios gikan pa sa pagsugod. Ug gipatinaw ni Pablo kon sa unsa nga paagi kini nahitabo: “Kay gumikan kaniya kamo anaa kang Cristo Jesus nga iyang gihimo nga atong kaalam, atong pagkamatarung ug pagkabinalaan ug pagkatinubos” (1 Corinto 1:30).

Ang “pagkaanaa kang Cristo” naglangkob sa tanang butang nga gilakip sa plano sa kaluwasan, gikan sa pagbanagbanag sa atong espirituhanong pagpanabut (kaalam), ngadto sa pagpamatarong pinaagi sa pagtoo (pagkamatarong), ngadto sa pagpangandam alang sa langit (pagpabalaan), ug sa katapusan ngadto sa paghimaya sa Ikaduhang Paganhi (pagtubos). Ang kaluwasan maoy buhat ni Cristo, gikan sa pagsugod hangtod sa pagkatapus—alang kanato ug dinhi kanato. Busa, pinaagi sa pagkabaton kang Cristo atong mabatonan ang tanang butang nga atong gikinahanglan.

`Basaha ang Filipos 3:9. Unsa nga duha ka butang ang gitandi ni Pablo, ug ngano nga importante man kini nga pagtandi nga hinumduman kanunay?`

Sa pagkaamgo ni Pablo, nga ang pagbaton sa “kaugalingong pagkamatarong” maoy dili matuud nga pagkamatarong tungud kay ang balaod dili man makahatag og kinabuhi (tan-awa sa Galacia 3:21, 22); si Cristo lamang ang makahimo, pinaagi sa pagtoo. Ug dili lang bisan unsa nga pagtoo. Gani, ang mga yawa nagtoo ug nagkurog (Santiago 2:19). Ang bugtong lang nga pagtoo nga makaluwas mao ang “pagtoo ni Cristo.” Ang Iyang pagtoo lamang nakatuman sa hingpit ug makahimo sa pagtuman. (Ang Grego nga pulong alang sa pagtoo, pistis, nagkahulogan usab og pagkamatinumanon.) Busa, kung kita anaa kang Cristo ug nagpuyo Siya dinhi kanato (Galacia 2:20), nan magkinabuhi kita pinaagi sa Iyang pagtoo pinaagi sa pagtoo diha Kaniya.