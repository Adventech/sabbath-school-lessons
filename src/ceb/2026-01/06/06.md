---
title:  Usa Lamang ka Butang—Pagkaila Kang Cristo
date:   05/02/2026
---

`Basaha ang Filipos 3:10–16. Unsa nga ubang dugokang mga punto ang gihimo ni Pablo dinhi?`

Siguro gayod nga walay labaw pa ka importante kaysa pagkaila kang Cristo, nga maggarantiya sa katapusan nga Siya makaila kanato ug moila kanato atubangan sa Amahan (tan-aw sa Mateo 7:21–23; Mateo 10:32, 33). Unsaon nato pagkaila Kaniya? Pinaagi sa Iyang sinulat nga Pulong—pagbasa ug pagkinabuhi niini. Dili kita makaila Kaniya nawong ug nawong sama sa nahimo sa mga tinun-an. Apan makapasibut kaayo, nga bisan pa niana nga kahibalo, napakyas gihapon sila sa pagsabut sa Iyang mga pulong, nga nagpasantop sa atong pagkinahanglan sa Espiritu Santo sa paggiya kanato (tan-awa sa Juan 16:13). Sa magdugang ang atong pagkaila Kaniya, magdugang kasuud ang atong pagduul Kaniya, tungud kay atong masinatian “ang gahum sa Iyang pagkabanhaw” (Filipos 3:10), nga nagbanhaw kanato ngadto sa “kabag-o sa kinabuhi” (Roma 6:4).

Laing paagi sa pagpaduul ngadto kang Jesus mao ang pinaagi sa “pag-ambit sa iyang mga kasakit” (Filipos 3:10). Ang matag usa ka pagsulay nga atubangon, ang matag usa ka masakit nga kasinatian nga pas-anon, makatabang kanato sa pagila ug pagpasalamat og dugang kung unsay naagian ni Jesus alang kanato, ug usab sa pagsabut Kaniya ug sa Iyang kabubut-on sa dugang pa katinaw.

Ang ikatulo nga paagi sa pagpakigsuud mao ang pagpadayon sa unahan “paingon sa dauganan” (Filipos 3:14). Unsa man kana nga daoganan? Naghubad kini og usa ka pulong nga gigamit dinhi lamang sa Bag-ong Tugon (skopos). Nagpasabut kini ngadto sa linya sa usa ka lumba ug sa ganti nga ihatag sa mananaog. Gitawag kini ni Pablo nga “ganti nga mao ang sa langitnong pagtawag kanato sa Dios diha kang Cristo Jesus” (Filipos 3:14). Maingon nga si Cristo, pinaagi sa Iyang kamatayon ug pagkabanhaw, mikayab ngadto sa langit, nagdapit ang Dios kanato sa pagdawat sa sama nga langitnong ganti—kinabuhi nga walay katapusan.

Masabut, nga wala pa kana nato mabatoni. Dili kita mahingpit sa bug-os nga kahulogan hangtod nga ang “timawa nga lawas” mausab “aron kini mahisama sa iyang mahimayaong lawas” (Filipos 3:21). Apan pinaagi sa pagkaila Kaniya ug pagdapit sa Iyang presensya nganhi sa atong mga kinabuhi sa matag-adlaw, magpadayon kita ngadto sa kalabuton sa pagkasama kang Jesus sa matag usa ka paagi nga maarangan karon. Mao kini ang “usa ka butang” nga gitutokan usab ni Pablo. Sama sa pagdalagan sa usa ka lumba (tan-awa sa 1 Corinto 9:24–27), dili kita magtagad kung diin kita magagikan o kinsay nagdalagan uban kanato. Ang atong bugtong tutokan anaa sa mga butang nga anaa sa unahan—kanang langitnong ganti nga nagpaabut kanato. Tinaw ang hulagway dinhi: ang bug-os nga pagtutok sa nagdalagan sa kalabuton, paginat sa tanang kusog ug pagpadayon sa pagabut sa daoganan.

`Ngano nga, sa imong paglakaw uban sa Ginoo, importante man kaayo sa dili paglingi sa likod, ngadto sa imong mga sala ug mga kapakyasan, kondili ngadto sa pagtan-aw sa unahan ngadto sa gisaad kanimo karon diha kang Cristo?`