---
title:  Pagkasalingkapaw
date:   14/07/2021
---

Ang usa ka tawo nga salingkapaw o tigpaka-aron-ingnon modrama, magpakita sa iyang kaugalingon nga dili siya mao. Gigamit kini nga pulong makapito diha sa Mateo 23 sa pakigpulong ni Jesus diin sa dayag Iyang gipakaulawan ang mga escriba ug mga Fariseo, ang mao gayud nga sentro sa reliohoso nga kapangulohan sa mga Judeo (Mateo 23 :13, 14, 15, 23, 25, 27, 29). Ang Mga Ebanghelyo nagpakita kanato kang Jesus nga naghatag og grasya ug kapasayloan sa mga mananapaw, mga maniningil sa buhis, mga bigaon, ug bisan gani sa mga mamumuno, apan diyutay ra ang Iyang pagtugot (tolerance) alang sa mga salingkapaw (tan-awa ang daghan pang dugang mga referencia diha sa Mat. 6:2, 5, 16; Mat. 7:5; Mat. 15:7-9; Mat. 22:18).

`Basaha ang Mateo 23:1-13 ug paglista og upat ka dugokan nga mga kinaiyahan sa usa ka salingkapaw nga gihisgutan ni Jesus.`

Gidugtong ni Jesus ang upat ka mga kinaiyahan uban sa mga escriba ug mga Fariseo. Sa hulagway sa Judaismo o relihiyon sa mga Judio sa unang siglo A.D., ang mga Fariseo nagrepresentar sa conservative sa relihioso nga katungod. Masibuton sila sa sinulat ug oral o baba-ay nga balaod ug nagppasantup sa ritual o tulomanon nga kaputli. Sa pikas nga habig sa hulagway mao ang mga Saduceo, usa ka pundok nga sagad nalambigit sa dato nga mga pangulo, sagad adunay kadugtongan sa tinamod sa sacerdotehanon nga klase. Hataas kaayo sila sa pagka-Hellenized (Grego ang ilang pinulongan ug nagkinabuhi sa Grego nga pilosopiya) ug wala magtutuo nga adunay paghukom ug sa kinabuhi luyo o human sa kamatayon. Atong mahulagway sila ingon nga mga liberals. Ang duha ka mga pundok sad-an sa pagkasalingkapaw.

Matud pa ni Jesus, mga salingkapaw kita kon dili kita magbuhat sumala sa atong gisulti, kon atong himoon ang relihiyon nga labaw ka lisud alang sa uban nga walay pagpahinungod o pagkinabuhi sa sama nga mga sulondan sa atong mga kaugalingon, kon gusto kita nga dayegon kita sa uban sa atong relihioso nga kadasig, ug kon nagkinahanglan kita nga pasidunggan ug ilhon nga iya lamang sa atong langitnong Amahan.

Bisan unsa ka ha-it ug directa sa punto ang Iyang mga pulong, ang pagtagad ni Jesus niadtong gitawag og mga salingkapaw, puno gihapon sa gugma ug pagtagad, bisan alang niining mga salingkapaw.

“Ang balaan nga kalooy nagtimaan sa panagway sa Anak sa Dios samtang Iyang gitutokan og dugay ang templo ug dayon ngadto sa mga naminaw Kaniya. Sa usa ka tingog nga natu-ok sa halalum nga kahigwa-os sa kasingkasing ug sa pait nga mga luha nakaingon Siya, “O Jerusalem, Jerusalem, ikaw nga nagpatay sa mga manalagna, ug nagbato kanila nga gipadala kaninyo, makapila ba ako magtigum pag-usa sa inyong mga anak, maingon sa usa kahimonga-an nga magtigum sa iyang mga piso ilalum sa iyang mga pako, apan dili kamo mobu-ot!”—Ellen G. White, The Desire of Ages, p. 620.

`Nganong dili man kamo nagkinahanglan og usa ka relihioso nga pangulo nga mahimong sad-an sa matang sa pagkasalingkapaw nga dayag gikondinar dinhi ni Jesus? Unsaon nato pagkat-un sa pagtan-aw sa bisan unsa niana nga pagkasalingkapaw sa atong mga kaugalingon kong anaa man niini, ug unsaon nato paglikay niini?`