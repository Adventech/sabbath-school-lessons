---
title:  Gamot sa Pagtambal
date:   16/08/2021
---

Gitonton ang tawo nga paralitico ngadto sa presencia ni Jesus, ug nagtutok ang tanang mata ngadto kang Jesus. Moayo ba kaha Siya sa tawo nga nailhan nga makasasala? Mosulti ba kaha Siya og mga pulong sa pagbadlong sa sakit?

`Giunsa ni Jesus pag-ayo sa paralitico? Unsang unang butang nga gibuhat ni Jesus alang kaniya? Basaha ang Markos 2:5-12.`

Tungod kay sagad wala man kitay pagkahibalo sa usa ka balatian hangtud atong makita ang pila ka mga timaan, sagad atong hunahunaon ang usa ka balatian nga mga simptoma lamang. Maghunahuna kita nga ang pagkuha sa mga simptoma nagkahulogan sa pagka-ayo. Lahi ang pagtan-aw ni Jesus sa balatian. Nahibalo Siya sa tanang gamot o hinungdan sa tanang pag-antus ug balatian ug gusto Niya unahon pagtambal kini.

Mahitungod sa usa ka paralitico, imbis nga Iya dayon tambalan ang makita nga mga epekto sa iyang sakit, midiretso si Jesus ngadto sa gamot nga labing nagsamok niining tawhana. Gibati sa maong tawo ang kabug aton sa iyang sala ug pagkahimulag gikan sa Dios nga labaw ka grabe kay sa balatian mismo. Ang tawo nga nagpahulay diha sa Dios makalahutay si bisan unsa nga matang sa lawasnong pag-antus nga moabut kaniya niining masakiton nga kalibutan sa sala. Busa, gitumong dayon ni Jesus ang gamut ug nagtanyag pag-una sa pasaylo.

Nakugang ang relihioso nga mga pangulo sa paglitok ni Jesus sa pasaylo, Agig tubag sa ilang wala ikasulti nga mga pagsumbong, nagpabarug si Jesus og usa ka pangutana.

`Basaha ang Markos 2:8, 9. Unasang hagit gihatag ni Jesus ngadto sa mga escribe diha? Unsa gayud nga issue Iyang gitagad?`

Ang sulti-sulti sa kinatibuk-an barato nga butang, apan dili kon ang Dios maoy mosulti. Pinaagi sa gamhanan nga pulong sa Dios, mitungha ang tanang butang (Genesis 1). Bisan og ang pasaylo dili usa ka butang nga atong makita, gastoso kini. Ang pasaylo nagbili sa kinabuhi sa Anak sa Dios didto sa krus. Ang ubang mga butang ikaduha lamang. Sa paghulagway sa gahum ug sa katinuoran sa pasaylo, mipili dayon si Jesus sa pag-ayo sa paralitico.

Bu-ot sa Dios nga moayo kanato una sa sulod. Ug dayon usahay mopili Siya sa pagdala dayon kanato ngadto sa lawasnon nga pag-ayo, sama si paralitico, o usahay maghulat kita sa buntag sa pagpamanhaw sa pagsinati sa lawasnong pagka-ayo. Bisan hain niini, gusto sa atong Manluluwas nga makapahulay kita diha sa kasigurohan sa Iyang gugma ug grasya ug pasaylo bisan karon, bisan taliwala sa atong pag-antus.

`Unsaon nato pagkaplag og pahulay ug kalinaw, bisan kon ang atong mga pag-ampo alang sa pagka-ayo wala matubag, karon?`