---
title:  Pahulay nga Makapa-ayo
date:   15/08/2021
---

Kon adunay panahon sa kanunay nga kita nagkinahanglan og pahulay, mao kanang panahon nga kita magsakit. Nagkinahanglan kitag lawasnon nga pahulay aron ang atong lawas makapalig-on sa atong immune system.

Ug nagkinahanglan kita kanunay og utoknon nga pahulay, usab. Usahay usa lang kini ka butang nga dili makahulga sa kinabuhi ug mosulay kita nga dili maghunahuna bahin sa tanan nga kinahanglan atong buhaton apan dili gyud nato mahimo.

Usahay, kon usa kini ka butang nga makahulga sa kinabuhi, maghigda kita nga magmata ug mabalaka kon unsay mga resulta sa medical test. Ug dayon magsugod kitag hunahuna kon ngano kini. Mao ba kani ang sangputanan sa atong dili himsug nga pagkinabuhi? Tungod ba kaha sa druga nga atong gitumar sa milabay nga 20 ka tuig? Tungod ba kaha kini sa atong sumbra nga kabug-aton sa timbang nga atong gidaladala sa milabayng pila na ka mga tuig? Gisilotan ba kaha kita sa Dios alang sa tinago nga sala nga walay bisan kinsa nga nahibalo?

`Basaha ang Markos 2:1-4. Unsay nagkahitabo dinhi?`

Alang sa paralitico niini nga sugilanon, masabut kini nga kahimtang. Sa The Desire of Ages (pp. 267-271) atong masabtan ang nagpaluyo nga kaagi. Nakabuhat ang paralitico sa usa ka butang nga dili niya ikapagarbo. Ang iyang makasasala nga pagkinabuhi maoy nakaingon niini nga balatian, ug ang mga batid sa espirituhanong kaalam nagbadlis dayon og tul-id nga linya gikan sa hinungdan ngadto sa epekto. Iyang nadala kini nga balatian tungod sa iyang mga sala, ug walay tambal niini.

Kini nga panghunahuna mahimong kasarangan kaayo. Daw kanunay kita magtumbok kon _kinsay nagbuhat niini._ Kon adunay nabuhat nga salaod, kinahanglan adunay magbayad alang niini. Kon adunay aksidente sa usa ka dapit, kinahanglan adunay ikiha. Apan ang pagtumbok kon kinsay basolon dili makadala og pagka-alim o pagkatibuok ngadto sa usa nga nagsakit.

Ang orihinal nga desenyo sa Dios sa Iyang paglalang wala maglakip og kasakit, balatian, ug pag-antus. Miabut ang sakit dinhi sa planeta tungod sa pagsulod sa sala. Mao nga gihatagan kita sa Dios og mga giya alang sa panglawasâ€”aron kita malingaw sa maayo nga matang sa pagkinabuhi karon. Apan samtang ania pa kita niining kalibutan nga masakiton sa sala walay mga garantiya sa hingpit nga panglawas bisan unsa nato ka makugihon sa pagsunod sa mga principio sa himsug nga panglawas.

Ang maayong balita mao nga ang Dios makahatag kanatog pahulay bisan kon masakiton kita o himsug og panglawas; bisan kon ang atong pagsakit resulta sa atong kaugalingong binuhatan o tungod sa uban nga walay pagtagad bahin niini, o sa atong mga genes o napanunod sa atong kaliwat, o sangputanan lamang sa pagpuyo niining makasasala nga kalibutan. Nahibalo ang Dios kon unsaon paghatag kanatog pahulay.

`Kon adunay nagsakit, dili maayo ang pagtumbok kon kinsa ang basolon. Sa sama nga panahon, ngano nga ang pagsabut sa hinungdan sa usa ka balatian, sa pila ka kahimtang, maoy usa ka mahinungdanong lakang ngadto sa pagka-ayo ug pagpahiuli sa maayong panglawas?`