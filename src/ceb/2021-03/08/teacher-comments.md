---
title:  Edisyon Sa Magtutudlo
date:   20/08/2021
---

**Bahin I: Kinatibuk-ang Panglantaw**

Nakahunahuna ka ba nganong wala na kaayo kita makakita og milagroso nga pagka-ayo karon? Sa leksyon niining semanaha, “Libre sa Pagpahulay," atong discobrehon ang tubag niini nga pangutana, ug daghan pang ubang mga pangutana, bahin sa pag-ayo.

Adunay nag-una nga duha ka mga sugilanon nga atong tun-an: ang sugilanon diha sa Bag-ong Tugon sa pag-ayo sa paralitico ug ang sugilanon sa Daang Tugon bahin kang Elias. Bisan og nahitabo kini nga mga sugilanon sa hilabihan ka halapad nga kalainan sa mga panahon ug mga dapit ug ilalum sa lahi nga mga kahimtang, nagtabangay kini sa usag-usa. Naghatag sila og dugang completo nga hulagway sa balaan nga pag-ayo kay sa lahilahion sa pagtuon kini nga sugilanon.

Sa pag-ayo sa paralitico, nagahimo si Jesus og panaglalis sa pagpamatuod nga ang mga sala sa maong tawo gipasaylo na una sa pag-ayo sa iyang balatian sa lawas. Tinuyo kini nga buhat ni Cristo. Ang balatian sa kalag niining tawhana labaw kadaku kay sa balatian sa lawas. Nag-antus siya ilalum sa kabug-aton sa iyang sala ug kaulaw tungod sa iyang nangagi nga matang sa pagkinabuhi. Kon igo lang giayo ni Cristo ang iyang lawas, dili unta macompleto ang iyang pagka-ayo.

Si Elias, sa pikas nga bahin, usa ka matinugyanon nga sulogoon sa Dios. Matinumanon ang iyang pagsaksi alang sa iyang Ginoo panahon sa halalum nga apostasiya o pagbulag sa Israel sa Dios. Tapus sa pagpatay sa mga manalagna ni Baal didto sa Bukid sa Carmel, naluya siya, ug ubos sa mga paghulga ni Jesebel sa pagpatay kaniya, naluya siya. Gihibalag siya sa Dios diin siya nahimutang ug gialagaran sa iyang panginahanglan. Atong dugangan pagtuon bahin sa molungtad nga espirituhanong mga leksyon niining duha ka mga sugilanon sa leksyon niining semanaha

**Bahin II: Comentaryo**

Ang sugilanon sa pag-ayo sa paralitico diha sa Markos 2:1-12 magtubag sa pila sa atong labing halalum nga mga pangutana bahin sa milagroso nga pag-ayo ug magtudlo kanato og bililhon nga mga pagsabut bahin sa atong kaugalingong pagtubo diha kang Cristo. Usa sa unang mga butang nga atong mamatikdan mao nga ang paralitico wala moduol kang Jesus sa iyang kaugalingon. Ang iyang mga higala maoy nagdala kaniya ngadto kang Jesus. Upat ka tawo ang nagdala kaniya sa usa ka stretcher. Masabut, nga ilang nadunggan ang gahum ni Cristo sa pag-ayo ug nagtuo nga makahimo Siya pag-ayo sa ilang higala. Mapadayonon kaayo kini nga mga higala. Sa diha nga dili sila makapaduol Kaniya tungod sa baga nga du-ot sa mga tawo, nag-ingon ang Eabanghelyo ni Markos, “Ilang gibuslotan ang atop sa ibabaw niya, ug sa nakahimo na silag lungag ilang gitonton ang higdaanan diin diha ang paralitico. Ug sa pagkakita ni Jesus sa ilang pagsalig, siya miingon sa paralitico, 'Anak, ang imong mga sala gipasaylo na'” (Markox 2:4, 5). Adunay halalum nga espirituhanong mga leksyon niining pila ka mga pulong. Adunay pagtagad ang mga higala niining tawhana. Nagtinguha gayud sila nga ma-alsa siya ngadto sa atop, maglungag niini, ug itonton siya ngadto sa presencia ni Jesus.

Ang Bag-ong mga kasulatan adunay mga 30 ka lahi-lahi nga mga sugilanon sa milagroso nga pagpang-ayo ni Jesus. Duha sa tulo ka bahin niini nga mga sugilanon, adunay usa ka tawo nga nagdala og laing tawo ngadto kang Jesus. Sagad lawasnon, utoknon, o espirituhanong pagpang ayo gihimo sa kinabuhi sa laing tawo tungod kay adunay laing tawo nga nagtagad sa igo sa pag-alagad ngadto sa ilang panginahanglan diha sa ngalan ni Jesus. Imo bang napanid-an ang mga pulong, “Sa pagkakita ni Jesus s ilang pagtoo” diha sa Markos 2:52. Makalipay kini. Ang pagtoo maoy usa ka butang nga imong makita. Dili kini usa ka butang nga dili mahikap. Kanunay kini ipadayag diha sa buhat. Niiniing higayona. Gipasidunggan ni Jesus ang pagtoo sa mga higala niining tawhana. Hinoon, ang tawo mismo aduna nay sukod sa pagtoo pinaagi sa pagpahayag sa iyang pagkagusto nga magpadala sa iyang mga higala. Mahimo kita nga mga ahente ni Jesus sa pagpang-ayo samtang maggiya kita sa uban ngadto kang Jesus.

**Dili Gyud si Jesus Magkapuliki Pag-ayo.**

Ang laing mahinungdanong bahin niini nga sugilanon mao nga Jesus aduna pay panahon alang niining tawhana. Wala Niya isipa ang iyang presencia nga usa ka pagbalda. Wala gyuy panahon nga magkapulik kaayo si Jesus sa pagtagbo sa atong panginahangan. Samtang Siya nagtan aw niining kabus nga tawo nga nag-antus, naila dayon ni Jesus ang labi pa ka halalum nga mga isyo. Ang resulta mao, nga wala Siya magsugod s pag-ayo niining tawhana sa lawas. Nahibalo Siya nga ang labaw ka lalum nga panginahanglan niining nag-antus nga tawo mao ang espiritual nu pagka-ayo. Niini nga kahimtang ang maong tawo maoy nagdala og balatian ngadto sa iyang kaugalingon pinaagi sa iyang makasasala nga matang pagkinabuhi. Puno siya sa pagkasad-an nga nakaguba sa iyang immune system ug nagdaut sa iyang panglawas. Kini nga katinuoran tinuod hilabihan ka daghang mga tawo kansang mga lawas nag-antus tungod kabug-at sa sala.

Naghimo si Ellen G. White sa makapasabut nga comento: "Ang paralitico nakakaplag diha kang Cristo nga maka-alim sa kalag ug lawas. Ang spiritual nga pagka-ayo gisundan sa lawasnon nga pagpahiuli. Kinahanglan dili malimtan ang leksyon. Linibo karon ang nag-antus sa lawasnong balatian, kinsa, sama sa paralitico, naghandum alang sa mensahe, 'Ang imong mga sala gipasaylo na.' Ang lulan sa sala, uban sa walay pahulay ug wala matagbaw nga mga handum, maoy patukoranan sa ilang mga balatian. Dili sila makakaplag og pahulay hangtud nga moduol sila gadto sa Mananambal sa kalag. Ang kalinaw nga Siya lamang ang makahatag, makapa-ambit, og kalagsik sa hunahuna ug kahimsug sa lawas.”—The Desire of Ages, p. 270.

**Pag-ayo Gikan sa Sulod ngadto sa Gawas**

Nahibalo si Jesus nga gawas kon Iyang unahon pagtagad ang nagpaluyo nga hinungdan sa balatian, imbis nga mag-ayo lamang sa lawas sa paralitico, dili magdugay magsakit na usab ang tawo. "Ang kaguol, kahigwa-os, discontento, pagbasol, sala, walay pagsalig, ang tanan maoy makapaluya sa mga fuersa sa kinabuhi ug makadapit sa pagkadunot ug pagkamatay." --Ellen G. White, The Ministry of Healing, p. 241. Sumala sa Biblia ang pag-ayo maglakip sa tibuok tawo ug maglambigit sa pagpahiuli sa dagway sa Dios. Ang sala makaguba. Makapadaut kini sa tibuok tawo sa matag-usa ka bahin sa kinabuhi. Giayo ni Jesus kining tawhana gikan sa sulod ngadto sa gawas. Ang pag-ayo sa sulod mag-andam sa dalan alang sa pag-ayo sa gawas. Kining tawhana maoy nagdalag balatian sa iyang kaugalingon, ug kon igo lang ayohon ni Cristo ang iyang lawas, malagmit nga mobalik lang gihapon siya ngadto sa kinabuhi sa sala. Masabut, nga iyang gibati nga ang pagtakboy sa sakit tungod sa iyang pagpakasala nakatahatag kaniya sa handum sa pagduol kang Cristo sa pila ka panahon. Ang Espiritu Santo kanunay nagdani kaniya ngadto sa Manluluwas. Karon diha sa presencia ni Jesus nakabarug siya gikan sa iyang gihigdaan sa balatian ngadto sa bag-ong kinabuhi.

**Ang Gamut nga hinungdan sa Balatian**

Nagpuyo kita sa nabuak nga kalibutan. Busa, komon ang sakit ug balatian. Ang gamut nga hinungdan sa tanang balatian mao ang sala. Wala kini magpasabut nga ang tanang nagsakit niabut kini kanila pinaagi sa pagpakasala. Igo lang kini nagpasabut nga ang hinungdan sa pagsakit ug balatian diha sa kahayag sa dakung away tali sa maayo ug dautan mao ang pagrebelde ni Lucifer didto sa langit ug pagkapukan ni Adan ug Eva didto sa Tanaman sa Eden. Ang pagsulti niini sa lain nga paagi. Si Jesus maoy tigpahiuli sa panglawas ug si Satanas maoy tigguba sa panglawas.

Kuti ang isyo sa balatian. Ang dakung bahin sa pagbalatian nagsumikad sa atong personal nga mga pagpili sa matang sa atong pagkinabuhi. Mao kining hinungdan nganong naghatag ang Dios sa Iglesia Adventista sa mensahe sa maayong panglawas. Kining mga principio alang sa maayong panglawas nga gidasig sa Dios makatabang sa pagpakunhod sa risgo sa pagbalatian, apan dili sila makapakuha sa kalagmitan sa pagsakit. Nagkalainlain ang hinungdan sa pagbalatian. Ang atong kaliwat ug palibut adunay kalabutan sa pag-ila sa mga sangputanan sa atong panglawas. Usahay ang mga pagpili sa uban makapahimug-at sa pagkaserioso sa atong kaugalingong panglawas Ang mga aksidente sagad maoy mga butang nga dili nato magamhan, apan makahimo kita pagcontrol sa atong mga pagpili. Ang dugang nga positibo nga mga pagpili nga atong himo-on, magdugang ang kalagmitan sa atong kabubut-on nga anaa kita sa maayong panglawas ug magkinabuhi sa dagaya nga kinabuhi nga gitanyag ni Cristo. Ang pagsabut sa hinungdan sa balatian magtugot kanato sa pag-abag kang Cristo sa proceso sa pag-ayo.

**Medical Ministry ni Jesus ngadto kang Elias**

Hunahunaa ang kahimtang ni Elias. Aniay tawo nga adunay hamili nga kinaiya uban sa hingpit nga pagtoo sa gahum sa Dios. Sulod sa tulo ug tunga ka mga tuig sa gutom, nagsalig siya sa Dios sa pagbuhi kaniya. Wala gyud siya pasagdi sa Dios. Gigiyahan sa Dios si Elias ngadto sa sapa sa tubig sa Cherit, gipakaon pinaagi sa mga langgam ug giatiman sa mapaubsanon nga balong babaye sa Zarepta. Lig-on ang iyang pagtoo. Pinaagi sa pagtoo iyang gihagit ang mga manalagna ni Baal didto sa Bukid sa Carmel. Didto iyang nasinatian ang milagro sa Dios nga nagabuhat. Nagsugyot siyag pagsukod sa pagpakita sa gahum sa matuod nga Dios. Nanghuy-ab, ug naninggit, ug nanghilak ang mga manalagna ngadto sa ilang pagano nga mga dios, apan wala gyuy nahitabo. Gibuboan ni Elias og tubig ang ibabaw sa halaran, ug sa mainiton naghangyo sa Dios sa pagpadala og kalayo gikan sa langit ug nagsunog sa halaran. Sa paglabay na sa tulo ka tuig ug tunga nga hulaw, mibundak ang ulan. Ubos sa kamandoan sa Dios misalmot si Elias sa pagpamatay sa mga manalagna ni Baal. Daw unsa nga tawo sa pagtoo, kaisug, ug pagkalig-on sa pagsalig sa Dios. Wala kay mahunahunaan nga makatay-og sa iyang pagtoo. Apan adunay nahitabo.

Sa pagsugilon ni Acab kang Jesebel sa mga hitabo sa maong adlaw, iyang gihulga ang kinabuhi ni Elias (1 Hari 19:1, 2). Ang maisugon nga Elias, nga nagtindog didto sa Bukid sa Carmel atubangan sa mga manalagna ni Baal, milayas dayon sa hulga sa dautan nga reyna. Gikapoy, naluya, naghandum siya nga mamatay nalang. Nakakaplag siyag pahulayanan ilalum sa kahoy nga sicamoro. Ang maong mga kaloy daghan ug labong ang mga dahon nga nagtubo didto sa mga kamingawan sa Middle East ug makahatag og landong sa mga nanagpanaw. Didto naluya, ug nag-inusara, nakatulog si Elias hangtud nga gipukaw siya sa usa ka anghel, nga nag-andam og pagkaon alang kaniya, ug gihatagan og mainum nga tubig, ug gidasig siya sa pagbalik og katulog. Nahitabo kini kaduha, ug sa kusog gikan sa maong pagkaon, sa tubig, ug pahulay, nagpanaw si Elias sulod sa 40 ka adlaw.

Daw adunay mahinungdanon nga mga leksyon dinhi. Bisan ang mga tawo sa Dios maluya usab usahay. Duol na mokayab si Elias nga dili na maka-agig kamatayon, apan aduna gihapon siyay malisud nga mga gutlo sa kinabuhi. Tan-awa kon giunsa pagtagad sa Dios ang pagkaluya ni Elias. Wala Niya walihi si Elias. Wala Niya awhaga sa pagbaton og dugang pagtoo ug mag-ampo og dugang. Ang atong ma-atimanon nga Ginoo nagsangkap kang Elias og maayo ug himsug nga pagkaon, tubig nga makatagbaw sa kauhaw, ug maayong pagkatulog sa gabii. Usahay ang labing maayong butang nga atong mabuhat alang sa usa ka higala nga naluya mao ang pagpadasig kaniya ug paghatag sa ilang panginahanglan.

**Bahin III: Kagamitan sa kinabuhi**

Mahinungdanon kaayo nga dili kita magmahinukmanon sa mga tawo nga magsakit. Bisan og ang balatian usahay maoy resulta sa dili maayo nga mga pagpili sa pagkinabuhi, dili kini mao sa kanunay. Bisan og ang pagsakit ug ang balatian maoy resulta sa personal nga mga pagpili sa tawo. Naghatag og panig-ingnan si Jesus kon unsaon pagtagad ang nag-antus nga mga tawo. Alang kang Jesus walay kalainan nga ang paralitico nagkinabuhi sa kinabuhi sa sala. Gitawag ang Manluluwas sa pag-alagad sa tanang mga tawo, ug mao usab kita. Mga higala magdalag mga higala ngadto kang Jesus. Samtang mag-ampo kita diha sa pagtoo alang niadtong nagsakit, magbuhat si Jesus og mga milagro. Usahay adunay mga milagro sa diha-diha nga pagka-ayo, ug sa ubang mga panahon anam-anam ang pagka-ayo, ug usahay pa gyud, kadtong atong gina-ampo mamatay ug mopahulay diha kang Jesus hangtud sa mahimayaong pagpamanhaw sa ikaduhang pag-anhi ni Jesus. Ang mga pulong ni Cristo maghatag kanatog pasalig nga makahimo kita pagpahulay diha sa Iyang gugma tungod kay, pinaagi sa Iyang grasya, siguro ang pagka- ayo. Ang panahon lang ang atong agdon. Diha-diha ba dayon, anam-anam, o sa pagpamanhaw na?

Adunay mga panahon, sama sa kaadlawan ni Elias, nga ang labing maayong butang nga atong mabuhat alang sa usa ka tawo nga nag-antus sa kasag-uyo og kasubo mao ang pagduol kaniya aron pagsangkap sa iyang panginahanglan. Kini mahigugmaong pagtagad makahimog kalainan. Sa imong privado nga mga pag-ampo, niining semanaha, hangyoa ang Dios sa pagdasig kanimo sa pagpadasig, diha sa pagpataliwala, alang sa usa ka tawo nga nag-antus sa usa ka balatian. Kong mahimo bisitahi kanang tawhana ug tan-awa kon aduna ba silay panginahanglan nga imong masangkapan. Mapalanginan ka sa kadagaya samtang ikaw mag-alagad sama sa gibuhat ni Jesus, ug maingon man usab sila nga atong gialagaran.