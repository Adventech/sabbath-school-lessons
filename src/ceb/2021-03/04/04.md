---
title:  Gipasaylo ug Gikalimtan
date:   20/07/2021
---

Human sa wala tuyo-a ni David pagpakanaug og hukom sa iyang kaugalingon (2 Sam. 12:5, 6), giatubang siya ni Natan sa pagpaila sa kadaku na iyang sala. Nabuak ang kasingkasing ni David, ug iyang gisugid ang iyang sala. Diha-diha gipasalig siya ni Natan nga “Gikuha usab ni JEHOVA ang imong sala” (2 Sam. 12:13) ug gipasaylo siya. Walay panahon sa paghulat sa pagpasaylo sa Dios. Wala kinahanglana ni David ang pagpamatuod nga tinuod gayud ang iyang sala sa wala pa ihatag ang pasaylo.

Hinoon, si Natan, kinsa nagtagna sa mga sangputanan sa sala ni David diha sa 2 Samuel 12:10-12, nagpadayon siya sa pagsulti nga ang bata nga matawo kang Batseba mamatay.

`Unsay gipasabut niini nga gikuha sa Dios ang sala ni David? Iya ba lang gitrapohan ang salamin aron mahinlo? Igo ba lang kalimtan sa matag-usa bahin niini? Basaha ang 2 Samuel 12:10-23 samtang imong palandongon kini nga mga pangutana.`

Nahibulong gyud usab si David bahin niini nga mga pangutana samtang iyang nakita ang iyang kalibutan nga nagkalusnonamatay ang bata, nagkagubot ang iyang pamilya (ang mga sugilanon ni Amnon ug Absalon maoy maayong duha ka mga panig-ingnan sa tinuod nga kinabuhi sa kagubot sa pamilya), walay kasigurohan ang iyang kaugmaon. Apan, bisan pa sa mga sangputanan sa iyang sala, nga nakaamong sa inocente o walay sala nga mga tawo sama kang Uria ug sa bag-ong natawo nga bata. Nakasugod na usab pagkasabut si David nga ang grasya sa Dios magatabon niini ug moabut ang adlaw nga ang tanan mga sangputanan sa sala mahanaw na. Sa pagkakaron, iyang makaplagan ang pahulay alang sa iyang nasamok nga tanlag diha sa grasya sa Dios.

`Unsa man gyud ang gibati ni David nga iyang kinahanglanon? Unsa may iyang gihandum? Basaha ang Salmo 51:1-6.`

Uban sa Salmo 51, nagpadayag si David sa publiko samtang iyang gibuksan ang iyang kasingkasing ug nagsugid sa iyang mga sala. Ang pagtuaw ni David alang sa kalooy nakatandog sa gugma sa Dios ug sa Iyang dakung kalooy nga walay pagkapakyas. Naghandum siya alang sa pagbag-o.

Kon atong hunahunaon ang bili sa pahulay diha kang Jesus, una sa tanan kinahanglan kita moila nga nagkinahanglan kita og tabang sa gawas; mga makasasala kita ug nagkinahanglan og usa ka Manluluwas; atong giila ang atong mga sala ug magtuaw nga Usa lang nga makahimo sa paghugas kanato, makahinlo kanato, ug makabag-o kanato. Kon atong buhaton kini, makakuha kitag kadasig: aniay usa ka mananapaw, usa ka tigpamintaha, usa ka mamumuno, ug usa ka tawo nga nakalapas sa labing diyutay sa lima ka mga sugo sa Napulo ka Sugo nga nagtawag alang sa panabang ug nag-angkon sa saad sa pasaylo sa Dios.

`Kon gipasaylo sa Dios si David alang sa iyang gibuhat, unsa man diay ang paglaum diha, alang kanimo?`