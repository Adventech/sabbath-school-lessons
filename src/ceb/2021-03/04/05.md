---
title:  Usa ka Butang Bag-o

date:   21/07/2021
---

`Human sa pagsugid ni David sa iyang sala nga walay pagsulay sa pagpamalibad niini o pagtabon-tabon niini, miduol siya sa paghangyo sa Dios. Unsa may iyang gipangayo sa Dios? Basaha ang Salmo 51:7-12.`

Ang pagpahinungod ni David ngadto sa paghinlo uban sa hisopo naggamit og pulong nga nahibaloan sa matag-usa ka Israelita nga nakabisita sa sanctuatryo. Samtang iyang gipahatag ang mga buhat sa tulomanon sa paghinlo nga gihulagway diha sa Balaod ni Moises (Lev. 14:4), iyang giila ang gahum sa usa ka halad—ang Halad—nga moabut nga maoy mokuha sa mga sala sa kalibutan.

Nagpadayon si David pagpangayo alang sa “kalipay” ug “kahimuot." Atubangan sa kadak-on sa iyang sala, dili ba kini diyutay nga pagkapangahason?

Tingali makatabang ang pagpaminaw niini nga paraphrase: “Sultihi ako nga gipasaylo ako aron makahimo ako pagsulod sa sanctuaryo pag-usab diin akong madungog ang kalipay ug kahimuot kanila nga magasimba kanimo."

`Sa pagkasala ni Adan ug Eva, nanago sila gikan sa presencia sa Dios (Gen. 3:8). Ngano sa imong paghunahuna ang hangyo ni David, bisan human sa iyang sala, lahi ra kaayo? Basaha ang Salmo 51:11, 12.`

Dili gusto si David nga mawad-an sa pagka-amgo sa pagkinabuhi diha sa presencia sa Dios, iyang nahibaloan nga kong wala ang Espiritu Santo, wala siyay gahum. Nahibalo siya nga, ingon ka sayon sa pagkadalipsang ngadto sa sala uban kang Batseba, madanglog na usab siya ngadto sa sala. Napusgay ang iyang pagsalig sa kaugalingon.

Nasabtan ni David nga ang umaabut nga mga kadaugan dili moabut gikan kaniya; moabut sila gikan sa Dios samtang siya bug-os nga mosalig sa Dios.

Ang madaugon nga Cristohanong kinabuhi dili ang tanan bahin kanato. Bahin kining tanan kang Jesus. Naghandum kita sa Iyang presencia; atong gipangayo ang Iyang Espiritu; gusto nato ang Iyang kalipay sa kaluwasan. Atong giila ang atong kinahanglan sa pagbag-o ug pagpahiuli. Atong gikinahanglan ang Iyang pahulay- usa ka balaan nga buhat sa paglalang pag-usab. Ang paglalang sa pahulay dili halayo gikan sa kapasayloan. “Buhatan mo ako ug usa ka ulay nga kasingkasing, Oh Dios; Ug bag-oha ang usa ka espiritu sa sulod nako” (Sal. 51:10) naggamit sa pulong nga paglalang. Sa Daang Tugon ang Dios lamang ang makahimo "pagbuhat" (bara')—ug sa malalang na kita pag-usab, makahimo kita pagpahulay.

`Kong wala ka makasinati sa kalipay ug kahimuot sa pagkaluwas gikan sa usa ka sad-an nga tanlag, unsa may nakapugong kanimo? Kon ang pagkasad-an, unsay imong nakat-unan gikan niini nga sugilanon nga kinahanglan makatabang kanimo?`