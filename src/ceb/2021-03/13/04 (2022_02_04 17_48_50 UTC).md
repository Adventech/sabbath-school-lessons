---
title:  Mga Kamandoan sa Pagpadayon
date:   21/09/2021
---

Ang matagnaong dakung hulagway sa kasaysayan dili lang magtugot kanato sa paglingkod ug walay buhaton samtang moabut ang mga hitabo, mga hitabo nga dili gyud nato magamhan. Sagad ang pagtagad mao, “Aw, moabut ang katapusang mga hitabo sumala sa gitagna, busa unsa may atong mabuhat bahin niini kay sa igo lang moabay kanila? Gani, unsa may akong mabuhat sa pag-inusara?”

Apan dili kana mao ang pakigdugtong sa mga Cristohanon ngadto sa kalibutan sa ilang palibut, ug ilabina, ngadto sa katapusang mga hitabo. Ang Pinadayag 14 nagsulti kanato nga ang atong katuyoan niining panahona sa kasaysayan mao ang pagsulti sa uban bahin sa paghukom sa Dios ug pagtabang kanila sa pagpangadam alang sa ikaduhang pag-anhi ni Jesus.

`Basaha ang Pinadayag 14:6-12. Unsay gitudlo dinhi, ug unsa may atong imantala ngadto sa kalibutan? Nganong dinali-an man kaayo kini nga mensahe?`

Ingon nga mga Adventista, nagtuo kita nga ang “presente nga kamatuoran” (2 Pedro 1:12) makaplagan, sa tukma, dinhi niini nga mga bersiculo nga atong gipaila nga “Ang mga Mensahe sa Tulo ka mga Manolunda.” Dinhi atong makaplagan ang unod o kahulogan sa atong pagkatinawag niining panahona sa kasaysayan sa yuta.

Timan-i nga, gisugdan kini sa “walay katapusang balita," ang maanindot nga balita sa kamatayon ug pagkabanhaw ni Cristo, nga niini lamang nagsandig ang atong paglaum sa kaluwasan. Anaa usab ang mensahe nga “miabut na ang takna sa paghukom” (Pin. 14:7), usa ka gamhanan nga timaan sa dalan nga nagtudlo ngadto sa katapusan sa panahon. Dayon, anaa usab diha ang tawag sa pagsimba sa usa “kinsa maoy nagbuhat sa langit ug yuta," sukwahi sa makalilisang nga pasidaan bahin niadtong nagpuyo sa Babilonia, nagsimba sa “mananap ug sa iyang larawan.” Sa katapusan, anaa ang paghulagway sa katawhan sa Dios sa katapusan sa panahon: “Ania ang pagpailub sa mga balaan; sila nga nanagbantay sa kasugoan ug sa tinuohan ni Jesus.”

`Basaha ang Pinadayag 14:11. Unsay gisulti niini bahin sa kakulang sa pahulay alang niadtong nagsimba sa mananap ug sa iyang larawan?`

Walay pahulay, adlaw ug gabii, alang niadtong nagsimba sa mananap ug sa iyang larawan? Bisan og adunay daghang mga hunahuna bahin sa takdo gayud nga gipasabut niini, ang tanan nagkauyon nga kining mga tawhana dili makasinati sa matang sa pahulay nga gitanyag sa Dios ngadto sa mga matinumanon Kaniya.

`Nganong naghunahuna ka man nga ang unang bahin sa Mga Mensahe sa Tulo ka mga Manolunda mao man ang “maayong balita nga walay katapusan”? Nganong ato batonan kanunay kining maanindot nga kamatuoran samtang atong imantala kini nga mga mensahe ngadto sa kalibutan? unsang paagi ang pagsabut niining ebanghelyo central kaayo ngadto sa concepto sa pahulay?`