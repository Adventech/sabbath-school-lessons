---
title:  Edisyon Sa Magtutudlo
date:   24/09/2021
---

**Bahin I: Kinatibuk-ang Panglantaw**

Ang ulohan sa leksyon niining semanaha, “Ang Katapusang Kapahulayan,” nagpasabut nga ang atong kapahulayan dinhi temporaryo lamang. Mopahulay kita diha kang Cristo karon, apan ang atong panghunahuna bahin sa pahulay sa kanunay anaa sa kahulogan dinhi sa kalibutan sa pag-antus, kasub-anan, ug pagbalatian. Moabut ang adlaw nga mosulod kita ngadto sa dayon nga pahulay. Ang tanang kasakit sa kasingkasing sa kinabuhi matapus na. Balatian, katalagman, ug kamatayon mahanaw sa hangtud.

Gihatagan sa Dios ang tigulang nga apostol Juan, nga gipalayas didto sa Isla sa Patmos, og usa ka panan-awon bahin sa Iyang kaugalingon. Kining panan-awon gikan kang Cristo naghatag kang Juan og kadasig ug paglaum. Diha sa matagnaon nga mga pagpadayag, nakita ni Juan ang kasaysayan sa Cristohanong iglesia ug sa panapus nga mga panghitabo sa pagsira sa kasaysayan sa yuta. Kining libro sa Pinadayag nagtapus uban sa usa ka bag-ong langit ug usa ka bag-ong yuta, nga magpasulod sa katapusang kapahulayan diha sa Dios.

Sa dili pa kanang katapusang pahulay, adunay tukma nga mga timaan nga nagtudlo ngadto sa pagbalik ni Jesus. Diha sa Mateo 24, gilagda ni Jesus kining mga panghitabo nga moabut sa mag-anam ka kusog nga pagkatuman sa dili pa ang Iyang mahimayaong ikaduhang pag-anhi. Latas sa mga katuigan, ang mga patriarca ug mga profeta naglantaw ngadto sa pagbalik sa Ginoo nga wala makasinati sa “katapusang pahulay' nga gisaad ni Cristo. Nangamatay sila nga nagpaabut sa moabut nga hitabo, apan nangamatay sila diha sa paglaum. Diha sa Pinadayag 14:6-12, ang mensahi sa tulo ka manulonda sa langit sa katapusang mga adlaw sa pagpaandam sa kalibutan alang sa pagbalik ni Cristo.

Samtang ang gubat tali sa maayo ug dautan magpadayon sa tibuok kalibutan, gidapit kita ni Jesus sa “pagbantay” ug “pag-andam” alang sa Iyang madali nga pagbalik ug sa pagka-andam sa pagsulod sa Iyang dayon nga pahulay.

**Bahin II: Comentaryo**

Gipahibalo kita ni Juan nga didto siya sa pulo sa Patmos sa pagkadawat niya sa mga panan-awon nga naglangkub sa libro sa Pinadayag. Ang Patmos usa ka gamay nga isla sa Aegean sea tali sa mga baybayon sa Turkey ug Greece. Mag siyam ka milyas ang gilay-on. Sa panahon ni Juan usa kini ka bato-on upaw nga colonia sa pagsilot sa mga priso nga palayason. Didto. Adunay gamay’ng comunidad nga minahan usab didto-ug lain pang gamay.

Usa na ka tigulang nga tawo si Juan, diha sa mga 90 anyos ang pangidaron, sa pagkadawat niya sa mga panan-awon sa Pinadayag. Nagkinabuhi siyag dugay nga panahon sa pag-alagad sa iyang hinigugma nga Agalon. Malagmit nga nagpuyo siya didto sa Efeso sa wala pa siya palayasa ngadto sa Patmos. Karon nahimulag na siya sa iyang mga higala ug pamilya. Luyahon na siya, ug kaduhaduha-an kon makagawas pa ba kaha siya gikan niining gamay, hilit nga isla. Ug dayon si Jesus sa Iyang tumang kadan-ag sa himaya nagpadayag og balaan nga kamatuoran ngadto kang Juan nga magpahayag ug magpadasig sa katawohan sa Dios sa gatusan ka mga katuigan. Kini nga mga kamatuoran sa katapusang panahon magpadayag sa daghang mga hitabo nga moabut sa dili madugay niining kalibutana aron pag-andam sa katawohan sa Dios alang sa umaabut. Usahay anaa sa labing dagku nga mga pagsulay sa atong mga kinabuhi nga magdugang ka tin-aw ang pagsulti sa Dios kanato. Kon atong bation ang kamingaw ug kaluya, mobisita kanato si Jesus sama sa Iyang pagbisita kang Juan ug magpuno kanato sa kainiton sa Iyang presencia.

Ang libro sa Pinadayag maoy libro bahin kang Jesus nga manginlabut Dili lang Siya maglingkod sa Iyang trono didto sa langit; manginlabut Siya sa mga kalihokan sa kinabuhi dinhi sa yuta. Mag-alagad Siya kanato diha sa mga kahigwa-os, sa kasakit sa kasingkasing, ug sa atong giatubang nga kasaguyo Sa pagkanaug ni Jesus aron sa pakigsulti sa Iyang pinalangga nga tinun-an, Iyang gipadan-agan ang batoon, opaw nga Patmos sa Iyang himaya. Walay dapit nga atong makaplagan sa atong mga kaugalingon nga dili maabut sa Dios. Makighibalag Siya kanimo bisan diin ikaw uban sa Iyang presencia. Ang Pinadayag puno sa paglaum. Ang Usa nga nag-uban kanato pinaagi sa Iyang Balaang Espiritu karon moabut sa dili madugay diha sa himaya aron dad-on kita ngadto sa Iyang puloy-anan. Malipayon si Juan nga nagsulti, “Tan-awa, Siya moabut uban sa mga panganod, ug ang tanang mata makakita Kaniya” (Pin. 1:7).

**Mga Timaan sa Pagbalik ni Jesus**

Gisultihan ni Jesus ang Iyang mga tinun-an bahin sa usa ka panahon nga libutan ang Jerusalem sa moataki nga kasundalohan ug mogguba niini (Lukas 21:20). Nahitabo kini niadtong A.D. 70 sa diha nga si Titu, ang Romanhong heneral, misulong sa Israel ug giilog ang ciudad. Ang Judio nga historian nga si Josephus naghulagway sa pagguba sa pag-ilog. Nag-ingon siya nga ang gutom nga mga tawo “sagad magpahat sa gagmay'ng tipik sa tinapay; mga kabataan sagad mangilog sa pagkaon sa mga baba sa ilang mga ginikanan. Wala nay kaloy-anay ang managsoong mga lalake ug mga babaye sa usag-usa. Ang usa ka bukag nga mais labaw pa ka bililhon kay sa bulawan.”—“The Destruction of Jerusalem,” D. J. Muehlenbruch, trans, (St. Louis, MO: Concordia Publishing House, 1922). Adunay mga panahon sa pagsulong nga adunay mga ginikanan nga ilang lat-an ang ilang mga anak nga namatay ug kaonon nila. Nagpadayon si Josephus: “Tungod sa tumang kagutom, ang uban mangaon nalang og ta-l, ang uban ang mga higot sa ilang montura sa kabayo; ang uban, ang panit nga laksi-on gikan sa ilang mga panalipod sa lawas; ang uban adunay mga dagami sa ilang mga baba sa makaplagan na ang ilang patay nga mga lawas.” Ang mga epekto sa pagpangataki sa Jerusalem sa mga Romanhon makaliliisang kaayo tan-awon ug makalaglag. Sa wala pa mahuman, gisunog ang ciudad ug linibo ang nangamatay sa mga siga sa kalayo.

Sa mga 1970s, ang mga archaelogists nakakalot sa puloy-anan sa usa ka aristocratic nga pamilya nga gisunog hangtud sa yuta sa kalayo panahon sa pagsulong niadtong A.D. 70. Kini nga puloy-anan maoy usa ka dakung pamatuod sa kadaku sa sunog sa tibuok nga pagkaguba sa ciudad sa Jerusalem

**Ang mga Pangutana sa mga Tinun-an**

Sa pagpasidaan ni Jesus sa Iyang mga tinun-an bahin sa umaabut nga kalaglagan, naghunahuna sila nga kana nga matang sa kalaglagan unya pa moabut sa katapusan sa kalibutan. Tungod niini nga katarungan nangutana sila Kaniya, “Anus-an man kining mga butanga mahitabo? Ug unsa may timaan sa Imong pag-abut, ug sa katapusan sa panahon?” (Mat. 24:3).

Ang mga tinun-an nangutana sa duha ka naglahi nga mga pangutana. Ang ilang unang pangutana,“ ‘Anus-a man kining mga butanga mahitabo?” nagpasabut sa pagkapukan sa Jerusalem ug sa pagkaguba sa templo. Ang ilang ikaduhang pangutana mao: “ “Unsa may timaan sa Imong pag-abut, ug sa katapusan sa panahon?” Sa Iyang tubag, sumala sa narekord diha sa Mateo 24, gilangkub ni Jesus ang duha ka mga hitabo nga mosangko ngadto sa pagkaguba sa Jerusalem niadtong A.D. 70. Kini nga mga hitabo magsilbi nga usa ka unang paghulagway kon unsay manghitabo sa dili pa ang Iyang ikaduhang pag-anhi. Diha sa Mateo 24, gihisgutan ni Jesus ang mga timaan nga mag-una sa Iyang pagbalik. Kini nga mga timaan magpadayag sa pagka- haduol na sa Iyang pag-anhi.

Wala maghatag ang atong Manluluwas og petsa alang sa Iyang pag-anhi, apan nagsulti Siya kanato bahin sa mga timaan nga magtugot kanato sa pagkahibalo kong unsa ka haduol. Ang wali ni Jesus bahin sa mga timaan sa katapusang adlaw nagtutok sa upat ka specific nga mga bahin: (1) mga timaan sa natad sa relihiyon, (mga kalihokang international, (3) sa kinaiyahan, (4) sa katilingban. Kini nga mga timaan naglakip sa espirituhanong mga pagpabuhi, kagubot sa tibuok kalibutan, mga gubat, mga gutom, mga katalagman sa kinaiyahan, mga sakit, mga pandemia, pagdaghan sa krimen, nagdugang nga mga violence o pangdagmal, pagkaluya sa moralidad, ug ang kakusog sa pagkaylap sa ebanghelyo sa tibuok kalibutan.

Ang Mateo 24 naglagda sa mga timaan sa pagbalik ni Cristo; ang Pinadayag 14 maoy usa ka dinali-ang hangyo sa pagpangandam alang sa Iyang pag-anhi.

**Ang Mensahe sa Katapusang Adlaw diha sa Pinadayag**

Sa Pinadayag 14 ang mga mensahi sa tulo ka mga manulonda nga kusog gimantala ngadto sa matag-usa ka nasud, kaliwatan, pinulongan ug katawhan sa pag-andam sa kalibutan alang sa Iyang madali nga pagbalik. Mensahe kini sa “maayong balita nga walay katapusan” bahin sa kahibulongang grasya sa Dios alang sa tibuok planeta. Usa kini ka tawag diha sa kahayag sa maayong balita sa pagkinabuhi sa matinumanong mga kinabuhi, nga maghimaya sa Dios sa tanan nga atong buhaton sa takna sa paghukom. Usa kini ka hangyo sa usa ka kaliwatan sa ebolusyon sa pagsimba Kaniya ingon nga Magbubuhat. Usa kini ka mensahe sa paglaum sa katapusang panahon. Si Jesus ang mobarug alang kanato sa paghukom ug sa pagpaila sa Iyang matarung nga kinabuhi sa dapit sa atong dili matarung nga kinabuhi. Naghatag kanato si apostol Juan niini nga pagpadasig: “Kong adunay makasala, aduna kitay usa ka Manlalaban uban sa Amahan, si Jesu-Cristo nga matarung” (1 Juan 2:1). Ang katapusang paghukom sa Dios matarung. Iyang labanan kadtong nagtahan sa ilang mga kinabuhi ngadto Kaniya ug pinaagi sa pagtoo modawat sa Iyang kinabuhi ug kamatayon sa ilang dapit.

**Pagmaya Kanunay diha sa Ginoo**

Nabilanggo didto sa Roma, nagsulat si apostol Pablo sa pagpadasig sa mga tumotuo didto sa Filipos. Ang ubang mga Bible commentators naglabel sa libro sa Filipos, ang espistola sa kalipay. Niining upat ka hamubo nga mga capitulo nga sulat, naggamit si Pablo sa mga pulong “kalipay” o “pagmaya” sa subli-subli. Ang tema sa capitulo 1 mao ang “Kalipay diha sa mga Pagsulay.” Ang tema sa capituo 2 mao ang “Kalipay diha sa Pagpaubos,” ang tema sa capitulo 3 mao ang “Kalipay diha sa Pagsurrender,” ug ang tema sa Capitulo 4 mao ang “Kalipay diha sa Pagpasalamat.”

Nakakat-un si Pablo sa pagkinabuhi diha sa kalipay kang Cristo kay iyang nakaplagan kon unsaon pagpahulay diha kang Cristo. Nagtuo siya nga si Cristo magpalig-on kaniya sa tanang kahimtang ug magsangkap sa iyang panginahanglan (Flipos 4:13, 19). Ang iyang pagsalig napalig-on diha sa balaang katinuoran nga ang iyang “pagkalungsodnon atua sa langit ug nga, moabut ang adlaw, nga si Cristo “mag-usab sa atong maluyahon nga lawas.” Mainiton siya nga nagpaabut sa pag-anhi sa Manluluwas nga si Jesu-Cristo (Fil. 3:20, 21). Makahimo siya “pagmaya” sa kanunay diha sa Ginoo” (Fil. 4:4) tungod kay aduna siyay bug os nga pagsalig sa pag-atiman ni Cristo sa presente ug sa katumanan sa eternal nga plano ni Cristo sa umaabut. Ang iyang pamahayag, “Haduol na ang Ginoo,” naghatag kaniya sa “kalinaw sa Dios, nga nagalabaw sa tanang pagsabut” (Fil. 4:5, 7). Uban kang apostol Pablo, makahimo kita sa pagmaya nga walay bisan unsa nga kahimtang nga atong giatubang nga dili dayon masangkapan og tabang ni Cristo alang kanato karon, paglaum alang ugma, ug ang saad sa katapusang kapahulayan diha kang Cristo sa tibuok eternidad.

**Bahin III: Kagamitan sa kinabuhi**

Sa milabay nga panahon usa ka higala nagpa-ambit sa iyang sugilanon nga makapuga sa kasingkasing. Ang iyang anak nga lalake nga walo ka tuig ang edad, himatyon sa talagsaong balati-an sa dugo. Ang mga tawo sa tibuok nasud mainiton nga nag-ampo alang sa pagka-ayo sa maong bata. Ilang gihangyo ang Dios alang sa milagroso nga pagka-ayo. Nag-anam ka grabe ang kahimtang sa bata. Ang katapusang pipila ka mga adlaw sa iyang kinabuhi, milingkod ang iyang mama tapad sa iyang katri nagkupot kanunay sa iyang kamot ug naghapayhapay sa hinay sa iyang buhok. Sa nadayag na nga pipila nalang ka oras siya mabuhi, gikugos niya sa iyang mga bukton ang iyang anak samtang naglinglod sa tuwang-tuwang nga siya, nag-awit sa hinay sa mga alawiton sa langit. Pila ka panahon human sa iyang kamatayon, nakasulti kami, ug nakasulti siya niining halandumong nga pamahayag: “Bisan og adunay halalum nga kutab sa kasakit sa akong kasingkasing, naghatag ang Dios kanako og usa ka kalinaw nga nagalabaw sa tanang pagsabut.” Sa gipangutana kong unsa kanang kalinaw nga nagalabaw sa tanang pagsabut, igo lang siya nitubag, “Kon dili ka makasabut, makahimo gihapon ikaw sa pagpahulay diha sa gugma ug pag-atiman ni Cristo.”

Samtang matapus kining mga serye sa pagtuon sa mga leksyon sa Biblia, bisan unsay nagpabilin nga personal nga pagbati diha sa imong kinabuhi, naghandum si Jesus sa paghatag kanimo og usa ka “kalinaw nga nagalabaw sa tanang pagsabut.” “Siya anaa diha alang kanimo, karon, ugma, ug sa walay katapusan. Ang Iyang mga plano labaw pa kadaku kay sa imong mahanduraw. Hinumdumi ang mga pulong ni Jesus: “Siya nga magapadayon hangtud sa katapusan mamaluwas. (Markos 13:13). Salig sa Iyang kusog sa pagpatabok kanimo latas sa mga hagit sa kinabuhi ug magpuyo diha sa kalinaw.