---
title:  Midalagan Pagpalayo
date:   12/09/2021
---

Kahibulongan sa pagkamalampuson si Jonas nga misyonero. Sa sama nga panahon, maalang-alangon usab kaayo siya, sa unang higayon. Bisan unsa ang gibuhat ni Jonas, ang tawag sa Dios nakabalda sa iyang kinabuhi, sa dakung paagi. Sa baylo nga iyang isangon ang yogo sa Dios sa iyang mga abaga ug pagdiscobre sa iyang kaugalingon nga sayon lang ang Iyang yogo ug ga-an ang iyang lulan (Mat. 11:30), nakahukom si Jonas sa pagpangita sa iyang kaugalingong “pahulay,” nga mao ang pagdalagan ngadto sa lahi nga padulngan gikan sa gitawag sa Dios nga paadto-an niya.

`Diin man si Jonas naglaum nga makakaplag og kalinaw ug pahulay gikan sa tawag sa Dios? Unsa kini ka maayo nga mahimo alang kaniya? Basaha ang Jonas 1.`

Padulong si Jonas sa lahi nga dalan kay sa diin siya gitawag sa Dios sa pag- adto. Wala gani siya mohunong aron mangatarungan ngadto sa Dios, sama sa gibuhat sa daghang mga profeta sa Biblia sa pagtawag sa Dios kanila sa pagkahimong mga mensahero sa Dios (tan-awa, pananglitan, sa Ex. 4:13)

Makasisibut kaayo, dili lang kini ang unang higayon nga si Jonas gitawag sa Dios sa pagsulti alang sa Dios, sumala sa gisugyot sa 2 Hari 14:25. Niana nga kahimtang, hinoon, nagpakita si Jonas nga nagtuman sa gisugo sa Dios kaniya. Apan, dili niining higayona.

Ngano man?

Ang mga record sa kasaysayan ug sa documento sa chronology ang kamaldito sa mga tinugyanan sa Neo-Assyrian nga naggahum sa Near East panahon sa ika-80 ka siglo B. C., sa panahon nga nagministeryo si Jonas sa Israel. Mga 75 anyos sa ulahi, si hari Sennakerib sa Neo-Assyrians miataki sa Juda. Nabuntog na ang Israel ug Samaria mga 25 anyos sa una, ug si Hari Ezekias makita nga nagkig-abin sa usa ka local anti-Assyrian nga coalisyon.

Karon miabut na ang panahon sa mga Assyrians sa paghusay sa mga utang. Ang historical Assyrian document diha sa Biblia (2 Hari 18, Isaias 36), ug ang mga hulagway sa paril sa palasyo ni Sennakerib sa Nineve ang tanan nagsulti kanato sa minaldito nga sugilanon nga bahin sa paghahulog sa Lachish, usa sa labing importante ug maayo kaayo nga gipalig-on nga utlanan sa habagatan nga babag ni Ezekias. Sa usa ka inscription, giangkon ni Sennakerib nga nakakuha og kapin sa duha ka gatus ka libo nga mga priso gikan sa 16 ka mga gipalig-on nga mga ciudad nga iyang giangkon nga iyang giguba. Sa pag-ilog sa hari sa Assyria sa Lachis, ginatus ka kaliboan ka mga priso ang gikastigo, ang hugot nga mga lumalaban ni Hari Ezekias gipanitan nga buhi, samtang ang uban gipadala ngadto sa Assyria aron motrabaho sa barato kaayo nga suhol. Ang mga Assyrians daw dili katuohan sa pagkamaldito, bisan sa sulondan sa kalibutan niadtong panahona. Ug gipadala sa Dios si Jonas ngadto gayud sa taliwala niadto nga empiryo.

`Mikalagiw gikan sa Dios? Nakabuhat ka ba sama niana kaniadto? Kon mao unsa ka maayo ang misangput kanimo? Unsang mga leksyon nga unta imong makatun-an gikan niana nga sayop?`