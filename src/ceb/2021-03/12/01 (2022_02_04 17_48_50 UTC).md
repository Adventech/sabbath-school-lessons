---
title:  Ang Walay Pahulay nga Profeta
date:   11/09/2021
---

### Basaha sa Patuon sa Semana
Jonas 1-4, Jer. 25:5, Ezek. 14:6, Pin. 2:5, Lukas 9:51-56, Judas 1-25.

> <p>Tekstong Sag-ulohon</p>
> “Ug dili ba diay bati-on ko ang kaawa Alang sa Nineve kanang dakung ciudad, diin nanagpuyo ang kapin sa usa ka gatus ug kaluhaan ka libo ka mga tawo nga dili gani makaila sa kalainan sa ilang toong kamot ug sa ilang kamot nga wala, ug atua usab ang daghan nga kahayupan?” (Jonas 4:11).

Usa sa labing makasibut nga mga sugilanon diha sa Kasulatan mao kadtong bahin kang Jonas. Dinhi, usa siya ka profeta sa Dios, usa ka tawo nga tinawag sa Dios, ug unya-unsa man? Mikalagiw siya gikan sa tawag sa Dios. Dayon human siya napasugot sa dramatic nga paagi sa pag-usab sa iyang hunahuna ug sa pagtuman sa Ginoo, iyang gisugot, apan unsa may iyang gibuhat? Sa pagreclamo nga ang mga tawo nga siya gitawag nga pasaksihan naghinulsol ug naluwas gikan sa kalaglagan, nga kon wala pa, maglaglag unta sila!

Daw unsa nga pananglitan sa usa ka tawo nga walay makapahulay, walay kalinaw—bisan hangtud nga nakaingon siya, “Busa karon, Oh Jehova, ako nangaliyupo kanimo, nga kuhaon mo gikan kanako ang akong kinabuhi; kay alang kanako maayo pa nga ako mamatay kay sa mabuhi ako” (Jonas 4:3).

Gihisgutan ni Jesus ang sugilanon ni Jonas, sa pag-ingon: “Ang mga tawo sa Nineve motindog sa paghukom uban niini nga kaliwatan ug condinahon kini, tungod kay sila naghinulsol sa pagwali ni Jonas; ug sa pagkatinuod adunay labaw pa kadaku kay kang Jonas ania dinhi” (Mat. 12:41). Labaw kadaku kay kang Jonas, gayud! Kay kondili pa, dili Siya mahimong atong Manluluwas.

Niining semanaha, atong tan-awon si Jonas ug unsay atong matun-an gikan sa iyang pagkawalay-pahulay ug kakulang sa kalinaw.