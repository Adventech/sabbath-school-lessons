---
title:  Edisyon Sa Magtutudlo
date:   17/09/2021
---

**Bahin I: Kinatibuk-ang Panglantaw**

Ang paagi sa Dios pagluwas sa nawala nga katawhan usahay makita nga kahibulongan. Ang Nineve, usa ka ciudad sa 120,000 ka mga tawo, maoy capital sa Neo Assyrian Empire. Ang kasundalohan sa Assyria maoy pipila sa mapangahason kaayo sa Near East. Nabantug pag-ayo ang ilang pagkamaldito sa tibuok Mediterranean basin. Dili lamang sila moataki sa lig-ong mga panalipod sa kaaway, mopatay usab kanila. Ilang gipamatay samag mga mananap ang moatbang ug bihagon ang linibo-libo nga mga batan-on nga himoon nga ilang mga ulipon.

Handurawa lang ang reaksyon ni Jonas sa diha nga gisugo siya sa Dios sa pagpanaw gikan sa Israel ngadto sa Nineve sa pagwali sa usa ka mensahe sa paghinulsol niining dautang ciudad. Sa baylo nga mosalig sa gahum sa Dios sa pagbuhat sa sugo sa Dios, hilabihan niya kahigwa-os. Wala siyay pahulay ni kalinaw sa hunahuna, busa milayas siya sa pikas nga padulngan. Usa sa makapahibulong nga mga butang niini nga sugilanon mao ang kinasingkasing nga handum sa Dios sa pagluwas sa mga namuyo sa Nineve. Mabinati-on kaayo ang Dios bahin sa pagluwas sa nawala nga katawhan. Iyang buhaton ang bisan unsa nga gikinahanglan sa pagtubos kanila. Ang sugilanon ni Jonas dili lamang bahin sa pagluwas sa Nineve; bahin usab kini sa pagluwas kang Jonas, ang maalang-alangon nga manalagna.

Malagmit nga wala makaamgo si Jonas sa iyang lalum nga pagkasuko sa mga Ninevihanon. Misibat gikan sa Dios, nisangko siya sa tiyan sa dakung isda ug adunay tulo ka adlaw sa pagpamalandong sa iyang relasyon sa Dios. Diha sa buhat sa tumang pagka-subo, mituaw si Jonas ngadto sa Dios. Sa pagluwa kaniya sa dakung isda didto sa baybayon sa Nineve, ang maduha- duhaon misibat nga tawo nahimong mauyonon nga misyonero. Apan wala mahuman ang sugilanon didto. Nagwali si Jonas didto sa Nineve, ug sa naghinulsol na sila nasuko si Jonas. Naghunahuna siya og labi kadaku sa iyang dungog kay sa kadungganan sa Dios ug sa Iyang gugma alang sa mga tawo sa Nineve. Sa leksyon niiining semanaha, atong discobrehon ang kahibulongan nga kamatuoran: nagkinahanglan si Jonas sa ebanghelyo sama sa mga tawo sa Nineve, ug mao man usab kita.

**Bahin II: Comentaryo**

Residente si Jonas sa usa ka gamay nga ciudad nga ginganlan o Gath-hepher, nga duol lang gikan sa seaport o puerto sa ciudad sa Jopa ( Hari 14:25). Napun-an sa kahadlok tungod sa pagkamalditohan sa mga nanagpuyo sa Nineve, misibat siya gikan sa tawag sa Dios sa pagsakal ngadto kanila. Nisakay siya sa sakayan sa dagat padulong sa Tarsis, handum nga magpalayo gyud siya pag-ayo gikan sa Nineve. Bisan og dili kita makasiguro, ang Tarsis gihunahuna sa mga Bible commentators nga Tartessus sa habagatang Espanya duol sa Gibraltar. Ang panaw sa dagat gikan sa Jopa ngadto sa Tartessus bali 2,200 milyas. Ang Nineve sa pikas bahin, nahimutang bali 700 milyas gikan sa Jopa.

Ang panghunahuna nga basin siya tamayon, dili dawaton, o, gani basi lutoson nakabalaka pag-ayo sa profeta. Daku kaayo ang mga kalisdanan nga gihunahuna sa manalagna nga dili siya makahimo sa pag-atubang kanila. Sa pamahayag bahin sa kakulang sa pagtoo gihulagway ni Ellen G. White, ang kahimtang sa panghunahuna ni Jonas: “Samtang ang profeta naghunahuna sa mga kalisdanan ug daw pagkadili mahimo niini nga kamandoan, natintal siya sa pagpangutana sa katarungan sa tawag. Sa tawhanong panghunahuna daw walay bisan unsa nga kaayohan makuha sa pagmantala niana nga mensahe niadtong garboso nga ciudad. Nakalimot siya sa makadiyut nga ang Dios nga iyang gialagaran ma-alamon sa tanan ug gamhanan sa tanan Samtang siya nagalang-alang, ug nagduhaduha gihapon, gipaluya siyag maayo ni Satanas. Gihasol siya sa dakung kahadlok, ug siya ‘mitindog ug milayas padulong sa Tarsis.' Miadto siya sa Jopa, ug nangita og barko nga duol na molarga, nipalit siyag ticket, misakay ug didto siya sa ubos nga dapit sa maong sakyanan aron mokuyog kanila” (Jonas 1:3).

“Sa kamandoan nga gihatag kaniya, gipiyalan si Jonas sa usa ka bug at nga katungdanan; ug Siya nga nag-awhag kaniya sa pag-adto nakahimo sa pag-atiman sa Iyang sulogoon ug naghatag kaniyag kalampusan. Kon nagtuman pa ang profeta sa walay pagsukit-sukit, malikay unta siya sa daghang pa-it nga kasinatian, ug mapanalanginan sa kadagaya.”—Ellen G. White, Prophets and Kings, p. 266.

Wala masulbad ang problema ni Jonas pinaagi sa iyang paglayas gikan niini. Ang iyang gibuhat nakadugang lang hinoon sa iyang paglukso ngadto sa dugang nga kalisud. Ang Dios nga nagsugo kaniya sa pagwali sa paghinulsol didto sa Nineve, makahimo sa hingpit sa pag-atiman, pagtabang, ug pagpalig-on. Dili gyud maghatag ang Dios kanato og bulohaton nga walay paghatag kanato sa katakus sa pagbuhat niana. "Samtang ang kabubut-on sa tawo mo-abag sa kabubut-on sa Dios, mahimo kini nga gamhanan sa tanan. Bisan unsay kinahanglan buhaton sumala sa Iyang sugo mahimo diha sa Iyang kusog. Ang tanan Niyang pag-awhag mamahimo.”—Ellen G. White, Christ's Object Lessons, p. 333. Labaw kadaku ang paghunahuna ni Jonas sa iyang kahuyang kay sa iyang paghunahuna sa kusog sa Dios. Apan wala pa mahuman ang Dios kaniya.

Padulong na si Jonas sa Tarsis, apan ang Dios nagpadulong ngadto kang Jonas. Samtang mikalagiw ang profeta gikan sa tawag sa Dios, gitawag sa Dios pagbalik ang manalagna. Nag-ingon ang Kasulatan, “Nagpadala ang Dios og kusog nga bagyo ngadto sa dagat, sa pagkaagi nga hapit maguba ang sakayan” (Jonas 1:4). Hilabihan kabangis ang bagyo nga naghulga sa pagbungkag sa barko. Sa diha nga daw ang kargamento ug mga pasahero mangawala, sa iyang tumang kaguol naghangyo si Jonas kanila sa paglabay kaniya ngadto sa dagat. Samtang siya nalunod ilalum sa mga balud, gilamoy siya sa usa ka dakung isda. Nag-ingon ang Biblia, “Ug unya nag-andam si JEHOVA ug usa ka dakung isda sa paglamoy kang Jonas. Ug si Jonas didto sa tiyan sa isda sulod sa tulo ka adlaw ug tulo ka gabii” (Jonas 1:17).

Adunay mga nagtuo nga subra ra kaayo pagka-asoy ang sugilanon ni Jonas nga matuohan pa. Nagtuo sila nga tinumotumo lang kini nga sugilanon imbis nga usa ka tinuod nga sugilanon sa kasaysayan. Apan ang ebidencia sa kasaysayan diha sa Kasulatan, ug sa arkeolohiya nagsupak niana nga pagtuo. Ang uban pang mga katarungan sa pagkatinuod sa sugilanon ni Jonas, nasulat usab diha sa 2 Hari 14:25. Si Jonas usa ka tawo sa kasaysayan. Giila sa mga Judio ang libro sa Jonas ingon nga tinuod nga kasaysayan. Ang mga nakaplagan sa arkeolohiya o pagkalot sa yuta didto sa Nineve nagpamatuod sa kadak-on sa ciudad sumala sa gihulagway sa Biblia. Si Jesus mismo nagpamatuod bahin sa Nineve ug sa sugilanon ni Jonas (Mat. 12:39, 40; Lukas 11:29, 30). Usa sa dagkung mga isyo nagtuyok diha sa pangutana kon aduna bay dakung isda nga makalamoy sa tibuok tawo ug mabuhi pa ba siya sulod sa tiyan sa isda.

Si John D. Morris, Ph.D., usa ka scientist sa Creation Institute, nagsaysay bahin sa posibilidad sa paglamoy kang Jonas sa usa ka dakung isda niini nga paagi: “Adunay daghang mga klase sa iho o mga sharks nga buhi karon nga dagku kaayog baba ug tutonlan nga makahimo paglamoy sa tibuok lawas sa tawo. Uban sa dagkung mga mananap sama sa plesiosaurs nga wala na karon, sama nga ikaingon ang kamatuoran, ug tingali mao kini nga matang sa isda nga naglamoy kang Jonas. Ang punto mao, nga ang sugilanon dili imposibli nga nahitabo. Hinoon, ang labing importante, nag-ingon ang Biblia nga “si JEHOVA nag-andam ug usa ka dakung isda aron paglamoy kang Jonas' (Jonas 1:17).

Dayag nga kini nga hitabo usa ka milagro ug dili sumala sa kinaiyanhon nga hitabo. Busa, dili kinahanglan nga maghatag kita og usa ka pagpasabut nga sumala lamang sa kabag-ohan o moderno nga kasinatian o kahibalo.

“Mabuhi ba ang usa ka tawo sa tiyan sa usa ka isda? Ang panultihone idiom sa Hebreohanon nga 'tulo ka adlaw ug tulo ka gabii' napakita sa dayan gikan sa Kasulatan ug ubang mga tinubdan sa kahulogan nga ang usa ka bahin sa panahon nga magsugod sa usa ka adlaw ug matapus sa sunod adlaw Dili kinahanglan sabton nga tulo ka tibuok nga mga adlaw ug mga gabil Dugang pa, adunay daghang gikataho nga mga hitabo sa moderno nga mga sailors o nanakayan og barko o sakyanan sa dagat o bahin sa ubang mga tawo nga gilamoy nianang dakung mananap, nga nakaplagan human sa pila ka mga oras nga buhi sa ulahi. (Johm D. Morris,” (Did Jonah Get Swallowed by a Whale?” Creation Research, December 1, 1993, http://icr.org/article/ did-jonah-really-get- swallowed-by-the-whale) accessed February 9, 2020) Nagpadayon si Morris sa pag-ingon nga ingon nga mga Cristohanon nagtuo kita sa milagroso, busa atong gidawat ang Pulong sa Dios sumala sa mabasa diha sa libro ni Jonas.

Didto sa tiyan niadtong dakung isda, nakahimo si Jonas sa serioso nga panghunahuna. Puno sa walay kalauman nga kaluya, nituaw siya ngadto si Dios. “Sa diha nga naluya na ang akong kalag sa akong sulod, nahinumdum ako kang JEHOVA; ug naga-ampo ako Kanimo, ngadto sa Imong balaang templo” (Jonas 2:7). Si Jonas nilantaw saylo sa mangitngit ngadto sa dan ag nga kahayag nga nagsidlak sa sanctuaryo sa langit. Iyang gitumong ang iyang pagtagad bahin sa eternal o walay katapusan. Nagpamatuod si salmista Asap "Ang imong dalan, O Dios, anaa sa balaang puloy-anan.... Ikaw ang Dios nga nagabuhat ug mga katingalahan. Gipahayag mo sa mga katawohan ang imong kusog. Sa imong bukton giluwas mo ang imong katawohan” (Sal. 77:13-15). Nakaplagan ni Jonas ang Dios nga nagabuhat og mga kahibulongan. Sa bisan unsa nga mga kahimtang atong nahimutangan, samtang kita motutok ngadto sa balaang puloy-anan ug magtan-aw sa himaya sa Dios, sama kang Jonas, ang atong pagsalig sa Dios ug sa Iyang walay kinutoban nga gahum magatubo. Sa iyang pamahayag sa kasinatian ni Jonas, nag-ingon si Ellen G. White: “Apan sa takna sa kaluya ni Jonas wala siya biya-i sa Ginoo. Latas sa pasunod nga mga pagsulay ug sa kahibulongan nga mga paagi sa Dios, ang pagsalig sa profeta sa Dios ug ang Iyang walay kinutoban nga gahum sa pagluwas nabuhi.” Prophets and Kings, p. 266.

Sa pagkabuhi na sa iyang pagtoo, nagbuhat ang Dios og milagro, ug giluwa sa dakung isda si Jonas sa baybayon. Mipanaw si Jonas ngadto sa Nineve ug nagwali nga laglagon sa Dios ang dautang ciudad. Sa iyang dakung kahibulong, naghinulsol ang katawhan. Adunay dakung espirituhanong pagpabuhi. Nagpakanaug ang hari og usa ka decreto uyon sa custombre sa Silangan ug nagpu-asa ang tibuok nasud, nagsugid sa ilang sala, ug naghinulsol. Kahibulongan kaayo, dili katuohan nga wala mahimuot si Jonas niini. Iyang gituman ang sugo sa Dios, apan ang makalilisang nga mga sangputanan wala moabut.

Sa tagna, adunay ginganlan og conditional prophecy. Gipasabut kini pag- ayo nga concepto diha sa Jonas 3:10: “Dayon nakita sa Dios ang ilang mga buhat, nga mitalikod sila gikan sa ilang dautan nga dalan; ug wala dayona sa Dios ang katalagman nga Iyang gisulti nga Iyang ipadala kanila, ug wala kini Niya buhata.” Ang katumanan sa tagna gipasukad sa ilang pagtagad. Sa ilang paghinulsol, “wala dayona sa Dios” ang paglaglag. Malampuson ang wali ni Jonas, apan ang nagalang-alang nga manalagna wala moila niini. Iyang gibati nga napakyas siya, apan sa gatusan ka mga tuig sa ulahi gihisgutan ni Jesus si Jonas ingon nga sulondan sa pagkamatinumanon sa iyang pagwali didto sa Nineve. Aniay daw dili katuohan nga maayong balita: Dili sayon pahunongon ang Dios. Nagkinahanglan si Jonas sa ebanghelyo ingon kadaku sa pagkinahanglan niini sa mga Ninevehanon. Gi-apas siya sa Dios, dili siya palabyon, ug gikupatan siya hangtud si Jonas miila sa Iyang gamhanang kamot.

**Bahin III: Kagamitan sa kinabuhi**

Nakasulay ka ba sa pagbati nga gimandoan ka sa Dios sa pabuhat og usa ka butang, apan nagalang-alang ka sa pagbuhat niini? Nakasulay ba ikaw nga ang Espiritu Santo nagabuhat sulod sa imong kasingkasing, nagpasabut kanimo sa paghimog usa ka desisyon, ug nagduhaduha ka tungod sa imong paghunahuna sa mahimo nga mga sangputanan? Tingali sama kang Jonas, usa ikaw ka maalang-alangon nga misyonero. Imong nadunggan ang Dios sa pagdawat ug usa ka katungdanan sa iglesia, pagsaksi ngadto sa usa ka silingan o kauban sa trabaho, o pagpaambit sa ebanghelyo sa sakop sa pamilya nga dili matinuohon. Sa sama nga panahon, nabalaka ikaw nga dili ka takus sa pagbuhat niini. O sa imong pagsaksi, mahadlok ka nga basi sayop ang imong ikasulti. Mahadlokon ikaw nga basi dili sila modawat o motuo sa imong isulti. Labi pa ka grabe, basi dili ka nila dawaton. Aniay pipila ka mga butang nga imong hinumduman. Nahauna, hinumdumi dili motawag ang Dios sa qualified; Siya ang moqualify niadtong Iyang tawgon. Ikaduha, kon dasigon ka sa Dios sa pagbuhat og usa ka butang ug imong dawaton ang imong assignment, Siya ang responsabli alang sa mga resulta. Dili kita tawgon sa Dios ngadto sa "paglampus.” Tawgon kita ngadto sa pagkamatinumanon. Kong matinumanon kita sa bulohaton, nga Iyang gisugo kanato, moabut ang adlaw nga Siya moingon, “Maayong pagkabuhat, maayo ug matinunon nga sulogoon. ... Sumulod ka ngadto sa kalipay sa imong Ginoo” (Mat. 25:21).