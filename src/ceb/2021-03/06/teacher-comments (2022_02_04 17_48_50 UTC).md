---
title:  Edisyon Sa Magtutudlo
date:   06/08/2021
---

**Bahin I: Kinatibuk-ang Panglantaw**

Alang sa daghang mga tawo, ang ulohan sa leksyon niining semanaha daw usa ka gamay nga katingalahan. Unsaon nimo pagkakaplag og pahulay sa mga bugkos sa pamilya kon dili maayo ang kahimtang sa imong pamilya? Unsa man kaha kon aduna kay dictador hilabihan ka higpit ang imong amahan? Tingali dili kaayo maayo ang imong relasyon sa imong inahan? O unsa kaha kon adunay mainit nga pag-indigay sa managsoon? Hinoon, adunay daghang pamilya nga su-od ang mga bugkos sa pagbinati-ay. Ang puloy-anan maoy usa ka dapit sa pagsuportahanay diin ang gugma dayag nga ipaila. Apan dili kini maoy kahimtang sa kanunay.

Makakuha kitag kadasig gikan sa kasinatian ni Jose. Sinalikway sa iyang masinahon nga mga igsoon, gibaligya ngadto sa pagkaulipon, nahimulag sa iyang pamilya, gihukman sa dili minatarung ug gibilanggo. Nagpadayon gihapon si Jose sa iyang pagtoo. Ang mga pagsulay nga iyang nasinatian wala makapalagot kaniya; nakahatud sila kaniya ngadto sa pagsalig sa Dios sa dugang pa ka bug-os. Pinaagi niini nga mga pagsulay gihulma sa Dios ang iyang kinaiya ug nag-andam kaniya alang sa usa dungganon nga pangatungdanan sa gingharian sa Egipto. Miabut ang adlaw nga siya nahimong usa ka sinaligan nga magtatambag ug tigdumala sa halapad nga mga kabtangan, naglingkod uban kang Faraon sa trono sa Egipto.

Ang leksyon niining semanaha magtutok sa duha ka walay katapusang mga kamatuoran. Nahauna, tungod kay mag-agi man kita og mga pagsulay ug mga kalisdanan dili gayud magpasabut nga gibiyaan kita sa Dios ug wala na kaayo kita higugmaa. Ang gugma sa Dios nagkab-ut kanato bisan unsay ilabay sa kinabuhi kanato. Ikaduha, ang mga hagit nga atong atubangon sagad mag-andam kanato alang sa usa ka butang nga labaw pa kadaku kay sa atong mahanduraw. Ang Dios adunay usa ka plano pinaagi niining tanan ug magabuhat sa Iyang katapusang katuyoan sa atong mga kinabuhi. Ang sugilanon ni Jose maoy usa ka sugilanon sa usa ka batan-ong lalake nga matinumanon ngadto sa Dios taliwala sa samok nga relasyon sa pamilya, apan sa miabut ang panahon nga gigamit siya sa Dios sa pagluwas sa iyang pamilya ug nagpahiuli sa relasyon nga nawala kaniya.

**Bahin II: Comentaryo**

Ang pagtuon sa pagtikad sa sugilanon nag-ulohan, _Mga Duyan sa Pagkadungganon,_ nag-analisar sa mga kasinatian sa pagkabata sa kapin 400 ka mga tawo nga giila nga “dungganon” sa psychologists nga mga authors, si Victor ug Mildred George Goertzel. Ang dungganon nagkahulogan nga superior ug nakabuhat og labaw ka hataas sa ilang natad, ingon nga kaatbang sa pagbaton sa natural nga mga hiyas. Kining mga tawhana mga scientists, mga politico, mga bitoon sa cine, mga mapangahason, mga magsusulat, mga magsusulat og drama, ug mga bayani sa sports. Ang pangutana nga gipasupot ni Goertzel mao, Unsa man gyud ang mga kasinatian sa pagkabata nga naghulma sa umaabut nga mga kinabuhi niining dungganon nga mga tawo?

Ang ilang nadiscobrehan nakapahibulong kanila. Daghan niining mga tawhana nakaagi og kalisang o kalisdanan. Ang uban masakiton. Ang uban nagtubo sa gubot nga mga pamilya, ug aduna pay uban nga naka-agi oy mga pagka-angol o injuries sa pagkabata. Daghan niining mga bata-a nga nakabuhat og labing hataas nga mga butang gimatuto sa mahigugmaon supportive o matinabangon nga mga pamilya. Ang makapakugang nga kamatuoran sa Mga Duyan sa Pagkadungganon mao nga ang atong patukoranan nga mga pagpili ug pagdiscobre sa atong tinuod nga katuyoan sa kinabuhi labaw pa ka importante kay sa atong palibut o mga kaliwat sa pag-ila sa mga gitas-on nga atong makab-ut ug sa mga tampo o amot ngadto sa katilingban nga atong mahimo.

Tinuod gyud kini sa sugilanon ni Jose. Hunahunaa ang kagikan sa iyang kaliwat sa makadiyut. Naggikan siya sa lumbay sa sala ni Abraham, Isaac, ug Jacob. Adunay mga bakakon ug mga kawatan sa lumbay sa iyang pamilya. Ang puloy-anan sa iyang mga ginikanan nakasinati og kasamok. Ang pinalabi sa iyang amahan nakapasuko sa iyang mga igsoon. Nangasina sila, mga hakog, ug nanaglagot. Ang ilang sulbad: papahawa-on si Jose. Hunahunaa ang panaw ni Jose ug hinumdumi ang iyang kaliwat ug ang samok nga kahimtang sa pamilya. Gibaligya si Jose ngadto sa pagkaulipon sa nag-edad siyag 17 (Gen. 17:2). Didto sa Egipto human sa iyang matinumanon nga pag-alagad sa panimalay ni Potipar. Gibutang. butangan si Jose og caso, ug gibalanggo nga walay sala. Bisan human sa iyang malampuson nga paghubad sa mga damgo sa tiggama og tinapay ug sa magtitiing og bino (human sa tulo ka adlaw, sumala sa gitagna ni Jose, gipagawas ang magtitiing og bino ug nagpadayon sa iyang katungdanan sa pag-alagad kang Faraon), gibiyaan si Jose sa bilanggoan nga nag-antus sa kalisud sulod sa dugang pa nga duha ka tuig. Pagdamgo ni Faraon og mga damgo bahin sa pito ka tambok nga mga baka ug pito ka niwang nga mga baka, ug sa pito ka lusog nga mga puso sa mais ug pito ka bagsang nga mga puso sa mais, nahinumdum ang mayor-dumo kang Jose. Sumala sa Genesis 41:46, 30 anyos na ang edad ni Jose. Napulog-tulo ka tuig sa kalisdanan ni Jose ang milabay. Nagpabilin si Jose sa iyang pagtoo sa Dios sulod niining mga panahona. Ang iyang walay kaluya nga pagtoo ug lunsay o hinlo nga kadungganan, ug kaalam nga halayo sa panglantaw, nagbutang kaniya sa pangatungdanan nga pinalabi ni Faraon, ug nahimo siyang ikaduha ni Faraon sa pagpadalagan sa kagamhanan sa empiryo sa Egipto.

**Pagkamatinumanon ni Jose/Mga Panalangin sa Dios**

Ang mga kasinatian sulod sa 13 anyos nag-andam kang Jose alang sa kasamtangan nga gutlo. Napulog-tulo ka tuig sa wala pa sa balay ni Potipar, nagsulti ang Kasulatan, “Ug nakita sa iyang agalon nga si JEHOVA nag- uban kaniya ug gipauswag ni JEHOVA ang tanan nga gibuhat sa iyang kamot” (Gen. 39:3). Ang nanglabay kang Jose wala magbu-ot sa iyang presente nga nahimutangan. Matinumanon siya sa Dios ug nakadawat sa palaban sa Dios, bisan sa labing mahagiton nga mga kahimtang. Sa kanunay nga tinguha sa asawa ni Potipar nga molugos kaniya, milayas si Jose. Ang iyang mga pulong ngadto kaniya talagsaon kaayo: “Unsaon nako pagbuhat niining dakung pagkadautan, ug makasala batok sa Dios?” (Gen. 39:9). Sa gibilanngo siya nga walay sala, ang iyang katakus sa pagpangulo ug walay mansa nga kinaiya nakapahimuot sa bantay sa bilanggoan. Sa makausa pa, miuswag si Jose ngadto sa katungdanan sa pagkapangulo. Gipalabi siya sa Dios. Nag-asoy ang sugilanon, “Apan si JEHOVA diha nag-uban kang Jose, ug nagpakita kaniya sa Iyang kaayo, ug gihatagan siya ug kahimut- an sa mga mata sa punoan sa bantay sa bilanggoan” (Gen. 39:21). Human sa iyang paghubad sa mga damgo, sa mayor-dumo ug tigluto og tinapay, wala magsubra ang kahigwa-os ni Jose sa iyang pagkapriso. Nagtinguha siya sa pagsalig sa Dios ug pagbuhat sa labing maayo sa bulohaton nga iyang giatubang. Sa gipatawag na siya sa katapusan sa paghubad sa damgo ni Faraon, wala niya angkona ang dungog sa iyang kaugalingon. Igo lang siya nag-ingon, “ “Dili kanako, ang Dios maghatag kang Faraon og usa ka tubag sa kalinaw” (Gen. 41:16). Sa pagkasabut na ni Faraon sa damgo ang kahulogan niini, iyang gipili si Jose nga maoy magtukod og tipiganang- balay aron pagtipig sa pagkaon sulod sa pito ka tuig nga abunda tungod kay ang “Espiritu sa Dios” diha kaniya ug si Jose "buotan” ug “maalam” (Gen. 41:38, 39).

Ang naliwatan ni Jose ug ang iyang palibut dili maoy nagbu-ot sa iyang umaabut; ang iyang pagsalig sa Dios maoy nagpahigayon kaniya. Ang iyang pagtoo naglabaw sa iyang palibut. Kining kinutlo gikan kang Aristotle nagsulti bahin sa value sa positibo nga mga pagpili bisan unsay atong kahimtang o atong palibut: “Ang pagkalabing hataas dili usa ka aksidente. Resulta kini kanunay sa hataas nga tumong, tinud-anay nga paningkamot, ug maalamon nga pagbuhat; nagrepresentar sa maalamon nga pagpili sa daghang kapili-an-nga pagpili, dili sulagma, ang dangatan nimo" (www.keepinspiringme/Aristotle-quotes, accessed February 6, 2020).

**Mga Pagsulay kang Jose Nagandam Kaniya alang sa Kalampusan.**

Ang labing importante nga bahin sa pagkamaunongon ni Jose ngadto sa Dios mao ang iyang pag-ila nga ang mga kahimtang sa iyang kinabuhi dili maoy nagtinguha sa iyang relasyon ngadto sa Dios. Giatiman siya sa Dios, gihigugma, ug gipalig-on siya sa matag-usa nga kahimtang sa kinabuhi. Ang iyang lisud nga mga kahimtang dili nagpaila sa pagkabalaka sa Dios alang kaniya. Gani, ang kaatbang niini maoy tinuod. Ingon sa gamhanan kaayo nga pagkasulti ni Ellen G. White: “Ang mga pagsulay ug mga babag maoy pinili sa Dios nga mga paagi sa pagdesiplina ug ang Iyang gitudlo nga mga kahimtang sa kalampusan. Siya nga makabasa sa mga kasingkasing sa mga tawo nahibalo sa ilang mga kinaiya labaw ka maayo kay sa ilang nahibaloan sa ilang mga kaugalingon...

“Tungod kay gitawag kita sa pag-antus sa pagsulay nagpahibalo nga si Ginoong Jesus nakakita dinhi kanato sa usa ka bililhong butang nga Iyang gihandum nga palambo-on. Kong wala Siyay nakita kanato nga niini mahimaya ang Iyang ngalan, dili Siya maggastog panahon sa pagpahamis kanato. Dili Siya maglabay ug mga bato nga walay bili ngadto sa Iyang hudno. Ang bililhon nga tumbaga maoy Iyang ulayon. Ang panday sa puthaw magbutang sa puthaw ug acero ngadto sa kalayo aron Iyang mahibaloan kong unsa nga matang sa metal sila. Motugot ang Ginoo sa Iyang mga pinili nga ibutang sa hudno sa kalayo sa kasakitan sa pagsuta sa templa o sobo nila ug kong mahulma ba sila alang sa Iyang bulohaton.” The Ministry of Healing, p. 471.

Milungtad og hataas kaayo nga 13 anyos ka mahagiton nga mga tuig, apan giandam sa Dios si Jose alang sa usa ka butang nga labaw pa kadaku Walay hunahuna si Jose kon unsay mga plano sa Dios alang kaniya. Halos dili niya mahanduraw nga gikan sa gahong ngadto sa bilanggo-an ngadto sa palasyo ang iyang dangatan. Sa iyang maalamon nga panglantaw, ang Dios nagabuhat sa labing maayo alang kang Jose. Pinaagi niining usa ka tawo, ang Dios magluwas og usa ka nasud. Ang pagkahidangat ni Jose didto sa Egipto wala lamang makaluwas sa Egipto gikan sa usa ka panahon sa hulaw-nakaluwas usab kini sa Israel gikan sa kagutom.

Wala gyud malimot si Jose nga ang Dios adunay walay katapusang plano sa iyang kinabuhi. Sa pagsulat ni Isaias bahin niini gatusang ka mga tuig sa ulahi: “Apan karon kini mao ang giingon ni Jehova nga nagabuhat kanimo, Oh Jacob, ug siya nga nag-umol kanimo, Oh Israel: Ayaw kahadlok, kay nalukat ko na ikaw; natawag ko na ikaw pinaagi sa imong ngalan, ikaw ako man. Sa diha nga ikaw magaubog sa mga tubig, ako magauban kanimo; ug sa mga kasapa-an kini dili magalapaw kanimo sa diha nga ikaw magalatas sa kalayo, ikaw dili masunog, ni ang kalayo mosilaub diha kanimo” (Isa. 43:1, 2). Ang walay katapusang saad sa Dios kang Jose ug sa matag-usa sa Iyang mga sumosunod mao nga kita “bililhon. . . pinasidunggan. . . hinigugma” (Isa. 43:4). Dili gyud kita biyaan Niya, o pasagdan (Heb. 13:5). Bisan unsay atong kagikan, bisan unsay atong palibut, bisan unsay kahimtang sa atong pamilya, anaa Siya anaa sa pagdasig ug pagtabang kanato. Anaa Siya sa pagtuboy sa atong panan-awon gikan sa pagkakaron ngadto, pinaagi sa Iyang grasya, sa atong dangatan. Anaa Siya sa pagdasig kanato uban sa Iyang labaw kadaku nga mga plano alang sa atong mga kinabuhi.

**Bahin III: Kagamitan sa kinabuhi**

Ang uban kanato sa atong klase sa Sabbath School nagagikan sa maanindot, masuportahon, diosnon nga mga puloy-anan. Ang uban nagagikan sa nagkabungkag nga mga puloy-anan o mga puloy-anan nga dili kaayo kaniadto o karon maayo ang mga kahimtang. Walay sapayan kon sama sa unsa ang dagway sa kinabuhi sa puloyanan karon (o kaniadto) ang matag-usa kanato (sama sa kasinatian ni Jose) moagi sa pila ka malisud nga mga kasinatian sa kinabuhi. Ang leksyon niining semanaha adunay usa ka centro nga panghunahuna. Wala kita biya-i sa Dios samtang kita nag- atubang sa mga hagit sa kinabuhi. Kon, sama kang Jose, magpili kita sa pagkamatinumanon sa Dios sa malisud nga mga panahon, andamon kita Niya alang sa usa ka butang nga labaw pa kadaku kay sa atong mahanduraw.

• Basaha ang Salmo 139:17, 18 pagdungan sa klase hangyoa ang imong klase sa pagpahat kong unsay kalainan nga mahimo niiini nga pahayag kong moagi ka sa malisud nga mga panahon.

• Ang Efeso 2:19, 20 naghulagway sa usa ka madinawaton nga pamilya nga diha kang Cristo kita kabahin niini. Paggastog panahon sa klase sa personal nga pagbasa niini nga pahayag ug unsay kahulogan niini kanimo sa personal. Palandonga ang ideya nga, pinaagi kang Cristo. Ikaw usa ka sakop sa “panimalay sa Dios.” Unsay kahulogan niana kanimo, sa practical nga mga kahimtang?

Samtang magpadayon ka niining semanaha, hinumdumi ang kasinatian ni Jose. Matinumanon siya sa Dios sulod sa 13 ka hataas, malisud nga katuigan. Ang tanan niining panahona, nag-uban ang panalangin sa Dios sa iyang kinabuhi. Ang pagkamatinumanon sa presente ug pagsalig sa Dios niining adlawa mag-andam kanimo ug mag-abli sa mga pultahan alang sa usa ka umaabut saylo sa imong panghanduraw.