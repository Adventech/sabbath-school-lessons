---
title:  Pagpili og Usa ka Bag-ong Padulngan
date:   02/08/2021
---

Nagbati si Jose og kasakit, kuti nga mga relasyon, ug kahigawa-os nag- uban kaniya sa iyang panaw padulong sa Egipto, diin siya ibaligya ingon nga usa ka ulipon. Dili kadto usa ka masayon nga panaw samtang nakigbisug siya sa buhagay sa mga luha.

“Mikuyog si Jose uban sa mga nagdakop kaniya ngadto sa Egipto. Samtang ang panon nagpanaw agi sa habagatan ngadto sa mga utlanan sa Canaan, makita sa batan-ong lalake ang mga bungtod sa halayo taliwla sa mga balongbalong sa iyang amahan. Gisakitan siya samtang naghilak sa pamalandong niadtong mahigugmaon nga amahan ug sa mga kasakitan. Sa makausa pa ang talan-awon sa Dotan magbalik-balik sa iyang panumduman. Iyang mahanduraw ang nasuko niyang mga igsoon ug ang ilang bangis nga tinan-awan kaniya. Ang hapdos, insulto nga mga pulong nga misugat sa iyang agulo nga mga pakilooy nagbagting sa iyang mga dalunggan. Uban sa nagkurog nga kasingkasing naglantaw siya sa iyang kaugmaon. Daw unsa nga pagkausab sa iyang kahimtang gikan sa pagkapinangga nga anak ngadto sa pagkatinamay ug walay makatabang nga ulipon! Nag-inusara ug walay higala, unsa may iyang dangatan sa langyaw-lahi nga yuta nga iyang adtoan? Sulod sa usa ka panahon nahiagum siya sa dili magamhan nga kagul-anan ug kalisang.

“Dayon namalandong siya sa Dios sa iyang amahan. Sa iyang pagkabata gitudloan siya sa paghigugma ug pagkahadlok Kaniya. Sa kanunay sa tulda o balongbalong sa iyang amahan naminaw siya sa sugilanon sa panan-awon ni Jacob nga iyang nakita samtang milayas siya gikan sa iyang puloy-anan ingon nga usa ka nagtago-tago.... Karon kining tanang bililhon nga mga leksyon tin-aw kaayo sa iyang atubangan. Nagtuo si Jose nga ang Dios sa iyang mga amahan mahimong iya nga Dios. _Busa iyang gitugyan ang iyang kaugalingon sa hingpit ngadto sa Ginoo, ug nag-ampo nga ang Magbalantay sa Israel mag-uban kaniya sa yuta diin siya naulipon._”—Ellen G. White, Patriarchs and Prophets, pp. 213, 214.

Ang ubang kultura nagpasantup sa kalabutan sa comunidad bahin sa tawo, samtang ang ubang cultura hilig magpasantup sa kalabutan o bulohaton sa tawo ngadto sa comunidad. Samtang atong makaplagan ang usa ka balansi tali niining duha diha sa Kasulatan, adunay tin-aw nga tawag ngadto sa personal ug usab sa coporate o katilingbanon nga pagtugyan ngadto sa Dios. Nagsugod na si Jose sa pagkaplag og pahulay sa iyang relasyon pinaagi sa paghimo og personal nga desisyon ngadto sa pagsunod sa Dios.

`Unsay gitudlo kanato sa mosunod nga mga bersiculo bahin sa personal nga commitment? (Deut. 4:29, Josue 24:15, 1 Cron. 16:11, Sal. 14:2, Prov. 8:10, Isa. 55:6).`

Ang pagkaplag og pahulay, kinahanglan maghimo kitag personal nga desisyon sa pagsunod sa Dios. Bisan og higante sa pagka-espirituhanon ang atong mga katigulangan, kini nga pagtoo ug pagka-espirituhanon dili mapatakod ngadto sa pagkakaliwat. Hinumdumi, nga ang Dios aduna lay mga anak, walay mga apo.

`Nganong importante man nga sa matag-adlaw, bisan sa matag-gutlo sa matag-adlaw, ang pagpili sa pagtugyan sa imong kaugalingon ngadto sa Dios? Unsa may mahitabo kon dili ka?`