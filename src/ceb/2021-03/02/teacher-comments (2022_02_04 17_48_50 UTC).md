---
title:  Edisyon Sa Magtutudlo
date:   09/07/2021
---

**Bahin I: Kinatibuk-ang Panglantaw**

Ang leksyon niining semanaha, “Walay Pahulay ug Masupilon,"magtutok sa kadugtongan tali sa pagkamakasasala sa atong tawhanong kinaiyahan ug sa kakulang sa kalinaw sa sulod. Ang pagkawalay-pahulay mao kanang yango- ngo nga discontento sa kinabuhi. Ang pagkawalay-pahulay makig-away batok sa mga kahimtang sa kinabuhi kondili sila magkatagbo sumala sa gipaabut. Ang pagkawalay-pahulay sa makasusubo napakyas sa pagdawat sa kinabuhi sa bisan unsa nga lahi nga mga kagustohan kondili sa kaugalingon niini. Dili kini matagbaw kon unsay nabatonan niini, ug mokupot pa og dugang.

Kini nga pagkadiscontento napadayag sa batasan sa Israel didto sa kamingawan. Ang Dios sa maloloy-on naghatag kanila sa manna aron pagtagbaw sa ilang kagutom samtang sila naglaroy-laroy didto sa kamingawan sa ilang pagpadulong ngadto sa Canaan. Walay pagkatagbaw, nagreclamo sila kang Moises, ug nagpakilooy alang sa mga kolon sa unod" sa Egipto

(Exod. 16:3). Ang ilang pagkawalay pahulay ug pagsupil naghatud kanila sa paghangyo nga mobalik ngadto sa Egipto. Ang rebelyon maghatud ngadto sa pagkawalay-pahulay, ug ang pagkawalay-pahulay maghatud ngadto sa dugang nga pagsupil.

Kining kaluha, pagkawalay-pahulay ug rebelyon, sagad maoy resulta sa kakulang sa pagtoo. Sa leksyon niining semanaha atong tagdon ang kasinatian sa 10 ka mga tiktik o spies nga nagsusisusi sa Yutang Sinaad. Ilang nakita ang kahibulongan nga mga kadagaya sa yuta, ilang giila nga usa ka yuta nga naga-agay ang gatas ug dugos, apan walay pagtoo sa pagtuo nga ang Dios makahimo pagpukan sa ilang mga kaaway nga nagpuyo sa yuta. Kining kakulang sa pagtoo mibuto diha sa dayag nga pagsupil. Dayon ingon sa gilagda sa Dios sa mga sangputanan sa ilang pagsupil, nagdali sila ngadto sa pakiggubat, sukwahi sa mga pahimangno sa Dios, ug nag-antus sa makalilisang nga kapildihan. Sa leksyon usab niining semanaha atong matngonan pagtagad sa kalahian tali sa pagtoo ug pagsalig-salig.

Ang pagkawalay-pahulay ug pagsupil maghatud ngadto sa dinali-dali nga mga desisyon ug sa daku nga mga sangputanan. Makaplagan usab nato kini sa kasinatian ni Aaron ug Miriam, nga nagrebelde batok sa pagbulot-an sa Dios sa pagpangulo ni Moises. Sa baylo nga magtugot niining duha ka pangulo sa pag-antus sa tibuok nga kabug-aton sa mga sangputanan sa ilang pagsupil, nagpataliwala si Moises alang kanila. Gipaminawan sa Dios ang iyang mga pag-ampo. Ang pagpataliwala sa paglaban makahimo og usa ka gamhanan nga kalahian sa away tali sa maayo ug dautan.

**Bahin II: Comentaryo**

Adunay maanindot nga sugilanon bahin sa usa ka debotado nga hari nga nasamok sa pagkadili-mapasalamaton sa iyang harianon nga sawang. Nag- andam siyag dakung kombira alang kanila. Sa nakalingkod na ang hari ug ang iyang harianong mga bisita, usa ka makililimos nakasu-ot ngadto sa maong talad, (pinaagi sa nag-una nga han-ay sa paglingkod) milingkod sa lamesa sa hari ug nagsalo-ay sa pagka-on. Sa walay gisulti nga pulong mibiya siya sa lawak. Nasuko pag-ayo ang mga bisita ug nananghid sa pagdakop sa maong samokan ug pagkulata kaniya sa iyang tibuok nga lawas tungod sa pagkadili- mapasalamaton. Mitubag ang hari, “Kadto nga makililimos nakabuhat lang niadto ka-usa ngadto sa yutan-ong hari kay sa gibuhat sa matag-usa kaninyo makatulo ka besis kada adlaw ngadto sa Dios. Nanglingkod kamo diha ug nangaon hangtud nangabusog. Dayon manglakaw sa walay pag-ila sa Dios o pagsulti og usa ka pulong sa pagpasalamat Kaniya.”

Mao gyud kini ang problema sa Israel. Ang pagkadili-mapasalamaton anaa gayud sa kasingkasing sa leksyon niining semanaha, “Walay pahulay ug Masupilon.” Kon malimot kita unsay gibuhat sa Dios alang kanato kaniadto, ug sa Iyang ginabuhat karon, ug buhaton kanato sa umaabut, ang natural nga resulta mao ang discontento. Sa maugdang nga pamahayag, naghisgut si Ellen G. White directa ngadto niini nga problema sa paghikalimot sa mga panalangin sa Dios sa atong mga kinabuhi.

“Nalimot sila sa ilang pa-it nga pag-alagad didto sa Egipto. Nalimot sila sa pagka-maayo ug gahum sa Dios nga gipakita alang kanila sa pagluwas kanila gikan sa pagkaulipon. Nalimot sila kon sa unsang paagi ang ilang mga anak naluwas sa pagpamatay sa manolunda sa kamagulangan sa Egipto. Nalimot sila sa dakung pagpakita sa balaan nga gahum sa Pula nga Dagat. Nalimot sila nga sa ilang hilwas nga pagtabok subay sa gibuksan nga dalan alang kanila, ang kasundalohan nga ilang mga kaaway, nga misulay pagsunod kanila nangalumos sa dagkung katubigan sa dagat nga mitabon kanila. Ila kang nakita ug gibati ang ilang kasamtangan nga mga kahasol ug mga pagsulay ug sa baylo nga moingon, “Ang Dios nakabuhat og dagkung mga butang alang kanato; nga samtang kaniadto kita mga ulipon, Iya kitang gihimo nga usa ka dakung nasud' nagsulti sila sa kalisud sa dalan, ug naghunahuna kon kanus-a matapus ang ilang makapoy nga pagpanaw.” Patriarchs and Prophets, p. 293, (gisangkap ang pagpasantup).

Ang pagkadili-mapasalamaton nagkahulogan og og kakulang sa espirituhanong kahamtong. Nakamatikod ba ikaw kong unsa ka hamubo ang panumduman sa mga bata? Gusto nila nga mahatagan dayon sila sa ilang mga kinahanglan. Wala silay daghang pailub. Dili sila makahinumdum kon giunsa pagsangkap sa ilang mga ginikanan sa ilang panginahanglan gahapon o magbaton sa pagsalig nga hatagan sila sa ilang panginahanglan ugma. Nagkinabuhi sila sa presente. Ang mga Israelitas sa ubang mga paagi samag dili hamtong nga kabataan. Gusto nila nga mahatagan dayon sila sa ilang panginahanglan ug nalimot kon unsay nabuhat sa Dios alang kanila kaniadto.

Naglaroy-laroy sa upaw nga deserto, naglatas sa hilabihan kainit nga balas, nagliko-liko sa sigpit nga mga dalan sa kabukiran ug naglatas sa batoon nga mga bakilid, ang naluya, gikapoy nga mga Israelitas naghunahuna lang sa ilang dihadiha nga panginahanglan. Nalimot sila sa dagaya nga mga panalangin sa Dios. Nakulangan sila sa espirituhanong kahamtong. Ang pagkadili- mapasalamaton kanunay maghatud ngadto sa walay pahulay. Mosamot ang pagka-discontento kon dili kita mapasalamaton ug sa kinadak-an kakulang sa pagtoo. Tungod kay si Moises na minyo kang Zipora, nga taga-gawas sa Midian, nadiscontento si Miriam ug Aaron. Napakyas sila pagsalig sa pagmando sa Dios. Sa pagsangkap sa Dios og manna didto sa kamingawan, daghang mga Isrelitas wala macontento ug gusto mobalik ngadto sa Egipto. Wala kitay pahulay kong mawala ang atong focus o tumong. Ang salmista David nagpadasig kanato sa "dili paghikalimot sa Iyang tanang kaayohan” (Sal. 103:2). Ang pagtipig sa tanang kaayohan sa Dios una sa tanan sa hunahuna magdalag kalinaw sa atong mga kasingkasing. Sa matag-adlaw sulod sa 40 ka tuig sa ilang mga paglaroylaroy sa kamingawan, adunay kahigayonan ang mga Israelitas sa pagmaya diha sa pagka-maayo sa Dios samtang nangahulog ang manna.

**Manna: Usa ka Simbolo sa Tinapay sa kinabuhi.**

Ang pagpangahulog sa manna didto sa kamingawan maoy usa ka gamhanan nga simbolo sa makanunayon nga pag-atiman sa Dios. Usa usab kadto nga pahinumdum sa umaabut nga Mesias sa pagtagbaw sa mga Israelitas sa ilang espirituhanong kagutom ug maghatag kanila sa tinuod nga pahulay. Ang Judio nga profeta nakakita, diha sa hulagway sa tinapay, usa ka simbolo sa umaabut nga Mesias nga mosangkap sa tanang panginahanglan sa Israel. Nagpamatuod si manalagna Isaias, "Ho, ang tagsatagsa nga giuhaw, umari kamo sa mga tubig, ug siya nga walay salapi, umari kamo, pumalit, ug kumaon. . . .Nan ngano man nga magagasto sa salapi alang niana nga dili tinapay? ug sa inyong pinangitaan alang niadtong dili makabusog? Patalinghug kamo pag-ayo kanako, ug kan-a ninyo kana nga maayo, ug tugoti nga ang inyong kalag magakalipay sa iyang kaugalingon nga katambok” (Isa. 55:1, 2). Dinhi, masabut nga ang tinapay simbolo sa espirituhanong pagkaon nga magtagbaw sa kalag. Human sa pagpakaon sa 5,000 nga naglingkod sa usa ka kilid sa bungtod sa Galilea, sa usa ka milagro nga sama sa pagpakaon sa Dios sa Israel sa manna, nag-ingon si Jesus, "Ako ang buhing tinapay nga nanaug gikan sa langit. Bisan kinsa ang mokaon niini nga tinapay, siya mabuhi sa walay katapusan” (Juan 6:5). Ang manna nga mahulog kada adlaw didto sa kamingawan sa pagtagbaw sa lawasnon nga panginahanglan sa katawhan sa Dios adunay labaw pa ka halalum nga mensahe. Maingon, nga ang Dios nagtagbaw sa ilang lawasnon nga kagutom, Iyang tagbawon ang kagutom sa ilang mga kalag. Naghandum Siya sa paghatag kanilag pahulay sa hunahuna ug sa lawas ingon nga pinaagi sa pagtoo sila nagsalig sa Iyang mga hatag sa pagtagbo sa ilang panginahanglan. Apan ang ilang pagkapakyas sa pagpasalamat sa mga panalangin sa langit ug sa ilang walay pahulay nga mga espiritu naghatud kanila ngadto sa pagrebelde batok sa mga plano sa Dios alang sa ilang mga kinabuhi.

Ang sugilanon sa paglaag-laag sa Israel didto sa kamingawan maoy usa ka talagsaon nga sugilanon sa pagkadili-mapasalamaton, walay pagkatagbaw, ug kakulang sa pagtoo. Ang pagkawalay-pahulay, nagpabakol nga kahigwa-os, ug hilabihan nga kabalaka sagad maoy mga timaan sa kakulang sa pagtoo. Adunay mga exceptions. Usahay, ang halalum nga pagbati sa kasubo nagatubo gikan sa lawasnon o utoknon nga kahimtang ug nagkinahanglan og medical nga sulbad. Apan sa labing kasagaran, sama sa kahimtang sa Israel, ang kakulang sa pagtoo nga maghatud ngadto sa atong walay-pahulay ug kahigwa-os.

**Napulo ka mga Espiya: Pagka-walay Pahulay ug Pagsalig-salig.**

Tinuod gyud kini bahin sa mga espiya nga gipadala ni Moises sa pagsusisusi sa yuta sa Canaan. Ang ilang pagsuta nga pagtuo kinahanglan hingpit. Kinahanglan mapahibalo sa hingpit ang kasundalohan sa Israel nga maoy moataki. Ang positibo nga report makadasig kanila sa maisugon nga pagbuntog. Ilang gisunod pag-ayo ang mga pahimangno ni Moises. Matinumanon sila sa ilang tahas. Ilang gisusi ang yuta sulod sa 40 ka adlaw, dayon namauli. Naghatag sila og madan-agon nga report. Naghinamhinam sila sa pagsugilon bahin sa usa ka yuta nga tambok ug maayo kaayong tamnan sa dagaya nga abot. Ang mahadlokon nga kahigwa-os nagsulti sa ilang gisabut nga adunay mga higante sa yuta, dili masulod nga mga babag, ug dakung kasundalohan nga kaaway. Wala silay pahulay ug kulang sa pagtoo sa pagtuo nga ang Dios makahimo pagluwas kanila. Nasaguyo kaayo sila sa pagkaagi nga ilang gihulga nga ilang bato-on ang duha ka mga espiya, si Caleb ug si Josue, nga nagdala og positibo nga report bahin sa ilang mga kahigayonan sa pagbuntog. Sa katapusan sa usa ka dinali-an nga lihok, human sa pagsanta sa Dios sa katawhan sa pagpadayon sa unahan, midali sila sa pakiggubat ug nag-antus sa makaluya nga kapildihan.

Ang pagtoo makahatud unta kanila sa unahan, mosalig sa Dios alang sa kadaugan. Ang pagsalig-salig naghatud kanila sa pag-abante, nagsalig sa ilang kaugalingon nga mga katakus sa pagtapus sa bulohaton, ug hilabihan nila nga pagkaparot. Ang pagtoo mosalig sa Dios, motuo sa Iyang pulong, ug mopadayon ngadto sa kadaugan. Ang pagsaligsalig mosalig sa tawhanong pagbati, magsalili sa tawhanong mga pagbati ug mga hukom alang sa pagtoo, ug mopadayon sa unahan ngadto sa kapildihan.

**Moises: Nagpataliwala.**

Usa sa dugokan nga mga pagpasantup sa leksyon niining semanaha mao ang pagapataliwala ni Moises alang sa Iyang katawhan. Bisan pa sa walay pahulay nga pagsupil sa Israel, wala sila pasagdi ni Moises. Nagpataliwala siya alang kanila hangtud nga iyang nabatonan ang pasalig sa Dios magluwas sa Iyang katawhan ug sa katapusan nagmando kanila ngadto sa Yutang Sinaad. Si Moises maoy usa ka matang nga Cristo. Gimandoan kita ni Jesus gikan sa pagkaulipon sa Egipto niining kalibutana, latas sa kamingawan ngadto sa Yutang Sinaad. Dili gyud Siya mobiya kanato tungod kay nagpakyas kita Kaniya. Niining adlawa, naglaban Siya alang kanimo. Anaa ka sa Iyang hunahuna. Anaa ka sa Iyang kasingkasing. Kon atong tugotan Siya, ang atong gamhanan nga Manlalaban modala kanato sa puloy- anan sa pagpuyo uban Kaniya sa walay katapusan.

**Bahin III: Kagamitan sa kinabuhi**

Si Ellen G. White namahayag niining makapasabut nga comento sa pagpadayag sa nagpailalum nga hinungdan alang sa tanang discontento ug pagkadili-mapasalamaton: “Maayo ba kita nga mahisama sa mga dili matinuohon? Nganong dili man kita mapasalamaton ug dili masaligon? Si Jesus maoy atong higala; ang tibuok langit masibuton alang sa atong kaayohan; ug ang atong kahigwa-os ug kahadlok makapasubo sa Espiritu Santo sa Dios. Dili kita magpalambigit sa usa ka paghangyo nga makapareclamo ug makapaluya kanato apan dili makatabang sa pagpas-an sa mga pagsulay. Kinahanglan walay dapit nga ihatag ngadto sa pagkadili- masaligon sa Dios nga naggiya kanato sa paghimog pangandam batok sa umaabut nga panginahanglan sa unang pagpangita sa kinabuhi, ingon ang atong kalipay nagsakop diha niining yutan-ong mga butang. Dili maoy kabubut-on sa Dios nga ang Iyang katawhan mangaluya sa kabalaka.” Patriarchs and Prophets, p. 294. Gidapit kita ni apostol Pedro sa pagtugyan nato sa “tanan ninyong kabalaka ngadto Kaniya, kay Siya may kahangawa man alang kaninyo” (1 Pedro 5:7).

Unsaon nato pagtuon ngadto, sa tinuod, nga pagsalig sa Dios ug sa Iyang mga saad nga lahi kay sa paglihok pinaagi sa pagtoo niana nga mga saad? Pagpahat og mga pananglitan sa imong mga kasinatian sa paghimo niana, pagsalig diha sa mga saad sa Dios.