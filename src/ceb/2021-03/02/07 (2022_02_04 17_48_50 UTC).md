---
title:  Dugang nga Panghunahuna
date:   09/07/2021
---

“Karon daw matinudanon na sila sa paghinulsol sa ilang panglihok; apan nangasubo sila tungod sa resulta sa ilang dautan nga binuhatan sa baylo nga sila moila sa ilang pagkadili mapasalamaton ug dili pagkamatinumanon. Sa ilang pagkakaplag nga dili mag-usab ang Ginoo sa Iyang decreto o kamandoan, mitumaw na usab ang ilang pagbuot sa kaugalingon, ug ilang gipamatuod nga dili na sila mobalik ngadto sa kamingawan. Sa pagsugo kanila sa pagpahulay gikan sa yuta sa ilang mga kaaway, gisukod sa Dios ang ilang nakita nga pagpasakop ug pagmatuod nga dili kadto tinuod. Nahibalo sila nga halalum ang ilang pagpakasala sa pagtugot sa ilang dinalidali nga mga pagbati sa paggahum kanila ug sa tinguha sa pagpatay sa mga espiya nga nagawhag kanila sa pagtuman sa Dios; apan nangalisang lamang sila sa pagkaamgo nga nakahimo sila sa makalilisang nga sayop, ang mga sangputanan niini magpamatuod sa kalaglagan sa ilang mga kaugalingon. Walay pagkausab ang ilang mga kasingkasing, ug nagkinahanglan lamang silag usa ka pamalibad sa pagbaton og laing higayon sa mao gihapon nga pagsupil. Nagpakita kini sa kaugalingon sa diha nga si Moises, pinaagi sa pagbulot-an sa Dios, nagsugo kanila sa pagbalik ngadto sa kamingawan.”- Ellen G. White, Patriarchs and Prophets, p. 391.

“Apan ang pagtoo walay kahulogan nga nadugtong ngadto sa pagsalig- salig o presumption. Siya nga adunay matuod nga pagtoo siguro sa pagbatok sa pagsalig-salig. Kay ang pagsalig-salig maoy counterfeit o sumay-sumay ni Satanas sa pagtoo. Ang pagtoo moangkon sa mga saad sa Dios, ug magdala og bunga ngadto sa pagtuman. Ang presumption moangkon usab sa mga saad, ug mogamit kanila sama sa gibuhat ni Satanas, sa pagpamalibad sa paglapas. Ang pagtoo maghatud unta sa atong unang mga ginikanan sa pagsalig sa gugma sa Dios, ug ang pagtuman sa Iyang kasugoan. Ang presumption maghatud kanila ngadto sa paglapas sa Iyang balaod, sa pagtuo nga ang Iyang dakung gugma magluwas kanila gikan sa sangputanan sa ilang sala. Dili kini pagtoo nga moangkon sa pabor o panalangin sa langit sa walay pagtuman sa mga kondisyones nga niini ikahatag ang kalooy. Ang tinuod nga pagtoo natukod diha sa mga saad ug mga kamandoan sa Kasulatan.”—Ellen G. White, The Desire of Ages, p. 126.

**Diskusyonan nga mga Pangutana:**

`1. Isaysay ang kalainan tali sa pagtoo ug pagsalig-salig. Ngano nga ang pagbuntog sa yuta sa Canaan unang makita ingon nga usa ka buhat sa pagtoo ug dayon sa ulahi, kon moataki na ang mga Israelitas, makita kini ingon nga usa ka presumption o buhat sa pagsalig-salig? Sa unsang paagi ang motibo ug mga kahimtang adunay dakung kalabutan sa kalainan tali sa pagtoo ug pagsalig-salig?`

`2. Ipasantup og dugang ang kamatuoran nga bisan og ang sala mapasaylo, sagad kita magkinabuhi sa mga sangputanan nianang mga sala. Unsaon nimo pagtabang nianang nakigbisug sa pagkahibalo nga napasaylo sila og usa ka sala nga niini, bisan pa, sa gihapon negatibo nga nagpahimug-at kanila ug, tingali, bisan sa ilang mga hinigugma?`