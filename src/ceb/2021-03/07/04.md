---
title:  Pagpasaylo ug Paghikalimot?
date:   10/08/2021
---

Ang pagpasaylo gi-defined nga pagkagusto sa pagbiya sa katungod sa usa ka tawo ngadto sa pagdumot, paghukom, ug pagpanimalus sa nakasala o sa grupo nga nakabuhat og dili makatarunganon. Si Dr. Marilyn Armour, usa ka therapist nga nagtrabaho sa mga nanghabilin sa Pagpamatay aron sa pagsuta kong unsay gibuhat niining mga survivors sa pagsabut kong unsay nahitabo kanila, nagsulat, “Ang tibuok nga ideya sa pagpasaylo maoy usa ka tinuyo nga buhat sa biktima. Dili kini usa ka butang nga mahitabo lang.” Ang pagpasaylo wala magkahulogan nga walay mga sangputanan. Ang pagpasaylo wala magpasabut nga motugot sa nangabusar sa pagpadayon sa mga sumbanan sa pagpangabuso. Kondili, ang pagpasaylo maoy atong pagtugyan sa atong kalagot ug sa atong handum sa pagpanimalus ngadto sa Dios. Kon dili, ang kasuko ug kalagot, ang kapungot, ug ang pagdumot maghimo sa bisan unsay nabuhat nianang tawhana o mga tawhana kanato nga labaw pa ka grabe.

`Unsay mabuhat alang kanato sa atong pagpasaylo sa uban? Hunahunaa kon unsay gipasabut sa Mat. 18:21-35.`

Walay ikapangutana, usa sa mga yawe sa pagkat-un sa pagpasaylo mao ang pagsabut nga kita gipasaylo diha kang Cristo. Nakasala kitang tanan, dili lang batok sa ubang mga tawo kondili batok sa Dios, usab.

Ang matag-usa ka sala, sa pagkatinuod, sala batok sa atong Ginoo ug Magbubuhat; apan, diha kang Jesus, makaangkon kita sa bug-os nga kapasayloan alang niining tanang sala, dili tungod kay takus kita dili kita takus, apan tungod lang sa grasya sa Dios nganhi kanato. Kon atong masabtan kining sagrado nga kamatuoran, sa panahon nga atong mabatasan sa atong kaugalingon ang pagpasaylo, kong ato nang masinatian sa atong mga kaugalingon ang katinuoran sa pagpasaylo sa Dios, atong masugdan ang pagpasaylo sa uban ug kalimtan ang ilang kasaypanan. Magpasaylo kita dili tungod kay takus niini ang uban kondili tungod sa atong pagdawat niini gikan sa Dios ug atong gikinahanglan kini alang sa atong mga kaugalingon. Ug gawas pa, unsa ka kanunay kita takus nga pasayloon, usab?

Samtang atong makita usab, naghatag si Jose og ikaduhang higayon alang sa mga relasyon sa pamilya. Wala nay pagdumtanay dinhi; wala nay pagsugmat o pagbalik sa nangagi nga mga panghitabo.

Halos imposibli ang pagsugod pag-usab diha sa usa ka pamilya kon ang matag-usa kanato nahimo nang batid sa pagtuon kon sa unsang maayong paagi ang pagpasakit sa usag-usa. Apan dili kadto maoy reaksyon ni Jose. Daw gusto lang siya nga ihiklin ang nangagi kanila ug sa pagpadayon diha sa gugma ug pagdinawatay. Kong lahi pa ang gihunahuna ni Jose dili unta mao kini ang pangatapusan sa sugilanon, nga dili kaayo malipayon.

`“Malipayon sila kinsang mga kalapasan gipasaylo na ug kinsang mga kasal-anan napapas na; malipayon ang tawo nga sa Ginoo dili na pagaisipan sa iyang sala” (Roma 4:7, 8). Bahin sa unsa ang gisulti ni Pablo kanato kong unsay nahatag kanato diha kang Jesus ug sa unsang paagi kining matahum nga mga saad makapahimug-at kong unsaon nato sa pakigdugtong niadtong nakapasakit kanato?`