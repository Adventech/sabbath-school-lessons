---
title:  Edisyon Sa Magtutudlo
date:   13/08/2021
---

**Bahin I: Kinatibuk-ang Panglantaw**

Sa leksyon niining semanaha, atong tun-an ang gahum sa pagpasaylo. Ang ideya bahin sa pagpasaylo nagpasupot og mga pangutana alang sa daghang mga tawo. Unsa may pasaylo? Kon magpasaylo kita sa usa ka tawo nga dakug nahimong kasaypanan kanato sa dili pa siya maghinulsol sa sayop, ato bang gipamatarung ang iyang pamatasan? Kon magpasaylo kitag tawo, nagpasabut ba kana nga nagkinahanglan kita sa pagtukod o magtukod pag-usab og usa ka su-od nga relasyon kanila? Makatukod ba pag-usab kanunay og su-od nga relasyon ang pagpasaylo?

Ang kinabuhi ni Jose naghulagway sa gahum sa pagpasaylo. Sa iyang tibuok kinabuhi sayon lang unta ang pagpalambo og kasuko ngadto sa iyang mga igsoon, kaligutgot ngadto sa mga negosiante sa iyang pagkaulipon, ug pagdumot ngadto kang Potipar. Apan, wala gyuy makita nga timaan sa bisan hain niining negatibo nga mga kalidad sa kinabuhi ni Jose. Siya maoy usa ka maanindot nga sulondan sa grasya sa pagpasaylo.

Sa tibuok nga leksyon niining semanaha, atong tan-awon kong sa unsang paagi ang pagpasaylo makapahigawas kanato gikan sa hilo sa kaligutgot. Ang pagpasaylo makapausab kanato. Makapagawas kini kanato gikan sa pagkaulipon sa pagdumot. Puno ang kasingkasing ni Jose sa pagpasaylo bisan sa wala pa gyud mangayo og pasaylo ang iyang mga igsoon, tungod kay iyang gibati nga ang Dios adunay naglabaw nga katuyoan alang sa iyang kinabuhi. Nag-antus ang iyang mga igsoon sa pagbati sa pagkasad- an sulod sa daghang katuigan. Gisakit sila sa nagpabilin nga panumduman niadtong ilang katapusang pagtan-aw sa nawong sa ilang igsoon samtang kini gidala ngadto sa pagkaulipon. Maingon nga si Jose nagkinahanglan nga mopasaylo, nagkinahanglan sila sa pagpasaylo. Ang pasaylo makapadali sa pagpa-alim sa nabugto nga mga kadugtongan.

Si Jesus ug si Jose nag-ambitay sa makalipay nga mga pagkaparihas. Ang duha gibudhian niadtong labing su-od kanila. Ang duha gihukman sa dili minatarung nga hukom. Ang duha gisumbong sa bakak nga pagbutangbutang ug nag-antus sa mga sangputanan. Ang duha nagpasaylo ug gipataas sa Dios. Nagbitay didto sa krus pinaagi sa mga lansang nga nilagbas sa Iyang mga kamot ug mga tiil, uban sa pagtulo sa dugo sa Iyang sa kilid, si Jesus mituaw, “Amahan, pasayloa sila, kay wala sila mahibalo sa ilang ginabuhat” (Lukas 23:34). Atong mapasaylo ang uban tungod kay gipasaylo man kita ni Jesus, ug mao kana ang tema sa leksyon niining semanaha.

**Bahin II: Comentaryo**

Ang pasaylo maoy usa ka kinaiyahan sa grasya alang niadtong nakahimog sayop kanato. Dili kini pagpamatarung sa ilang makasasala nga pamatasan. Magpahigawas kini kanila gikan sa atong paghukom ug magtagad kanila uban sa kalooy bisan sa ilang nabuhat kanato. Ang tinuod nga pasaylo dili maghulat hangtud ang tawo nga nakahimog sayop kanimo mangayog pasaylo kanimo. Ang tinuod nga pasaylo magpili sa pagpasaylo sa uban bisan dili sila takus niini, tungod kay ang gugma sa Dios nagkab-ut kanato bisan dili kita takus alang niini.

Sa pagtagbo ni Jose sa iyang mga igsoon paglabay sa balig 20 ka tuig sukad sa ilang panagbulag, ang iyang paghunahuna mao ang pagpasaylo kanila bisan sa wala pa sila mangayo alang niini. Gipaadto sila ni Jacob sa Egipto tungod sa grabe nga gutom sa yuta. Iyang naduggan nga adunay supply sa pagkaon didto sa Egipto. Tungod kay si Jose mao may nagdumala sa mga supply sa pagkaon, kinahanglan moduol sila kaniya aron makapalit og pagkaon. Tungod niana nga kahimtang, nakigsulti si Jose kanila nga adunay maghuhubad. Wala na sila makaila kaniya tungod sa lahi nga bisti sa Egipto ug sa katigulangon sa edad sa kadugay na nga panahon sukad sa ilang pagkabulag. Human sa pagsuta kanila sa pasunod nga mga pangutana bahin sa ilang kagikan ug sa ilang pamilya, iyang nailhan ang pagkatinuod sa ilang pagbati og kasub-anan sa nangagi.

Sa katapusan sa nakatuo na siya sa ilang pagkamatinud-anon, nakahilak si Jose nga walay pugongpugong sa ilang presencia. Nagpamatuod ang Genesis 45:2: “Ug siya nagminatay sa paghilak; ug nakadungog ang mga Egiptohanon, ug nakadungog usab ang panimalay ni Faraon.” Ang iyang gugma alang kanila nagdaug sa bisan unsa nga pagdumot ngadto sa ilang gibuhat kaniya sa milabay nga mga decada. Ang pasaylo diha sa iyang kasingkasing sa tanang panahon, kay ang gugma mopasaylo. Sa pagpaila ni Jose kon kinsa siya, nangahadlok ang iyang mga igsoon nga basi manimalus siya kanila tungod sa iyang dakung gahum. Nagtan-aw si Jose sa labaw kadaku nga hulagway. Iyang nakita ang labaw kadaku nga katuyoan sa Dios, Iyang gitubag ang ilang mga kabalaka niini nga paagi: “Ug karon, ayaw ninyo ikasubo ni ikaguol sa inyong kaugalingon nga ako gibaligya ninyo dinhi, kay ang Dios nagpadala kanako pag-una kaninyo aron sa pagbantay sa kinabuhi” (Gen. 45:5). Naglaum ang yawa sa pagguba sa plano sa Dios alang sa kinabuhi ni Jose, apan ang Dios sa milagroso nga paagi nanginlabut. Bisan pinaagi sa makasasala ug mabudhion nga mga buhat sa mga igsoon ni Jose, ang Dios nakahimo pagbuhat sa Iyang mga katuyoan. Human sa kamatayon ni Jacob, gipasaligan pag-usab ni Jose ang iyang pamilya nga wala siyay gibatonan nga dautang pagbati batok kanila. “Ug siya miingon kanila: Ayaw kamo kahadlok kay ania ba ako sa dapit sa Dios? Ug mahitungod kaninyo gihunahuna ninyo ang dautan batok kanako; apan ang tuyo sa Dios alang sa kaayohan, sa ginatan-aw nato karon, nga mao ang pagluwas nga mabuhi ang daghang katawhan” (Gen. 50:19, 20). Ang kahibulongang butang bahin sa grasya sa Dios mao nga kon daan nagadagsang ang sala, ang grasya sa Dios labaw nga nagadagaya. Ang dautan mahimo nga magsamad kanato, apan ang Dios mao ang dakung mananambal. Bugkosan sa Dios ang atong mga samad, mag-alim sa atong mga kasingkasing, ug magpahiuli sa Iyang dagway dinhi kanato. Dili makahimo ang yawa sa pagguba sa tuyo sa Dios alang sa usa ka kinabuhi nga natugyan ngadto Kaniya.

Dili kini sa bisan unsa nga paagi magpamatarung sa abusado nga pamatasan. Ngil-ad ang abusado nga pamatasan sa pagtan-aw sa Dios. Imong mahinumduman nga diha sa Mateo 25:40-45, naghisgut si Jesus sa mga dinaugdaug, sa walay maayong kapalaran, ug sa mga kabus. Busa, nag-ingon si Jesus, “Ug kanila motubag ang Hari nga magaingon, Sa pagkatinuod magaingon ako kaninyo, nga maingon nga gibuhat ninyo kini ngadto sa usa sa mga labing gagmay niining akong mga igsoon, gibuhat usab ninyo kini kanako” (Mat. 25:40). Ang walay katakus sa pagpasaylo niadtong nakahimog sayop kanato mag-limit sa katakus sa Dios sa pag-ayo kanato. Kong wala pa pasayloa ni Jose ang iyang mga igsoon, ang espiritu sa pagdumot madala unta sa iyang relasyon ngadto sa uban ug magpugong kaniya gikan sa pagtuman sa katuyoan sa Dios alang sa iyang kinabuhi. Imong mahinumduman ang pangutana ni Pedro kang Jesus: “Ginoo, hangtud ba makapila makasala ang akong igsoon batok kanako ug pasayloon ko siya? (Mat. 18:21).

Usa ka tulonghaan sa panghunahuna sa mga rabi nagtudlo nga magbaton kag kalooy ug magpasaylo ka unom ka besis. Human sa ika-unom nga pagkasayop, ipahamtang na ang justicia. Sa paghunahuna nga iyang mapahimuot ang Agalon, nangutana si Pedro kon igo na ba ang pagpasaylo sa makapito. Sa usa ka talagsaong tubag, si Jesus miingon, “Dili ako magaingon kanimo, hangtud sa makapito, kondili hangtud sa kapito-an kapito ka besis” (Mat. 18:22). Ang kapito-an ka pito moabut og 490. Ang gipasabut ni Jesus mao lang kini: Akong gipailuban ang Israel sa dugay nang panahon bisan pa sa ilang pagbulag ug pagsupil sulod sa 490 anyos. Pedro, ang akong kalooy walay kinutoban. Anaa kanunay ang akong pagpasaylo. Dili maluya ang akong paghigugma.

**Magpasaylo Tungod kay Gipasaylo Kita**

Ang Efeso 4:32 maoy pasikaran sa tanang tininuod nga pagpasaylo: “Magmapuanguron kamo ang usa ngadto sa usa, mga malulot sa kasingkasing, nga magpinasayloay kamo ang usa sa usa, maingon nga kamo gipasaylo sa Dios tungod kang Cristo.” Atong pasayloon ang uban kay gipasaylo kita ni Cristo. Ang Iyang pagpasaylo maoy basihanan sa tanan natong pagpasaylo. Hinumdumi ang Iyang pag-ampo didto sa bungtod sa Golgota: “Amahan, pasayloa sila, kay wala sila mahibalo sa ilang gibuhat” (Lukas 23:34). Kon makapasaylo si Jesus sa Iyang mga kaaway nga dili sila takus niini, atong pasaylo-on ang uban bisan dili sila takus niini. Kon Iyang mapasaylo kadtong nagdala Kaniya ngadto sa kasakitan, atong pasaylo-on kadtong nakapasakit kanato pinaagi sa Iyang grasya.

Aniay tulo ka maanindot nga mga sugilanon nga tinuod sa kinabuhi pagpasaylo:

**Pagpasaylo sa mga Adventista nga Mausikon**

Ang atong unang sugilanon bahin kini sa usa ka Adventista nga pamilya nga actibo sa iglesia ug ilado kaayo sa comunidad. Ang ilang anak nga babaye milayas sa ilang puloy-anan tungod kay naghunahuna siya nga ang relihiyon sum-ol. Aron pagtagbaw sa iyang kauhaw sa kalipayan, nakigsalo salo siya sa iyang uyab nga lalake, nahimong addict sa tabako, palainum na kaayo og bino, ug kanunay siya magaadtoan sa mga nightclubs sa siyudad Sa walay pagkatagbaw sa pagkabasiyo sulod sa iyang kinabuhi, nakadanya siya sa katapusan sa iyang maayong panghunahuna. Nanawag siya sa iyang mga ginikanan. Mommy ug Daddy, gusto kong mouli.” Dakung kaulawan ang iyang nahimo kanila. Makadawat ba kaha sila kaniya, makapasaylo, dawaton pagbalik? Diha sa kahayag sa Krus, ilang gidawat siya pagbalik sa puloy-anan. Karon nagatubo na siya diha sa grasya.

Anak siyang lalake sa usa ka pastor apan nalambigit sa paggamit og illegal nga drugas ingon nga usa ka teenager. Sa katapusan mihunong siya pagtungha ug nagkinabuhi sa kinabuhi nga walay katuyoan. Wala gyud mohunong pag-ampo ang mga ginikanan alang kaniya, paghigugma kaniya, pagpasaylo kaniya, ug diha sa kahayag sa Krus, ilang gidawat siya pagbalik sa puloy-anan. Karon usa siya ka pastor.

Usa siya ka batan-ong babaye nga nahulog sa moralidad panahon sa usa ka youth campout weekend. Nagbati siya sa iyang pagkasad-an ug kaulaw. Palayason ba siya o pasayloon? Ang kapangulohan sa iglesia nikab-ut kaniya sa mahigugmaong pagpasaylo. Sa makadaghan gipasaylo, apan dili sa kanunay, magpahiuli sa mga kadugtongan. Adunay mga panahon nga hilabihan na ka guba ang mga relasyon nga bisan og ang pasaylo maka-alim alang sa nasakitan, dili kini makapa-alim sa relasyon.

**Ang Pagpasaylo Kinahanglanon sa Tanang Tawhanong mga Kadugtongan.**

Ang pagpasaylo maoy usa ka kinaiyahan ni Cristo nga naga-agay gikan sa Calbaryo ug kinahanglanon sa tanan natong mga kadugtongan Maoy patukoranan alang sa positibo nga mga relasyon tali sa mga bana ug mga asawa, mga ginikanan ug mga anak, mga sakop sa iglesia ug mga kaubanan sa bulohaton. Kon dili ka makapasaylo magpadayon ang kasungi an sa tawhanong kadugtongan tungod, kay moabut ang adlaw, nga adunay makapasakit kanimo. Kon magdumot ka, kon mapanimaslon ka, kon magtipig kag kaligutgot, moaslom ang inyong relasyon. Ang madinumtanon, dili makapasaylo nga mga tawo moluwa sa ilang hilo ngadto sa mga tawo sa ilang palibut. Sa napasaylo na, ang pagpasaylo sa mga tawo maoy positibo nga inpluensiya bisan diin sila moadto. Ang ilang palibut malinawon, busa ang mga tawo magbatig kalinaw sa ilang presencia. Nakasinati silag gugma nga dili masukod didto sa Krus busa makahimo sila paghigugma sa mga inwo sa ilang palibut.

Ang pasaylo nga nagtubod gikan sa bungtod sa Calbaryo niadtong adlawng Biyernes samtang nagbitay si Jesus didto sa krus nga himation. Adunay kalooy didto sa Krus. Adunay grasya didto sa Golgota. Didto sa Krus, ang pasaylo midaug batok sa kahadlok, ang gugma midaug batok sa pagdumot, ang pagpasig-uli modaug batok sa pagpanimalus, ug ang grasya mopildi sa sala.

**Bahin III: Kagamitan sa kinabuhi**

Adunay duha ka matang sa pagkasad-an: moral ug psychological. Ang moral nga sala maoy atong masinatian tungod kay nakasala kita batok sa Dios ug nakapasakit sa uban. Kon atong isugid ang atong pagkamakasasala ngadto sa Dios, mapasaylo kita. Nagpamatuod ang Iyang Pulong, “Kon atong Isugid ang atong mga sala, Siya matinumanon ug matarung sa pagpasaylo sa wong mga sala” (1 Juan 1:9). Maangkon dayon nato ang pasaylo kon atong inugid ang atong mga sala. Gipasaylo isulat sunod sa atong mga ngalan didto sa dayon nga listahan nga mga libro sa langit. Ngano nga usahay magbati lang gihapon kita sa pagkasad-an bisan human sa atong pagsugid sa atong mga sala? Ang usa nga katarungan niana mao, nga dili gusto si Satanas nga makasinati kita sa kalipay sa pasaylo.

Apan mahimong adunay laing katarungan. Ang atong moral nga sala mahanaw kon atong isugid ang atong mga sala, apan ang psychological nga pagbati magpabilin. Nag-ampo si apostol Pablo alang sa usa ka tanlag “nga walay sambol nga kaisipan ngadto sa Dios ug sa mga tawo” (Buhat 24:16). Kon ang Dioa magpasaylo kanato ug makasinati sa Iyang grasya, maghandum kita sa pagbuhat sa tanang butang nga atong maarangan, sa pagpabalik sa nabugto nga mga kadugtongan. Usahay nagpasabut kini sa pag-adto sa atong nabuhat og sayop ug mangayog pasaylo. Mahimo kini usahay sa pagpanawag sa telepono, usa pagsulat, o sa text message aron masugdan ang pagsinultihay.

Aduna bay imong napasakitan niining bag-o? Aduna bay nabugto nga relasyon nga kinahanglan ayohon o sumpayon pag-usab? Aduna bay nakapasakit kanimo nga nagkinahanglan sa imong pasaylo? Kon nakahimo kag sayop o nakapasakit sa usa ka tawo, nganong dili ka man mohangyo sa Dios sa pagtabang kanimo kon unsaon pag-ayo niana nga relasyon. Kon adunay nakasamad sa halalum kaayo sa imong igbalati, hangyoa ang Dios sa paghatag kanimog grasya sa pagpasaylo nianang tawhana. Bisan kon ikaw kinahanglan mangayog pasaylo kinahanglan ikaw mopasaylo, imong makaplagan nga ang grasya sa Dios igo kanimo.