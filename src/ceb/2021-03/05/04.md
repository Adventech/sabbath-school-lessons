---
title:  “Ako Ma-aghop ug Mapaubsanon sa Kasingkasing”
date:   27/07/2021
---

Ang ka-aghop ubos na kaayo nga batasan nga gitagad karon. Kataw-an na ang pagpaubos. Ang social media nagtudlo kanato sa pagtagad sa kusog mosulti, sa pagkasaba-an, ug dili kasarangan nga panglihok ug ihalas, ug sa alegre. Sa pagkatinuod daghan ang mga sulondan sa kalibutan lahi ra kaayo sa gipaila sa Dios nga importante ug bililhon.

“Ang kahibalo sa kamatuoran nagsandig dili kaayo sa kakusog sa pangisip ingon sa pagkaputli sa katuyoan, ang pagkayano sa matinud-anon, masaligon nga pagtoo. Ngadto sa mga mapaubsanon og kasingkasing, mangita sa paggiya sa Dios, mopaduol ang mga manolunda sa Dios. Ang Espiritu gihatag sa pag-abli ngadto kanila sa dagaya nga mga bahandi sa kamatuoran.”—Ellen G. White, Christ's Object Lessons, p. 59.

`Basaha ang Mateo 5:5, 1 Pedro 3:4, ug Isaias 57:15. Unsaon nimo pag- define ang kalomo ug pagpaubos pinasikad niini nga mga teksto?`

Gipaila ni Pablo “ang kalomo ug pagka-aghop ni Cristo diha sa 2 Cor. 10:1. Ang kalomo ug pagpaubos dili maoy paghulagway sa mga manulod aron maka-una, sa mga tawo nga dili makahimo pagbarug sa ilang gituohan. Si Jesus mismo wala mangita sa pakiglalis ug sagad maglikay niini tungod kay ang Iyang bulohaton wala pa matuman (In. 4:1-3). Hinoon, kon moduol ang pakiglalis Kaniya, motubag Siya sa maisugon. Apan sa sama nga panahon, maloloy-on ang Iyang pagpanulti. Ang Iyang pagkaguol bahin sa Jerusalem sa wala pa ang krus, pananglitan, wala isinggit nga mga balikas kondili mga hulagway sa paningog nga puno sa luha tungod sa malaglagon nga kaugmaon (Luk.19:41-44).

Diha sa Bag-ong Tugon, sagad gihulagway si Jesus ingon nga ikaduhang Moises. Mosulti Siya gikan sa usa ka bungtod sa iyang paglagda sa mga principio sa Iyang gingharian (Mat. 5:1). Naghatag Siyag pagkaon sa dagku nga mga pundok sa katawohan (Mat. 14:13-21). Ang Numeros 12:3 naghulagway kang Moises ingon nga “malomo," nga gipalanog diha Na Mateo 11:29. Ang mga tawo nga nakasaksi sa pagpakaon sa 5 ka libo nakaingon sa kahibulong, “Tinuod gyud kini nga Profeta nga moabut dinhi sa kalibutan.” (Juan 6:14)—usa ka referencia ngadto sa Deuteronomio 18:15 ug sa bulohaton ni Moises ingon nga usa ka manalagna.

Ang pagka-mapainubsanon ug kalomo ni Jesus dayag nga labaw kay sa kang Moises. Gani, Siya mao man ang atong balaan nga Manluluwas. Bisan gitanyag ni Moises ang iyang kaugalingon aron pagluwas sa iyang katawhan (Exod-32:32), ang iyang kamatayon wala makahatag sa bisan unsa bahin sa kaluwasan, kay si Moises mismo usa ka makasasala ug nagkinahanglan og usa ka Manluluwas, usa ka Manluluwas nga magpas-an sa sala aron pagbayad alang sa iyang mga sala. Bisan makatuon kita gikan kang Moises ug sa sugilanon sa iyang kinabuhi, dili kita makakaplag og kaluwasan diha kaniya.

Sa baylo, nagkinahanglan kita og usa ka Manluluwas nga makahimo sa pagkuha sa atong dapit, dili lamang usa ka Tigpataliwala kondili ingon nga Puli o Salili kanato. Ang Pagpataliwala importante, apan ang Dios lamang nga gilansang didto sa krus alang sa pagdala sa atong sala, ingon nga Usa nga nagbayad diha sa Iyang kaugalingon sa silot alang sa atong sala, nga maoy makaluwas kanato gikan sa legal nga mga sangputanan nga nahimo sa atong sala, nga sa matarung, gidala nganhi kanato. Hinoon, bisan unsa kadaku ang panig-ingnan ni Jesus alang kanato, walay pulos kining tanan kon wala ang Krus ug ang pagkabanhaw.