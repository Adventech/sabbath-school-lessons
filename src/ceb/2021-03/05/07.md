---
title:  Dugang nga Panghunahuna
date:   30/07/2021
---

“Kon malisud ang imong bulohaton, kong moreclamo ka sa mga kalisdanan ug sa mga pagsulay, kon ikaw moingon nga wala kay kusog sa pag-atubang sa pagsulay, nga dili ka makadaug batok sa pagkawalay-pailub, ug nga ang Cristohanong kinabuhi usa ka tungason nga buhat, wala ikaw magsangon sa yugo ni Cristo, nagsangon ka sa yugo sa laing agalon.”—Ellen G. White, Child Guidance, p. 267.

“Adunay kinahanglan sa makanunayong pagbantayog mainiton, mahigugmaong debosyon, apan moabut lang kini sa natural kon ang kalag natipigan pinaagi sa gahum sa Dios pinaagi sa pagtoo. Wala kitay kahimoan, bisan unsa, nga magdayeg sa atong mga kaugalingon ngadto sa pagpahimuot sa Dios. Kinahanglan dili gayud kita mosalig sa atong mga kaugalingon o sa atong maayong mga buhat; apan ingon nga masalaypon, makasasala nga mga binuhat moduol kita kang Cristo, makakaplag kitag pahulay diha sa Iyang gugma. Dawaton sa Dios ang matag-usa nga moduol Kaniya sa bug-os nga pagsalig diha sa mga merito o kaayohan sa usa ka nalansang nga Manluluwas. Ang gugma motubo diha sa kasingkasing. Tingali walay kalipay nga bati-on, apan adunay magapabilin, malinawon nga pahulay. Maga-an ang matag-usa ka lulan; kay masayon lang ang yugo nga ipasangon ni Cristo. Ang bulohaton mahimong kahimuot, ug ang pagantus usa ka kalipay. Ang dalan nga atong giatubang nga daw natakyapan sa kangitngit mahimong dan-ag uban sa mga silaw gikan sa Adlaw sa Pagkamatarung. Mao kini ang paglakaw diha sa kahayag maingon nga si Cristo anaa sa kahayag.”—Ellen G. White, Faith and Works, pp. 38, 39.

**Diskusyonan nga mga Pangutana:**

`1. Mahinumduman ba nimo ang mga gutlo sa imong paglakaw uban kang Jesus nga sa katapusan mihunong ka? Ipahat kini nga kasinatian ngadto sa inyong klase ug ipasantup ang katarungan nganong misurender ka man.`

`2. Tun-i ang pag-ampo ni Jesus diha sa Mateo 11:25-27 ug ipasabut sa klase kon giunsa nimo pagbaton sa kahibalo sa grasya. Nganong gitagoan man sa Dios ang plano sa kaluwasan (“kining mga butanga”) gikan sa mga maalam ug mabuot ug gipadayag sila ngadto sa mga bata?`

`3. Sa usa ka practical nga paagi, unsaon nato, pagtabang nianang anaa sa atong palibut nga nagkalisud sa ilang mga lulan sa pagduol ngadto kang Jesus ug pagkaplag og pahulay?`

`4. Ipsantup og dugang kini nga hunahuna sa “pagkalomo ug pagka- mapaubsanon sa kasingkasing.” Dili ba kana dautan alang sa usa ka dungog sa usa ka tawo? Dili ba nato bation ang pagka-maayo sa atong mga kaugalingon, ilabina adunay usa ka tawo nga nagkalisud sa pagduhaduha sa kaugalingon? Sa unsang paagi kinahanglan ang krus, ug unsa ang girepresentahan sa krus, makatabang kanato sa pagsabut kong unsay buot ipasabut ni Jesus bahin sa “pagkalomo ug pagpaubos?” Nga diha sa presencia sa krus, ngano ang kalomo ug pagkamapaubsanon mao lamang ang tinuod haum o angay nga batasan batonan?`