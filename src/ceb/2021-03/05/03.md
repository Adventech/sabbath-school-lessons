---
title:  “Isangon Ninyo ang Akong Yogo”
date:   26/07/2021
---

`Basaha ang Mateo 11:29, 30. Nganong gisugo man kita ni Jesus sa pagsangon sa Iyang yogo dayon human sa Iyang pagdapit kanato sa paghatag ngadto Kaniya sa atong mga lulan ug pagkaplag sa tinuod nga pahulay?`

Human sa unang imperative o sugo nga “umari” diha sa Mateo 11:28, duha pa ka dugang nga sugo nagsunod diha sa Mateo 11:29. “Isangon" ug “magtuon” nagtumong pagtagad sa mga naminaw Kaniya (ug sa nagbasa) bahin kang Jesus. Atong isangon ang Iyang yogo ug magtuon gikan Kaniya.

Ang su-od nga relasyon diha sa Godhead o Pagka-Dios tali sa Amahan ug sa Anak (gipasabut na diha sa Mat. 11:25-27) nagtanyag og usa ka gamhanang ilustrasyon nga makahimo sa pagpasabut sa sambingay sa yogo niini nga mga bersiculo. Ang Amahan ug Anak naghiusa sa pagbuhat sa pagluwas sa katawhan. Samtang ang yogo usa ka simbolo sa pagpasakop (tan-awa sa Jeremias 27), usa usab kini ka sambingay sa paghulagway sa pagkahiusa sa katuyoan. Magpasakop kita ngadto sa Iyang yogo ug modawat sa bulohaton nga Iyang gihatag kanato sa pagpanalangin niadtong nagpalibut kanato. Wala kita magpas-an sa Iyang yogo; nayogohan lang kita ngadto Kaniya tungod kay ang Iyang yogo “masayon” ug ang Iyang lulan “maga-an” Mat. 11:30).

Ang ikaduha nga imperative o sugo “magtuon kamo gikan Kanako" nagsubli niini nga concepto. Sa Grego ang verbo nga “magtuon" nadugtong ngadto sa pulong “tinun-an.” Kon magtuon kita gikan kang Jesus, tinuod gayud kita nga Iyang mga tinun-an. Ang pagtuman ug pagtugyan maoy mga kinaiyahan sa pagkatinun-an.

`Unsay kalainan tali sa “pagka-nabug-atan” (Mat. 11:28) ug sa pagsangon sa Iyang yogo (Mat. 11:29).`

Ang yogo maoy usa ka kasarangan nga sambingay sa Judaismo alang sa balaod. Buhat 15:10) naggamit niini sa pagpahinungod ngadto sa balaod sa pagcirkunsisyon. Ang Galacia 5:1 nagtandi sa kagawasan nga gitanyag ni Jesus uban sa yogo sa pagkaulipon, nga usa ka referencia ngadto sa kasugoan ingon nga usa ka paagi sa kaluwasan. Ang pagka-yinogohan ngadto kang Jesus nagpasantup sa pagtuman ug pagtugyan ngadto sa pagsunod sa Iyang mga lakang ug sa pagsalmot sa Iyang bulohaton. Samtang dili kita makalaum sa pagdugang bisan unsa ngadto sa kaluwasan nga gidaug ni Jesus alang kanato didto sa krus, mahimo kita nga Iyang mga embahador sa balaod o kasugoan, sama sa gihulagway diha sa Wali sa Bungtod (Mat. 5-7) labaw pa gani ka radical kay sa pagsabut sa mga Fariseo bahin niini. Nagkinahanglan kini og pag-opera sa kasingkasing ug kausaban sa atong mga motiboug, ang Iyang yogo masayon ug maga-an ang Iyang lulan (Mat. 11:30).

`Daw unsa ka maanindot nga saad! Pahulay alang sa inyong mga kalag. Giunsa nimo pagsinati niana nga pahulay? Sama sa unsa man ang dagway niini? Pinaagi sa pagtutok kang Jesus ug kong unsa ang Iyang gitanyag kanato, unsaon nato pagsugod sa pagkahibalo niana nga pahulay?`