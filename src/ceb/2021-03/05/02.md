---
title:  “Hatagan Ko kamo ug Pahulay”
date:   25/07/2021
---

`Basaha ang Mat. 11:20-28, sa pag-ingon ni Jesus: “Umari kamo Kanako, kamong tanan nga nabudlay ug mabug-atan, ug papahulayon Ko kamo." Unsa may gipasabut niini nga pahayag? Unsaon ni Jesus paghatag kanatog pahulay?`

Sama kanatong tanan, walay gisulti si Jesus nga walay kahulogan o gipasabut. Aron Siya masabtan, kinahanglan atong batonan ang tukma nga sipasabut palibut sa usa ka pahayag, ilabina kon gusto kita maglikay sa Nayop nga pagsabut kang Jesus.

Ang Mateo 11 nagtimaan sa usa ka pagkausab sa punto diha sa Ebanghelyo ni Mateo. Ang mga pahayag nga nagbadlong sa importante nga mga ciudad sa Galilea maoy labing masakit nga paminawon diha sa Ebanghelyo. Dili si Jesus magtago-tago og mga pabor; Iyang tumbokon ang kinahanglan ipaila ang dili maayo bisan kon kini masakit; nakig-uban- uban Siya sa “sayop” nga mga tawo (Mat. 9:9-13; ang Iyang pag-angkon nga makahimo Siya pagpasaylo sa mga sala makauulaw sa mga mata sa relihioso nga mga pangulo (Mat. 9:1-8).

Sa pagkatinuod kusganon isulti ni Jesus ang mga pulong sa pagkondinar ngadto sa mga tawo, gani sa pagpanig-ingon kanila, sa walay pabor-pabor, ngadto sa Sodoma, nga gitan-aw kaniadto (maingon man karon) nga usa ka dapit sa hilabihan nga pagkadautan. “Apan ingnon ko kamo nga sa adlaw sa hukom maarang-arang pa unya alang sa yuta sa Sodoma kay kanimo” (Mat. 11:24).

Nagkata-as ang kahigwa-os –apan, taliwala niining tanan, gilain ni Jesus ang Iyang pagpahayag ug nagtanyag sa tinuod nga pahulay. Iyang mabuhat kini tungod kay ang tanang mga butang gitugyan Kanako sa Akong Amahan, ug walay nakaila sa Anak gawas sa Amahan” (Mat. 11:27). Ang Katakus ni Jesus sa paghatag og pahulay gipasukad sa Iyang pagka-Dios ug sa Iyang pagka-Usa sa Amahan.

Sa dili pa kita moduol aron paghaw-as sa atong mga lulan, kinahanglan atong masabtan nga dili kita makadaug sa pagpas-an kanila nga mag-inusara. Gani, kadaghanan kanato dili moduol gawas kon atong ilhon ang atong tinuod nga kahimtang. Ang pagdapit ni Jesus gipasukad sa panginahanglan.

Ang Iyang pamahayag diha sa Mateo 11:28 nagsugod sa usa ka imperatibo o kamandoan sa orihinal nga pinulongang-Grego. “Umari” dili optional o paggusto lang; ang “Umari” nagrepresentar sa unang kondisyon pagpangitag pahulay. Ang “Umari” nagkahulogan nga kinahanglan atong itahan o isurrender ang paggahum. Sa usa ka panahon nga kita sa kasayon moggahum sa daghang mga butang sa atong mga kinabuhi gamit sa atong mga smartphones, ang pagduol ngadto kang Jesus dili mao ang natural nga padulngan. Gani, alang sa daghang mga tawo, ang pagsurrender maoy labing malisud nga bahin sa Cristohanong kinabuhi.

Mahigugma kita mosulti, ug husto kana, bahin sa tanan nga gibuhat sa Dios alang kanato diha kang Cristo ug sa unsang paagi nga dili kita makahimo pagluwas sa atong mga kaugalingon ug uban pa. Ang tanan nga matuod. Apan sa katapusan, kinahanglan maghimo gihapon kita sa mahunahunaong pagpili sa “pagduol” ngadto kang Jesus, nga nagkahulogan og pagtahan o surrender ngadto Kaniya. Ania dinhi ang katinuoran sa gawasnon nga pagbuot mahimong atubangan ug taliwala sa Cristohanong kinabuhi.

`Unsang mga lulan imong gidala? Unsaon nimo pagkat-un sa paghatag kanila ngadto kang Jesus ug pagsinati sa pahulay nga Iyang titanyag, ug sa hilabihan kadaku nga bili sa Iyang kaugalingon?`