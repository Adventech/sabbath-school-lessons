---
title:  Edisyon Sa Magtutudlo
date:   30/07/2021
---

**Bahin I: Kinatibuk-ang Panglantaw**

Nakasulay ba ikaw sa pagbati nga ang lulan nga imong gipas-an hilabihan ra kabug-at? Nakasulay ba ikaw sa pagbati nga ang level sa imong kahigwa-os nakaabut na sa utlanan ug dili ka na makaantus? Kining leksyon sa semana makahatag kanimo og practical nga tabang kon modangat kita sa sa pagbati nga daw dili na maantus. Gani, bisan kong bug-at na kaayo ang atong mga lulan, o gaan-gaan pa, gidapit kita ni Jesus sa pagduol Kaniya aron makakaplag og pahulay.

Ang atong dugokan nga pahayag sa Biblia niining semanaha mao ang Mateo 11:28-30: “Umari Kanako, kamong tanan nga nabudlay ug nabug- atan ug papahulayon ko kamo. Isangon ninyo ang akong yugo diha kaninyo, ug pagtuon kamo gikan kanako, kay ako maaghop ug mapaubsanon sa kasingkasing, ug makakaplag kamog pahulay alang sa inyong mga kalag. Kay masayon ang akong yugo, ug maga-an ang akong lulan.” Inyo bang namatikdan ang tulo ka specific—nga mga pulong sa pagsugo diha sa gisulti ni Cristo? Nahauna, “Umari kanako.” Siya mao ang gahum sa atong kalinaw. Siya mao ang tuburan sa atong kusog. Siya lamang ang makadaug pag-alsa sa atong mga lulan. Siya lang gayud ang tinuod makahatag kanatog pahulay sa atong naghingapin nga kahigwa-os, usahay, atong masinatian. Ang ikaduhang tulo ka pulong sa pagsugo mao ang “Isangon ninyo ang Akong yugo.” Ang mga torong baka nga nasangonan pag-usa sa yugo magkahiusa alang sa pag-alagad. Kon mahiusa kita diha kang Cristo sa pag-alagad ngadto sa uban, mag-anam kaga-an ang atong mga lulan. Atong paladman ang atong pagtuon kong unsay ipasabut nianang "isangon ang yugo" ni Cristo sa leksyon niining semanaha. Ang ikatulo nga tulo ka mga pulong sa pagsugo mao ang “pagtuon kamo kanako.” Gipas-an ni Cristo ang lulan niining kalibutan sa Iyang mga abaga, apan nagpuyo sa kalikopan sa balaan nga kalinaw. Wala siya maghigwa-os sa mga hagit nga Iyang giatubang. Sa leksyon niining semanaha, atong susihon kini nga pahayag sa detalye, ilabina sa pagpasantup sa handum ni Jesus sa pagpapahulay kanato diha Kaniya ug makakaplag og kalinaw sa kasingkaing ug hunahuna.

**Bahin II: Comentaryo** Usa ka sugilanon gika-asoy bahin sa usa ka tigulang nga mag-uuma nga naglakaw subay sa sigpit , karaan nga dalan nga yuta, nagkabiba og usa ka sako nga patatas sa iyang likod. Nayonyon ang iyang mga abaga; hinay ang iyang paglakang. Hilabihan kadto kainit ang panahon sa ting-init, nangagay sa singot sa tigulang sa iyang agtang. Naabtic ang iyang pagbati samtang adunay miduol nga silingan sa iyang karomata nga gibira og kabayo ug gipangutana ang tigulang kong gusto ba siya mosakay. Sa kalipay misaka siya sa luyo sa carromata. Samtang nagsakay sila, iyang nakita nga gikabiba lang gihapon ang iyang sako sa patatas. Iyang gilingi ang maong tigulang ug giingnan, “Migo, pahulay. Ibutang kanang imong sako.” Sumala sa sugilanon, mitubag lang ang tigulang, “Nalooy ka sa pagpasakay kanako; ang labing gamay nga akong mahimo mao ang pagpas-an og lulan.” Sa walay duhaduha kini nga sugilanon tinumotumo lang, apan naghulagway kini sa punto sa leksyon niining semanaha. Posibli nga nagpas-an lang gihapon sa atong bug-at nga mga lulan bisan nakaduol na kita kang Jesus. Naghandum ang atong Manluluwas sa paghatag kanatog pahulay gikan sa pagpas-an sa atong mga lulan. Naghandum Siya nga maoy magpas-an sa atong karga. Atong tun-an kon unsaon nato pagkalibre gikan sa mga lulan nga sagad maoy makalusak sa atong kalipay.

**Dumuol kang Jesus**

Gidapit kita ni Jesus sa pagduol Kaniya. Sa practical nga pagsabut, unsa may gipasabut niini. Ang pagduol maoy usa ka desisyon sa kabubut-on. Ang pagduol nagpasabut sa atong personal nga pagpili. Dili Siya mopugos sa kabubut-on. Dili Siya magpugos kanato sa pagduol. Maloloy-on Siya nga nagdapit kanato. Iyang padasigon kita uban sa Iyang espiritu sa pagduol. Apan ang pagduol maoy atong pagpili. Ang pagduol mao ang atong pagbutang sa pagsalig sa Iyang katakus sa pag-alsa sa lulan. Moduol kita diha sa pagtoo, sa pagtuo nga Siya labaw kadaku kay sa problema, labaw kadaku kay sa kalisdanan, ug labaw kadaku kay sa hagit. Nagpaambit si Ellen G White niining makadasig nga pagpasabut: “ 'Umari kamo Kanako," mao Iyang pagdapit. Bisan unsay imong mga kahigwa-os ug mga pagsulay, ihikyad ang imong caso atubangan sa Ginoo. Palig-onon ang imong espiritu alang sa paglahutay Buksan ang agianan alang kanimo sa pagtangtang sa imong kaugalingon gikan sa kaulawan ug kalisdanan. Sa labi pa ka huyang ug walay kahimoan ang imong nahibaloan sa imong kaugalingon, magdugang ang imong kalig-on diha sa Iyang kusog. Sa mag-anam ka bug- at ang imong mga lulan, magdugang ka bulahan ang imong pagpahulay pinaagi sa pagtugyan kanila ngadto sa Magpapas-an sa Lulan.”—The Desire of Ages, p. 329.

**Pakigsangon sa Yugo Uban kang Jesus.**

Kon moduol kita kang Jesus, gidapit kita Niya sa pagsangon sa Iyang yugo. Kini nga mga pulong nga kasarangan sa mga naminaw Kaniya sa unang siglo daw katingalahan sa atong mga dalunggan. Si William Barclay sa iyang comentaryo sa Biblia sa Mateo 11:28-30, nagpasabut nga ang mga pulong ni Jesus bahin sa yugo niini nga paagi: “Gidapit ni Jesus sa pagsangon sa Iyang yugo sa atong mga abaga. Gigamit sa mga Judio ang punultihon bahin sa yugo alang sa 'pagsulod ngadto. Nagpasabut kini sa yugo sa Balaod, ang yugo sa mga kasugoan, ang yugo sa Gingharian, ang yugo sa Dios.” Ang pagsangon sa yugo ni Cristo mao ang pagpasakop ngadto sa Iyang kabubut-on. Kon ibutang ang yugo sa liog sa laking baka, ang mananap magpasakop na ngadto sa pagmando sa agalon niini.

Sumala ni Barclay, malagmit nga adunay labi pa ka halalum ang kahulogan sa mga pulong ni Cristo: "Mahimo nga magkahulogan kini nga gisabut ni Jesus ang mga pulong sa Iyang pagdapit gikan sa usa ka butang nga labi ka duol sa puloy-anan kay niana. Nag-ingon Siya, 'Masayon ang akong yugo.’Ang pulong sayon sa Grego chrestos, nga nagpasabut maayong pagkaha-um. Didto sa Palestina ang mga yugo sa torong baka hinimo og kahoy; dad-on ang baka, ug sukdan sa yugo. Dayon pahamison ang kahoy nga yugo, ug ang dad-on pagbalik ang baka nga sangonan sa hinimo nga yugo. Ang yugo ayohon sa pagpahaum, aron maayo kini ka pagkahaum, ug dili makapaskit sa li-og sa mapailubon nga mananap. Tinuyo ang pagkahimo sa yugo sa pagsiguro nga mohaum kini sa li-og sa baka.”

Nakahunahuna ka ba nga si Jesus naggama og mga yugo sa payag pandayan didto sa Nazaret? Naghisgut si Barclay sa sugilanon sa mga karaan nga si Jesus “nagbuhat sa labing maayo nga mga yugo sa baka sa tibuok Galilea nga ang tibuok nasud moadto Kaniya ... aron mopalit sa labing maayo nga mga yugo nga maggama sa Iyang kahanas sa pagpanday.” Makahanduraw ba ikaw og usa ka marka ibabaw sa balay-pandayan nga mabasa ingon niini: “Ang labing maayo nga mga yugo sa tibuok Galilea gigama dinhi”?

Ang yugo nga ibutang ni Jesus sa atong li-og aron sa paghiusa kanato ngadto Kaniya ha-um kaayo. Siya mahimong atong kaparis sa pag-alagad ug ipasangon uban kanato. Ang Iyang gipasabut mao: “Ang kinabuhi nga akong ihatag kaninyo, dili usa ka lulan alang kaninyo; ang inyong bulohaton gisukod aron ipahaum kaninyo.” Bisan unsa ang ipadala sa Dios kanato gigama sa pagpahaum sa atong panginahanglan ug takdo sa atong mga katakus. Sumala sa gisulti ni Pablo: “Walay naka-abut nga bisan unsang panulay nga dili maantus sa tawo. Ang Dios kasaligan, ug dili niya itugot kamo nga pagasulayon sa labaw sa inyong kaarangan, apan uban sa pagpanulay siya magatagana usab ug lutsanan sa paglikay, aron kamo makahimo pag-antus niini" (1 Cor. 10:13). Pakigsangon uban kang Jesus, aduna kitay bug-os nga pasalig nga Siya magpalig-on kanato sa pag-antus sa bisan unsa nga tentasyon, pagsulay, o kagul-anan nga mag-atubang kanato. Ang pahulay nga ihatag ni Jesus kanato mao ang pasalig nga anaa Siya sa atong kiliran sa paghimo kanato sa paglatas sa matag-usa ka mga hagit sa kinabuhi.

Si Ellen G. White nagdugang, “ 'Isangon ninyo ang Akong yugo diha kaninyo, nag-ingon si Jesus. Ang yugo maoy usa ka ginamiton sa pag- alagad. Ang mga baka sangonan sa yugo aron sa pagbuhat, ug kinahanglanon ang yugo aron makahimo sila pagbuhat nga epektibo. Pinaagi niini nga ilustrasyon gitudlo ni Jesus kanato nga gitawag kita ngadto sa pag-alagad hangtud nga molungtad pa ang kinabuhi. Atong isangon ang Iyang yugo, aron kita mahimong Iyang mga masigka-magbubuhat. Ang yugo nga magbugkos kanato ngadto sa pag-alagad maoy balaod sa Dios. Ang dakung balaod sa gugma nga gipadayag didto sa Eden, gimantala ibabaw sa Sinai, ug diha sa bag-ong tugon nga nasulat sa kasingkasing, mao kanang nagbugkos sa tawhanong magbubuhat ngadto sa kabubut-on sa Dios. Kon pasagdan kita sa pagsunod sa atong kaugalingong mga gusto, sa pag-adto kon diin magmando ang atong kabubut-on, mahulog kita ngadto sa mga pundok ni Satanas ug mahimo manag-iya sa iyang mga kinaiyahan. Busa ibutang kita sa Dios sa Iyang mga kabubut-on, nga hataas, ug halangdon, ug makapatuboy. Naghandum Siya nga kita sa mapailubon ug maalamon magbuhat sa mga bulohaton sa pagalagad.”—Ellen G. White, The Desire of Ages, p. 329. Ang pagsangon sa Iyang yugo mao ang pagpasakop ngadto sa Iyang kabubut-on, ug diha sa pagpasakop ngadto sa Iyang kabubut-on, makabaton kita sa labing hataas nga pag-ila sa kagawasan ug sa labing dakung pag-ila sa kalinaw.

**Magtuon Gikan kang Jesus**

Ang katapusan sa tulo ka mga sugo ni Cristo diha sa Mateo 11:29 mao ang ‘magtuon kamo Kanako.” Samtang magtuon kita sa kinabuhi ni Cristo, ang usa ka naglabaw nga tema nag-abut pinaagi sa subli-subli. Si Cristo hingpit nga nagtugyan ngadto sa pagbuhat sa kabubut-on sa Amahan. Diha sa Juan 8:29, nag-ingon si Jesus, "Akong gibuhat sa kanunay ang mga butang nga makapahimuot Kaniya.” Sa Iyang katapusang pag-ampo sa pagpataliwala diha sa Juan 17, nag-ampo si Jesus, “Aron silang tanan mahiusa, maingon nga Ikaw, Amahan, ania Kanako, ug Ako anaa Kanimo" (Juan 17:21). Adunay walay pagkaputol nga pagka-usa tali kang Jesus ug sa Iyang Amahan. Wala gyuy bisan sa maka-usa sa Iyang yutan-ong kinabuhi si Jesus nakadesider sa pagbuhat o paghunahuna nga supak sa kabubut- on sa Amahan. Bisan sa labing malisud nga panahon sa Iyang kinabuhi, gitahan ni Jesus ang Iyang kabubut-on ngadto sa kabubuton- sa Amahan. Didto sa Getsemane, sa panahon nga ang dangatan sa kalibutan nagkurog didto sa timbangan, ug si Satana nagpuga sa kasingkasing ni Jesus uban sa iyang labing bangis nga mga pagtintal, nag-ampo si Jesus,“ 'Amahan, kon arang mahimo, isaylo kining kopa gikan Kanako, hinoon, dili ang Akong kabubut-on ang matuman, kondili ang Imo” (Mat. 26:39). Ang hingpit nga kalinaw moabut kon ang atong mga kasingkasing ug mga hunahuna ma-usa sa hunahuna ni Cristo. Ingon sa gisulti sa karaang alawiton, “There is nothing between my soul and the Saviour,” kita anaa sa kalinaw. Ang sala magsamok sa atong kalinaw. Kon moduol kita Kaniya sa handum sa pagbuhat sa Iyang kabubut-on, makigsangon sa yugo uban Kaniya diha sa pag-alagad. Nagsaad Siya, “Makakaplag kamog pahulay alang sa inyong mga kalag” (Mat. 11:29).

**Bahin III: Kagamitan sa kinabuhi**

Makahunahuna ka ba bisan unsa nga butang sa imong kinabuhi nga magpugong kanimo gikan sa usa ka hingpit nga pagtahan ngadto kang Jesus? Aduna bay usa ka butang nga magpugong kanimo gikan sa pagduol ngadto Kaniya? Adunay daghang mga tawo nga naghunahuna nga dili sila makahimo pagduol ngadto kang Cristo gawas kon maghinulsol una sa ilang mga sala ug magbiya sa ilang dautang mga batasan. Ang kamatuoran mao makaduol kita kang Jesus uban sa atong mga sayop, gisakit sa pagbati sa pagkasad-an ug gihampak sa kaluyahon sa atong unod. Kon moduol kita, dawaton kita Niya uban sa bukas nga mga bukton. Maghatag Siya kanato og gasa sa paghinulsol. Modawat Siya sa atong paghinulsol. Dawaton kita Niya ingon nga Iyang mga anak nga mga lalake ug mga babaye. Maghatag Siya kanato og gahum sa pagbuntog. Ang pakigsangon sa yugo uban Kaniya, mahimo kitang bag-ong mga linalang diha kang Cristo. Niining semanaha, hunahunaa ang pagsugod sa imong adlaw uban niining duha ka mga pahayag:

• Jesus, karon moduol ako Kanimo. Akong giila nga Ikaw mao ang Tuburan sa akong kalinaw, katuyoan, ug kalipay sa kinabuhi. Akong ipasakop ang akong kabubut-on Kanimo niining adlawa ug ibutang ang akong tanang plano sa Imong tiilan.

• Jesus, ipadayag kanako ang bisan unsang butang sa akong kinabuhi nga wala mahiuyon sa Imong kabubut-on. Diin ako adunay mga panghunahuna, mga pagbati, mga handum, ug mga batasan nga sukwahi sa Imong kabubut-on, palihug ipadayag sila kanako. Niining adlawa, ang akong dakung handum mao ang pagpahimuot Kanimo.