---
title:  Pagsaulog sa Kagawasan
date:   30/08/2021
---

Sumala sa atong nakita sa una, ang Igpapahulay nagtudlo ngadto sa labaw pa kay sa mga adlaw lang sa paglalang. Sa ikaduhang higayon atong nadunggan ang Napulo ka Sugo, gisubli ni Moises ang kap-atan ka tuig sa Israel didto sa kamingawan. Niining panahona ang tudling sa pagpaila sa katarungan sa pagbantay sa balaan nga Igpapahulay dili bahin sa paglalang kondili sa pagpahigawas gikan sa pagkaulipon didto sa Egipto (Deut. 5:12-15).

Ug bisan karon, dili kita mga ulipon didto sa Egipto, makahimo kita pag-atubang sa laing pagkaulipon, kanang, sa ubang mga paagi, sama ra ka madaug-daugon.

`Unsang ubang mga matang sa pagkaulipon atong giatubang karon? Basaha sa Genesis 4:7, Hebreohanon 12:1, ug 2 Pedro 2:19.`

Ang Igpapahulay maoy kasaulogan sa kagawasan nga nagpahigawas kanato gikan sa tanang butang sa pagkaulipon. Sa Igpapahulay, kita gipahinumduman nga adunay kagawasan gikan sa sala, dili gikan sa atong kaugalingong gahum kondili diha sa gahum sa Dios, nga gitanyag kanato pinaagi sa pagtoo. Gipahinumduman usab kita nga kini usa ka kagawasan nga wala nato hago-i. Ang mga kamagulangang mga anak sa Israel naluwas pinaagi sa dugo sa nating carnero nga gisablig sa punoan sa pultahan sa gabii sa ilang paggula gikan sa Egipto (Exodo 12). Kita usab, giluwas pinaagi sa dugo sa Cordero, ug nagalakaw na karon diha sa kagawasan nga atong nabatonan diha kang Cristo Jesus.

`Basaha ang Roma 6:1-7. Unsay gisulti ni Pablo dinhi nga madugtong ngadto sa nahatag kanato diha sa Igpapahulay?`

Diha sa pagkasulti gayud sa Deuteronomio 5:15, “Ug hinumdumi nga naulipon ka sa yuta sa Egipto, ug nga si Jehova nga imong Dios nagkuha kanimo gikan didto pinaagi sa kamot nga kusgan, ug bukton nga tinuy- od”—gipahinumduman pag-usab ang mga tawo, nga pinaagi sa buhat ug gahum sa Dios alang kanila maoy nagluwas kanila. Daw unsa pa ka labaw kini, ingon nga mga Cristohanon, nga moila nga pinaagi lamang sa buhat ug gahum ni Cristo alang kanato nga maoy nakaluwas kanato gikan sa sala,

Kini nga sugo nagsulti kanato sa pagpahulay diha sa kaluwasan nga gihago-an sa Dios alang kanato pinaagi sa Iyang gamhanang bukton. Gipahigawas kita gikan sa atong kaugalingong pagpaningkamot sa pagkamatarung samtang atong hinumduman nga ang Dios maoy atong Magbubuhat ug nga makasalig kita Kaniya sa paglalang kanato pag-usab, ngadto, ug sa pagpahigawas kanato, bisan karon dayon, gikan sa pagkaulipon sa sala kon bu-ot kita nga magbuhat Siya dinhi kanato.

`Unsa may imong kaugalingong kasinatian bahin sa pagkaulipon sa sala? Unsaon nato pagkat-un sa pagbaton alang sa atong mga kaugalingon sa mga saad nga nahatag kanato diha kang Jesus sa kagawasan gikan niana nga pagkaulipon?`