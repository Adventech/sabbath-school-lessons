---
title:  Edisyon Sa Magtutudlo
date:   02/07/2021
---

**Bahin I: Kinatibuk-ang Panglantaw**

Kini nga trimestre magsugod og usa ka serye nga giulohan nga Pahulay diha kang Cristo. Ang atong socedad niining ika-21 ka siglo puno sa mga tawo nga walay pahulay. Ang kabalaka, kahigwa-os gilangkuban sa pagkawalay-siguro bahin sa umaabut nakatampo ngadto niining walay kapahulayan sa kalag. Usa kini nga nagatubo nga kabalaka sa kahimsug sa pangisip taliwala sa health professionals nga ilang gitambalan. Gibanabana nga adunay kapin sa 300 milyones nga masub-anon nga mga tawo sa atong kalibutan ug kining depression o kasub-anan molabaw kadaghan sa balatian sa kasingkasing ingon nga mag-unang hinungdan sa kamatayon sa moabut nga pipila ka mga decada. Ang nabaligya nga antidepressants gipaabut na karon nga mokapin na sa 6 bilyones dolyares sumala sa Thomson Reuters Pharma nga mga projections, pinasikad sa hiniusa nga panglantaw gikan sa mga analysts. Kapin sa 270 milyones ka mga prescriptions ang nabaligya didto sa Estados Unidos lamang kada tuig. Ang atong mga leksyon niini nga trimestre, ug ilabina sa leksyon niining semanaha, nagtutok sa matuod nga tinubdan sa pahulay ug maghatag og practical nga tambag kon unsaon pagpangita og pahulay diha sa pagkapuliki sa atong mga kinabuhi.

Niining semanaha mopanaw kita balik sa panahon ngadto sa Paglalang sa atong kalibutan ug discobrehon ang walay katapusang pahinumdum sa pagpahulay diha kang Cristo, ang Igpapahulay. Atong tun-an ang halalum nga kaguol sa escribe sa Daang Tugon ug sa gisangputan sa iyang lawasnon, utoknon, ug emosyonal nga kahimsug. Sa leksyon niining tibuok semana, kanunay kita mapahinumduman sa pagdapit ni Cristo ngadto sa pagpahulay sa tibuok Kasulatan. Samtang atong matun-an ang kahulogan sa pulong “pahulay” diha sa Daan ug Bag-ong mga Tugon, atong masabtan ang pagkawalay-pahulay ni Cain sa labaw ka bug-os ug discobrehon kon unsaon pagpahulay sa hingpit diha kang Cristo.

**Bahin II: Comentaryo**

Ang labing malukopon nga pahayag diha sa Biblia bahin sa pahulay sa Igpapahulay makaplagan diha sa Genesis 2:1-3. Sa pagkatapus sa semana sa Paglalang, si Jesus ang atong mahigugmaong Magbubuhat, nagtukod ingon nga usa ka Judio nga magsusulat, si Abraham Heschel nagsulti- usa ka palasyo sa panahon. Sa matag-Igpapahulay, gidapit kita ni Jesus sa pagbiya sa atong mga kabalaka, mga kahigwa-os, ug mga kabanga ug mosulod sa Iyang palasyo sa pagpahulay diha Kaniya. Ang yutan-ong mga palasyo nahimutang sa lahi nga mga dapit. Pananglitan, ang palasyo sa Versailles sa Francia adunay 700 ka mga lawak ug adunay kapin sa 67,000 metros cuadrado ang floor space. Ingon nga usa sa World Heritage site, nalista kini nga usa sa labing daku nga mga kahimoan sa ika-17 ka siglo.

Ang Igpapahulay, palasyo sa Dios sa panahon, labaw ka daku kaayo ang kahulogan ug kahibulongan. Nagpetsa kini dili sa ika-17 ka siglo kondili balik sa sinugdanan sa panahon, sa Paglalang. Naglatas kini sa mga kasiglohan ug nagpanalangin sa yuta uban sa sagrado nga panahon sa matag-semana. Usa kini nga makanunayon nga pahinumdum kon diin gyud makaplagan ang tinuod nga pahulay. Ang Igpapahulay nagpaila bahin sa usa ka Dios nga su-od kaayo nga nahinasa sa tawhanong nag-unang panginahanglan. Siya "mipahulay sa Igpapahulay ug nahimuot,” dili tungod kay gikapoy Siya, kondili tungod kay nahibalo Siya nga kapoyon kita. Ang Genesis 2:2 nag-ingon, “Sa ikapitong adlaw gitapus sa Dios ang Iyang bulohaton.” Ang panahon dili usa ka walay hunong nga tuyok sa pagbuhat- nga makapakapoy nga mga hitabo. Ang Dios sa maloloy-on naghatag kanato og usa ka balaan nga paghunong-usa ka panahon sa pagpalalum sa atong relasyon Kaniya, pagbag-o sa atong mga hunahuna, ug pagpalab-as sa atong mga lawas, ug kasinatian sa positibo nga kadugtongan sa pamilya.

Kining balaang pahulay nga Igpapahulay nagdala uban niini sa kahulogan sa pasalig diha sa atong mahigugmaong pagtagad sa atong Magbubuhat alang kanato. Diha Kaniya, kita adunay kalinaw. Ang Igpapahulay maoy makapadasig sa pagsanta sa kasub-anan. Garantiya kini nga ang Dios nga nagbuhat sa atong kalibutan wala makalimot niini, ug wala Siya makalimot kanato. Samtang atong "hinumduman ang adlawng Igpapahulay, aron sa pagbalaan niini,” (Ex. 20:8), ang atong Magbubuhat naghinumdum kanato nianang adlawa ug nagbubo sa dagaya nga mga panalangin sa langit sa atong mga kinabuhi sa pagpahigawas kanato gikan sa pagkaulipon sa kahadlok, ang mga kadena sa kahigwa-os, ug sa bilanggo-an sa kabalaka.

**Ang Pagdapit sa Dios ngadto sa Pagpahulay**

Sa tibuok Kasulatan, ang Dios nagdapit kanato ngadto sa pagpahulay gikan sa atong pagkapuliki. Kon magsubra na ang pagkapuliki sa atong kinabuhi, tulo ka butang magsugod sa pagkahitabo:

• Magsugod pagkawala ang atong tumong. Ang presente nga mga panghitabo daw nakapakapoy kanato. Ang mga hagit sa kinabuhi daw labaw kaayo kadaku, ug atong tutokan ang mga problema sa baylo nga sa Dios, nga makahimo sa pagsulbad kanila. Sa atong pagkapuliki, atong tutokan ang tawhanong mga tubag sa atong suliran imbis ngadto sa balaan nga mga sulbad.

• Magsugod kita pagkaluya sa lawas, sa pangutok, ug sa pagbati. Mosulti kita ug mobuhat sa mga butang nga atong basolan sa ulahi. Ang pagkapuliki maghatud ngadto sa kakapoy. Ang kakapoy maghatud ngadto sa pagkaluya, ug ang pagkaluya maghatud ngadto sa pagkasubo. Ang mga tawo nga nagkapuliki sagad mohimo og dinalidali nga paghukom sa mga desisyon ug mapakyas sa pagtan-aw sa labaw pa kadaku nga hulagway tungod kay nagkapuliki kaayo sila. Kinahanglan sila moadto sa sunod nga problema nga sulbaron o sa sunod nga bulohaton sa ilang listahan nga buhaton nga tapuson. Tungod niini, diyutay ra silag panahon sa pagpamalandong bahin sa labing maayo nga sulbad sa problema nga ilang giatubang.

• Magsugod kitag pasagad o walay pagtagad sa pag-ampo ug sa pagtuon sa Biblia. Ang resulta, maamong ang atong devotional nga kinabuhi. Ang pagkapuliki makahatag og kakapoy, ug ang kakapoy maghatag og kakulang sa kakugi, ang usa ka kulang sa desiplina, ang pagkawala sa katakus sa pagcontrol o paggahum sa mga pagbati, ug sa pagkahilis sa makahuloganong debosyonal nga kinabuhi.

Si Ellen G, White namahayag sama niini: “Ang tanan nga nailalum sa pagbansay sa Dios nagkinahanglan og hilum nga takna alang sa pagpakigsulti sa ilang kaugalingon nga mga kasingkasing, sa kinaiyahan, ug sa Dios. Diha kanila ikapadayag ang usa ka kinabuhi nga dili mahiuyon sa kalibutan, sa mga custombre niini, o sa mga binuhatan niini; ug nagkinahanglan sila sa personal nga kasinatian sa pagbaton og kahibalo sa kabubut-on sa Dios. Kinahanglan atong paminawan Siya sa linawas nga makigsulti ngadto sa kasingkasing. Kon ang tanang ubang tingog mapahilum, ug diha sa kahilum kita magpaabut sa Iyang atubangan, sa kahilum sa kalag makahimo sa labi pa ka tin-aw nga tingog sa Dios. Nag-awhag Siya kanato, 'Maghilum ug hibalo-i nga Ako mao ang Dios.' Salmo 46:10. Mao kini ang epektibo nga pangandam alang sa tanang pagbuhat alang sa Dios. Taliwala sa nagdali nga du-ot sa katawhan, ug sa mga kakapoy sa dinalian nga mga kalihokan sa kinabuhi, siya nga nahimuot malibutan sa usa ka kahimtang sa kahayag ug kalinaw. Makadawat siya og bag-ong hatag o gasa sa lawasnon ug utoknon nga kusog. Ang iyang kinabuhi magginhawa og usa ka kahumot ug magpadayag sa balaan nga gahum nga makaabut sa mga kasingkasing sa katawhan.” The Ministry og Healing, p. 58.

Imo bang gibati nga nagdalagan ka gikan sa usa ka butang ngadto sa sunod, nasubrahan sa pagkapuliki sa kinabuhi? Aduna pay laing email nga tubagon, usa pa ka text message nga tubagon, usa pa ka tawo pakigkitaan... Ang imong kinabuhi daw gigamhan sa “usa pa ka dugang.” Subra kaayo ka daghan ang imong buhaton aron mahuman kining tanan, ug sa imong pagtugpa sa imong higdaanan pagka-gabii maghunahuna ka sa tanan nga wala pa nimo mabuhat. Siguro gyud nga dili mahuman ang imong trabaho. Ang imong lista sa buhaton katunga pa ang wala mabuhat sa labing maayo. Naglumba ang imong hunahuna. Maglisud kag katulog kay maghunahuna ka man sa pagdali-dali sa pagtagad sa imong schedule pagka-ugma.

Ang pagdapit ni Cristo ilabina ngadto sa nagkapuliki, naluya, gikapoy nga mga tawo nga nagpuyo sa usa ka 24/7 nga kalibutan. Ang mga tinun- an ni Jesus nga nabalaka ug nalibug human sa pagpunggot sa li-og ni Juan Bautista, gidapit sila ni Jesus ngadto sa, “Pangadto kamo nga kamokamo ra sa usa ka dapit nga awaaw ug pamahulay kamo sa makadiyut.' Kay daghan man ugod nga mga tawo nga nanagpangadto-nganhi, ug wala gani silay panahon sa pagpahulay” (Markos 6:31). Sa ilang pagkapuliki, gitanyagan sila ni Jesus og pahulay. Wala NIYA sila dasiga sa pagdali padulong ngadto sa makapaluya nga bulohaton. Ang Iyang pagdapit sa pagpahulay dili usa lang ka panahon sa kalihokan nga alang lang sa mga tinun-an. Ngadto sa du-ot sa katawhan nga nagsunod-sunod Kaniya, Iyang gisulti kini nga mga pulong sa pasalig, “Umari kamo Kanako, kamong tanan nga nangabudlay ug gibug-atan sa lulan ug papahulayon ko kamo” (Mat. 11:28). Ang pahulay nga gitanyag ni Jesus dili kagawasan gikan sa mga pagsulay. Usa kini ka pasalig sa sulod nga diha Kaniya kita siguro. Dili gayud Siya mobiya o pasagdan kita. Usa sa labing mahagiton nga mga hagit sa kinabuhi mao ang pagbati sa pag-inusara kon makasinati kita sa malisud nga mga panahon. Mao gyud kana ang tukma nga gibati sa escriba ni Jeremias nga si Baruch.

**Ang Kagul-anan ni Baruch, Walay Kapahulayan ni Cain, ug Tubag sa Dios.**

Si Baruch maoy escribente ni Jeremias. Sumala sa Jeremias 45:3-5, kining kabus nga tawo naka-agi sa usa ka panahon sa halalum nga kasakit sa pagbati. Sa dili madugay atakihon ang siyudad sa Jerusalem sa kaaway nga kasundalohan. Pag-antus, kasakit sa kasingkasing, ug katalagman moabut sa kalit. Ang kinabuhi sumala sa nahibaloan ni Baruch niini, mausab sa walay katapusan. Ang kahadlok nagpaluya kaniya. Gibahaan og kagul-anan ang iyang kinabuhi. Ang kabalaka nagtanggong kaniya sa makapaluya nga pagkupot. Apan gisultihan ug gipasaligan siya sa Dios nga Siya ‘mohatag sa imong kinabuhi ngadto kanimo ingon nga usa ka gasa sa tanang dapit” (Jer. 45:5). Kasaligan ang mga saad sa Dios. Makapahulay kita, bisan taliwala sa labing dagku nga kalidsdanan, tungod sa pasalig niana nga mga saad nga gihatag sa Dios kanato.

Diha sa Daang Tugon, adunay daghang mga pulong nga gihubad og "pahulay.” Nagkalainlaing ang ilang kahulogan. Ang mga pulong alang sa pahulay mahimong hubaron nga “pagkaga-an, kahilum, kalinaw, o pagpuyo." Sa Bag-ong Tugon mahubad sila nga “pahulay, pahayahay, o pagpuyo.” Kini nga mga pulong adunay usa ka komon nga butang. Nagpasabut sila og kalinaw sa sulod, usa ka pagbati sa pagka-calma ug pagka-mapahulayon. Kini nga pahulay maoy usa ka gasa sa Dios nga ihatag ngadto sa Iyang naluya nga mga anak samtang sila moduol Kaniya diha sa pagtoo.

Ang sugilanon bahin kang Cain nagpakita nga walay kapahulayan kon ang mga tawo magrebelde batok sa kasugoan sa Dios ug magsalig sa ilang kaugalingong paghukom. Wala tagda ni Cain ang tin-aw nga mga pahimangno sa Dios. Ang iya mao ang relihiyon sa tawhanong mga buhat. Iyang gipaibabaw ang iyang kaugalingong opinyons a balaan nga pagpadayag sa Dios. Si Abel, sa pikas nga bahin, adunay kalinaw bisan diha sa kamatayon, tungod kay iyang gibutang ang iyang pagsalig diha sa Dios sa kinabuhi. Ang leksyon niining adlawa maghatag og pipila ka practical ug mahinungdanong mga leksyon alang sa pagkinabuhi sa atong 24/7 nga kalibutan.


**Bahin III: Kagamitan sa Kinabuhi**

Ang pagtuon niining semanaha maghatag kanato labing diyutay tulo ka practical nga mga leksyon alang sa pagkinabuhi adlaw-adlaw.

• Kon hilabihan kita sa pagkapuliki nga halos dili na makapahulay sa mahigugmaong pagtagad sa atong Magbubuhat, ang atong mga kinabuhi mapuno sa kabanga ug kahigwa-os. Kining kabanga maghatud ngadto sa balatian sa lawas ug kabug-at sa pagbati.

• Gibuhat kita sa Dios nga adunay pagpahulay. Kini nga pahulay labaw pa kay sa lawasnong pahulay, bisan sama niana nga importante. Kini nga pahulay mao ang kalinaw sa hunahuna nga magagikan sa pagtuo sa Iyang Pulong, pagsalig sa Iyang mga saad, ug pagsulod ngadto sa pagkabulahan sa pahulay sa Iyang Igpapahulay.

• Ang pagkinabuhi sa kinabuhi gawas sa atong Magbubuhat, ingon sa gisimbolohan sa kasinatian ni Cain, makapaluya lang sa atong mga pagsulay pagbaton sa kalinaw sa sulod, ug molungtad nga kalipay. Ang pahulay moabut gikan sa pagbaton og masaligon nga relasyon sa Usa nga maoy nagbuhat kanato. Diha kang Cristo adunay pahulay. Diha sa Iyang mga saad, adunay pasalig. Diha sa Iyang presencia, gawasnon kita sa kahigwa-os, kabanga, ug kabalaka.