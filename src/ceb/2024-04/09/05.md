---
title:  Pagsalikway sa Tuburan sa Kinabuhi
date:   27/11/2024
---

Ang uban sa labing makasusubo nga mga asoy sa tibuuk Kasulatan anaa sa Ebanghelyo ni Juan. “Ang kahayag nagadan-ag sa taliwala sa kangitngitan, ug ang kangitngitan wala makabuntog kaniya. . . . (Ang Kahayag) dinhi na sa kalibutan, ug ang kalibutan nahimo pinaagi kaniya, ngani ang kalibutan wala makaila kaniya. Siya nahiabut diha sa iyang kaugalingon, ngani ang iyang mga tawo wala modawat kaniya” (Juan 1:5, 10, 11). Ang “AKO MAO” gisalikway sa daghan sa Iyang kaugalingong katawhan.

Mao diay nga nagpasidaan si Pablo sa ulahi, “ayaw ninyo pagwad-a ang inyong pagsalig” (Hebreohanon 10:35). Sumala sa atong nakita sa sublisubli, gisalikway si Cristo tungud kay wala dawata sa mga tawo ang Iyang Pulong.

“Ang kontemporaryong tawhanong paagi sa paghunahuna magsugod sa pagduhaduha. Mangutana ang mga tawo bahin sa tanang butang aron pagtino kon unsa ang kamatuuran. Ang makalahutay sa kalayo sa pagsukitsukit maoy ilang dawaton ingon nga lig-ong bato sa kahibalo, usa ka butang nga kabutangan sa pagtoo sa usa ka tawo. Ang uban mogamit sa sama nga pamaagi sa pagsukit bahin sa Biblia, mangutana sa tanang butang gikan sa siyentipikanhon, kasaysayan, sikolohikal, pilosopikal, arkeolohikal, o geolohikal nga panglantaw aron sa pagtino kon unsa ang kamatuoran sa Biblia. Ang mao gayod nga paagi magsugod ug magtukod ibabaw sa pagduhaduha sa pagkatinuud sa Kasulatan. Nangutana si Cristo, ‘Ngani, inig-abut sa Anak sa Tawo, makakaplag ba kaha siyag pagtoo dinhi sa yuta?’ (Lucas 18:8).”—E. Edward Zinke and Rolang Hegstad, The Certainty of the Second Coming, (Hagerstown, MD: Review and Herald Publishing Association, 2000) p. 96.

`Basaha ang Numeros 13:23-33. Unsa ang nakahimo og kalainan tali sa duha ka mga taho sa mga espiya sa ilang pagbalik bahin sa Canaan?`

Ang sala sa mga Hebreohanon sa didto pa sila sa Kadesh Barnea mao ang ilang pagduhaduha sa Pulong sa Dios. Gisugo sila sa Dios sa pagsaka ug pagpanagiya sa yuta. Napulo og duha ka mga espiya gipadala ngadto sa Canaan aron pagpaniid sa yuta. Namalik sila uban sa duha ka mga taho. Ang kadaghanan naghatag og hulagway sa pinarilan nga mga siyudad, mga hinagiban nga wala pa gayud namo makita kaniadto, ug maayo kaayong pagkabansay nga kasundalohan. Sa sukwahi, ang uban nagingon, nangaulipon kita sa yuta sa Egipto nga diyutay ra kaayo kitag kasinatian sa militar. Ang napulo ka mga espiya, nagboto og dili, pinasikad sa makalupig nga pamatuud gikan sa tawhanong pagtoo. Duha sa mga espiya nagboto og Oo pinasikad sa ilang pagtoo diha sa makalupig nga gahum sa Pulong sa Dios.

`Sa unsa nga paagi malikayan nato ang paghimo sa sama nga matang sa sayup nga gihimo dinhi? Ug bisan pa niana, sa unsa nga paagi makalikay usab kita sa pagkamapahitas-on, sa pagbuhat og butang nga binoang apan nagtoo nga kita nagbuhat sa kabubut-on sa Dios ug, busa, dili mapakyas?`