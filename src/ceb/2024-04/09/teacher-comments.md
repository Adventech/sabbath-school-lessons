---
title:  Komento sa Magtutudlo
date:   29/11/2024
---

#### Bahin I: Kinatibuk-ang Panglantaw

Tutokan sa Pagtoon: Juan 3:18-21

Si Cristo mao ang bugtong Tuburan sa Kinabuhi. Kon naghandum kita sa kinabuhi, kinahanglan mokuput kita ngadto Kaniya lamang ug dili ngadto sa ubang linalang. Bisan ang mga manulunda, balaan o nahulog, dili makahatag kanato og kinabuhi, kay ang ila nga kinabuhi naggikan sa Dios. Dili lang nga sila dili makahatag sa kinabuhi, ang labing daku sa nahulog nga mga manulunda, si Satanas, mao ang direkta nga kaatbang sa Maghahatag og kinabuhi. Si Satanas mao ang malinglahon nga tigtanyag og kamatayon, kansang tinguha mao ang pagtulis kanato sa kinabuhi nga ihatag ni Jesus. Gibutyag ni Jesus ang makalaglag nga agenda ni Satanas sukwahi sa Iyang makaluwas nga buluhaton sa Iyang pagpamatuud, “Ang kawatan moanha aron lamang sa pagpangawat ug pagpatay ug paglaglag. Ako mianhi aron sila makabaton ug kinabuhi, ug sa pagpakabaton niini sa madagayaon gayud” (Juan 10:10).

Ang yawa, ang dakung limbongan, maglingla sa katawhan sa pagpili sa sala imbis sa pagkamatarong diha kang Cristo; dayon sa walay pagtagad mangayo sa iya nga mga suhol, nga walay lain kondili ang dayon nga kamatayon. Nagpamatuud si Pablo sa iyang gisulat diha sa Roma 6:23, “Kay ang suhol gikan sa sala mao ang kamatayon, apan ang walay bayad nga gasa gikan sa Dios mao ang kinabuhing dayon diha kang Cristo Jesus nga atong Ginoo.” Ang tanang maayong gasa nagagikan sa Dios, ug kinabuhing dayon, uban sa dagaya nga kinabuhi, nga nagagikan Kaniya. Usa kini ka dili matugkad nga bahin sa misteryo sa daotan nga ang mga tawo—nga gibuhat ni Jesus ug nga Iyang gipakamatyan sa pagluwas, nagpili sa dayon nga silot nga kamatayon ug pagsalikway sa gasa sa Dios nga kinabuhi. Sa ato nga makita, ang mga gasa sa kinabuhing dayon ug kaluwasan naggahum diha sa Ebanghelyo ni Juan labaw kaysa ubang mga libro sa Kasulatan.

Labaw kaysa ubang magsusulat sa Ebanghelyo, si Juan nagpaila sa iyang kaugalingon ingon nga mao ang nagpaila ngadto sa nahimo nga unod nga Anak sa Dios ingon nga dakung “Ako mao.” Kini nga titulo, sumala sa atong naton-an sa una nga leksyon, mao ang balaan nga pagpahinungod ngadto sa Dios. Diha sa Ebanghelyo ni Juan, nagmantala si Jesus, pananglitan sa Iyang pagingon, “Ako mao ang dalan, ang kamatuuran, ug ang kinabuhi” (Juan 14:6). Kon kita maglakaw diha sa Dalan nga mao si Jesus, magtudlo Siya kanato sa Iyang Kamatuuran nga magdala kanato ngadto sa Kinabuhing dayon. Si Jesus mao lamang ang dalan ngadto sa Dios nga walay katapusan. Ang Amahan dili gayud mosalikway kang bisan kinsa nga sa tininuud moduul ngadto Kaniya diha sa paghinulsol.

#### Bahin II: Komentaryo

Sa bag-o pa lang nato gisulti, ang Dios mao lamang ang nagbaton sa kinabuhi. Busa, Siya lamang ang makahatag niini. Walay manulunda o binuhat nga linalang makahimo niana—ang Tuburan lamang sa kinabuhi. Kini nga panghunahuna nagpahinumdum balik ngadto sa Deuteronomio 30:20, diin ang Dios pinaagi kang Moises, natambag sa Iyang katawhan: “Sa paghigugma kang Jehova nga imong Dios; sa pagsugot sa iyang tingog, ug sa pagtaput kaniya; kay siya mao ang imong kinabuhi, ug ang gitas-on sa imong mga adlaw.” Nagawhag dinhi ang Dios kanato, sa labing kusganon nga mga pulong, sa pagkupot ngadto Kaniya alang sa kinabuhi, kay gawas niana nga balaan-tawhanong relasyon, adunay pagkaalaut ug kamatayon lamang. Kini nga paagi makatabang kanato sa pagsabut sa laing sukod ngadto sa Juan 10:10, nga bag-o pa lang nato gihisgutan sa ibabaw, apan niini nga pagsabut, maayo nga kutloon pagusab: “Ang kawatan moanha aron lamang sa pagpangawat ug pagpatay ug paglaglag. Ako mianhi aron sila makabaton ug kinabuhi, ug sa pagpakabaton niini sa madagayaon gayud.” Dinhi ato nga makita nga ang bugtong kapilian sa Cristohanong kinabuhi, dagaya ug walay katapusan, mao kang Satanas nga kaalautan ug kamatayon.

Bisan pa niana, ang uban sayup nga nangatarongan nga walay tinuud nga pagkinahanglan alang kang Cristo sa paganhi sa kalibutan. Apan kinsa pa may lain nga makakuha sa ato nga mga sala ug makabisti kanato sa kupo sa pagkamatarong sa Dios? Kinsa pa man ang laing makahimo paghatag kanato og kinabuhi puli sa kamatayon? Walay lain kondili ang matarong sa tanan ug makahatag sa kinabuhi nga Cristo. Maisogon Siya sa pakigaway sa ato nga duha ka makapatay nga mga kaaway, ang sala ug kamatayon, ug Iyang gibuntog kini nga duha. Ang Iyang kadaogan maato kon kita sa matuud motoo Kaniya. Busa, makasalig kita kang Jesus sa Iyang pagsaad, “Kay ang kabubut-on sa akong Amahan mao kini, nga ang matag-usa nga makakita sa Anak ug mosalig kaniya makabaton sa kinabuhing dayon, ug pagabanhawon ko siya sa kaulahian nga adlaw” (Juan 6:40).

**Ang mga Pulong sa Kinabuhi nga Walay Katapusan**

Sa mahimayaong milagro sa pagpakaon sa 5,000, gitudlo ang tanan nga nakakaon sa tinapay ngadto sa Iyang kaugalingon, ang Tinapay sa Kinabuhi (Juan 6:35). Iyang gihandum sila nga mosaylo sa ilang kagutom alang sa materyal nga pagkaon, nga naghatag kanila og temporaryo nga pagkinabuhi, ngadto sa ilang pagkinahanglan sa pagkaon Kaniya alang sa kinabuhi nga dayon. Diha sa Iyang gahum ang pagpakaon sa panon sa katawhan nga gigutom, apan ang balaan nga buluhaton ni Jesus mao ang pagtanyag sa dayon nga kinabuhi ug sa pagpuyo sa mahimayaong gingharian sa Dios ngadto sa tanang motoo Kaniya. Ang atong kinadak-ang kalab-uton mao ang pagpangita sa Iyang gingharian paguna, ug ang tanang butang nga atong gikinahanglan igadugang ra. (Tan-awa sa Mat. 6:33.) Kay kon atong mabatonan ang tanang butang apan wala si Jesus, mawala kita. Sa laing bahin, kon kita mokaon sa mga pulong ni Cristo nga makahatag sa kinabuhi, bisan og dili kita makaangkon sa tanang butang nga atong gihandum niini nga kinabuhi, tinuud kita nga mga madaogon.

Nagpasalig kanato ang salmista, “Si Jehova mao ang akong magbalantay; Walay makulang kanako” (Salmo 23:1). Sa usa ka pagkasulti, kon atong mabatonan ang Ginoo nga mao ang atong unahon, Siya magsangkap sa atong panginahanglan. Nahibalo kaayo ang Ginoo kon unsa ang atong tinuud nga gikinahanglan sa kinabuhi, ug malipay Siya sa pagbuhat sa matarong pinaagi kanato. Apan ang Iyang nahauna nga tagdon alang kanato mao ang pagbaton og usa ka makaluwas nga relasyon uban Kaniya.

Si Ellen G. White nagsulti niini nga ugdang nga pahayag bahin sa espirituhanong panginahanglan sa pagkaon sa Tinapay sa Kinabuhi: Ang pagkaon sa unod ug paginum sa dugo ni Cristo mao ang pagdawat Kaniya ingon nga usa ka personal nga Manluluwas. . . . Kon unsa ang pagkaon ngadto sa lawas, si Cristo kinahanglan mao ngadto sa kalag. Ang pagkaon dili makahatag og kaayohan kanato gawas kon kini atong kaonon, gawas kon kini mahimong kabahin sa atong pagkinabuhi. Busa si Cristo walay bili kanato kon wala kita makaila Kaniya ingon nga atong personal nga Manluluwas. . . . Kinahanglan kita mokaon diha Kaniya, modawat Kaniya sa atong mga kasingkasing, aron ang Iyang kinabuhi atong maangkon. Ang Iyang gugma ug grasya, kinahanglan atong kinabuhian.”—_The Desire of Ages_, p. 389.

Dugang pa, ang mga pulong ni Cristo adunay kinabuhi diha kanila. Nagrepresenta sila sa Iyang persona ug kinaiya. Sa pagdawat sa mga pulong ni Jesus karon ug ipatuhop kini sa kasingkasing, atong gidawat si Jesus mismo sa Iyang kaugalingon. Tinuud nga dili nato makita si Jesus diha sa unod sa adlaw-adlaw, sama sa nabatonan sa mga tinon-an, apan ato nga makita Siya pinaagi sa Iyang mga pulong, nga gibilin kanato pinaagi sa Kasulatan. Ang tubag ni Pedro sa pangutana ni Cristo nagpasabut dili lamang nga ang Manluluwas sa Iyang kaugalingon adunay kinabuhi nga dayon, kondili ang Iya usab nga mga pulong (Tan-awa sa Juan 6:68.) Gituga pinaagi sa Espiritu Santo, nagtinguha si Pedro sa pagpasabut sa balaan nga kamatuuran nga walay tawo, dapit, o pagmantala ang makatudlo kanato ngadto sa kinabuhi nga dayon gawas sa Tuburan sa kinabuhi mismo sa kaugalingon niini.

**Pagtoo ug Bag-ong Pagkahimugso**

Ang pagtoo dili usa ka butang nga tagoan sa pipila nga pinili nga dili mabatonan sa uban. Tinuud nga ang pagtoo mao ang unibersal nga gasa gikan sa Dios ngadto sa matag usa nga natawo niini nga kalibutan. Ang tawhanong pagkinabuhi magsugod sa pagtoo nga ipahimutang sa ato nga mga kasingkasing sa ato nga Magbubuhat, ug tukoron kini pinaagi sa pagdawat ug pagtoo sa Usa nga naghatag niini. Kini nga pagtoo mapalig-on pinaagi sa ato nga paghangyo sa Dios sa paggahum sa hingpit sa atong mga kinabuhi. Gipamatuud ni Juan kini nga kamatuuran sa iyang gisulti, “Apan sa tanang midawat kaniya, sa tanang mitoo sa iyang ngalan, kanila naghatag siyag kagahum sa pagkahimong mga anak sa Dios” (Juan 1:12).

Sa yano nga pagkasulti, ang pagtoo mao ang usa ka putli nga gasa gikan sa Dios. (Tan-awa sa Roma 4:1-8). Ang gasa sa Dios sa pagtoo mao ang balaang sumpay nga magdugtong kanato ngadto Kaniya. Kini nga dugtong sa pagtoo magpahinumdum kanato nga kita mga Iya, ug maghatag kini og kahulogan sa atong tibuuk nga pagkinabuhi.

Bisan ang paghinulsol mao ang usa ka gasa gikan sa Dios, kay mao kini ang tubag ngadto sa mga pagawhag sa Espiritu Santo sa pagpasakup ngadto Kaniya. Daghan ang nasayup sa pagpaabut una sa pagbaton sa pagtoo aron makatoo ug dayon moabut ang paghinulsol; apan kini nga kaluha nga mga gasa anaa na daan, nagpaabut sa ato nga pagdawat ug paggamit. Walay kinahanglan nga magpaabut pa aron makadawat kanila. Si Pedro ug ang mga apostoles nagpamatuud niini nga katinuuran diha sa Buhat 5:31: “Ang Dios mao ang nagtuboy kaniya ngadto sa iyang too ingon nga Principe ug Manluluwas, aron ang Israel maghinulsol ug kahatagan sa kapasayloan sa mga sala.” Busa ngano nga nagkinahanglan pa man ang makasasala nga magpaabut og dugay? Duul kang Cristo uban sa pagtoo nga Iyang ihatag kanimo, ug dawata ang Iyang gasa sa paghinulsol sa pagkinabuhi sa Iyang kinabuhi karon!

**Pagsalikway ug Pagkahinukman** (Juan 3:18-21)

Ikasubo, ang kahayag ug kangitngit naganam pagpalibug sa mga tawo karon. Nagdugang ang pagalang-alang sa pagila kon unsa ang kamatuuran. Ngano nga labaw ka interesado ang mga tawo diha sa kangitngit imbis sa kahayag sa kamatuuran? Gitubag ni Jesus kini nga makapausab nga pangutana sa pagingon, “Ug ang paghukom mao kini, nga ang kahayag mianhi sa kalibutan, ug ang kangitngit maoy gipalabi sa mga tawo sa paghigugma kay sa kahayag, kay dautan man ang ilang mga buhat” (Juan 3:19).

Kadto nga magpili batok sa kahayag dapig sa kangitngit, nga wagtangon sa kamatuuran sa Dios, pagahukman pinaagi sa ila nga daotang mga binuhatan. Sa ilang pagkasukihan ug garbo, magdumili sila sa pagpaubus sa ilang mga kaugalingon ug maghinulsol, magsalikway sa mao ra nga kahayag nga maghatag kanila sa bisan unsa nga paglaum. Apan walay pagkaayo gawas kon ilang buksan ang ila nga mga kaugalingon ngadto sa gahum ni Cristo sa pagpahiuli. Ngano nga dili man nato biyaan ang daotang mga buhat samtang aduna pay daghang kahigayonan? Ngano nga magpaabut pa hangtod nga ulahi na kaayo? Abli pa ang pultahan sa arka, ug ang kahayag sa kamatuuran nagadan-ag pa. Busa ngano nga dili nimo dapiton ang kahayag aron paghingilin sa kangitngit, ug sa walay pagalang-alang mosulud sa kasigurohan, sa dili pa kaayo ulahi?

Diha sa kahulogan niini nga diskusyon bahin sa pagpili tali sa kahayag ug kangitngit, atong hatagan pagtagad ang Juan 3:16. Kini nga bersikulo mao ang usa sa labing importante nga mga bersikulo sa tibuuk Kasulatan, kay mao kini ang ebanghelyo nga giputos. Ang tumong niini nga bersikulo dili lamang bahin sa kaluwasan kondili sa negatibo usab nga sangputanan sa pagkalaglag kon mapakyas kita ngadto sa pagtoo. Ang pagkahinukman mosangput gikan sa sayup nga pagpili. Gipadayon ni Jesus kini nga hunahuna diha sa Juan 3:18 sa iyang pagingon, “Ang mosalig kaniya dili pagahukman sa silot; apan ang dili mosalig nahinukman na sa silot, kay wala man siya motoo sa ngalan sa bugtong Anak sa Dios.”

Ang atong dayon nga padulngan nagbitay diha sa ato nga pagsalig kang Cristo ug sa Iyang mga pulong sa kinabuhi. Si Adan ug Eva nagduhaduha sa kamatuuran sa kaalam sa Dios, ug nahibalo kita kon unsa ang gisangputan niadto. Adunay dili maihap nga ubang mga pananglitan diha sa Kasulatan niadto nga nagantos sa mga sangputanan sa ilang pagkadili motoo. Apan, si Jesus, ang ikaduhang Adan, nakadaog pinaagi sa pagsalig diha sa mga pulong sa Iyang Amahan sa pagpamatuud sa Amahan-Anak nga relasyon nga gihagit ni Satanas sa iya nga pagtintal kang Jesus didto sa kamingawan, sa pagingon, “Kay ikaw Anak man sa Dios, sugoa kining mga bato nga mahimong mga tinapay” (Mateo 4:3). Ang andam nga panalipod ni Jesus niana nga sunod nga bersikulo yano ra, “Nahisulat na” (Mateo 4:4.) Sa ingon nagpakita alang kanato sa pagsalig nga angay usab nato nga ipakita diha sa Pulong sa Dios.

#### Bahin III: Kagamitan sa Kinabuhi

Hunahunaa ug tubaga ang mosunod nga mga pangutana:

1\. Unsa ang kadugtongan tali sa pagbasa sa Pulong sa Dios ug sa aktuwal nga pagpaminaw niini? Palandonga ang mosunod nga pahayag ug pagsanong: “Ang pulong sa buhi nga Dios wala lang ginasulat, kondili ginasulti. Ang Biblia mao ang tingog sa Dios nga nagsulti kanato, maingon ka siguro sa atong madunggan sa atong mga dalunggan. . . . Ang pagbasa ug pagpamalandong sa Kasulatan maisip ingon og usa ka tigpaminaw sa Usa nga walay kinutoban.—Ellen G. White, _Testimonies for the Church_, vol. 6, p. 393.

2\. Diha sa Juan 14:3, nagingon si Jesus ngadto sa Iyang mga tinon-an, “moanhi ako pag-usab ug pagadawaton ko kamo nganhi uban kanako, aron nga diin gani ako atua usab kamo.” Sa unsa nga paagi ang pagsalig sa Iyang mga pulong alang sa umalabot makaapekto sa imo nga kinabuhi karon?

3\. Nagsulat si Ellen G. White, “Ang kinabuhi ni Cristo mahimong atong kinabuhi.”-_The Desire of Ages_, p. 389. Daw unsa ka kahibulungan nga saad! Unsaon nimo sa personal paghimo niini nga kabahin sa imong kinabuhi? Unsa ang mga kinahanglanon sa paghimo niini nga katinuuran sa adlaw-adlaw nga pagkinabuhi?

` `