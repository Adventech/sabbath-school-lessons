---
title:  Pagtoo ug Bag-ong Pagkahimugso
date:   26/11/2024
---

`Basaha ang Juan 1:12, 13. Unsa nga mga lakang gihulagway dinhi bahin sa pagkahimo nga usa ka Cristohanon?`

Gisulat ni Juan ang iya nga ebanghelyo aron kita motoo kang Jesus ug pinaagi sa pagtoo kita makabaton sa kinabuhing dayon diha sa Iyang ngalan (Juan 20:31). Diha sa Juan 1:12, 13, kini nga proseso gihulagway diha sa duha ka mga lakang. Nahauna, ato nga dawaton Siya, motoo Kaniya. Ikaduha, hatagan kita Niya sa katungud o gahum sa pagkahimo nga mga anak sa Dios, gihulagway diha sa bersikulo 13 ingon nga gipanganak sa Dios. Busa, adunay usa ka tawhanon ug balaan nga aspeto sa pagkahimo nga usa ka Cristohanon. Kinahanglan kita molihok diha sa pagtoo, modawat Kaniya, ug abli ngadto sa kahayag, apan Siya ang usa nga magbag-o sa kasingkasing.

Gani, ang pagtoo mismo maoy usa ka gasa sa Dios nga moabut pinaagi sa pagpatalinghug sa Iyang Pulong (Roma 10:17). “Aron makabaton sa matuud, nagpadayon nga pagtoo diha kang Cristo, kinahanglan atong ilhon Siya maingon nga Siya girepresentahan sa pulong.”—Ellen G. White, Fundamentals of Christian Education, p. 433. “Ang Espiritu nga nagalihok ug nagahatag og kahayag sa hunahuna, maglalang sa pagtoo diha sa Dios.”—Ellen G. White Comments, _The Seventh-day Adventist Bible Commentary_, vol. 7, p. 940.

Kadtong motoo o modawat sa Anak ingon nga mao ang Mesias makadawat sa dayon nga kinabuhi. Gipasantop usab ni Juan ang pagdawat o pagtoo sa Pulong nga gisulti ni Jesus (Juan 5:24, 38, 47). Buluhaton sa Espiritu Santo sa pagdala og kombiksyon (Juan 16:7, 8; itandi sa Roma 8:16).

`Basaha ang Roma 8:16. Unsa nga prinsipyo bahin sa kaluwasan diha kang Jesus ang makita dinhi?`

Ang pagtoo, biblikal nga pagtoo, gipasukad diha sa buhat sa Espiritu Santo sa atong mga kasingkasing, maoy patukoranan sa atong pagtoo. “Ang pagtoo mao . . . ang dakung panalangin—nga makita sa mata, madunggan sa igdulongog.”—Ellen G. White, _In Heavenly Places_, p. 104. Ang tawhanong pagsabut sa pagtoo nagsulti nga kinahanglan atong pangitaon ang patukoranan, ang kinahanglanon alang sa pagtoo, ug dayon toohan. Sukwahi niini, ang biblikal nga paagi nagsulti nga ang pagtoo maoy patukoranan, usa ka gasa gikan sa Dios (Efeso 2:8, 1 Corinto 1:17-24, 1 Corinto 2:1-6). Magsugod kita sa patukoranan sa pagtoo, ug dayon gikan diha magatubo kita diha sa pagsabut ug grasya.

`Kong adunay mangutana kanimo unsa ang sukaranan sa imong pagtoo, unsaon man nimo pagtubag?`