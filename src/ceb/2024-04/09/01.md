---
title:  Ang Tuburan sa Kinabuhi
date:   23/11/2024
---

### Basaha sa Pagtoon Niini nga Semana
Juan 1:4; Juan 10:10; Juan 1:12, 13; Juan 6:61-68; Num. 13:23-33; Mateo 4:1-4.

> <p>Tekstong Sagulohon</p>
> “Ako mao ang dalan, ug ang kamatuoran, ug ang kinabuhi; walay bisan kinsa nga makaadto sa Amahan, gawas kon pinaagi kanako” (Juan 14:6).

Diha sa Ebanghelyo ni Juan, sa gipangutana kon kinsa Siya, si Jesus mitubag uban sa pulong nga nagpaila sa pagkadios. “AKO MAO” mao ang usa ka dili masayup nga pagpahinungod ngadto sa Ginoo sa Iyang kaugalingon, kinsa nagpakita ngadto kang Moises didto sa nagkalayo nga sampinit. “AKO MAO AKO,” matod Niya ngadto kang Moises (Exodo 3:14). Ug kini mao nga Dios, ang AKO MAO,” dayon “nahimong tawo ug ipon kanamo mipuyo siya nga puno sa grasya ug sa kamatuoran; ug among nakita ang iyang himaya, ang himaya nga ingon sa pagadawaton sa bugtong Anak gikan sa Amahan” (Juan 1:14).

Ang tema nga “AKO MAO” makita sa tibuuk Juan. Ang tekstong sagulohon nagpakita niana nga tema: “Ako mao ang dalan, ang kamatuuran, ug ang kinabuhi” (Juan 14:6). Ang “AKO MAO” mao ang kahayag sa kalibutan, ang Tinapay sa Kinabuhi, ang Ganghaan o Pultahan sa mga karnero, ang Maayong Magbalantay, ang Matuud nga Punoan.

Niini nga semana magpadayon uban ang pagpadayag sa Dios sumala sa gihatag kanato diha sa Juan. Atong mas tukma usab nga susihon ang pikas bahin sa mga butang, diin, bisan pa sa gamhanang pamatuud alang kang Jesus ingon nga ang Mesias, ang uban nagsalikway Kaniya. Atong ton-an kini nga idiya alang sa duha ka mga katarungan: sa paglikay sa sama nga sayup, ug usab sa pagtagad kon sa unsa nga paagi kita makahimo sa pagkab-ut ngadto sa mga anaa sa katalagman sa paghimo niana nga sayup.