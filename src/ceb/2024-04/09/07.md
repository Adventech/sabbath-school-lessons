---
title:  Dugang Panghunahuna
date:   29/11/2024
---

Ellen G. White, “God With Us,” p. 19-26; “Controversy,” p. 601-609, diha sa _The Desire of Ages_.

“Sa pagpaubus aron pagsul-ob sa Iyang kaugalingon sa pagkatawhanon, gipadayag ni Cristo ang usa ka kinaiya nga sukwahi sa kinaiya ni Satanas. Apan mipaubus pa gayod Siyag dugang sa dalan sa kaulawan. ‘Ug sa nakita siya diha sa dagway nga tawhanon, siya nagpaubos sa iyang kaugalingon ug nahimong masinugtanon hangtud sa kamatayon, oo, bisan pa sa kamatayon diha sa krus’ Filipos 2:8. Sama sa pagbiya sa hataas nga saserdote sa iyang maanindot nga panapton sa pontipikal, ug pagalagad diha sa puting lino nga bisti sa ordinaryong saserdote, si Cristo usab nagdala sa dagway sa usa ka sulogoon, ug naghalad sa Iyang kaugalingon, ang saserdote sa Iyang kaugalingon ang biktima. ‘Apan siya ginasamaran tungod sa atong kalapasan, siya napangos tungod sa atong mga kasal-anan; ang silot sa atong pakigdait diha sa ibabaw niya’ Isaias 53:5.

“Gitagad si Cristo nga angay kanato, aron kita tagdon ingon nga angay Kaniya. Gihukman Siya tungud sa atong mga sala, diin siya walay bahin, aron mapamatarong kita pinaagi sa Iyang pagkamatarong, nga dili ato. Nagantos Siya sa kamatayon nga angay kanato, aron kita makadawat sa kinabuhi nga Iya. ‘Uban sa Iyang mga samad kita nangaayo.”—Ellen G. White, _The Desire of Ages_, p. 25.

**Diskusyonan nga mga Pangutana**:

`Daghan kaayo ang gihatag ni Jesus aron pagluwas sa kalibutan. Unsa ang imong gihunahuna nga labing maayong mga paagi sa pagtabang sa uban sa pagtan-aw niini nga kahibulungang kamatuuran ug moduul ngadto Kaniya diha sa pagtoo?`

`Unsa nga dugokan nga mga kalainan sa paghimo og mga desisyon sa usa ka tawhanon, kalibutanong lebel atbang sa paghimo og mga desisyon pinasukad sa balaan nga pagpadayag?`

`Sa unsa nga paagi ang mga butang sama sa lohika ug mga pangatarongan nga mohaum sa pagsabut sa Pulong sa Dios? Unsa nga lohikal ug rasyonal nga mga katarungan atong nabatonan alang sa pagduul ngadto sa pagtoo? Sa unsa nga paagi ang mga butang sama sa pagkatuman sa mga tagna o sa kahibulungan nga katahum ug pagkakomplikado sa gilalang nga kalibutan magtudlo kanato sa lohikal ug makataronganong paagi ngadto sa paglungtad sa Dios ug sa kamatuuran sa plano sa kaluwasan?`

`Sa klase, isulti ang imong tubag sa pangutana sa katapusan sa pagtoon sa Martes. Unsa man ang gipasikaran sa imong pagtoo? Kon adunay mangutana kanimo ngano nga nagtoo ka man kang Jesus ug sa mga pangangkon sa Ebanghelyo, unsaon man nimo pagtubag?`