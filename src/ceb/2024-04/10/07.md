---
title:  Dugang Panghunahuna
date:   06/12/2024
---

Basaha ang sinulat ni Ellen G. White, “The Light of Life,” p. 463-475, diha sa _The Desire of Ages_; E. Edward Zinke, “The Authority of the Bible and the Certainty of the Second Coming,” The Certainty of the Second Coming, p. 23-36.

Sa pagingon ni Jesus, “Ako mao ang kahayag sa kalibutan,” Siya “didto sa sawang sa templo nga sa pinasahi nadugtong sa mga tulomanon sa Fiesta sa mga Balongbalong. Taliwala niini nga sawang adunay duha ka hatag-as nga mga sukdanan, nga nagsuporta sa mga butangan sa mga kandiliro nga daku. Human sa halad sa gabii, sug-an ang tanang mga lamparahan, magpadan-ag sa ila nga kahayag ibabaw sa Jerusalem. Kini nga seremonya maoy paghandum sa haligi sa kahayag nga naggiya sa Israel sa kamingawan, ug giila usab ingon nga nagtudlo ngadto sa umalabot nga Mesias. Sa gabii kung sug-an na ang mga lamparahan, ang sawang maoy usa ka talan-awon sa dakung pagmaya. . . .

“Sa paglamdag sa Jerusalem, magpahayag ang mga tawo sa ilang paglaum sa paganhi sa Mesias aron sa pagpasidlak sa Iyang kahayag ibabaw sa Israel. Apan alang kang Jesus ang talan-awon adunay labaw pa ka halapad nga kahulogan. Sama sa dan-ag sa mga lamparahan sa templo nga naghayag sa tanan sa ilang palibut, si Cristo, ang tuburan sa espiritwal nga kahayag, nagadan-ag sa kangitngit sa kalibutan. Apan ang simbolo diha hingpit. Kanang dakung kahayag nga gipahigayon sa Iyang kaugalingong kamut diha sa kalangitan labaw ka tinuud nga representasyon sa himaya sa Iyang buluhaton.

“Buntag kadto; bag-o pa lang misilang ang adlaw ibabaw sa Bungtod sa mga Olibo, ug ang mga bidlisiw sa kahayag niini naghatag sa masidlakon nga kadan-ag sa marmol nga mga palasyo, ug nagpahayag sa bulawan sa mga bongbong sa templo, sa pagtudlo ni Jesus, ngadto niini, miingon, ‘Ako mao ang kahayag sa kalibutan.”—Ellen G. White, _The Desire of Ages_, p. 463-464.

**Diskusyonan nga mga Pangutana**:

`Sa klase, isulti ang imong tubag sa katapusang pangutana sa Hwebes. Unsa ang mahinungdanon kaayo nga mga kamatuuran nga gitudlo sa Biblia nga dili gayod nato, bisan diha sa prinsipyo makat-onan gikan sa siyensiya? Pananglitan, ang krus? O ang pagkabanhaw? O ang Ikaduhang Paganhi? Unsa pa nga ubang importante nga biblikal nga mga kamatuuran kinahanglan mapadayag kanato—nga sa laing paagi, dili gayud nato mahibaloan sila?`

`Hunahunaa ang bahin sa pagkahulog ni Lucifer, usa ka hingpit nga binuhat uban sa daghang utoknong kahibalo bahin sa Dios ug sama sa unsa ang dagway sa Dios. Apan bisan pa niadtong tanan, mirebelde siya batok Kaniya. Unsa ang pasabut niini kanato bahin sa katinuuran sa gawasnong pagbuut, ang sama nga gawasnong pagbulot-an nga atong nabatonan—ug ngano nga sa matag gutlo kinahanglan kita magpili sa pagtugyan niana nga pagbulot-an ngadto sa Dios?`