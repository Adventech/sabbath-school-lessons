---
title:  Naghatag Ako Kaninyo og Usa ka Sulondan
date:   01/12/2024
---

Ang pakigpulong nga panamilit (Juan 13-17) naghatag og pahimangno alang sa mga tinon-an ni Jesus bahin sa umalabot. Ang matang sa pagkasulat susama sa panamilit ni Moises diha sa Deuteronomio o sa pagpalangin ni Jacob sa iya nga mga anak (Genesis 47-49) o sa pahimangno ni David kang Salomon (1 Cronicas 28-29). Gilipay ni Jesus ang Iyang mga tinon-an labot sa Iyang pagbiya. Siya nagsaad og usa ka salili Niya (ang Espiritu Santo (Juan 15-16). Iyang gitagna ang umalabot nga kagul-anan (Juan 15-16), ug Iyang gitugon ang mga tinon-an nga magpabilin nga matinumanon (Juan 15).

`Basaha ang Juan 13:1-20. Unsa ang nahitabo dinhi, ug ngano nga importante man kaayo kini nga sugilanon? Unsa nga mga leksyon ang gitinguha ni Jesus nga itudlo?`

Kadto nga dapit sa kalibutan sa kaadlawan ni Jesus, sandalyas ang gigamit sa mga tawo o magtiniil sa paglakaw. Magkaabog ug mahugawan ang mga tiil. Batasan sa usa ka sulogoon o ulipon ang paghugas sa mga tiil niadtong moabut aron mangaon. Apan walay sulogoon nga presente niini nga kalihokan sa gabii sa katapusang panihapon ni Jesus uban sa Iyang mga tinon-an sa wala pa Siya gidakup.

Sa kahibulung sa tanan, mitindog si Jesus gikan sa panihapon ug naghugas sa tanan nila nga mga tiil. Ang Juan 13:4, 5 nagsulti kanato bahin sa gibuhat ni Jesus sa pasunud. Gisulti kini sa detalye aron pagpasantop sa gibuhat sa Agalon niini nga daw dili katoohan nga buhat sa pagpaubus.

Pinaagi sa pagsugilon sa tubag ni Pedro, ang Juan 13:8-11 nagpalalum sa pagbati sa kasubo ug sa walay pagsabut sa mga tinon-an sa mga lihok ni Jesus. Ngano si Jesus, ang Agalon, ang Mesias, magbuhat man niana nga ubus nga buluhaton? Nagdumili si Pedro kang Jesus nga magpahugas sa iyang mga tiil, apan gisultihan siya nga kon dili siya mosugot, siya walay bahin kang Jesus. Dayon nangayo si Pedro og dugang pa, sa pagpahayag sa iyang handum nga madugtong kang Jesus sa tanang paagi.

Ang kahulogan sa aksiyon ni Jesus nahigot ngadto sa pagpaila kon kinsa Siya. Nagingon Siya diha sa Juan 13:13 nga Siya ang Magtutudlo ug ang Ginoo. Mao kadto ang ilang pagtawag Kaniya, ug Iyang gipasabut nga tinuud kini. Kini nga mga titulo nagpaila sa awtoridad ug gahum. Apan, nagtudlo si Jesus nga ang gahum ug awtoridad gamiton alang sa pagalagad, dili sa pagpadaku sa dungog sa kaugalingon. Gisagop sa Iglesya Adbentista kini nga kahulogan sa sulondan ni Jesus, sa paghimo sa husto nga pagtawag nga Kamandoan sa Pagpaubus ingon nga usa ka pagpangandam nga pagalagad alang sa Panihapon sa Ginoo.

`Unsa man ang gitudlo kanimo sa Kamandoan sa Pagpaubus labot sa pagsunod sa mga lakang ni Jesus ug sa unsa nga paagi sa pagalagad nga mapaubsanon ngadto sa uban?`