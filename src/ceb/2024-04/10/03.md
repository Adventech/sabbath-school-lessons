---
title:  Siguro Gayod nga Moanhi Ako Pagusab
date:   02/12/2024
---

`Basaha ang Juan 14:1-3. Sa unsa nga konteksto gisulti ni Jesus kini nga mga pulong?`

Sa katapusan sa Juan 13, nagingon si Jesus nga mobiya na Siya (Juan 13:33). Nagpasabut kini sa pangutana ni Pedro kon asa Siya moadto (Juan 13:36). Wala kasabut ang mga tinon-an nga nagsulti si Jesus bahin sa Iyang kamatayon, pagkabanhaw, ug pagkayab. Nagingon si Pedro nga andam siya mohalad sa iyang kinabuhi alang Kaniya (Juan 13:37). Mao kini nga panahon nga gitagna ni Jesus ang paglimud ni Pedro (Juan 13:38).

Niini nga kahulogan gisultihan ni Jesus ang Iyang mga tinon-an nga dili magkaguul ang ilang mga kasingkasing (Juan 14:1). Ang verb nga pagkaguul o pagkasubo gihubad sa Grego nga tarasso, nga nagkahulogan sa pagkaukay, pagkasamok, dili mahimutang, pagkalibug. Dili ikatingala nga ang mga tinon-an nangalibug sa mga pulong ni Jesus.

Apan sa pagsanta sa ilang mga kahadlok, nagsulti Siya bahin sa balay sa Iyang Amahan, diin adunay daghang mga lawak (dili mga mansyon, kondili mga lawak sa usa ka puloy-anan). Moadto Siya didto aron magandam og usa ka dapit alang kanila. Ang Iyang mga pulong nagtan-aw saylo sa umalabot nga bagyo sa krus ngadto sa panahon kon mobalik na Siya aron pagtubos sa Iyang katawhan. Naglantaw Siya ngadto sa panahon nga kining tibuuk nga trahedya tungud sa sala sa makausa ug sa katapusan matapus (tan-awa sa Daniel 7:27).

Nagingon si Jesus, “sa mahiadto na ako . . . moanhi ako pag-usab ug pagadawaton ko kamo nganhi uban kanako, aron nga diin gani ako atua usab kamo” (Juan 14:3). Tin-aw kaayo kini nga saad sa Iyang Ikaduhang Paganhi.

Unsa ang sukaranan alang sa pagsalig niana nga saad? Daghan ang mosulti sa katumanan sa tagna sa Biblia, ug siguro gayod kana. Apan sa Juan 14:3, lahi ang pagkasulti sa bahin sa pasikaranan. Niini nga bersikulo moanhi Ako sa aktuwal anaa sa present tense sa Grego (Ako moanhi). Mao kini ang usa ka paggamit sa present tense sa Grego nga gitawag futuristic present. Usa kini ka umalabot nga hitabo nga gisulti sa pagkasiguro sa pagkaagi nga gihulagway kini ingon og nahitabo na. Busa, makataronganon ang paghubad sa mga pulong, Siguro gayod nga moanhi Ako pagusab.

Ang sukaranan sa ato nga paglaum sa pagbalik sa atong Ginoo dili lang ingon nga katumanan sa tagna sa Biblia. Kini usab, ug dugang ka siguro, gipasukad sa atong pagsalig diha sa Tawo nga maoy naghimo sa saad. Nagingon Siya nga siguro gayod nga mobalik Siya alang sa Iyang katawhan. Makasalig kita sa mao nga saad tungud sa Usa nga naghimo niini.

`Unsa ang gitudlo kanato sa krus bahin sa pagkasiguro sa ikaduhang paganhi ni Cristo? Kon walay Ikaduhang Paganhi, unsa man ang kaayohan nga mahimo sa kamatayon ni Jesus alang kanato sa Iyang una nga paganhi?`