---
title:  Ako Mao ang Kamatuuran
date:   04/12/2024
---

`Basaha ang Juan 1:14, 17; Juan 8:32, Juan 14:6, ug Juan 15:26. Giunsa ni Juan paghigot ang konsepto bahin sa Kamatuuran direkta ngadto kang Cristo?`

Sa sublisubli diha sa Ebanghelyo ni Juan, ang kamatuuran nadugtong ngadto kang Jesus, ngadto sa Iyang Amahan, ug ngadto sa Espiritu Santo. Ang kamatuuran gidugtong kang Jesus, ang Pulong (logos), ug sa kahayag–agi og pagtandi ngadto sa kangitngit (Juan 1:1-14, Juan 3:19-21). Ug usab, ang kabakakan nadugtong sa yawa ug sala (Juan 8:44-46). Ang gisangputan, ang kamatuuran diha sa Juan dili lang usa ka butang sa mga kamatuuran ug mga numero. Naglambigit kini niana nga mga butang, apan labaw pa niini, ang idiya sa kamatuuran nahimutang sa usa ka moral nga aspeto sa pagkamatinumanon ngadto sa Dios ug sa Iyang kabubut-on.

“Adunay daghan nga nanagtuaw ngadto sa buhi nga Dios, naghandum alang sa balaan nga presensya. Ang pilosopikal nga mga teoriya o literaryo nga mga sinulat, bisan unsa ka makinaadmanon, dili makatagbaw sa kasingkasing. Ang mga pagangkon ug mga imbento sa mga tawo walay bili. Pasultiha ang pulong sa Dios ngadto sa mga tawo. Papapatalinghuga sa pulong sa Dios kadtong mga tawo nga igo lang nakadungog sa mga tradisyon og sa tawhanong mga panghunahuna og mga panultihon, ngadto sa Iyang tingog kang kinsang mga pulong makapabag-o sa kalag ngadto sa kinabuhing dayon.”—Ellen G. White, _Christ’s Object Lessons_, p.40.

Hunahunaa kon unsa ang kahulogan alang kang Jesus nga mao ang Kamatuuran. Si Jesus mao ang logos, ang Pulong nga kauban sa Dios gikan pa sa sinugdan ug mao ang Magbubuhat sa tanang butang nga nahimo (Juan 1:1-4). Siya nga uban sa Amahan gikan sa eternidad ngadto sa eternidad. Si Jesus adunay mga kinaiyahan sa Amahan, ug busa mao usab ang “AKO MAO.” Ang Iyang pagkatawo dili ilalum ngadto kang bisan kinsa o bisan unsa nga butang. Walay butang nga mitungha, lakip ang kahibalo, miabut gawas gikan Kaniya. Ug ang tanang butang nga ania, nga binuhat, gibuhat ni Jesus lamang ug mitungha pinaagi lamang Kaniya, usab. “Kay pinaagi kaniya gibuhat ang tanang mga butang, diha sa langit ug dinhi sa yuta, makita ug dili makita, mga lingkoranan nga harianon o kagahum o pamunoan o pagbolut-ana” ang tanang mga butang gibuhat pinaagi kaniya ug alang kaniya. Siya mao na sa wala pa ang tanang mga butang, ug diha kaniya ang tanang mga butang gipakapot” (Colosas 1:16, 17).

Si Jesus dili lang mao ang kabug-osan sa kamatuuran. Siya mao ang Kamatuuran. Ang kamatuuran dili usa ka konsepto o usa ka tinukod. Usa kini ka Persona!

Ang kamatuuran. Si Jesu-Cristo, mapanigingon ngadto sa adlaw nga nagdan-ag ibabaw sa kalibutan (Juan 8:12). Kasusama kini ngadto sa gisulti ni C. S. Lewis bahin sa Cristianidad, “Ako nagtoo sa Cristianidad ingon sa akong pagtoo nga ang Adlaw misilang, dili lang kay akong nakita kini, kondili tungud kay akong nakita ang ubang mga butang.” “Is Theology Poetry” (n. p.: Samizdat University Press, 2014), p. 15, una nga gipresenta 1944.

Pinaagi kang Jesus, ang Kamatuuran, nga atong nahimo sa pagsabut sa husto ang kalibutan sa atong palibut.