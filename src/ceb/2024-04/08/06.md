---
title:  Kamo Taga-ubos
date:   21/11/2024
---

Sa atong pagtoon bahin sa Juan hangtod karon, atong nakita nga gipakita ni Juan kon unsa gayud si Jesus, nga mao ang gisaad nga Mesias, ang dakung paglaum nga gihandum sa Judio nga katawhan.

Apan, daghan sa relihiyoso nga mga pangulo, ang espiritwal nga mga giya sa mga tawo, mao hinoon ang Iyang kinadak-ang mga kaaway. Ngano man?

`Basaha ang Juan 8:12-30. Unsa man ang kahimtang sa kadugtongan tali ni Jesus ug niini nga relihiyoso nga mga pangulo dinhi? Unsa nga mga teksto ang labing maayo nga makatabang sa pagpasabut ngano nga daghan ang nagsalikway Kaniya?`

Nagingon si Jesus nga wala sila makaila Kaniya ni sa Amahan (Juan 8:19). Makaila unta sila sa duha, apan kini nga mga tawo naglimbong sa ilang kaugalingon. Nagapus sila sa hilabihan sa ilang mga tradisyon ug mga pilosopiya nga bisan kang Jesus nga diha gayod sa ila nga atubangan, nagbuhat sa tanang mga butang nga Iyang nahimo ug nagsulti sa mga butang nga Iyang gisulti—tanang gamhanang mga pagpadayag bahin sa Amahan—gisalikway lang gihapon Siya nila.

Ikaduha, giingnan sila ni Jesus, “Kamo taga-ubos” (Juan 8:23). Sa usa ka pagkasulti, bisan unsa ka relihiyoso tingali sila, dili sila mga espirituhanon, diosnon nga mga tawo. Nagbaton sila sa “dagway sa tinoohan” (2 Timoteo 3:5), apan mao ra kadto. Balaan sila tan-awon sa gawas apan walay pagtoo sa sulud.

Dili kini bag-o: “Ingon nga kini nga katawohan nagapaduol kanako, ug pinaagi sa ilang baba ug pinaagi sa ilang mga ngabil nanagpasidungog kanako, apan gipahilayo nila ang ilang kasingkasing gikan kanako, ug ang ilang kahadlok kanako mao ang usa ka sugo sa mga tawo nga gitudlo kanila” (Isa. 29:13). Kini nga mao gayod nga konsepto gipalanog ni Jesus gatusan ka mga tuig sa ulahi, sa Iyang pagingon, “kawang lamang ang ilang pagsimba kanako, sanglit sa ilang pagpanudlo ila mang gipaka-doctrina ang kalagdaan nga hinimo lamag mga tawo” (Marcos 7:7). Ang ilang tawhanong mga pagtolon-an, ang ilang tawhanong mga kasugoan, iya “dinhi sa kalibutan” (Juan 8:23) ug, sumala sa giingon ni Jesus, “Ako dili tagadinhi niining kalibutana” (Juan 8:23). Dili maayo nga kini nga mga tawo naglimbong sa ilang mga kaugalingon; ang trahedya gihimo nga mas grabe kay ila man gipasalaag usab ang uban, bisan og, igo na nga makapasibut, nagsulat si Juan nga ang resulta sa panagsangka gihulagway niini nga mga bersikulo, “daghan ang misalig kaniya” (Juan 8:30).

Busa, bisan pa sa dili maayo nga kapangulohan, daghang mga Judio nakaikyas gikan kanila ug nakasabut, sa ilang mga kaugalingon, kon kinsa si Jesus.

`Unsa nga mga leksyon imong makuha gikan sa pakiglalis ni Jesus sa relihiyoso nga mga pangulo? Unsaon nato pagka “taga-itaas” ug dili “taga-ubos”—ug unsaon nato pagila ang kalainan?`