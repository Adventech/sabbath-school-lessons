---
title:  Komento sa Magtutudlo
date:   22/11/2024
---

#### Bahin I: Kinatibuk-ang Panglantaw

Tutokan sa Pagtoon: Juan 8:23

Nagpadayon pagdaghan ang ebidensiya bahin sa pagka-Dios ni Jesus. Sa iya nga Ebanghelyo, naghatag si Juan og dugang nga makapatoo nga pamatuud nga si Jesus mao gayod ang Anak sa Dios, nga gipadala aron sa pagluwas sa makasasala nga katawhan. Niini nga Ebanghelyo, nangatarongan si Jesus ngadto sa mga tawo aron pagawhag kanila sa pagtan-aw sa Iyang walay mansa nga kinaiya, sa Iyang balaan nga mga kredensiyal, sa Iyang gamhanang mga pulong, ug sa Iyang milagroso nga mga buhat.

Ingon nga nahimong unod nga Anak sa Dios, mianhi si Jesus aron pagluwas niini nga makasasala nga kalibutan. Usa Siya uban sa Amahan. Busa, nagsulti ug nagbuhat si Jesus sa tanang butang sumala sa kabubut-on sa Amahan. Si Cristo mao ang labing dakung gasa sa Dios ngadto sa katawhan, ug kon wala kana nga Gasa, magpabilin sa kangitngit ang kalibutan. Apan makasubo ug kasulian, bisan pa niini nga kamatuuran, kadaghanan sa kalibutan nga Iyang gilalang, wala motoo Kaniya. Bisan pa ang Iyang kaugalingong katawhan. Gipatin-aw pagayo ni Juan kini nga punto. Daw unsa ka disgrasya nga ang mga linalang sa Dios, nga gibuhat diha sa Iyang dagway, nagsalikway sa Iyang kinahanglanon kaayo nga Gasa! Si Jesus “dinhi na sa kalibutan, ug ang kalibutan nahimo pinaagi kaniya, ngani ang kalibutan wala makaila kaniya. Siya nahiabut diha sa iyang kaugalingon, ngani ang iyang mga tawo wala modawat kaniya” (Juan 1:10, 11).

Niini nga semana, atong ton-an ang pila ka mahinungdanong mga tagna diha sa Kasulatan nga sa tin-aw nagpadayag kang Jesus ingon nga ang gisaad nga Mesias. Dugang pa, atong susihon ang tino nga mga detalye kon sa unsa nga paagi kini nga mga tagna natuman sa tukma. Pananglitan, atong tan-awon ang katumanan sa tagna kon sa unsa nga paagi si Jesus mosulud sa Jerusalem, sakay sa usa ka asno (Salmo 1:8, 26, Zac. 9:9). Tan-awon usab nato ang tagna sa mga tinon-an nga magbudhi Kaniya (Salmo 41:9). Dugang pa, ato nga ton-an ang hinungdan ngano ang ubang mga pangulo nakahukum sa pagsalikway Kaniya samtang, sa katingalahan, ang uban mipili sa pagtoo Kaniya. Sa katapusan, niini nga proseso, atong tagdon ang pangutana, Unsa ang kahulogan sa pagbaton sa panghunahuna sa pagpangatarungan “gikan sa ubus,” sumala sa Juan 8:23, batok sa panghunahuna sa pagpangatarungan gikan sa ibabaw?

#### Bahin II: Komentaryo

**Mga Tagna sa Daang Tugon Mahitungud Kang Jesus**

Ang tukma nga katumanan sa daghang mga tagna bahin sa Mesias diha sa kinabuhi ug ministeryo ni Jesus makapahibulong gayod kaayo. Kini nga mga tagna sa Daang Tugon natuman sa daw dili katoohan nga pagkatukma. Ang kinagahian nga dili motoo Kaniya ug ang maduhaduhaon wala nay makapanalipod batok sa pagdahili sa ebidensiya. Bisan nahibalo na si Jesus kon unsa ka gahi ang Judio nga mga pangulo, wala Niya pasagdi sila. Iyang gisulayan sa bisan unsa nga paagi ang pagpahumok sa ilang masupilon nga mga kasingkasing. Bisan daghan ang wala motagad Kaniya, nagpadayon Siya sa pagkab-ut kanila aron sa labing diyutay, sila mahibalo unta nga adunay usa ka tigpamatuud sa kamatuuran sa ila nga taliwala. Sayon lang ang pagkahinawayon sa Judio nga mga pangulo ug sa pagkalibug sa ilang kakulang sa pagtoo sa ilang kaugalingong Kasulatan bahin sa Mesias. Apan unsa kaha ang atong reaksyon kon kita anaa sa sama nga kahimtang, kon sa atong labing prayoridad sa pagtagad mao ang pagpaabut sa usa ka Judio (dili balaan) nga mananakup sa militar sa tradisyon ni Moises o ni David, usa nga makadaog sa Romanhong presensya gikan sa Israel ug makabungkag sa iyang yugo? Hinumdumi, nga bisan ang mga tinon-an ni Cristo, ang labing suud ngadto Kaniya, hinay kaayo sa pagtoo sa Iyang espirituhanong gingharian. Sa pagkatinuud, human lang sa Iyang pagkabanhaw nga nanoo sila sa pagkatinuud. (Tan-awa sa Juan 2:22.)

Ang problema sa relihiyoso nga mga pangulo mao nga nahibalo sila sa letra sa balaod apan wala sa espiritu niini. Sa pagkatinuud, nahibalo sila sa Nasulat nga Pulong, apan, makasubo wala sa Buhi nga Pulong. Gipamatuud ni Jesus kini nga kapakyasan sa Iyang pagingon kanila: “Kamo nagasusi sa mga kasulatan kay nagahunahuna man kamo nga pinaagi niini makakaplag kamo sa kinabuhing dayon; ngani kini mao ang nagapanghimatuod mahitungod kanako; apan dili kamo moari kanako aron unta makabaton kamog kinabuhi” (Juan 5:39, 40). Ang karaang Judio nga mga tradisyon nagtudlo nga ang igo lang pagkahibalo sa Kasulatan nagpasalig sa kinabuhing dayon. Kini nga hunahuna makita kon unsa nga paagi si Hillel, usa ka bantugan nga rabi sa nahauna nga siglo B.C., gikataho nagtudlo bahin niini nga suheto. Gikutlo ang panultihon ni Hillel sa pagingon, “Siya nga nakabaton sa iyang kaugalingon sa mga pulong sa Torah, nakabaton sa iyang kaugalingon sa kinabuhi sa umalabot nga kalibutan.”—Mishna Aboth 2.7, Soncino ed. of the Talmud, p. 17. (gikutlo gikan sa SDA Bible Commentary, vol. 5, p. 955.)

Busa, ang Judio nga mga pangulo nalingaw pagayo sa mga pulong sa Kasulatan sa pagkaagi nga wala sila magtagad sa kasingkasing niini—si Jesus. Gipulihan sa mga pangulo ang usa ka hapawhapaw nga pagkahibalo alang sa pagkabag-o sa kasingkasing. Ang pagsusi sa Kasulatan, sumala sa ilang gihimo, dili man daotan, apan nagsanta kini kanila sa pagtan-aw sa labi pa ka halalum nga kahulogan sa buluhaton ni Cristo ug sa Iyang tanyag nga kaluwasan.

Nagpalanog si apostol Pablo sa mga pulong ni Cristo ngadto sa mga pangulo, sa iyang pagsulat nga ang “sinulat nga kasugoan magapatay, apan ang Espiritu magahatag ug kinabuhi.” (2 Corinto 3:6). Ang pagtutok sa sinulat, nga walay Espiritu, maghatud ngadto sa legalismo ug pagkasalingkapaw, nga sa katapusan mosangput sa pagtandiay sa kaugalingon ngadto sa uban sa baylo nga motan-aw ngadto kang Jesus, ang Maguugmad ug Magtatapus sa atong pagtoo.

Nagangkon ang Judio nga mga pangulo sa pagtoo kang Moises, ang ilang labing tinahud nga manalagna, apan wala sila motoo sa balaan nga “Manalagna” nga gitagna ni Moises nga moabut. Sa iyang paggikan, gisaaran ni Moises ang katawhan, “Si Jehova nga imong Dios magapatindog alang kanimo gikan sa imong taliwala, sa imong mga igsoon, usa ka manalagna nga sama kanako; kaniya magpatalinghug kamo” (Deuteronomio 18:15). Gipahinumduman ni Jesus ang Judio nga mga pangulo nga si Moises, nga ila gayod gidayeg, nagtoo Kaniya ug sa Iyang umalabot nga buluhaton. Apan, karon nga kini nga saad natuman atubangan sa ila nga mga mata, nagdumili sila sa pagtoo. Nasubo si Jesus kanila: “Kon kamo nagatoo man kang Moises, nan, matoo usab unta kamo kanako, kay siya nagsulat man mahitungod kanako” (Juan 5:46).

Ang natuman nga mga tagna bahin sa Mesias, nga sa kanunay kaayo nagtagad sa mga kahulogan sa tawhanong relasyon, daghan og gipadayag bahin sa kinaiya ni Cristo. Atong tagdon ang duha niana nga mga pananglitan. Ang nahauna nga tagna makaplagan diha sa Salmo 41:9 nga nagtagna, “Oo, ang akong suod nga higala, nga gisaligan ko, Nga nakakaon sa akong tinapay, Nag-alsa sa iyang tikod batok kanako.” Gipahinungod ni Jesus ang tagna ngadto sa Iyang kaugalingon, nga mao ang gibudhian sa usa ka higala: “Dili hinoon tanan kaninyo ang gipahinungdan ko niini; ako nakaila sa mga tawo nga akong gipili; ngani kini mahitabo aron matuman ang kasulatan nga nag-ingon, ‘Gitindakan ako sa tikod sa tawo nga nagkaon uban kanako’ ” (Juan 13:18).

Sa kultura sa tungang Sidlakan hangtod niini nga adlaw, sa pagpahat og pagkaon sa usa ka tawo mao ang usa ka pinasahi nga buhat sa pagkadugtong nga magdala og emosyonal ug espiritwal nga pagkasuud ngadto sa kadugtongan. Busa, ang paglimbong sa usa ka tawo nga gipahatan og pagkaon mao ang usa ka timaan sa pagbudhi. Naggahin si Jesus og tulo ka tuig ug tunga, dili lamang sa pagkaon uban kang Judas apan nagpasaylo ug nagpadasig kaniya. Niini nga panahon, nagtinguha si Jesus sa pagpanalipod sa kadungganan ni Judas. Bisan og daghan ang pagpamatarong ni Jesus sa pagbuhat sa ingon, wala Siya magtinguha nga mahibaloan si Judas sa publiko ingon nga usa ka kawatan. Sa baylo, gibaligya ni Judas si Jesus sa 30 ka salapi, ang bili sa usa ka komon nga ulipon. Dayon sa pagkagabii sa pagdakup sa Manluluwas, giduul ni Judas si Jesus ug iyang gihalokan Siya. Bisan pa niini nga maluibon nga pagbudhi, si Jesus sa aktuwal nagngalan kang Judas nga “higala.” Giingnan siya ni Jesus, “Higala, nganong ania ka?” (Mateo 26:50).

Alang sa ikaduha nga pananglitan sa natuman nga tagna nga nagpadayag sa kinaiya ni Cristo, atong tagdon ang Zacarias 13:6. Kini nga bersikulo nagsulti bahin sa mga samad nga nadawat ni Jesus pinaagi sa paglansang. Ang Iyang kilid gidughang, ug ang Iyang mga kamut gisamaran. Gitagna ni Zacarias niini nga bersikulo nga makadawat si Jesus niini nga mga samad sa balay sa Iyang mga higala. Ang kahulogan, mao ang gipahinungod ni Jesus ngadto sa Iyang dakung magbubudhi ingon nga Iyang higala ug ngadto sa Iyang maldito nga mga naglansang taliwala sa Judio nga mga pangulo ingon nga Iyang mga higala! Busa, ang putli nga naula nga dugo sa walay sala nga Cristo wala magtuaw diha sa pagpanimalus batok niadto nga nag-ula niini. Ang Iyang samdan nga mga kamut wala makomo diha sa kapungot; gituy-ad kini aron paggakus sa tanan diha sa gugma ug pagpasiguli.

**Gikan sa Ubus** (Juan 8:23)

Naggasto si Juan kadaghanan sa kapitulo 8 nga nagpahinungod ngadto kang Jesus ingon nga ang halangdon ug balaan nga Anak sa Dios, gipadala sa Iyang langitnong Amahan aron pagtabang sa walay kalauman nga mga yutan-on. Ang tanan butang bahin sa gisulti ni Jesus mga langitnon. Siya mao ang langitnong kahayag nga nagadan-ag sa kalibutan nga nangitngitan sa sala. Gisaksihan sa Amahan nga Iyang gipadala ang Iyang Anak gikan sa ibabaw sa pagkahimo nga matuud nga Saksi sa kamatuuran. Ang tanang gasa nga gihatag kanato sa langit diha sa persona ni Jesus gitandi sa yutan-ong mga butang sa pagingon Manluluwas ngadto sa Judio nga mga pangulo, “Kamo taga-ubos, ako taga-itaas. Kamo tagadinhi niining kalibutana, ako dili tagadinhi niining kalibutana” (Juan 8:23).

Ang “taga ubos” nagpasabut nga ang mga pangulo yutan-on kaayo sa ila nga panghunahuna sa pagkaagi nga ang pagkalangitnon sa panghunahuna mao ang usa ka imposibli. Nahigot kaayo sila ngadto sa ilang mga tradisyon ug nabutaan sa pagkakitid sa ilang kaugalingong pagpasulabi sa kaugalingon nga mga pilosopiya sa pagkaagi nga ilang gipili kini nga kalibutan ug kamatayon, nagdumili sa langit ug sa siguro nga kinabuhi diha kang Jesus. Si Pablo tukma nga naghubit sa mao nga matang sa nagangkong mga sumosunod ingong adunay “dagway sa pagkadiosnon,” apan walay bisan unsa nga diosnon nga unod. Iyang gipuli ang pagkabalaan sa gawas alang sa pagkabalaan sa sulud. (Tan-awa sa 2 Tim. 3:5.)

Wala lang gidahum, gisultihan kita ni Juan nga “daghan ang nanagtoo Kaniya” (Juan 8:30). Kini nga pahayag adunay dakung leksyon alang kanato kon ang mga butang daw walay kalauman, ug daghan ang walay pagtoo: ang kahayag magpabilin bisan sa usa ka panahon sa kangitngit. Nagwali si Jesus sa kamatuuran bisan pa sa pagdawat o pagsalikway niini sa mga tawo. Kinahanglan magbuhat kini sama niini, bisan pa sa makapaluya nga mga kahimtang.

Walay pagtagad ang relihiyoso nga mga pangulo sa kamatuuran nga naghatud kanila sa tinuyo nga pagpiyong sa ilang mga mata ug nagbuta sa ila nga mga kasingkasing batok niini aron dili sila makakita sa kahayag nga pinadala gikan sa langit. Kon giablihan pa unta ang ila nga mga hunahuna ngadto kang Jesus, managpanoo unta sila. Apan kana nga buhat maghulga sa ilang gibatonan nga mga hunahuna. Hinaut nga kita sa kanunay andam sa pagabli sa ato nga mga kasingkasing ug mga hunahuna ngadto sa kamatuuran, tungud kay si Jesus nagingon, “kamo mahibalo sa kamatuoran, ug ang kamatuoran magahatag kaninyog kagawasan” (Juan 8:32).

#### Bahin III: Kagamitan sa Kinabuhi

Hunahunaa ug tubaga ang mosunod nga mga pangutana:

1\. Hunahunaa nga ang kinabuhi ni Cristo mao ang usa ka hingpit nga pagpakita sa Iyang Amahan. Sa kanunay si Jesus maghisgot bahin sa Iyang Amahan ug sa ilang suud nga relasyon sa pagkausa. Sa usa ka panahon, naghangyo sa Felipe sa iyang Agalon sa pagpakita sa Amahan ngadto sa mga tinon-an. Mitubag si Jesus, “Kadugay ko nang pagkig-uban kaninyo, ug wala ka pa diay makaila kanako, Felipe? Ang nakakita kanako nakakita sa Amahan” (Juan 14:9). Sa matag adlaw nga pagkinabuhi, sa unsa nga paagi ang pagkakita sa Amahan diha kang Jesus makaapekto sa imo nga pagkinabuhi, ug unsa nga kalainan ang mahimo niana nga pagsabut?

2\. Dili ba makapabalaka, gani makapalisang, kon kita, sama sa relihiyoso nga mga pangulo, atubangon sa yano nga kamatuuran gikan sa Biblia ug dayon sa tinuyo motalikod gikan niini? Unsa ang bahin nga mahimo sa garbo sa atong paglapas sa atong tanlag ug motalikod gikan sa kamatuuran? Unsa ang matabang sa Espiritu Santo kanato sa paghiklin sa atong garboso nga mga opinyon aron mahimo nga dugang pa nga matudloan?

3\. Bisan unsa nga nag-ilog sa prayoridad ni Jesus sa ato nga kinabuhi, sa pagkatinuud, usa ka diosdios. Makapalisang kini nga panghunahuna, kon dili kita magmatngon, bisan ang atong pagbuhat alang Kaniya adunay kalagmitan sa pagpuli sa Iyang dapit sa ato nga mga kinabuhi. Ang pagtoon sa Biblia malagmit makailog usab sa dapit ni Jesus. Palandonga kini nga ugdang nga pamahayag ug tumana niini: “Samtang ang kalihokan magatubo ug magmalampuson ang mga tawo sa pagbuhat sa bisan unsa nga buluhaton alang sa Dios, adunay katalagman sa pagsalig sa tawhanong mga plano ug mga paagi. . . . Sama sa mga tinon-an, mameligro kita sa pagkawala sa atong pagsalig sa Dios, ug pagtinguha sa paghimo og usa ka manluluwas sa atong buluhaton.”—Ellen G. White, _The Desire of Ages_, p. 362.

4\. Unsa ang gipasabut sa pagbaton og usa ka “taga-ubos” nga panghunahuna? Kita ba usahay mahulog ngadto sa mao nga paagi sa panghunahuna? Kon mao, sa unsa nga paagi?

5\. Daghang nanagtoo kang Jesus (Juan 8:30), bisan pa sa tanang pagkawalay pagtoo sa ilang palibut. Sa unsa nga paagi kini nga kamatuuran makapadasig kanato sa dili pagbiya sa mga tawo nga daw masupakon sa kahayag sa kamatuuran sa Dios?

` `