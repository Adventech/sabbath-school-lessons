---
title:  Mga Timaan, mga Buhat, ug mga Kahibulungan
date:   17/11/2024
---

Dugang pa sa espesipiko nga mga milagro nga gigamit ni Juan sa pagtudlo ngadto kang Jesus ingon ang Mesias, iya usab giapil ang labaw ka halapad nga diskusyon bahin sa mga timaan, mga buhat, ug mga kahibulungan nga gibuhat ni Jesus.

Ang mga timaan ug mga kahibulungan, sa ilang mga kaugalingon, dili pamatuud sa Iyang pagka-Mesias, tungud kay daghang mga manalagna, usahay ang mga mini, nakabuhat usab og mga milagro. Wala gitala ni Juan ang mga timaan tungud kay nagtudlo sila ngadto sa usa lang ka dakung magbubuhat og milagro. Ang mga timaan nga gisulat ni Juan adunay lahi nga kinaiyahan sa pagtudlo ngadto kang Jesus ingon nga ang Mesias ug sa pagpakita nga Siya, sa pagkamatuud, nagagikan sa Dios ang Amahan sa Iyang kaugalingon.

`Basaha ang Juan 5:17, 20, 36-38. Giunsa paghulagway niini nga mga bersikulo ang relasyon tali ni Jesus ug sa Dios nga Amahan, ilabina diha sa kahulogan sa mga timaan?`

Gigamit ni Jesus ang mga timaan sa pagpakita sa Iyang suud nga relasyon sa Amahan. Ang duha usa. Ang mga buhat nagpakita nga “ang Amahan ania Kanako, ug Ako anaa Kaniya” (Juan 10:38; tan-awa usab sa Juan 14:10, 11.)

Ang tuyo sa paganhi ni Jesus mao ang pagbuhat sa mga buluhaton sa Usa nga nagpadala Kaniya, aron nga kini nga mga buluhaton mapakita ngadto sa kalibutan. Nga Siya mianhi aron sa pagbuhat sa buluhaton nga gipadala sa Amahan Kaniya nga buhaton, ug ang mga buhat nga Iyang ginabuhat nagpamatuud, sa dayag, nga Siya nagagikan sa Amahan.
Apan, sumala sa ato na nga nakita, bisan pa sa gamhanang mga timaan ug sa mga pamatuud sa daghang mga tawo, gipili gihapon sa mga tawo sa dili pagtoo.

Ang relihiyoso nga mga pangulo nangutana kang Jesus, “Unsa pa man kadugay ang imong pagpakulba-hinam kanamo? Kon ugaling ikaw mao man ang Cristo, nan, tug-ani kami sa laktud gayud.” Ug kanila mitubag si Jesus nga nag-ingon, “Gitug-anan ko na bitaw kamo, apan wala kamo managpanoo. Ang mga buhat nga akong ginahimo sa ngalan sa akong Amahan, kini nagapamatuod mahitungod kanako’ ” (Juan 10:24, 25).

Kon mianhi si Jesus ug nagsulti nga Siya mao ang Mesias, ang relihiyoso nga mga pangulo—nangita alang sa bisan unsa nga butang nga ikabatok Kaniya—misulong unta Kaniya. Sa pagkahibalo niini, sa baylo gitudlo sila ni Jesus ngadto sa mga buhat nga Iyang nahimo. Kon miingon pa si Jesus nga Siya mao ang Cristo, sayon kaayo nila ikalimod kana. Apan unsaon man nila paglimud sa mga timaan, sa mga buhat, ug sa mga kahibulungan? Gamhanan kini nga mga pamatuud sa pagpaila kon kinsa Siya ug diin Siya magagikan.

`Unsaon nato pagpanalipod sa atong mga kaugalingon gikan sa pagbaton sa sama ka gahi nga mga kasingkasing sa atong nakita sa relihiyoso nga mga pangulo? Sa unsa nga paagi kita tingali makigaway batok sa mga buhat sa Dios sa atong mga kinabuhi?`