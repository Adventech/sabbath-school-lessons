---
title:  Unsa ang Kamatuuran?
date:   15/12/2024
---

Sa Juan 18:28-32, ang pagbista kang Jesus wala gihulagway sa detalye. Ang pagtutok anaa kang Jesus nga gidala atubangan ni Pontio Pilato.

`Basaha ang Juan 18:33-38. Unsa ang gipanagsultihan ni Pilato ug ni Jesus?`

Gipangutana sa gobernador si Jesus kong hari ba Siya sa mga Judio (Juan 18:33). Mao kini ang una nga reperensiya ngadto niini nga titulo apan dili mao ang katapusan. Gipangutana ni Jesus si Pilato kon nangutana ba siya niini sa iyang kaugalingon o nagingon ba ang uban nga hari Siya. Ang Iyang pangutana misumbalik ngadto sa gobernador, sa pagsukit kon nakasabut ba siya kon kinsa ang iya nga gikasulti. Nahibalo na ang magbabasa nga si Jesus mao ang Hari. Mao ba usab ang nahibaloan sa gobernador?

Mitubag si Pilato uban sa iyang kaugalingong pangutana: “Judio ba ugod ako? Ang imong kaugalingong nasud ug ang mga sacerdote nga punoan mao ang nagtugyan kanimo nganhi kanako. Kay unsa bay imong nabuhat?” (Juan 18:35). Usa kadto ka paglikay, napagamot sa kapungot sa pagtapus sa pagpahinungod sa pangutana ni Jesus. Mao kadto ang una nga lakang sa gobernador sa pagpalayo gikan sa kamatuuran, pagtugot sa pagpihig sa pagbabag sa iyang pagsabut.

Mitubag si Jesus nga ang Iyang gingharian dili dinhi niini nga kalibutan (Juan 18:36). Dayon si Pilato nakasabut nga nagangkon si Jesus nga usa ka hari (Juan 18:37). Maghatud kini ngadto sa importante nga pagpasabut ni Jesus nga Siya mianhi sa kalibutan aron magapanghimatuod sa kamatuuran. Ang tanan sila nga ‘iya sa kamatuoran’ nagapatalinghug sa Iyang tingog (Juan 18:37).

Dayon nangutana si Pilato, “Unsa ang kamatuuran” (Juan 18:38). Apan wala siya mohulat sa tubag. Sa baylo, migula siya sa pagsulay pagluwas kang Jesus gikan sa panon. Ang kamatuuran mao ang tema sa Ebanghelyo ni Juan. Isip walay katapusan nga Pulong (logos, Juan 1:1-5), si Jesus mao ang Kahayag ug ang Kamatuuran. Kini nga tanan sukwahi sa kangitngit ug kasaypanan. Puno Siya sa grasya ug kamatuuran (Juan 1:14). Ang grasya ug kamatuuran miabut pinaagi Kaniya (Juan 1:17). Si Juan Bautista nagasaksi ngadto sa kamatuuran (Juan 5:33). Nagmatuud si Jesus nga ang Iyang Amahan “matuud” (Juan 7:28). Si Jesus mismo nakadungog sa kamatuuran gikan sa Iyang Amahan (Juan 9:40). Si Jesus mao “ang dalan, ang kamatuuran, ug ang kinabuhi” (Juan 14:6). Ang Pulong sa Dios “kamatuuran” (Juan 17:17). Bisan pa sa iyang pangutana, wala makapahimulos si Pilato sa kahigayonan sa pagkahibalo sa kamatuuran tungud sa iyang pagpihig, sa iyang sayo nga mga desisyon, ug sa mga pagpit-os kaniya.

`Unsaon nimo pagsabut ang idiya bahin kang Jesus ingon nga ang kamatuuran?`