---
title:  Komento sa Magtutudlo
date:   20/12/2024
---

#### Bahin I: Kinatibuk-ang Panglantaw

Tutokan sa Pagtoon: Juan 18:28-38, Juan 18:38-19:5, Juan 19:30, Juan 17:4, Juan 20:1-10

Atong makita ang tin-aw nga kalainan tali sa panan-aw sa kalibutan ni Pilato ug sa kang Cristo. Ang panan-aw sa kalibutan sa Romano nga gobernador nakakaplag sa sukaranan niini sa usa ka temporaryo nga hari ug gingharian, apan ang panan-aw ni Jesus sa kalibutan natukod diha sa usa ka espirituhanon ug walay katapusan nga gingharian. Apan, dayag nga ang pagsabut ni Pilato sa Tawo diha sa iyang atubangan ingon nga usa ka tawo nga lahi gikan sa bisan kinsa. Sa pagkasiguro wala niya tan-awa Siya sama sa pagtan-aw sa Judio nga mga pangulo ug sa panon sa katawhan, ingon nga takus sa usa ka bangis nga pagpatay.

Sa laktud apan makahuloganon nga panagsultihay tali sa duha, gisultihan ni Jesus si Pilato nga mianhi Siya sa kalibutan aron “magapanghimatuod ako sa kamatuoran. Ang tanan sila nga iya sa kamatuoran nagapatalinghug sa akong tingog” (Juan 18:37). Ang nagalang-alang nga Pilato wala pa makadungog sukad kang bisan kinsa nga magsulti bahin sa kamatuuran niana nga usa ka matang sa pagkasulti nga adunay pagbulot-an. Agi og tubag, nangutana si Pilato niini nga pangutana nga walay utlanan sa panahon: “Unsa may kamatuuran?” (Juan 18:38). Apan, wala paabuta ni Pilato ang tubag ni Jesus niadto nga mahinungdanon kaayo nga pangutana. Igo lang kita makahanduraw sa tubag ni Cristo kon Siya may kahigayonan pa sa pagtubag.

Mahimo ba nga atong masunod ang pagkawalay pailub ni Pilato? Mangutana kita sa Dios sa pila ka maayo nga mga pangutana, apan sa kanunay dili kita makahulat sa Iyang mga tubag. Pagkalahi gayod sa atong mga kinabuhi kon maminaw lang unta kita og dugang kon unsa ang ikasulti sa Dios. Ikasubo, sagad kita magtutok lang sa ato nga kaugalingon ug dili sentro kang Cristo. Hunahunaa ang tanang makatabang nga mga idiya nga tingali ikahatag sa Dios kanato kon maghilum ug maminaw kita og dugang Kaniya.

Makasibut ang pagtimaan nga ang paglansang, ang labing makauulaw nga kamatayon gihulagway ni Juan ingon nga labing mahimayaong hitabo. Pinaagi sa Iyang kamatayon, ingon nga ikaduhang Adan, mibuntog kang Satanas, sa paghimo sa buhat sa pagluwas sa makasasala nga katawhan. Ang buluhaton ni Jesus sa kaluwasan nabuhat, gidawat sa Iyang Amahan ang Iyang halad ug nakahimo kini alang sa tanan nga motoo sa Iyang Anak nga maluwas.

#### Bahin II: Komentaryo

**Kay Unsa bay kamatuoran?** (Juan 18:28-38)

Sa pagpangutana sa iyang pangutana, “Kay unsa bay kamatuoran?” ug dayon mitalikod nga walay paghulat sa tubag, napakyas sa pagpaminaw bahin sa kamatuuran gikan sa Kamatuuran sa Iyang kaugalingon, nagtindog diha sa unod sa iyang atubangan.

Ang iya nga pangutana bahin sa kamatuuran sa partikular adunay kalabutan karon tungud kay ang ato nga kalibutan puno sa kamatuuran nga gisalikway ug gibiyaan. Ang kangitngit sa kabakakan ug ang resulta niana nga kalibug kaylap sa tanang dapit. Karon, ang paglikay sa kamatuuran, paglikoylikoy, ug pagusab-usab sa pulong nahimo nang madawat ug normal. Kini nga pagpakaulaw sa kamatuuran mahitabo sa kanunay sa pagkaagi nga ang mga tawo mapugos sa pagpangutana sa sama nga pangutana ni Pilato: “Kay unsa bay kamatuoran?”

Kon magsunod kita sa mga lakang ni Jesus, motabang Siya kanato sa pagkahimo nga mga tigsulti sa kamatuuran. Dili lang si Jesus mosulti sa kamatuuran, Siya mismo mao ang kamatuuran. Gani, Iyang gipamatuud: “Ako mao ang dalan, ang kamatuuran, ug ang kinabuhi” (Juan 14:6). Hinaut nga ang atong pamatuud magbira sa uban paibabaw gikan sa kangitngit sa daotan ug ngadto sa mahayag nga kahayag sa kamatuuran ni Cristo. Hinaut nga atong pahibaloon ang uban nga ang kamatuuran makaplagan sa gihapon diha kang Cristo ug sa Iyang mga sumosunod.

**Tan-awa, Ania ra ang Tawo!** (Juan 18:38-19:5)

Si Pontio Pilato angayang kaloy-an tungud sa iya nga pagduhaduha ug pagkompromiso sa iyang nahibaloan nga kamatuuran. Misulay siya sa pagpahimuut sa tanan, apan, ang resulta, siya walay usa nga napahimuut. Gidumtan siya sa mga Judio ug sa Romanhong gahum. Gidestiyero ang mao nga Emperador ngadto sa Gaul ug gikuhaan siya sa tanan niya nga mga dungog. Wala madugay human niadto, namatay siya didto sa dapit diin siya gipalayas pinaagi sa paghikog. Misulay si Pilato sa paghangyo sa maayo nga panghunahuna sa hustisya ug kahingawa sa Judio nga mga pangulo, apan gusto gayod nila nga patyon si Jesus pinaagi sa paglansang didto sa krus. Sa pagsugo sa mga sundalo sa paglapdos Kaniya, naglaum si Pilato nga makabaton og simpatiya sa Iyang katawhan.

Sa katapusang higayon sa pagluwas unta kang Jesus, gitanyagan ni Pilato ang relihiyoso nga mga pangulo sa pagpili tali sa duha ka mga priso, ingon nga mao ang kustombre. Kinsa may buhian ni Pilato: Si Cristo o si Barabas ba nga labing dakung kriminal, usa ka tinuud nga representante ni Satanas. Makasubo isulti, nga sa katapusan nakaamgo si Pilato nga ang mga pangulo lig-on mahitungud sa paglansang kang Jesus, siya nagduhaduha sa pagbuhat sa ilang gusto. Usa ka gamay niya nga pagkompromiso naghatud kaniya ngadto sa dakung kompromiso hangtod nga misaylo na siya sa utlanan nga dili na siya makabalik. Apan sa panahon niini nga proseso, nakasupak si Pilato sa inhustisya sa hukmanan pinaagi sa pagpamatuud sa makatulo ka panahon nga si Jesus sa pagkatinuud inosente gayod ug dayon gipakamatarong Siya sa kamatayon.

Daw unsa ka alaut nga tawo si Pilato! Apan, ingon nga usa ka pagano, iya nga gisulayan ang pagluwas og usa ka Judio gikan sa Iyang katawhan, samtang sila nangayo alang sa Iyang kamatayon. Kini nga tanang butang nahitabo panahon sa Passover o Pasko.

Ang buluhaton ni Jesus mao ang paghalad sa Iyang kaugalingon ingon nga usa ka Kordeo nga Halad sa Pasko, nga gipatay sukad sa pagtukod sa kalibutan. Natawo Siya aron magpakamatay, apan ang Iyang kamatayon dili kinahanglan moagi sa mga kamut ni Pilato. Ang katapusang mga pulong ni Pilato ngadto sa panon sa katawhan mao “Tan-awa, ania ra ang Tawo!” (Juan 19:5). Sa wala tuyoa, gisumada ni Pilato, niini nga daw yano nga mga pulong, ang mga kaladmon ug kalapdon sa kaluwasan ug kon unsa, sa pagkatinuud, ang gipasabut niini. Pinaagi sa pagtan-aw kang Jesus, mangausab kita. Ug sa pinulongan ni Juan Bautista: “Tan-awa, mao kana ang Cordero sa Dios, nga magakuha sa sala sa kalibutan!” (Juan 1:29). Motan-aw kita sa Anak sa tawo ug maluwas. Motan-aw kita ngadto Kaniya ug mabuhi.

**“Tapus Na”** (Juan 19:30, Juan 17:4)

Diha sa Juan 17:4, gisultihan ni Jesus ang Iyang Amahan: “Dinhi sa yuta gipasidunggan ko ikaw, sanglit natuman ko man ang buhat nga imong gitugyan kanako aron akong pagabuhaton.” Alang kang kinsa gitapus ni Jesus ang pagbuhat? Ang kahulogan niini nga pamatuud mao ang pagampo ni Jesus ingon nga hataas nga Sacerdote alang sa Iyang mga tinon-an. Gihisgutan sila ni Jesus 40 ka beses sa Iyang pagampo. Sa pagkatinuud, Iyang gihimaya ang Iyang Amahan sa pagbansay sa Iyang mga tinon-an.

Gisangkapan sila ni Jesus sa pagdala sa Iyang natapus nga buluhaton sa pagtubos nga gihatag Kaniya nga buhaton. Iyang gitigum kadto nga mao ang mopadayon sa Iyang buluhaton taliwala sa mga tawo. Ug miingon Siya: “Gihimaya Ako diha kanila.”—Ellen G. White, _The Acts of the Apostles_, p. 24. Ang paghuman sa buhat ni Cristo sa pagbansay sa Iyang mga tinon-an pagasundan human niadto uban sa paghuman sa Iyang buluhaton sa kaluwasan. Diha sa Juan 19:30, atong mabasa, “Sa nakainom na si Jesus sa suka, siya miingon, “Tapus na.” Ug siya, dinuko ang ulo, mitugyan sa iyang espiritu.”

Ang hingpit nga halad ni Cristo nagkahulogan nga kinahanglan dili nato dugangan o kuhaan gikan sa Iyang buluhaton, kondili dawaton lang kini. Ang kaluwasan mao ang usa ka gasa sa grasya. Atong nadawat kini nga gasa pinaagi sa pagtoo ug, pinaagi sa pagtoo diha sa pagkamatarong ni Cristo, gihatagan kita og gahum sa pagkinabuhi sa usa ka matinumanon ug madaogon nga kinabuhi.

**Ang Walay Sulud nga Lubnganan** (Juan 20:1-10)

Ang pagkabanhaw ni Cristo gikan sa lubnganan dayag kaayo nga nahitabo sayo sa buntag sa nahauna nga adlaw sa semana kinahanglanon kaayo alang sa pagtoo sa Iyang mga sumosunod. Si Cristo kinahanglan mobangon gikan sa lubnganan sumala sa Iyang gisulti ug ingon sa gitagna diha sa Daang Tugon. Walay daotan nga gahum ang makapugong Kaniya diha sa yuta. Pinaagi sa gamhanang sugo sa Amahan sa Iyang pagbangon, ang mga gahum sa daotan napukan sa hingpit. Si apostol Pablo, diha sa 1 Corinto 15:17, nagsulti, “ug kon si Cristo wala banhawa, nan, ang inyong pagtoo wala lamay kapuslanan ug kamo anaa pa gihapon sa inyong mga kasal-anan.” Dugang pa, iyang gipadayon diha sa 1 Corinto 15:19, “Kon niini rang kinabuhia may paglaum kita kang Cristo, nan, sa tanang mga tawo kita mao ang labing takus pagakaloy-an.”

Ngano nga “labing takus pagakaloy-an”? Tungud kay ang mahimayaong paglaum sa pagkabanhaw dili unta mahimo, ug ang mga patay diha kang Cristo dili mabanhaw ngadto sa kinabuhi, kong wala pa mahitabo ang Pagkabanhaw sa buntag sa nahauna nga adlaw sa semana, ug nasaksihan ni Maria Magdalena, ni Pedro ug Juan ang walay sulud nga lubnganan. Ang Romano nga mga sundalo nakasaksi sa paggula ni Cristo gikan sa lubnganan sa hamubo nga panahon sa wala pa kadto, ug nangatumba sila sa yuta sama og patay nga mga lalaki sa ila nga pagkakita sa tumang kasanag sa Iyang himaya. Gani, hilabihan kahibulung sa mga sundalo sa ilang nasaksihan sa ilang mga mata sa pagkaagi nga midali sila pagadto sa relihiyoso nga mga pangulo sa pagpahibalo kanila sa nahitabo.

Apan sa ilang hilabihan nga pakigbatok kang Jesus wala gayud sila magtagad sa bisan unsa ka dayag nga ebidensiya sa Iyang mahimayaong Pagkabanhaw. Apan ang mga pangulo, nahibalo gayod nga si Cristo nabanhaw; kay kon wala pa, ngano nga ila man gibayran ang mga sundalo og salapi? Gihulagway ni Mateo kon unsa gayod ang nahitabo: “Ug sa nanagkatigum sila uban sa mga anciano ug nagkasabut, ilang gihatagan ug kuwarta ang mga sundalo ug giingnan, “Isulti ninyo kini sa mga tawo, ‘Ang iyang mga tinun-an mitungha sa kagabhion, ug siya ilang gikawat samtang nanagkatulog kami.’ Ug kon mahidangat kini sa mga dalunggan sa gobernador, kami ray mahibalong moayom-ayom kaniya ug mahigawas kamo sa kasamok.” (Mateo 28:12-14).

Busa, dayag kaayo ang pagmugna og bakak sa mga pangulo sa pagsupak sa ebidensiya diha sa ila nga atubangan. Ang Romano nga mga sundalo—silang tanan—nahinanok sa pagpangatulog, sa pagkaagi nga gikawat sa mga tinon-an ang lawas ni Cristo? Imposibli! Walay mga tulisan ni ang mga tinon-an ni Cristo nagkawat sa Iyang lawas. Mibangon ang Manluluwas nga mahimayaon gikan sa lubnganan. Bisan ang panapton nga gibaat sa Iyang nawong giayo pagpilo ug gipadaplin, sa pagpakita nga walay ebidensiya sa pagpanghilabut sa lubong o dinalidali nga pagpangawat.

**Si Jesus ug si Maria** (Juan 20:11-17)

Adunay talagsaon o lahi nga pribilehiyo si Maria, una pa kang bisan kinsa sa mga tinon-an, sa pagkakita sa lubnganan nga wala nay sulud. Siya usab ang nahauna sa pagkakita ug pagkadungog sa nabanhaw nga Jesus. Sa nagpabilin siya sa makadiyut duul sa walay sulud nga lubnganan, nagalang-alang sa pagbiya, misulud siya ug sa wala gidahum iya nga nakita ang duha ka manulunda nga nanglingkod diin nabanhaw ang lawas. Nangutana sila kaniya ngano nga naghilak man siya. Mitalikod siya ug iya nga nakita nawong ug nawong ang usa ka tawo nga iyang gihunahuna nga usa ka hardinero, sa walay pagkaamgo nga Siya mao ang nabanhaw nga Ginoo. Sa pagtan-aw ni Jesus kaniya nga naghilak, gipangutana siya ni Jesus, “Babaye, nganong nagahilak ikaw?” Kinsa may imong gipangita?” (Juan 20:15). Gitutokan pagayo ni Maria ang dapit nga wala na diha ang lawas ni Jesus, hangtod ginganlan siya ni Jesus sa iyang ngalan. Sa iyang pagkadungog Kaniya, iya dayon nailhan kon kinsa Siya ug gitawag Siya “Raboni” (nga sa ato pa, Magtutudlo).

Midali si Maria pagadto sa mga tinon-an ug gisultihan sila sa maayo nga balita nga iyang nakita ang Ginoo. Si Jesus nga mipakita ngadto kaniya diha sa Iyang pagkatawo, sa diha nga sa ulahi mipakita Siya ngadto sa mga tinon-an sa Iyang pagandam og pamahaw alang kanila ug pagtugot kang Tomas sa paghikap sa Iyang mga uwat. Alang kanato, magpabilin si Jesus sa Iyang pagka-Tawo sa walay katapusan, sa pakigdugtong Kaniya pinaagi sa usa ka higot nga dili na gayud mabugto.

#### Bahin III: Kagamitan sa Kinabuhi

Hunahunaa ug tubaga ang mosunod nga mga pangutana:

1\. Tinuud nga si Jesus kinahanglan mamatay aron pagluwas sa makasasala nga katawhan. Apan kinahanglan ba Siya mamatay niana nga bangis nga paagi sa pagkamatay? Ngano nga dili man igo ang “regyular” nga kamatayon?

2\. Timan-i nga sa wala pa gani mangutana ang mga tawo sa sama nga pangutana ni Pilato kang Jesus: “Kay unsa bay kamatuoran?” Ngano sa imong paghunahuna nga gibaliwala man ang kamatuuran niini nga atong panahon? Unsa nga pipila ka makadugang nga mga hinungdan sa kahimtang sa katilingban?

3\. Unsa ang imong ikaingon niini nga mga pahayag: Hangad ug mabuhi, duko ug mamatay. Ayaw gayud hunong kondili hangad ug tan-awa ang kahayag sa nawong ni Jesus. Sa unsa nga praktikal nga mga paagi imong “matan-aw ang Tawo”?

4\. Unsa ang kahulogan sa pagkatapus sa buluhaton sa pagbansay sa mga tinon-an sa pagpahat sa ebanghelyo, sa wala pa Niya matapus ang buhat sa pagtubos didto sa krus? Unsa nga buluhaton sa imong hunahuna nga Iya pa nga tapuson sa imong kinabuhi? Ipasabut.

5\. Unsa nga praktikal nga mga leksyon atong makat-onan gikan sa kasinatian ni Maria? Siya napuno sa kaguul ug sa mga luha nga, sa nahauna, wala niya mailhi ang nabanhaw nga Jesus. Sa unsa nga mga paagi kita usahay magbug-atan kaayo sa mga lulan sa pagkaagi nga dili na nato mailhan ang presensya ni Jesus sa ato nga mga kinabuhi? Unsaon nato pagsulbad kini nga kahimtang?

6\. Palandonga sa makadali ang makapasubo nga katapusan sa kinabuhi ni Pilato. Unsa nga mga leksyon ato nga maton-an gikan sa iyang paagi nga gihimo sa iyang kaugalingon, ilabina, kon sa unsa nga paagi siya nakigdugtong sa mga Judio, ang Romano nga mga awtoridad, ug ngadto kang Jesus?

` `