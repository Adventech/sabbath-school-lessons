---
title:  Tan-awa, Ania ra ang Tawo!
date:   16/12/2024
---

`Basaha ang Juan 18:38-19:5. Giunsa ni Pilato pagsulay pagdani sa mga tawo alang sa pagbuhi kang Jesus?`

Wala maghulat si Pilato alang sa tubag gikan kang Jesus bahin sa kamatuuran. Sa baylo, migawas siya sa pagsulay sa pagdani sa mga tawo. Pinaagi sa pakigsulti kanila sa baylo nga buhian nalang si Jesus, nahimutang si Pilato sa usa ka disbintaha. Ang relihiyoso nga mga pangulo nakaila nga ilang mamanipula ang gobernador pinaagi sa panon sa mga tawo.

Nagpasabut si Pilato sa usa ka nabatasan sa pagbuhi og usa ka binilanggo panahon sa Pasko ug nangutana sa mga tawo kon gusto ba sila nga buhian “ang hari sa mga Judio.” Makapatingala, ug adunay katingad-an, naghangyo ang mga tawo sa pagbuhi hinoon sa usa ka kawatan nga ginganlan og Barabas imbis ang walay sala nga Jesus.

Karon nagsugod ang pagtamay ug pagpakaulaw kang Jesus. Ang Romanhong kasundalohan nagbutang og purongpurong nga mga tunok, gisul-oban Siya og kupo nga pula, ug nagpadayon sa pagbiaybiay og nagyagayaga sa paghimaya Kaniya ingon nga hari sa mga Judio. Kini nga matang sa pagtahod sa mga sundalo mahisama sa paagi sa pagtahod sa Emperador, apan dinhi ilang gihimo sa pagyagayaga.

Pinaagi sa paghangyo sa kalooy sa mga tawo, daw nagtinguha si Pilato sa pagbuhi kang Jesus. Iyang gidala si Jesus sa gawas nga nagsul-ob sa korona nga mga tunok ug pula nga kupo. Ang talan-awon nga walay komentaryo ni Juan nagpakita kang Jesus sa yagayaga nga harianong bisti, uban sa gobernador nga nagtawag sa katawhan sa pagingon, “Tan-awa, ania ra ang tawo!” (Juan 19:5). Nagpahinumdum kini sa tigbasa sa mga pulong ni Juan Bautista diha sa Juan 1:29, “Tan-awa, mao kana ang Cordero sa Dios, nga magakuha sa sala sa kalibutan” Usa ka katingad-an nga ang pagano nga gobernador magpaila sa Mesias niini nga harianong bisti atubangan sa Israel.

Apan, sumala sa gipakita sa Juan 19:6-16, ang panon nagtawag alang sa pagpalansang kang Jesus, tungud sa Iyang pagangkon nga Anak sa Dios. Nakapalisang kini kang Pilato nga nagtinguha sa pagpahigayon sa pagbuhi kang Jesus. Apan giselyohan na sa mga pangulo ang dangatan ni Jesus tungud sa ilang pagangkon nga supak siya kang Cesar kon iya nga buhian si Jesus. Nahibalo sila nga ang pagkamaunongon ni Pilato ngadto kang Cesar magkahulogan nga dili siya makapagawas og usa ka tawo nga nagangkon sa sama nga buluhaton. Nagingon ang mga pangulo nga sila walay hari gawas kang Cesar. Busa, ang ilang lalum nga pagdumot kang Jesus labaw pa kadaku kaysa ilang nasodnong mga handum. Sa pagpahigawas sa ila nga mga kaugalingon niini nga Jesus, andam sila maghalad sa ila nga mga pagangkon sa nasodnong katungud.

`Daw unsa ka makapalisang—ang usa ka pagano nga pangulo gusto nga mobuhi kang Jesus samtang ang espirituhanong mga pangulo sa nasod nga unta moila Kaniya, gusto hinoon nga ilansang Siya! Unsa nga mga leksyon ato nga makuha gikan niini alang kanato?`