---
title:  Ang Walay Sulud nga Lubnganan
date:   18/12/2024
---

`Basaha ang Juan 20:1-7. Unsa ang importansiya niini kanato mahitungud sa unsa ang gihulagway niini nga mga bersikulo?`

Namatay si Jesus sa hapon na sa adlaw nga Byernes ug nabanhaw sayo sa pagka Dominggo sa buntag. Tungud kay duul naman ang Sabado sa paglubong Kaniya (Juan 19:42), dinalian ang proseso sa paglubong ug wala makompleto. Bisan unsa kadaku ang ilang paghigugma kang Jesus, namahulay ang Iyang mga sumosunod pagkaabut sa Sabado ug wala makaadto sa lubnganan (itandi sa Marcos 16:1, Lucas 23:56). Pagkatapus sa Sabado adunay pipila ka mga babaye nagdala og mga pahumot ngadto sa lubnganan sa Dominggo sa buntag. Sa ilang kakurat, naligid na ang bato, ug ang lubnganan wala nay sulud.

Si Maria Magdalena mao ang usa sa miadto sa lubnganan sayo sa buntag. Midalagan siya ngadto kang Pedro ug Juan sa pagsugilon sa iya nga nakita. Midalagan usab ang duha ka mga lalaki didto. Naunahan ni Juan si Pedro sa pagdalagan ug mao ang una nga naabut. Sa iyang pagduko aron pagtan-aw sa sulud, iya nga nakita ang panapton nga lino nga mao ang giputos sa lawas sa paglubong kang Jesus. Apan wala na siya mosulud.

Apan misulud si Pedro, ug iya nga nakita ang lino nga panapton. Iya usab nakita ang panapton nga gipurong sa ulo ni Jesus, apan wala kini maipon sa uban nga panapton nga maayo kaayo nga pagkapilo, ug nalahi kini.

`Basaha ang Juan 20:8-10. Unsa ang kahulogan sa panapton sa nawong nga gipilo?`

Human pagsulud ni Pedro sa lubnganan, misulud usab si Juan. Ang Juan 20:8 nagingon nga misulud siya, nakakita, ug nakatoo. Ngano ang ilang pagkakita sa mga panapton nga gipilo didto ug ang panapton sa nawong gilahi pagkabutang, nakapatoo kang Juan nga nabanhaw gayod diay si Jesus gikan sa mga patay?

Ang pagtubag niini nga pangutana, kinahanglan ang pagpamalandong ngano nga wala nay sulud ang lubnganan sa sinugdan. Ang madali nga tubag mao ang mga kawatan sa lubnganan. Apan kini nga pagpasabut napakyas sa tulo ka mga katarungan. Nahauna, gisultihan kita ni Mateo nga adunay bantay ang lubnganan (Mateo 27:62-66), nga dili ang mga kawatan mao ang hinungdan sa pagkawalay sulud sa lubnganan. Ikaduha, ang mga kawatan magapas sa mga bililhon nga mga butang, dili sa nagkadunot nga mga lawas. Ikatulo, ang mga kawatan sa lubnganan magdalidali ug dili na mamilo og panapton. Busa, dili diay ikatingala, nga sa pagkakita ni Juan sa panapton sa nawong nga gipilo na, nakatoo na siya nga nabanhaw gayod diay si Jesus gikan sa mga patay.