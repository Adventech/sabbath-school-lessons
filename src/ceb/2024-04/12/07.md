---
title:  Dugang Panghunahuna
date:   20/12/2024
---

Basaha ang sinulat ni Ellen G. White, “It Is Finished,” p. 758-764; “The Lord Is Risen,” p. 779-787; ug “Why Weepest Thou?” p. 788-794, diha sa _The Desire of Ages_. Tan-awa usab, ang Clifford Goldstein, Risen: Finding Hope in The Empty Tomb (Nampa, ID: Pasific Press, 2020).

“Naghandum si Pilato sa pagpahigawas kang Jesus. Apan iyang nakita nga dili siya makahimo niini, ug sa gihapon magpabilin sa iyang katungdanan ug dungog. Sa baylo nga mawad-an siya sa kalibutanong gahum, iyang gipili paghalad sa walay sala nga kinabuhi. Daw unsa kadaghan ang moikyas sa kapildihan o pagantos, sa sama nga paagi magsakripisyo sa prinsipyo. Ang tanlag ug buluhaton magtudlo sa usa ka dalan, ug ang kaugalingon nga interes magtudlo ngadto sa lain. Ang sulog kusog nga moagay sa sayup nga padulngan, ug siya nga magkompromiso sa daotan maanod ngadto sa baga nga kangitngit sa sala.”—Ellen G. White, _The Desire of Ages_, p. 738.

“Wala magtugyan si Jesus sa Iyang kinabuhi hangtod nga natapus ang Iyang buluhaton nga Iyang gianhian sa pagbuhat, ug uban sa Iyang ginhawa sa panamilit nakaingon Siya, ‘Tapus na.’ Juan 19:20. Nadaog na ang gubat. Ang Iyang toong kamut ug balaan nga bukton maoy nakapadaog Kaniya. Ingon nga Mananaog Iyang gipabarog ang Iyang bandila sa walay katapusang mga kahabogon. Wala bay kalipay taliwala sa mga manulunda? Ang tibuuk langit nakadaog sa kadaogan sa Manluluwas. Si Satanas napildi, ug nahibalo nga ang iyang gingharian nawala.

“Ngadto sa mga manulunda ug sa wala mahulog nga mga kalibutan ang pagtuaw, ‘Tapus na,’ adunay halalum nga kahulogan. Alang kanila ingon man alang kanato ang dakung buluhaton sa pagtubos natuman. Sila uban kanato nakaambit sa mga bunga sa kadaogan ni Cristo.”—Ellen G. White, _The Desire of Ages_, p. 758.

**Diskusyonan nga mga Pangutana**:

`Unsa nga mga proseso sa pagpili og desisyon ang makatabang kanimo sa paglikay sa paghimo sa sama nga kasaypanan nga nahimo ni Pilato?`

`Ngano nga kinahanglan man mamatay si Jesus sa atong dapit? Ngano nga Siya man ang mahimong Puli? Ngano nga kinahanglan man ang Iyang kamatayon aron ato nga mabatonan ang kaluwasan? Unsa nga mga pahayag sa Kasulatan ang magsuporta sa imo nga tubag.`

`Unsa ang relasyon tali sa pamatuud sa Kasulatan ug pamatuud sa kasaysayan labot sa mga pagtoo sa pagkabanhaw ni Jesus? Sa ato pa, unsa nga makasaysayanong pamatuud ang lig-ong nagpamatuud sa pagkabanhaw ni Jesus?`

`Hunahunaa ang 2 Corinto 15:12-20. Sa unsa nga paagi ang usa makabaton og kahulogan sa idiya nga, kon walay pagkabanhaw ni Cristo, “bisan sila nga mga nangamatay diha kang Cristo nangalaglag lang diay (1 Corinto 15:18). Kon kadto nga “nangamatay diha kang Cristo” moadto dayon sa langit? Sa unsa nga paagi ang mga pulong ni Pablo dinhi magpamatuud sa kamatuuran nga ang mga minatay nangatulog hangtod sa pagkabanhaw sa pagbalik ni Cristo?`