---
title:  “Tapus Na”
date:   17/12/2024
---

Sumala sa gipakita sa Juan 19:17-22, si Pilato nagsulat og pahibalo sa Latin, Grego, ug Hebreo nga pinulongan nga nagkahulogan, “Si Jesus nga taga-Nazaret, ang Hari sa mga Judio” (Juan 19:19). Ang relihiyoso nga mga pangulo gusto mousab niini. Dili mosugot si Pilato, ug nagpabilin ang gisulat sa karatola, usa ka amang nga saksi ngadto sa kamatuuran bahin kang Jesus ug usa sa mga timaan nga si Jesus gituboy sa trono didto sa krus ingon nga Hari. Ania si Jesus, tinuud nga ilang Hari, ang Hari sa mga Judio, nagbitay sa krus sama sa usa ka komon nga kriminal.

“Usa ka labaw og gahum kang Pilato o sa mga Judio maoy nagmando sa pagbutang niadto nga pahibalo ibabaw sa ulo ni Jesus. Sa kabubut-on sa Dios mao kadto ang makapapukaw nga panghunahuna, ug pagsusi sa Kasulatan.”—Ellen G. White, _The Desire of Ages_, p. 745.

`Basaha ang Juan 19:25-27. Unsa ang makapatandog nga talan-awon bahin sa inahan ni Jesus didto sa krus?`

Uban sa mga nanagtindog didto sa tiilan sa krus niadto nga adlaw mao si Juan, ang pinalangga nga tinon-an, uban kang Maria, ang inahan ni Jesus, ug uban pa. Sa milabay nga daghang mga tuig kaniadto, nagtagna si Simeon niini nga kasinatian sa diha nga gidala ni Jose ug ni Maria si Jesus ngadto sa templo aron ipahinungod Siya (itandi sa Lucas 2:34, 35). Karon sa Iyang naghingutas nga mga gutlo, gisultihan ni Jesus ang Iyang inahan: “Babaye, tan-awa ang imong anak” ug ngadto kang Juan Siya nagingon, “Tan-awa ang imong inahan!” (Juan 19:26, 27).

`Basaha ang Juan 19:28-30. Unsa ang kahulogan sa mga pulong ni Jesus sa diha nga hapit na siya nga mamatay, “Tapus na”?`

Ang Grego nga verb taleo (sa pagtapus, pagkompleto, sa pagtuman) diha sa bersikulo 28 (“tapus niini,”) sama nga verb nga gigamit diha sa bersikulo 30 (“Tapus na”). Dugang pa, usa ka nalangkit nga pulong, teleioo (“sa pagtapus, paghimo nga hingpit) makita usab diha sa bersikulo 28 labot ngadto sa katumanan sa Kasulatan (“sa pagtuman sa kasulatan”). Daw unsa ka makalilisang ang talan-awon, natuman ang tanang butang, nahuman, nakompleto.

Sa pagingon ni Jesus, “Tapus na! Iyang gitapus, gituman, ang buhat nga gipabuhat Kaniya sa Amahan.

`Sa pagingon ni Jesus, “Tapus na,” unsa ang kahulogan niana alang sa matag usa kanato? Unsa man ang natapus, ug unsaon niana pagpahinungod sa atong mga kinabuhi?`