---
title:  “Senyor, Hatagi ra ko Nianang Tubiga”
date:   29/10/2024
---

“ ‘Unya bisibisan ko kamo sa malinis nga tubig, ug kamo mangahinlo gikan sa tanan ninyong kahugawan, ug gikan sa tanan ninyong dios-dios, hinloan ko kamo. Hatagan ko usab kamo sa usa ka bag-o nga kasingkasing, ug ang usa ka bag-ong espiritu igabutang ko sa sulod ninyo; kuhaon ko ang batoon nga kasingkasing gikan sa inyong unod, ug hatagan ko kamo sa usa ka kasingkasing nga unod. Ug igabutang ko ang akong Espiritu sa sulod ninyo, ug palakton ko kamo sa akong kabalaoran, ug kamo magabantay sa akong mga tulomanon, ug magatuman kanila” (Ezequiel 36:25-27).

`Sa unsa nga paagi ang Ezekiel 36:25-27 nagpakita sa mga kamatuuran nga gitinguha ni Jesus sa paghatag ngadto kang Nicodemo ug ngadto sa babaye sa atabay?`

Sa duha ka mga kahimtang, nagtinguha si Jesus sa pagkab-ut niini nga mga tawo sa espiritwal nga mga kamatuuran, bisan kon Iyang gigamit ang mga ilustrasyon gikan sa natural nga kalibutan sa paghimo niadto.

Wala sa bisan duha ka mga tawo, sa pagsiguro sa nahauna, nakasabut kon unsa ang gipasabut ni Jesus. Sa unsa nga paagi, nangutana si Nicodemo, ang usa ka tawo matawo pagusab? Nga, unsaon niya pagbalik ngadto sa tagoangkan sa iyang inahan? Si Nicodemo sa tin-aw naglihok sa usa ka kasarangan ug yutan-ong lebel, bisan og tin-aw nga gipasabut ni Jesus ngadto sa espiritwal nga kamatuuran. Kini nga babaye, usab, naghunahuna sa literal nga tubig ang gipasabut ni Jesus bisan og tin-aw nga espirituhanong butang ang gitudlo ni Jesus.

Ang tubag sa babaye sa gitanyag ni Jesus nga buhing tubig, “Senyor, hatagi ra ko nianang tubiga aron dili na ako uhawon, ni moanhi pa dinhi aron sa pagkalos” (Juan 4:15). Nangatarongan siya nga ang tubig nga gitanyag ni Jesus magwala na sa iyang pagbalikbalik ngadto sa atabay, nga makapaubus na iyang risgo sa pakigatubang sa uban. Makapasibut nga ang panagsultihay nabalhin dayon gikan sa pagpangayo ni Jesus og mainum gikan sa babaye ngadto sa pagpangayo sa babaye Kaniya alang sa mao nga tubig.

`Basaha ang Juan 4:16. Giunsa pagtubag ni Jesus ang gihangyo sa babaye?`

Sa kalit lang, giusab ni Jesus ang topiko sa diskusyon, sa pagpatawag sa babaye sa iyang bana ug pagbalik. Ngano nga kalit man kaayo ang pagkabalhin sa topiko? Ang mga aksiyon sa babaye nagpahayag sa paglikay. Nabasa ni Jesus ang iya nga kasingkasing. Kinahanglan iya nga atubangon ang iyang kahimtang aron iya nga mabatonan ang pagkaayo. “Sa dili pa madawat niini nga kalag ang gasa nga Iyang gihandum nga igahatag sa babaye, kinahanglan siya dad-on ngadto sa pagila sa iyang sala ug sa iyang Manluluwas.”—Ellen G. White, _The Desire of Ages_, p. 187.