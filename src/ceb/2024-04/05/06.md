---
title:  Ang Pagpamatuud sa mga Samarianhon
date:   31/10/2024
---

`Basaha ang Juan 4:27-29. Unsa nga makapatingala nga mga lihok gihimo sa babaye.`

Nabalda ang diskusyon ni Jesus uban sa babaye sa pagabut sa mga tinon-an. Bisan og nangahibulung nga nakigsulti Siya og usa ka babaye, wala sila mangutana Kaniya, sa baylo, ila nga giawhag Siya sa pagkaon.

Ang babaye, sa kasamtangan, mibiya sa iya nga sudlanan sa tubig ug midali pagdagan ngadto sa siyudad aron ipahat sa uban ang iya nga bag-ong nasinatian uban kang Jesus.

`Basaha ang Juan 4:30-42. Unsa ang nahitabo sunod niini nga panagtagbo, ug unsa ang itudlo niini kanato kon sa unsa nga paagi ang ebanghelyo mamantala?`

Daw katingalahan nga ang sugilanon ni Jesus bahin sa usa ka pag-ani makabalda sa sugilanon sa pagkakabig sa daghan didto sa siyudad. Apan gusto ni Juan kanato nga makakita kon giunsa ni Jesus pagkasabut unsa ang nahitabo. Ang pagpaambit sa plano sa kaluwasan uban sa babaye nga Samarianhon labaw pa ka importante Kaniya kaysa pagkaon. Ang paggiya og mga kalag ngadto sa kaluwasan mao ang Iyang katuyoan, ug Iyang gigamit kini nga higayon sa pagtudlo sa Iyang mga tinon-an sa kadinalian sa pagpahat sa ebanghelyo ngadto sa tanang tawo, bisan uban niadtong dili sama kanila.

Adunay daghang hatag-as nga mga punto diha sa Ebanghelyo ni Juan. Siguro gayod nga ang Juan 4:39-42 maoy uban kanila. Daghan sa mga Samarianhon mitoo tungud sa pamatuud sa babaye nga nagpamatuud, “Siya mitug-an kanako sa tanang nabuhat ko” (Juan 4:39).

Gihangyo sa mga Samarianhon si Jesus nga magpabilin uban kanila. Ang resulta mao nga daghan pa gayod ang nanagtoo sa Pulong ni Jesus. “Dayon ilang gi-ingnan ang babaye, ‘Kami nagatoo dili na tungod sa imong mga pulong, kay kami na gayud mao ang nakadungog kaniya, ug among naila nga siya sa pagkatinuod mao ang Manluluwas sa kalibutan” (Juan 4:42).

`Unsa ang kinahanglan isulti niini nga sugilanon kanato kon unsa ka gamhanan ang pagsaksi bisan sa usa ka tawo? Unsa ka gamhanan ikaw sa pagsaksi ngadto sa gibuhat ni Jesus sa imong kinabuhi?`