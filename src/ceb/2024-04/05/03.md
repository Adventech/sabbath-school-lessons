---
title:  Ang Babaye sa Atabay
date:   28/10/2024
---

`Basaha ang Juan 4:7-15. Giunsa paggamit ni Jesus kini nga panaghibalag aron pagsugod sa pagsaksi ngadto niini nga babaye?`

“Ang panagdumot tali sa mga Judio ug mga Samarianhon nagdili sa babaye sa paghatag og tabang ngadto kang Jesus; apan ang Manluluwas nangitag yawi ngadto niini nga kasingkasing, ug uban sa pamaagi nga natawo sa balaan nga gugma, nangayo Siya, wala gitanyag, ug pabor. Ang tanyag sa usa ka kalooy mabalibaran unta; apan ang pagsalig makapukaw og pagsalig.”—Ellen G. White, _The Desire of Ages_, p. 184.

Maingon sa mao nga kahimtang sa Iyang pakighibalag kang Nicodemo, nahibalo si Jesus kon unsa ang mga kasingkasing sa uban. Agi og tubag sa iyang katingala nga ang usa ka Judio mangayo niadto nga pabor sa usa ka Samarianhon, midiretso si Jesus ngadto sa punto. “Kon nasayud ka pa lamang sa gasa sa Dios, ug kon kinsa kining nagaingon kanimo, ‘Paimna ra ko,’ mangayo ka gayud unta kaniya ug ikaw hatagan niyag buhi nga tubig” (Juan 4:10).

Ang tubag sa babaye sama kang Nicodemo, nga nangutana, “Unsaon man pagkahimo niini?” (Juan 3:9) diha sa kahulogan sa usa ka bag-ong pagkatawo. “Senyor, ikaw wala ganiy arang ikatimba, ug ang atabay lalum; asa man nimo kuhaa kanang imong buhi nga tubig?” (Juan 4:11). Sa duha ka mga kahimtang, gitudlo ni Jesus sila (ang usa, usa ka dungganon nga Judio nga magtutudlo; ang usa, usa ka Samarianhon nga babaye nga ngil-ad og dungog) ngadto sa hataas nga espiritwal nga mga kamatuuran nga kinahanglan madunggan ug masabtan sa matag usa. Sa matag usa nga kahimtang, gisulti ni Jesus kanila ang sama nga butang: nagkinahanglan sila sa kasinatian sa pagkakabig.

`Unsa ang kaagi diha sa Daang Tugon sa gisulti ni Jesus bahin sa buhi nga tubig? (Jeremias 2:13, Zacarias 14:8).`

Ang tubig kinahanglanon alang sa kinabuhi; dili mabuhi ang mga tawo kong walay tubig, busa ang tubig usab mao ang usa ka gamhanan ug angayan nga hulagway sa kinabuhi nga walay katapusan. Busa, nagingon si Jesus, “bisan kinsa nga magainom sa tubig nga akong igahatag kaniya dili na gayud pagauhawon; kay ang tubig nga akong igahatag kaniya mahimong diha sa sulod niya usa ka tubod sa tubig nga magatubo ngadto sa pagkakinabuhing dayon” (Juan 4:14).

`Basaha ang Juan 7:37, 38. Unsa ang gisulti ni Jesus kanato niini nga mga bersikulo, ug unsaon nato pagsinati sa Iyang gisaad dinhi?`