---
title:  Dugang Panghunahuna
date:   01/11/2024
---

Basaha ang sinulat ni Ellen G. White, “At Jacob’s Well,” p. 183-195, sa _The Desire of Ages_.

“Sa nakaplagan na niya ang Manluluwas, gidala sa babayeng Samarianhon ang uban ngadto Kaniya. Iyang napamatud-an ang iyang kaugalingon nga labaw ka epektibo nga misyonero kaysa Iyang mga tinon-an. Walay nakita ang mga tinon-an didto sa Samaria nga nagpaila nga kini makapadasig nga kaumahan. Ang ilang mga hunahuna nahigot sa usa ka dakung buluhaton nga buhaton sa umalabot. Wala nila makita nga sa ilang palibut adunay usa ka alanihon nga tigumon. Apan pinaagi sa babaye nga ilang gitamay, ang tibuuk siyudad nadala ngadto sa pagpatalinghug sa Manluluwas. Iya dayon gidala ang kahayag ngadto sa iyang mga katagilungsod.

“Kini nga babaye nagrepresenta sa binuhatan sa usa ka praktikal nga pagtoo diha kang Cristo. Ang matag usa ka tinon-an nga matawo ngadto sa gingharian sa Dios mahimong usa ka misyonero. Siya nga magainum sa buhi nga tubig mahimong usa ka tuburan sa kinabuhi. Ang tigdawat mahimong tighatag. Ang grasya ni Cristo diha sa kalag mahisama sa usa ka tuburan sa tubig sa kamingawan, nga nagatubod ngadto sa paghupay sa tanan, ug paghimo niadtong andam na mapukan nga maghandum sa paginum sa tubig sa kinabuhi.”—Ellen G. White, _The Desire of Ages_, p. 195.

**Diskusyonan nga mga Pangutana**:

`Sa klase, isaysay ang imo nga mga tubag sa katapusang pangutana sa Dominggo. Kinahanglan magmatinudanon ka gayod bahin niini. Unsa nga mga pagdili ug mga pagpihig ang makaplagan sa inyong kultura nga makababag gayod sa imo nga kaugalingong pagsaksi ngadto sa uban?`

`Unsa sa imong hunahuna ngano nga si Jesus gidawat sa mainiton sa mga Samarianhon lahi sa pipila sa Iyang kaugalingong katawhan?`

`Ibutang ang imong kaugalingon sa dapit niadtong babaye nga Samarianhon. Usa ka bug-os nga langyaw miabut ug nagpahibalo kaniya nga Siya nahibalo sa iyang labing lalum nga mga tinago. Sa unsa nga paagi si bisan kinsa, ilabina sa usa ka dumuloong, nahibalo niini nga mga butang? Mao diay nga siya napahimuut gayod ni Jesus. Unsa ang kinahanglan isulti kanato niini nga sugilanon kon sa unsa nga paagi ang Ginoo nahibalo sa tanang butang bahin kanato, bisan ang kinaladman, kinangitngitan nga mga sekreto nga dili nato gusto mahibaloan ni bisan kinsa? Ug bisan pa niana, unsa ang ikasulti kanato sa paagi sa pagtagad Niya kaniya bahin sa Iyang gusto nga makiglabot kanato, bisan pa og nahibalo siya sa atong mga sekreto? Unsa nga kahupayan ang imong makuha gikan niini nga kamatuuran?`

`Unsa nga mga tema diha sa Ebanghelyo ni Juan nga atong naton-an hangtod karon ang makaplagan diha sa ministeryo ni Jesus ngadto sa babaye nga Samarianhon didto sa atabay?`