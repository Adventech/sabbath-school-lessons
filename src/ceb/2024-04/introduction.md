### Mga Tema sa Ebanghelyo ni Juan

Naglingkod sa usa ka tindahan didto sa Tehran, Iran, gihulagway sa Persiano nga karpet ang usa ka karaang lasang. Matahum kaayo nga pagkabuhat, nagmugna kini pagusab sa usa ka talan-awon didto sa Switzerland: usa ka bungtod, usa ka busay, usa ka turquoise nga lanaw, baga nga kakahoyan kilid sa bungtod, ug usa ka halapad nga asul nga kawanangan gilarayan og mga panganod.

Bisan kinsa sa mao nga tindahan mahimo nga mogahin sa ilang panahon nga magtan-aw sa mga detalye: ang kadaghanon sa mga gihigot sa matag square inch, ang panapton sa karpet, ang mga matang sa tina nga gigamit—ang tanang gagmay nga butang nga miresulta sa karpet.

O ang tawo mahimo unta nga makatutok, inay, sa makapadani nga mga paagi ug mga tema nga naghatag sa karpet sa talagsaong katahum niini; ang kalangitan nagbanaag diha sa tubig sa lanaw, ang gabon nga nagtabon sa bungtod, ang lunhaw nga lasang nagdugang sa baga nga lunhaw nga lumot. Ang mga tema sa karpet nga gidugtong sa usag-usa diha sa matahum kaayo nga pagkahan-ay sa katahum sa pagpakita sa kaanindot niana nga malinawong dapit sa mga Alps.

Niini nga trimestre atong ton-an ang laing pino kaayo nga pagkalilok nga obra maestra. Kini nga buluhaton dili resulta sa usa ka brush diha sa canvas, o sa tukma kaayo nga pagka-framed nga litrato, o sa maayo kaayo nga pagkahimo nga karpet. Kondili, ang Pulong sa Dios, sumala sa mahanas nga pagpahayag diha sa Ebanghelyo ni Juan.

Ang mga pulong adunay kahulogan sa ila nga mga gipasabut. Alang kang bisan kinsa nga makasabut kon unsa ang buut ipasabut sa Kasulatan kinahanglan ton-an kini diha konteksto—diha sa mga pulong, mga kapitulo, ug mga bahin, ug ang kinatibuk-ang mensahe sa Biblia mismo.

Sa katapusan, tungud kay ang tibuuk Biblia gituga sa Espiritu Santo, ang matag usa ka bahin kinahanglan ton-an sumala sa kahulogan sa tibuuk.

Ang tumong niini nga trimestre mao ang pagsabut sa mensahe sa Ebanghelyo ni Juan. Lahi kini kaysa ubang upat ka mga Ebanghelyo, sagad magtutok sa pagtagad bahin sa personal nga mga interbyu tali kang Jesus ug sa usa lang o duha ka tawo—sama kang Natanael, Nicodemo, ang babaye didto sa atabay, ang bakol nga tawo didto sa tuburan sa Betsata, ang tawo nga buta sukad pa sa pagkatawo, si Lazaro ug sa iya nga mga igsoong babaye, kang Pilato, o kang Tomas. Daghan niini nga mga sugilanon makita lamang diha sa Juan.

Ang Ebanghelyo ni Juan mao ang Pulong sa Dios nga gipasabut kanato pinaagi sa apostol. Maingon man sa tibuuk Biblia, ang Ebanghelyo miabut pinaagi sa kabubut-on sa Dios, sa baylo nga kini kabubut-on sa tawo. Ang Juan mao lang ang ginamiton nga gigamit sa Espiritu Santo sa pagpahibalo sa daghang talandogon nga mga tema: ang Pulong (logos), kahayag, tinapay, tubig, ang Espiritu Santo, pagkausa, mga timaan, pamatuud, ug tagna. Kini nga mga tema naghiusa sa pagpasayon ug paghatag kahayag sa usag-usa sa tibuuk Ebanghelyo.

Ang pagtoon sa Biblia sagad magtagad sa kahulogan sa usa ka pulong o sa usa ka gamay nga pahayag sa Kasulatan. Ato nga susihon ang kahulogan sa pulong diha sa diksiyonaryo sa Biblia. Ato nga susihon ang gramatika, ang konteksto, ang kahulogan sumala sa kasaysayan ug, paggamit sa atong analohiya bahin sa karpet—malinga kita sa pagsusi sa kadaghanon sa mga higot sa matag square inch, ang panapton, ang mga tina, ug ang mga pang-ilalum. Kini nga tanang detalye importante.

Apan dili nato kalimtan ang dagku nga hulagway samtang magsusi diha sa mga detalye. Sa pagkatinuud, maingon sa Persiano nga karpet nga makahimo pagdala sa usa ka tawo ngadto niana nga matahum nga talan-awon sa Alpine, busa hinaut unta nga ang Ebanghelyo ni Juan makadala kanato balik ngadto sa kinabuhi ug ministeryo ni Jesu-Cristo, nga ang pagkaila Kaniya mao ang dayon nga kinabuhi. Ang mga detalye adunay usa ka kalabutan, nga magtudlo kanato ngadto sa dakung hulagway, ug diha sa Juan kana nga dakung hulagway mao ang usa ka balaan nga gituga sa pagpadayag kang Jesus, ang atong Ginoo ug Manluluwas.

_Si E. Edward Zinke, usa ka kanhi nga associate director sa Biblical Research Institute sa General Conference sa Seventh-day Adventists, nalangkit sa daghang kalihokan ug mga board sa simbahan, lakip na ang bise-presidente sa Ellen G. White Estate Board ug usa ka senior advisor sa Adventist Review Ministries. Siya naghupot og tulo ka honorary doctorate degrees gikan sa Seventh-day Adventist nga mga unibersidad. Siya nagpuyo sa Maryland._

_Si Thomas Shepherd, PhD, DrPH, mao ang senior research professor sa New Testament sa Andrews University Seventh-day Adventist Theological Seminary, diin siya nagtudlo sukad sa 2008. Siya ug ang iya nga asawa, si Sherry Shepherd, MD, nagalagad ingong mga misyonero sa Malawi, Africa, ug Brazil. Sila adunay duha ka hamtong nga mga anak ug unum ka apo._