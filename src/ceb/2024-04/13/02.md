---
title:  Panagtagbo Didto sa Galilea
date:   22/12/2024
---

`Basaha ang Juan 21:1-19. Unsa ang mahinungdanon kaayo nga kamatuuran ang gipadayag dinhi, ilabina bahin sa grasya sa Dios—ug sa tawhanong pagpaubus?`

Ang Juan 20 natapus uban sa katuyoan sa libro, nga mao ang makataronganong dapit sa panapus, apan adunay usa pa ka kapitulo. Ang kapitulo 21 nagsugod sa pipila sa mga tinon-an balik didto sa Galilea, uban kang Pedro nga nagsugyot og usa ka gabii sa lanaw. Daw mibalik ang karaang mga panahon, ug ang mga tinon-an nahibalik sa ilang karaan nga trabaho, pagpanagat. Apan sila walay nakuha niadto nga gabii.

Sa buntag, usa ka misteryoso nga estranghero didto sa baybayon nagsulti kanila sa pagtaktak sa ilang pukot sa too nga bahin sa sakayan. Dayon daghan kaayo sila og nakuha nga mga isda nga halos dili na gani nila maalsa ang pukot. Daw sama kadto sa sinugdanan sa ilang ministeryo uban ni Jesus (tan-awa sa Lucas 5:1-11). Nailhan dayon ni Juan si Jesus ug iya nga gisultihan si Pedro, kinsa miambak dayon sa tubig ug milangoy ngadto sa baybayon.

Gipangutana ni Jesus si Pedro og tulo ka mga pangutana, ang tanan mahitungud sa gugma alang sa iyang Agalon. Sa wala pa ang paglansang, miinsistir si Pedro nga iyang ihalad ang iyang kinabuhi alang kang Jesus (Juan 13:37). Mao kadto nga panahon sa pagtagna ni Jesus sa iyang paglimud sa makatulo ka higayon (Juan 13:38). Niini nga panagtagbo didto sa Galilea, wala maghimo sa iya nga kaugalingon nga maoy agdon, kondili naghimo kang Jesus: “Ginoo, nasayud ikaw sa tanan; nasayud ka nga gihigugma ko ikaw!” (Juan 21:17).

Ang uban nakakita nga naggamit si Jesus sa verb nga agapao, nga nagkahulogan sa paghigugma, sa pagpangutana kang Pedro (gawas sa katapusang panahon), ug sa kanunay mitubag si Pedro uban sa pulong phileo, nga nagkahulogan sa paghigugma, apan ingon og usa lang ka higala. Ang gipasabut mao nga si Pedro wala makakab-ut sa labi ka hataas nga matang sa gugma.

Sa pagkatinuud, ang tubag ni Pedro nasentro sa pagkamapainubsanon. Tungud sa kapakyasan ni Pedro sa iyang atubangan, malagmit gayod nga sa mapaubsanon naggamit siya sa usa ka “ubus nga pulong,” sa pagpangahas sa pagangkon sa daghan kaayo alang sa iyang kaugalingon. Ug mao kini ang pagpaubus nga giuyonan ni Jesus, ug nahimo nga mahinungdanon kaayo sa pagpahiuli kang Pedro ngadto sa ministeryo. Walay ikapangutana, ang pagpaubus mao ang usa sa labing daku sa mga kwalipikasyon alang sa ministeryo, tungud kay ang sentro mao si Jesu-Cristo, ug dili ang kaugalingon.

Ang pagpahiuli kang Pedro ug buluhaton ingon nga pangulo sa sayo nga iglesya mao ang usa sa labing lig-on nga mga pamatuud nga nabanhaw si Jesus gikan sa mga patay. Malisud ang pagpasabut sa pagkabantugan ni Pedro kong wala pa si Jesus, diha sa presensya sa ubang mga tinon-an, nga nakapabalik kaniya ngadto sa ministeryo.

`Ngano nga ang pagpaubus mahinungdanon kaayo diha kang bisan kinsa nga nagtinguha sa pagila sa Ginoo? Diha sa kahayag sa krus, unsay angay ipasigarbo ni bisan kinsa kanato?`