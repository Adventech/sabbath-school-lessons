---
title:  Komento sa Magtutudlo
date:   27/12/2024
---

#### Bahin I: Kinatibuk-ang Panglantaw

Tutokan sa Pagtoon: Juan 21:1-19, Juan 21:18-25, Juan 8:40-46, Juan 4:46-54, Juan 12:32, Juan 15:1-11

Sa panapus, o pasiuna, sa Ebanghelyo ni Juan, nagtinguha si Cristo sa pagpasantop sa mga pagtolon-an sa Iyang espirituhanong gingharian, sa Iyang puli nga kamatayon, ug sa Iyang siguro nga pagkabanhaw sa mga kasingkasing sa nagsunod Kaniya ug usab sa ila nga mga hunahuna. Apan, ang Iyang mga tinon-an, bisan hangtod sa katapusan, daw wala magkinabuhi sa Iyang gisulti nga kamatuuran. Bisan sa pila ka mga panahon Iyang gisulayan pagpasabut kini nga kamatuuran ngadto kanila ug paggiya kanila ngadto sa pagtoo, naglisud sila niini pagsabut.

Basin maglisud usab kita pagsabut sama sa mga tinon-an, dili ba kini mao ang problema sa daghang mga Cristohanon karon? Atong nadunggan ang sama nga mga pulong ni Cristo ug nagtoon kanila, apan nahimo ba gayod sila nga kabahin sa ato nga mga kinabuhi? Nasulud ba kini sa atong mga ulo nga wala moabut sa ato nga mga kasingkasing?

Malisud kini toohan, apan tinuud, nga si Pedro ug ang ubang mga tinon-an naghunahuna nga, sa panahon sa Iyang ministeryo dinhi sa yuta, ipahiuli ni Cristo ang literal nga gingharian ngadto sa Israel pinaagi sa pagbuntog sa gahum sa Roma. Human sa pagkabanhaw, ang paglaum sa duha ka mga tinon-an nahagba samtang nagpanaw sila padulong sa Emaus. Ug samtang si Jesus, (nga wala nila mailhi nga mao ang Manluluwas) miipon kanila, Iyang gipasabut kanila ang mga tagna bahin Kaniya. Dugang pa, ang katinuuran sa pagkabanhaw, ug, sa wala madugay, ang pagbubo sa Espiritu Santo, mitabang nga matuman ang Iyang ginatudlo sa pagpadayon sa buluhaton sa Napulog-duha ka mga tinon-an. Sa katapusan, nahimo kini nga tinuud gayod ngadto sa mga tinon-an nga andam sila sa pagrisgo sa ila nga mga kinabuhi alang sa maayong balita.

Daw ingon og niadto nga katapusang pipila ka semana kuyog sa nabanhaw nga Ginoo, ang mga tinon-an sa katapusan nakakat-on ug mitoo og dugang bahin sa gisulayan ni Jesus nga isulti kanila. Nagmainantoson Siya uban kanila ngadto gayod sa katapusan, ug ang andam Siya sa pagpailub kanato karon. Unsa man ang atong mahimo kon wala ang Iyang pailub? Hinaut nga kini nga panghunahuna motabang kanato sa pagdasig kanato nga mahimong mas matinumanon sa atong hunahuna, sa atong kasingkasing, ug sa atong pagkinabuhi.

#### Bahin II: Komentaryo

**Panagtagbo Didto sa Galilea** (Juan 21:1-19)

Bisan human ang nabanhaw nga Ginoo mipakita sa tulo ka higayon sa mga tinon-an, sa sugyot ni Pedro, sila mibalik sa pagpangisda. Naghago sila sa tibuuk gabii apan walay kuha ang ilang pukot bisan sa ilang mga paningkamut. Sa normal, makakuha unta sila bisan unta og diyutay ra nga isda. Apan gituyo ni Jesus nga kadto nga ilang kapakyasan maghatud kanila ngadto sa pagtutok sa ila nga pagkahimo nga mananagat og mga tawo. Ang atong kapakyasan sa usa ka butang nga atong buhaton maayo alang kanato nga makahatud ngadto sa pagpangita og balaan nga panabang.

Sayo niadto nga buntag, mitungha si Jesus sa baybayon, naghimo og milagro sa ilang pagkakuha og daghan kaayo nga isda, ug dayon nagpakaon og pamahaw sa Iyang mga sumosunod. Kini nga sugilanon nagsulti kanato nga ang nabanhaw nga Cristo tinuud gayod nga persona o tawo, maingon kaniadto sa wala pa Siya mamatay. Dugang pa, sa pagandam og pagkaon, gipakita ni Jesus nga Siya nagatiman sa panginahanglan sa gikapoy ug gigutom Niya nga mga tinon-an. Sa pagbuhat niadto, gipakita ni Jesus kanila nga Siya sa hangtod mahimo nga ilang higala, nagtagad bahin sa ila nga panginahanglan samtang sila naningkamut sa pagpadayon sa Iyang ministeryo.

Nagsulti kini nga, niini nga katapusang tigum, gitutokan pagayo sa Ginoo si Pedro. Sa pagkabanhaw gayod Niya, ginganlan gayod ni Jesus si Pedro, ug karon Iyang gisubli sa pagngalan kaniya ug gipangutana siya sa tulo ka mahinungdanon nga mga pangutana bahin sa labing importante nga hilisgutan—labot sa paghigugma Kaniya. Sa sayo pa gisultihan ni Jesus ang mga tinon-an bahin sa Iyang umalabot nga pagkalansang. Misaad si Pedro nga magpakamatay siya alang Kaniya (Juan 13:37). Apan bisan pa niadto nga panaad, si Pedro ug ang uban nga mga tinon-an mikalagiw alang sa kasigurohan sa ila nga mga kinabuhi, sa paghunahuna nga napakyas na ang ilang tuyo. Sa ulahi gilimud ni Pedro si Cristo sa makatulo ka panahon, sumala sa gitagna ni Jesus.

Sa Mideastern nga kultura, makauulaw ang paglimud sa usa ka higala, ug gibati gayod ni Pedro kadto nga kaulaw. Sa pagkahibalo ni Jesus sa kaulaw nga gibati ni Pedro, gipangutana siya ni Jesus sa tulo ka mahinungdanong mga pangutana nga gitumong sa pagtabang sa pagpabalik ug pagpahiuli kaniya. Sa makatulo ka beses gipangutana siya ni Jesus, sa paglitok sa iyang ngalan: “Simon, anak ni Jonas, gihigugma mo ba Ako?” (Juan 21:16). Gigamit ni Jesus ang verb nga agapao, nga nagpasabut ngadto sa gugma sa Dios nga walay kondisyon, ug gitubag ni Pedro uban sa verb nga phileo, nga kasagarang nagpasabut sa paghigugma sa usa ka higala.

Daw si Pedro wala magbati nga ang iyang gugma alang sa Ginoo ingon nga tinuboy sa ibabaw sama sa gugma sa iyang Ginoo alang kaniya. Dinhi, sa iyang tubag, nagpakita si Pedro sa iyang pagpaubus ug pagkamatudloan, mga kinaiya nga magpahaum kaniya ngadto sa “Pakan-a ang akong mga karnero” (Juan 21:16). Kini nga lihok bahin kang Cristo nagpamatuud nga si Pedro napahiuli na ug napiyalan sa pagatiman sa panon sa mga tumotoo ni Cristo. Daw unsa nga kausaban! Ang mapahinaykon ug sobra ka masaligon sa kaugalingon nga Pedro sa katapusan nakakat-on sa pagpaubus, sa dili na pagsalig sa kaugalingon kondili sa pagsalig kang Jesus.

**Itutok ang Imo nga mga Mata Kang Jesus** (Juan 21:18-25)

Matarong ang pagingon nga adunay usa ka “pagtigi” o kompetisyon nga nagpadayon tali sa duha ka mga tinon-an ni Cristo: Si Pedro ug Juan. Ang duha naninguha alang sa Iyang pagtagad. Bag-o pa lang napahiuli ni Jesus si Pedro atubangan sa Iyang kaubanan nga mga tinon-an ug sa pagpiyal kaniya sa pagatiman sa Iyang mga karnero. Taliwala niini nga buluhaton sa pagpahiuli, giapil ni Jesus sa pagtagna kon sa unsa nga paagi si Pedro magtugyan sa iyang kinabuhi alang sa ebanghelyo. (Tan-awa sa Juan 21:18, 19.) Dayon gitawag ni Jesus si Pedro sa pagsunod Kaniya, nga mao lamang nga paagi sa pagpabilin nga matinumanon ug lig-on latas sa mga paguswag ug hagit sa ministeryo ug bisan sa pagkamartir.

Samtang naglakaw si Pedro uban kang Cristo, anaa sa duul si Juan. Kana nakapainteres kang Pedro. Kon magantos si Pedro, dili ba usab moantos si Juan? Gani, ang tawag ngadto sa pagsunod gitumong man lang ngadto kaniya. Mao ang hinungdan nga si Pedro nangutana: “Ginoo, siya diay, maunsa man? [si Juan]?” (Juan 21:21). Sa pagkahibalo kon unsa ang diha sa kasingkasing ni Pedro, gitubag dayon ni Jesus: “Pananglitan maoy akong pagbuot nga magapabilin siya hangtud sa akong pag-anhi, unsa may imong labut? Sumunod ka lang kanako” (Juan 21:22).

Sa yano nga pagkasulti, ang buut ipasabut ni Jesus kang Pedro mao nga ang prayoridad sa pagsunod Kaniya wala magagad kon kinsa pa ang mobuhat o unsa nga mga kahimtang ang motungha. Ang pagpit-os sa kaubanan mahimo nga mitultol kanato sa pagtipas niini o niana nga kahimtang, apan kinahanglan kita magtugyan sa bug-os ngadto kang Jesus bisan sa mga tawo o mga kahimtang. Kini nga panghunahuna gikinahanglan gayod niini nga panahon, sa diha nga ang mga tawo malagmit nga mosunod sa mga kagustohan sa uban o sa opinyon sa publiko. Apan, ingong matinumanong mga sumosunod ni Jesus, dili kita makahimo niana. Kinahanglan magsunod kita Kaniya tungud sa ato nga kaugalingong personal nga mga pagtoo diha Kaniya ingon nga Manluluwas tungud kay ang ato nga kaluwasan usa ka butang tali kanato ug sa Dios. Sa pagbalik ni Jesus, dili magsapayan kon unsa ang paghunahuna sa uban bahin kanato; ang mahinungdanon mao kon unsa ang panghunahuna sa Dios bahin kanato.

Dili nato biyaan kini nga bahin sa walay pagtagad sa usa ka malagmit sayup nga pagsabut nga basin moabut sa mga hunahuna sa daghan bahin sa mga pulong ni Jesus kang Juan. Ang gitutokan ni Jesus mao ang panginahanglan ni Pedro sa pagsunod Kaniya bisan unsa pa ang mahitabo, dili tungud kon unsa ang mahitabo kang Juan. Tan-awa kini nga kondisyonal nga pamahayag: “Pananglitan maoy akong pagbuot nga magapabilin” (Juan 21:22). Masayon lang hinoon alang kang Pedro, ug sayon alang kanato, nga dili kinahanglan masayup pagsabut sa tin-aw nga mga pulong ni Jesus sa pagsabut sa punto sa pagpabilin nga matinumanon.

Usahay, bisan ang atong labing suud nga mga higala masayup sa pagsabut kon unsa ang atong gisulti. Apan, ang atong labing maayong Higala nga Jesus makasabut sa hingpit kon unsa ang atong isulti ug ipasabut. Hunahunaa kini nga dinasig nga pagkasulti bahin sa pagbutang sa atong bug-os nga pagsalig sa walay pagkausab ni Jesus: Sa Iyang kalooy ug pagkamatinumanon ang Dios sagad magtugot ngadto niadtong atong gisaligan sa pagpakyas kanato, aron kita makakat-on sa kaboangan sa pagsalig diha sa tawo ug paghimo sa unod nga atong saligan. Mosalig kita sa bug-os, sa mapaubsanon, sa dili pagkahakog diha sa Dios.”—Ellen G. White, _The Ministry of Healing_, p. 486.

**Kahayag ug Kangitngit** (Juan 8:40-46)

Adunay mga tawo nga nagtinguha sa pagpabilin diha sa ilang sayup nga mga opinyon, bisan unsa pa ka daghang ebidensiya nga ilang makita sa sukwahi. May hilig usab sila sa pagtigum sa ilang palibut uban lamang niadto nga mouyon sa ilang panghunahuna, nga niini magpalig-on sa ila nga mga sayup.

Kana mao ang kahimtang sa relihiyoso nga mga pangulo. Nabutaan na lang gayod sila sa ilang kaugalingon kahakog ug pagpihig sa pagkaagi nga ilang gidumtan gayod si Jesus. Katingalahan kaayo nga nagangkon sila sa paghigugma sa Amahan, apan ilang gidumtan ang Iyang Anak. Gibutyag ni Jesus kini nga pagkasalingkapaw niini nga mga pulong: “Kon ang Dios mao pa ang inyong Amahan, higugmaon unta ninyo ako, kay migula ug mianhi man ako gikan sa Dios. Ako wala moanhi sa akong kinaugalingong pagbulot-an, kondili siya mao ang nagpadala kanako” (Juan 8:42).

**Giayo ni Jesus ang Anak sa Opisyal** (Juan 4:46-54)

Sa atong pagtoon niini nga semana, ato usab tagdon ang sugilanon sa usa ka tinamod nga opisyal, usa ka importante nga tawo nga nagalagad kang Hari Herodes. Ang anak nga lalaki niini nga opisyal nag-ungaw sa iyang higdaanan sa kamatayon. Wala nay nahimo ang tanang doktor alang kaniya. Sa kasubo, nangita ang amahan sa Dakung Mananambal, bisan og wala gayud siya motoo nga Siya mao ang gisaad nga Mesias. Nahibalo si Jesus nga gawas Iyang ayohon kini nga anak sa opisyal, dili siya motoo nga siya mao si Cristo.

Bisan og nahibalo si Jesus nga ang mga motibo niini nga tawo, wala lang Siya naghandum sa pagayo sa iyang anak kondili sa pagpukaw usab sa tinuud nga pagtoo diha sa mao nga tawo ug pagdala og kaluwasan ngadto sa iyang tibuuk panimalay. Giingnan ni Jesus ang maong opisyal, “Gawas kon makakita kag mga ilhanan ug mga katingalahan, dili ka motoo” (Juan 4:48). Kini nga mga pulong mitusok sa tanlag sa mao nga amahan ug naghatud kaniya sa pagsukit sa iyang hakog nga mga tumong, sa pagbutang kaniya sa usa ka agianan sa pagtoo kang Jesus alang sa Iyang kaugalingon.

**Pagpabilin Diha Kang Jesus** (Juan 12:32, Juan 15:1-11)

Kon “sa ikaisa na ako [si Jesus] gikan sa yuta” (Juan 12:32), Iyang danihon ang daghan ngadto sa Iyang kaugalingon, ug sa gihapon Iyang danihon ang daghan niini nga panahon. Apan ang pagkadani ngadto kang Cristo mao lamang ang nahauna nga lakang sa atong makaluwas nga relasyon Kaniya, kay kinahanglan magpadayon kita sa paglakaw uban Kaniya ug magpabilin diha Kaniya, nga nagkinahanglan sa tininuud ug kalig-on diha sa ato nga espirituhanong panaw.

Sa pagpasantop sa kahinungdanon sa pagpabilin diha Kaniya, naghisgot si Jesus sa makapito ka panahon diha sa upat lamang ka mga bersikulo, makaplagan diha sa Juan 15:4-7. Kay gawas kang Cristo, “wala kitay mahimo bisan unsa nga butang” (Juan 15:5). Ang kahulogan niini nga bersikulo mas mahimo nga tin-aw kon ato nga tagdon sa tinuud nga kinabuhi nga pananglitan sa pagsumpay sa usa ka pinutol nga sampinit ngadto sa usa ka punoan sa parras. Kon ang pinutol dili motapot sa punoan sa ginikanan, kini malaya. Busa, kon wala ang ginikanan, walay mahimo ang pinutol.

Ang kalidad sa pagpabilin nagpasabut sa idiya sa pagkasuud ug pagkamakanunayon. Ang mabungaon nga sanga adunay buhi nga pagkadugtong ngadto sa punoan. “Ang lanot ug mga ugat, [ang pinutol] mahiusa sa punoan nga Parras, ug makaambit sa kinabuhi niini. . . . Samtang ang pinutol magdawat og kinabuhi kon mahiusa ngadto sa parras, busa ang makasasala makaambit sa balaan nga kinaiyahan kon kini madugtong kang Cristo. Ang tawo nga adunay kinutoban mahiusa sa Dios nga walay kinutoban. Busa, kon kini mahiusa, ang mga pulong ni Cristo magpabilin dinhi kanato, ug dili kita mapalihok sa usa ka magusab-usab nga pagbati, kondili sa usa ka buhi, nagpabilin nga prinsipyo.”—Ellen G. White, _Sons and Daughters of God_, p. 291.

#### Bahin III: Kagamitan sa Kinabuhi

Hunahunaa ug tubaga ang mosunod nga mga pangutana:

1\. Hunahunaa kon unsa ang mahitabo kon daku ra kaayo ang atong pagsalig sa mga tawo, bisan sa atong labing maayo nga mga higala, sa baylo nga diha kang Jesus. Niana nga mga kahimtang, ang Dios, sa Iyang dakung gugma ug kalooy alang kanato, magtugot niana nga mga higala sa pagpasubo kanato aron kita sa katapusan makakat-on sa pagbutang sa ato nga katapusang pagsalig diha kang Jesus. Ngadto sa unsa kadaku, nga kinahanglan kita mosalig sa atong labing maayong mga higala?

2\. Kon kita nahibalo ug nagtoo nga ang Dios nagpasaylo kanato, husto ba nga motoo sa hingpit sa mao nga pagpasaylo apan dili bug-os nga magpasaylo sa atong kaugalingon, nga nahibalo nga dili kita takus niana nga pasaylo? Ngano man, o ngano nga dili man?

3\. Sa pagkahibalo nga magatubang kita sa panahon sa kagubot nga maginusara, unsa kita ka angay nga mosalig sa ubang mga Cristohanon sa atong palibut? Nagkinahanglan pa ba kita sa uban sa pagbangon kanato, o nakakat-on na kita sa pagkuha og kusog gikan sa atong pagpakiguban kang Jesus? Ipasabut.

4\. Unsay kahulogan niini kanimo, sa matag adlaw nga kinabuhi, nga kon wala si Jesus, wala kay mahimo? Ilabina, unsa ang gipasabut sa “wala”?

` `