---
title:  Pagpabilin Diha Kang Jesus
date:   26/12/2024
---

`Basaha ang Juan 12:32. Sa unsa nga mga paagi kining makapasakit nga pahayag naghulagway sa pagbulot-an ni Jesu-Cristo?`

Sumala sa ato nga nakita kaniadto sa mga leksyon sa tibuuk trimestre ang Ebanghelyo ni Juan magdala kanato ngadto kang Jesus, apan lamang kon buut kita makaila sa Dios ug magbuhat sa Iyang kabubut-on. Sa iya nga tibuuk Ebanghelyo, ang mga tawo nga nakahibalag kang Jesus mahimo nga modawat sa kahayag ug magatubo o mosalikway sa kahayag ug mahimo nga buta. Si Nicodemo, ang babaye didto sa atabay, ang opisyales, ang tawo didto sa tuburan sa Betsata, ang 5,000 nga gipakaon sa tinapay ug mga isda, ang mga igsoon ni Jesus, ang relihiyoso nga mga pangulo, ang tawo nga buta sukad sa iyang pagkatawo, si Maria ug Marta, si Pilato—ang tanan nakahibalag kang Jesus ug naghimo og mga pagpili bahin sa kamatuuran ug kahayag nga Iyang gidala.

Ang teolohiya gikan sa ubus magsugod sa tawhanong pangatarongan sa pagtino ug pagsusi sa paglungtad ug sa kinaiyahan sa Dios. Ang tawhanong pagtan-aw, mahuyang, ug may pagpihig, kini naguna sa Dios, balaan, hingpit, nahibalo sa tanan. Ang teolohiya gikan sa ubus siguro gayod nga makapasalaag sa katawhan, sumala sa gihimo niini kaniadto ug buhaton sa umalabot (tan-awa sa Pin. 14:1-12), kon ang tawhanong kaalam, nagtinguha sa paglabaw sa balaan, mosulay sa pagpugos sa mini nga pagsimba sa kalibutan.

`Basaha ang Juan 15:1-11. Unsa ang sekreto sa espirituhanong pagtubo ug panglawas?`

Ang sekreto mao ang pagpabilin sa pagkadugtong ngadto kang Jesus. Siya mao ang Pulong sa Dios, ang Tinapay sa Kinabuhi, ang Kahayag sa kalibutan, ang Pultahan sa mga karnero, ang Maayong Magbalantay, ang Pagkabanhaw ug ang Kinabuhi, ang Dalan, ang Kamatuuran ug ang Kinabuhi, ug ang Matuud nga Punoan sa Parras.

Ang mga Sakup sa Diosnong Kapangulohan ug ang ilang Pulong, ang Biblia, sama og mga bato-balani. Kon dili isalikway, magdala sila kanato ngadto kanila. “Ang tingog sa Dios magsulti kanato pinaagi sa iyang pulong, ug adunay daghang mga tingog nga atong madunggan; apan nagingon si Cristo nga kinahanglan magbantay kita kanila nga mosulti, sa pagingon, Ani dinhi o didto si Cristo. Nan unsaon man nato pagkahibalo nga wala sila magbaton sa kamatuuran, gawas kon atong dad-on ang tanan ngadto sa Kasulatan?”—Ellen G. White, _The Advent Review and Sabbath Herald_, April 3, 1888. Ug dayon, kinahanglan atong itugyan ang ato nga mga pagsabut ngadto sa gipaila diha sa Pulong sa Dios.