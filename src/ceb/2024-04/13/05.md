---
title:  Teolohiya Gikan “sa Ibabaw” o Gikan “sa Ubus”
date:   25/12/2024
---

`Basaha ang Juan 4:46-54. Unsa nga problema ang nagdala sa opisyal ngadto kang Jesus, ug unsa ang tinuud nga nagpahipi nga isyu dinhi?`

Kini nga tawo miduul kang Jesus, ang kahayag sa kalibutan, apan nausab ang iya nga hunahuna sa pagtoo lamang kang Jesus kon ayohon ang iyang anak. Atong maingon nga ang teolohiya niini nga tawo maoy usa ka “teolohiya gikan sa ubus.” Ang teolohiya gikan sa ubus maghimo og mga tulomanon ug mga sulondan alang sa Dios ug ang Iyang Pulong. Ang tawhanong mga idiya, ingon nga mahuyang ug limitado ug ingon ka suhetibo, nahimo nga katapusan nga awtoridad kon unsaon paghubad sa mga tawo ang Pulong sa Dios. Daw unsa ka peligro kini nga lit-ag nga mahulogan sa tawo!

Ang teolohiya “gikan sa ibabaw,” agi og pagtandi, motubag pinaagi sa pagtoo, uban sa pagtoo sa Dios ug sa Iyang Pulong (Juan 4:48; Juan 6:14, 15; 2 Timoteo 3:16). Kon ang Biblia dawaton pinaagi sa pagtoo, mahimo kini nga maghuhubad sa kaugalingon. Ang pagtan-aw sa kalibutan sa Kasulatan, sa baylo nga mao ang pilosopiya sa panahon, mao ang giya sa pagsabut ug paghubad sa Kasulatan. Ang tawhanong mga pagtan-aw kinahanglan magpasakup ug mailalum sa Pulong sa Dios, ug dili sa laing paagi.

Kinahanglan ato nga toohan ang mga pulong sa Kasulatan kon atong toohan ang mga pulong ni Jesus (Juan 5:46, 47). “Kon pabilin kamo sa akong pulong, nan, kamo tinuod gayud nga akong mga tinun-an” (Juan 8:31). Kon magduda kita sa Pulong sa Dios, dili makapabilin ang Iyang Pulong kanato (Juan 5:38). “Ang magasalikway kanako ug dili modawat sa akong mga sulti, siya adunay maghuhukom. Ang pulong nga akong gikasulti mao unya ang magahukom kaniya sa kaulahian nga adlaw. Kay ako wala magsulti sa kaugalingon kong pagbulot-an, hinonoa ang Amahan nga mao ang nagpadala kanako, siya gayud mao ang naghatag kanakog sugo kon unsa ang akong igaingon ug unsa ang akong igasulti” (Juan 12:48, 49).

Ang pagpatalinghug sa Pulong sa Dios labaw pa kaysa usa ka pasibo nga pagdawat sa kasayoran. Nagkahulogan kini sa pagbuhat sa kabubut-on sa Dios. Ug mao kini ang aktibo nga pagtubag ngadto sa pagpatalinghug sa Pulong. “Kon tuyoon ni bisan kinsa ang pagbuhat sa kabubut-on sa Dios, nan, iyang mahibaloan kon ang akong gitudlo gikan ba sa Dios o nagsulti ba lamang ako sa kinaugalingon kong pagbulot-an” (Juan 7:17).

Ug kini nga pagpatalinghug, ug pagbuhat, sa Pulong sa Dios mao ang usa ka pagpahayag sa gugma alang Kaniya. “Kon kinsa ang nahigugma kanako, iyang pagabantayan ang akong pulong, ug ang akong Amahan mahigugma kaniya, ug moanha kami kaniya ug anha kamo mopuyo diha kaniya” (Juan 14:23).

`Unsa ang relasyon tali sa ato nga gugma alang kang Jesus ug sa pagtuman? Ngano nga ang bisan unsa nga matang sa “pagtuman” nga dili pinasikad sa gugma mameligro sa pagkahimo nga legalismo?`