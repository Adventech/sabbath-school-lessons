---
title:  Itutok ang Imo nga mga Mata Kang Jesus
date:   23/12/2024
---

`Basaha ang Juan 21:20-22. Unsa nga pangutana ang nakahatud kang Pedro sa paglakaw sa sayup nga agianan? Giunsa ni Jesus pagtul-id ang agianan?`

Bag-o pa lang ni Jesus napahiuli si Pedro ngadto sa ministeryo ug gisultihan siya, “Sumunod ka kanako” (Juan 21:19). Lagmit usa kini ka aktuwal nga pisikal nga pagsunod ni Jesus sa baybayon. Ug mao kadto nga milingi si Pedro ug iya nga nakita si Juan nga misunod usab kang Jesus, ug nangutana siya bahin kang Juan, “Ginoo, siya diay, maunsa man?” (Juan 21:21).

Sa pagpahiuli kang Pedro ngadto sa ministeryo, gitagna ni Jesus ang matang sa kamatayon ni Pedro (Juan 21:18). Daw interesado usab si Pedro bahin sa kamatayon ni Juan. Gibalhin ni Jesus ang pagtagad ni Pedro imbis ngadto sa isyu sa pagsunod Kaniya, sa dili pagkabalaka kon unsa ang mahitabo ngadto sa laing tinon-an.

`Basaha ang Juan 21:23-25. Sa unsa nga paagi nga gisayup pagsabut ang gisulti ni Jesus? Giunsa pagtarong ni Juan kadto nga sayup nga pagsabut?`

Sayup ang pagsabut sa mga tawo sa gisulti ni Jesus, “Pananglitan maoy akong pagbuot nga magapabilin siya hangtud sa akong pag-anhi, unsa may imong labut? Sumunod ka lang kanako!” (Juan 21:22). Naghunahuna sila nga nagpasabut si Jesus nga mobalik na Siya sa dili pa mamatay si Juan. Sa naglabay na ang panahon ug nagkatigulang na si Juan, mahimo kini nga usa ka kalisdanan kon mamatay siya (nga natural, namatay siya) ug wala pa man mahibalik si Jesus. Gitarong ni Juan kini nga sayup nga panghunahuna pinaagi sa pagpaila nga usa kadto ka butang sa kabubut-on ni Jesus, dili usa ka tagna kon unsa ang mahitabo.

Ang idiya sa pagtutok kang Jesus, sa baylo sa ubang mga tawo, maoy usa ka gamhanan nga giya ngadto sa ubang leksyon sa semana. Si Jesus lamang, mao ang atong Manluluwas. Ang mga tawo makapasubo kanimo, gani makapasakit usab kanimo.

Ang mga kamatuuran nga nalangkob sa Martes hangtod sa Hwebes maghisgot sa tema bahin sa pagsabut sa Pulong sa Dios, uban sa tumong sa pagila ug pagsunod kang Jesus, nga kinahanglan mao lamang ang atong Agalon ug Giya—bisan pa sa tabang, tambag, ug giya sa uban nga tingali ihatag kanato.

`Unsa ka makanunayon ang uban, nga tingali mao ang imo nga gitamod, nakapasubo hinoon kanimo? Unsa nga mga leksyon, bisan unsa ka lisud, imong nakat-onan gikan niana nga kasinatian?`