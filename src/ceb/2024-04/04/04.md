---
title:  Ang Duha ka mga Tinon-an ni Juan
date:   22/10/2024
---

Ang duha ka mga tinon-an ni Juan Bautista nagbarog uban kaniya sa dihang milabay si Jesus. Gipamatuud ni Juan, “ ‘Tan-awa ang Cordero sa Dios’ ” (Juan 1:36). Nakadungog ang duha ka mga tinon-an sa mensahe ni Juan bahin kang Cristo, nga magtuman sa mga tagna sa Daang Tugon bahin sa umalabot nga Mesias. Mibiya ang mga tinon-an kang Juan aron mosunod kang Jesus, sa pagila nga si Jesus labaw ka daku kay kang Juan Bautista ug nga Siya ang katumanan sa mensahe ni Juan.

`Basaha ang Juan 1:35-39. Unsa ang gibuhat niini nga duha ka mga tinon-an human sa ilang pagkadungog sa pagsaksi ni Juan bahin kang Jesus?`

Naghandum sa paguban kang Jesus, ilang gigahin ang mao nga adlaw uban Kaniya. Kinsa ang nahibalo kon unsa nga kahibulungan nga mga butang ila nga nahibaloan ug nasinatian niadto?

Dagku gayod siguro kadto nga mga butang tungud kay, wala magdugay, ang ilang handum mao ang pagpahat sa ila nga kasinatian sa uban. Si Andres, ang usa sa duha ka mga tinon-an, nakakaplag dayon sa iya nga igsoon, si Simon, ug miingon, “Gikahibalag namo ang Mesias” (nga sa ato pa, Cristo)” (Juan 1:41). Sa pagdala ni Andres sa iya nga igsoon ngadto kang Jesus, gipakita dayon ni Jesus nga nakaila Siya kaniya, sa pagingon, “ ‘Ikaw diay si Simon, ang anak ni Juan? Pagatawgon ikaw nga Cefas’ ” (Juan 1:42). Nakaila ug nasabtan ni Jesus si Pedro. Nga si Jesus nakaila og usa ka tawo maoy usa ka tema sa Ebanghelyo ni Juan. (Tan-awa, pananglitan, sa Juan 2:24, 25.)

“Kon si Juan ug Andres nagbaton pa sa dili matinoohon nga espiritu sa mga saserdote ug mga pangulo, dili unta sila makaplagan ingon nga nanagtoon sa tiilan ni Jesus. Moduul unta sila ngadto Kaniya ingon nga mga kritiko, sa paghukum sa Iyang mga pulong. . . . Apan dili kini maoy gibuhat niini nga nahaunang mga tinon-an. Ilang gitubag ang tawag sa Espiritu Santo sa pagwali ni Juan Bautista. Karon ilang nailhan ang tingog sa langitnong Amahan. . . . Usa ka balaan nga pagpahayag gipadan-ag sa pagtolon-an sa Daang Tugon nga Kasulatan. Ang daghang habig sa kamatuuran mibarog diha sa bag-ong kahayag.”—Ellen G. White, _The Desire of Ages_, p. 139.

Ang tibuuk nga pagpasantop sa Ebanghelyo ni Juan mao ang pagdala ngadto sa kahayag kon kinsa si Jesus, aron kini nga maayong balita mapaambit ngadto sa kalibutan.

`Sa unsa nga mga paagi si Cristo, ug ang imo nga pagtoo kang Cristo nakapausab sa imo nga kinabuhi? Unsa nga ubang mga kausaban imong gusto makita mahitabo?`