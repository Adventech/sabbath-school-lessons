---
title:  Ang Pagpamatuud ni Nicodemo
date:   24/10/2024
---

`Basaha ang Juan 3:1-21. Sa unsa nga paagi ang pamatuud ni Nicodemo nagsuporta sa tema sa Ebanghelyo ni Juan?`

Si Nicodemo usa ka tinahud nga magtutudlo sa Israel ug dato nga sakup sa Sanhedrin. Ang iyang pamatuud nahimo nga usa ka importante nga bahin sa Ebanghelyo ni Juan sa daghang mga katarungan. Iyang gipaila si Jesus ingon nga “Rabbi” ug nagtudlo ngadto sa mga timaan sa gihimo ni Jesus ingon nga pamatuud sa Iyang balaan nga buluhaton. Busa, bisan sa wala pa makaamgo si Nicodemo kon unsa ang iya nga gibuhat, naghatag na siya og pamatuud sa pagsuporta sa pagka-Mesias ni Jesus.

Gitan-aw ni Nicodemo ang mga timaan sa ila nga mga kaugalingon ingon nga pamatuud sa balaan nga pagkatawag ni Jesus apan wala magtan-aw kanila ingon nga nagtudlo ngadto kang Jesus ingon nga katumanan sa mga tagna sa Daang Tugon bahin sa Mesias. Busa, si Nicodemo miabut nga adunay pila ka pagduda; wala siya niini nga punto makaila kang Jesus ingon nga ang Cristo.

`Basaha ang Juan 3:3-21. Unsa ang gisulti ni Jesus kang Nicodemo sa pagpakita nga Siya makakita gayod diha kaniya?`

Nahibalo si Jesus sa kasingkasing sa matag usa ka tawo. Ang iya nga tubag kang Nicodemo daw kalit ra, apan direkta Siya ngadto sa isyu. Bisan og ang mga Judio nagtoo nga ang mga Gentil nagkinahanglan nga makabig, daghan ang wala makasabut nga sila, usab, ang pinili nga katawhan, nagkinahanglan sa usa ka kasinatian sa pagkakabig, bisan pa sa ilang nasyonalidad o sa iglesya diin sila nagatubo.

Ang maanindot nga panulondon, balik ngadto kang Abraham, naghatag kanila daghang talagsaong nga mga bintaha (tan-awa sa Roma 3:1, 2), walay ikapangutana. Apan kana, sa iya nga kaugalingon, dili pa igo. Gisultihan ni Jesus si Nicodemo sa dili mahunahuna, nga siya, usa ka magtutudlo ug pangulo sa Israel, kinahanglan matawo pagusab gikan sa itaas!

Busa giatubang ni Jesus si Nicodemo bahin sa iya nga kaugalingong espiritwal nga kawalay alamag: “Wala ka ba diay makasabut niini, nga magtutudlo ka man unta sa Israel?” (Juan 3:10). Ngano nga ikaw, usa ka tinuboy nga magtutudlo, wala mahibalo niini nga mga butang? Ang mao nga pagbadlong siguro nga nakapakurat gayod kaniya.

Bisan pa unsa ang mga pangutana ni Nicodemo bahin kang Jesus kaniadto, sa ulahi midapig si Nicodemo Kaniya uban sa mga sumosunod ni Jesus (tan-awa sa Juan 19:39).

`Unsa ang gipasabut sa “pagpakatawo pagusab,” ug ngano nga mao kini ang gipasantop ni Jesus?`