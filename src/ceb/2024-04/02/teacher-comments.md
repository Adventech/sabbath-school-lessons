---
title:  Komento sa Magtutudlo
date:   11/10/2024
---

#### Bahin I: Kinatibuk-ang Panglantaw

Tutokan sa Pagtoon: Juan 9:1-34, Juan 11:1-44, Juan 6:14

Hunahunaa pagusab ang kahibulungan nga kamatuuran nga ang balaan ug walay katapusan nga Anak sa Dios nagbasiyo sa Iyang kaugalingon ug nahimo nga Dios diha sa unod. Kini nga makapahibulong nga katinuuran dagaya nga gihatagan og kahulogan diha sa Kasulatan. Ang ato nga limitado nga tawhanong mga salabutan nahagit gayod pinaagi sa pagsulay sa pagsabut niini nga walay utlanan nga katinuuran. Aron kita matabangan niini nga paningkamut, ang Dios nagbuhat sa Iyang labing mahimo nga paagi sa pagtabang kanato sa pagsabut, kutub sa masarangan, niini nga kamatuuran diha sa Biblia ngadto sa kaluwasan.

Niini nga semana, ato nga ton-an ang tulo ka mga milagro nga nagbarog ingon nga pamatuud sa pagka-Dios ni Cristo. Kini nga mga milagro naghatag gayod og dugang ebidensiya nga si Jesus labaw pa kaysa usa lang ka tawo. Hunahunaa lang, ingong pananglitan, ang pagkausab sa Iyang panagway didto sa bungtod, diin ang Iyang tulo ka mga tinon-an nakasaksi sa Iyang kasilaw, balaang himaya. Sa kalit lang, Siya “nausab ang iyang dagway; ang iyang nawong midan-ag sama sa Adlaw, ug ang iyang mga sapot miputi sama sa kahayag” (Mateo 17:2). Dugang pa, kini nga milagro gipadayag sa tin-aw pinaagi sa pagkabanhaw ni Moises ug pagkayab ni Elias.

O kinsa ba ang makalimud sa pagka-Dios ni Jesus diha sa Iyang pagpakaon sa lima ka libo ka mga tawo? Lahi kaayo kana nga pagkakahibulungan, wala pay nakahimo niana sukad sa kasaysayan. Ang uban nanagtoo; apan katingalahan kaayo nga, ang uban wala motoo, bisan pa niini nga dayag kaayo nga ebidensiya. Daw unsa ka makatalagmanon kana nga pagkagahi sa pagtoo ug sa garbo nga naghatud kanila ngadto sa pagtan-aw sa kangitngit imbis ngadto sa Kahayag sa kalibutan, nga nagtindog diha gayod sa ila nga atubangan. Ang daku nga AKO MAO, kang kinsa ang ilang gitahud nga propeta nga si Moises nakaila, nagpuyo uban kanila, apan ila nga gisalikway ingong ilang Mesias.

Temporal nga tinapay sa pagpakaon sa lima ka libo gituyo paghimo aron makapadani sa ila nga pagtagad ngadto kang Cristo, ang Tinapay sa kinabuhi, nga naghatag ug nagsustento dili lamang sa kinabuhi sa lawas, kondili sa kinabuhi nga walay katapusan. Ang pagpamalandong og dugang sa “AKO MAO” nga panultihon sulud sa gipasabut sa Ebanghelyo ni Juan, ato nga naamgohan nga gipinasahi ni Juan ang paghulagway sa Dios sumala sa gipadayag ngadto kang Moises didto sa nagdilaab nga sampinit: “Ug mitubag ang Dios kang Moises, ‘AKO MAO AKO” (Exodo 3:14). Gipahinungod ni Jesus kini nga titulo direkta ngadto sa Iyang kaugalingon, diha sa mga pamahayag sama sa “Ako mao ang dalan, ang kamatuuran, ug ang kinabuhi” (Juan 14:6), ug “Ako mao ang pagkabanhaw, ug ang kinabuhi” (Juan 11:25).

Diha sa Juan 9:1-34, gipadayag usab ni Jesus ang Iyang balaan nga gahum sa pag-ayo sa usa ka tawo nga buta, ug sa partikular, sumala sa gipadaku diha sa Juan 11, pinaagi sa kahibulungan nga milagro sa pagbanhaw kang Lazaro gikan sa mga patay. Sa mosunod nga komentaryo, ato nga ton-an sa dugang pa gayod ang duha ka mga milagro.

#### Bahin II: Komentaryo

Daw unsa ka dakung hitabo kon kita makakita sa nawong ni Jesus ug ang ato nga mamalatyon nga unod mausab nga mahisama sa Iyang dili-mamalatyon, mahimayaon nga lawas! Mailhan nato Siya, masinatian ang Iyang gugma, ug magkinabuhi sa eternidad diha sa Iyang presensya, nga walay pagkatapus nga tema sa Iyang walay ikatandi nga gugma o sa dili matugkad sa pagsabut sa bug-os sa Iyang walay katapusan nga kinaiyahan.

**“Kini Siya mao Gayud ang Profeta”** (Juan 6:14)

Sa pagpakaon ni Jesus sa lima ka libo pinaagi sa diyutay, yano nga pagkaon gikan sa balon sa usa ka bata nga lalaki, kadto nga nakasaksi sa mao nga milagro nakaingon bahin kang Jesus: “Sa pagkatinuod kini siya mao gayud ang profeta nga moanhi sa kalibutan!” (Juan 6:14). Kini nga mga pulong nagpahinumdum kanato balik ngadto sa mga pulong ni Moises, nga nagpahinungod ngadto sa usa ka matang nga Jesus: “Si Jehova nga imong Dios magapatindog alang kanimo gikan sa imong taliwala, sa imong mga igsoon, usa ka manalagna nga sama kanako; kaniya magpatalinghug kamo” (Deuteronomio 18:15).

Makataronganon ang paghunahuna kang Moises ingong usa ka tipo o matang kang Jesus. Managsama ang buluhaton ni Moises ug ni Jesus sa pagpahigawas sa katawhan gikan sa pagkaulipon, sa usa ka pananglitan. Sa tanang mga tawo diha sa Biblia, labaw kaduul si Moises sa pagkasama ngadto kang Jesus mahitungud sa Iyang pagministeryo sa pagpataliwala. Human sa pagrebelde sa Israel didto sa kamingawan batok sa Dios pinaagi sa pagsimba sa bulawan nga dagway sa nating baka, nagtanyag si Moises sa pagpakamatay sa ilang dapit, ingon nga salili o kapuli kanila. Diha sa Exodo 32:32, atong mabasa ang makatandog nga sugilanon bahin sa pagpakilooy ni Moises sa Dios nga luwason ang mga kinabuhi sa Iyang masupilon nga katawhan. Nakigsulti si Moises sa Dios, sa pagingon: “Apan karon, kon Imong pasayloon ang ilang sala—apan kon dili, ako nagampo nga Imong papason ako gikan sa basahon nga Imong ginasulat.”

Ang mainantoson nga kaugalingon ni Moises sa pagalagad sa iya nga malapason nga katawhan ug sa iya nga pakilooy sa pagpakamatay alang sa uban dalayegon. Apan kadto nga maloloy-on nga tanyag dili makahimo pagpasaylo sa sala ug pagpapas sa silot niini, ang kamatayon lamang ug paghalad sa balaan nga “Manalagna” nga Jesus mao ang makahimo niana nga usa ka imposibli nga kahimoan sa tawhanong tanyag. Si Jesus lamang ang Usa nga nagbaton sa gikinahanglan nga pagkamatarong ug kinabuhi sa pagbaylo alang sa atong sala ug kamatayon.

**Ang Pag-ayo sa Tawo nga Buta** (Juan 9:1-34)

Sa ato nga nakita sa milabay nga semana sa sugilanon sa tawo nga bakol, walay kalauman ang iyang kahimtang sulud sa 38 ka tuig. Apan ang buta nga tawo diha sa Juan 9 “buta sukad pa sa iyang pagka-tawo” (Juan 9:1). Handurawa lang ang iya nga kahimtang nga wala gayud kahigayon nga makakita sa bisan unsa nga butang o bisan kinsa nga tawo!

Dugang pa ang insulto ngadto sa iya nga kasakitan, kini nga buta nga tawo wala lang magantos sa lawasnon, kondili nagantos usab sa espirituhanon, utoknon, ug sa emosyon. Ang pagsabut sa publiko nga kadto nga nagbalatian sa katilingban nagantos tungud sa ila nga mga sala o mga sala sa ilang mga ginikanan. Ang buta nga tawo gipatoo nga dili lang ang uban nga nagtan-aw kaniya ingon nga sad-an, apan wala usab mahimuut ang Dios kaniya.

Kini nga sayup nga pagsabut mao usab ang diha sa hunahuna sa mga tinon-an, busa ang ila nga pangutana, “Rabi, kinsa may nakasala, kini bang tawhana o ang iya bang mga ginikanan, nga nahimugso man siyang buta?” (Juan 9:2). Sa ila nga handum sa pagpahinungod sa pagbasol, anad na kaayo sila sa daghan nga maayo nga kahulogan apan nasayup nga mga Cristohanon karon. Sa sama nga pagbati, ang dili mao nga mga paghunahuna sa mga higala ni Job sa pagbasol sa iya nga kaugalingon tungud sa iyang makalilisang nga trahedya ug balatian. Atong ton-an ang ila nga mga sayup. Ngano nga dili man, sa baylo, sunda ang panigingnan ni Jesus sa pagtutok sa sulbad ug dili ang problema? Wala Siya moanhi sa kalibutan aron sa paghukum kondili sa pagluwas. (Tan-awa sa Juan 3:17.)

Ang tubag ni Jesus nagpalapad sa panan-awon sa mga tinon-an bahin sa Iyang buluhaton ngadto sa labi pa ka hataas nga ang-ang. Gihandum sa Dios ang paggamit sa pagkabuta niini nga tawo sa pagpadayag sa Iyang dakung gahum sa pag-ayo. Dugang pa, kini nga milagro gitumong sa pagpadayag kang Cristo nga mao ang maghatag sa kinabuhing dayon ug kaalam, sa pagdasig sa mga tawo uban sa kahayag sa Iyang kamatuuran ug kaluwasan. Gidugtong ni Cristo ang Iyang buluhaton sa kahayag sa adlaw, sa pagingon, “kinahanglan magabuhat kita sa mga bulohaton niya nga mao ang nagpadala kanako; moabut ang kagabhion, nga sa maong panahon walay tawo nga makahimo sa pagtrabaho. Samtang ania ako sa kalibutan, ako mao ang kahayag alang sa kalibutan” (Juan 9:4, 5).

Unsa ka makapahayag ug katingad-an nga ang relihiyoso nga mga pangulo, uban sa ila nga lawasnon nga pagtan-aw, gahi kaayo nga nagdumili sa pagtan-aw sa kahayag nga gipadan-ag ni Cristo sa ila nga palibut. Busa ila nga gituyo pagsalipod sa ila nga mga kaugalingon sa labaw pa ka lalum sa espirituhanong kangitngit hangtod ang ila nga pagkabuta ngadto sa matuud nga kahayag dili na mabalhin. Agi og pagkalahi, ang pagkabukas sa tawo nga buta ngadto sa kahayag ni Cristo wala lang makahimo kaniya sa pagtan-aw sa lawasnon uban sa iya nga mga mata, kondili nakahimo usab kaniya sa pagbaton sa nahayagan nga espirituhanong panan-aw nga gikinahanglan sa pagila kang Jesus ingon nga mao ang Anak sa Dios, kinsa mao lamang ang takus simbahon.

Makahimo lang unta si Jesus pagayo niini nga tawo buta. Apan alang sa Iyang kaugalingong maalamon nga mga rason, gusto Niya ang masakiton nga tawo sa pagsalmot sa proseso sa iya nga kaugalingong pagkaayo. Human sa Iyang paggamit og luwa sa paghimo og lapok, gitakpil sa Manluluwas ang mao nga sinagol nga tambal sa mga mata sa tawo nga buta. Ang mga kamut nga mao ang nagbuhat ug nagpahid sa tambal mao ang mga kamut sa Mananambal ug Magbubuhat sa Iyang kaugalingon, nga mao ang naghulma sa yuta ug sa mga bitoon. Ang tawo nga buta, nga gihidhiran sa lapok nagtuman sa mga pulong ni Cristo mipadayon dayon ngadto sa lanaw sa Siloam aron manghugas. Sa iya nga pagpanghugas, naayo dayon siya. Itandi kini nga sugilanon sa sugilanon diha sa Daang Tugon bahin kang Naaman, ang kapitan sa kasundalohan sa Syria. Gipahimangnoan si Naaman ni manalagna Elias sa paghugas sa makapito ka beses didto sa Suba sa Jordan aron maayo siya sa iya nga sanla. Sa nahauna, kusganon kaayo nga nagsupak. Apan nausab ang iya nga hunahuna ug nanghugas sa iya nga kaugalingon ug milagroso nga nahinlo.

Kadto nga gibasa nga lapok walay magikal nga mga bahin; si Cristo lamang ang matuud nga Mananambal. Igo lang naggamit ang Manluluwas sa mao nga lapok ingong usa ka agianan alang sa Iyang gahum. Usab, ato nga maingon nga gigamit ni Jesus ang yano nga mga butang sa pagdasig sa ilang kagamitan sa pag-ayo. “Gigamit ni Cristo ang yano nga mga ahensiya sa kinaiyahan. Samtang wala Siya magpadasig sa pagtambal gamit ang druga, Iyang gisagop ang paggamit og yano ug mga tambal nga gikan sa kinaiyahan.”—Ellen G. White, _The Desire of Ages_, p. 824.

Si Jesus ba sama ka makahimo ug andam sa pag-ayo karon, diha-diha dayon, o hinayhinay, pinaagi sa direkta nga mga milagro ug yano nga mga paagi sa pag-ayo? Unsaon nato pagsalmot sa Iyang ministeryo sa pagpangayo ingon nga Iyang mga representante? Palandonga kining dinasig nga pamahayag: “Gusto gayod si Jesus moayo sa masakiton karon maingon sa Iyang gihimo personal sa dinhi pa Siya sa yuta. Ang mga sulogoon ni Cristo mao ang Iyang mga representante, ang mga agianan alang sa Iyang pagbuhat. Iyang gihandum pinaagi kanila sa paggamit sa Iyang gahum sa pag-ayo.”—_The Desire of Ages_, p. 823, 824.

**Ang Pagbanhaw Kang Lazaro** (Juan 11:1-44)

Giingnan ni Jesus si Marta, “Ako mao ang pagkabanhaw ug ang kinabuhi. Ang mosalig kanako, bisan siya mamatay, mabuhi siya’ (Juan 11:25).

Timan-i pagusab, nga gigamit ni Jesus ang balaang “AKO MAO” sa pagpasantop nga dili lang Siya makahimo paghatag sa kinabuhi, kondili Siya mao ang kinabuhi mismo. Kini nga saad nagpasalig sa katumanan kon mobalik na si Jesus sa pagkuha sa Iyang mga hinigugma ug dad-on ngadto sa puloy-anan. Kadto nga nangatulog diha kang Cristo pukawon kalit lang sa panahon sa pagpamanhaw, ingon og walay milabay nga panahon.

Kadto nga namahulay diha kang Jesus namahulay ingon og nangabanhaw na gikan sa mga patay, kay nakaambit na sila sa dayon nga kinabuhi ug sa gidangatan ni Cristo. Gimatuud ni Jesus kini nga mahimayaong katinuuran pinaagi sa Iyang pagpasalig sa mga tinon-an, “Tungod kay ako buhi, kamo usab mabuhi” (Juan 14:19). Si Jesus mao ang kinabuhi mismo ug ang Kinabuhi ug ang maghahatag og Kinabuhi. Ang pagtoo niini nga mga kamatuuran sa Biblia, dili gayud kita mahadlok sa kamatayon. Sa iya nga nahauna nga sulat, gisubli ni Juan pagsulti kini nga kamatuuran: “Ug ang pagpamatuod mao kini: nga kita gihatagan sa Dios ug kinabuhing dayon, ug kining kinabuhia diha sa iyang Anak. Ang nakapanag-iya sa Anak, may kinabuhi; apan ang wala makapanag-iya sa Anak, walay kinabuhi” (1 Juan 5:11, 12).

Kini nga mahimayaong paglaum mao ang gayod ang gikinahanglan sa kalibutan, kay walay makabaton og kinabuhi gawas kang Cristo. Siya mao lamang ang Usa nga adunay hingpit nga sulbad sa tawhanong kamatayon. Kini nga kamatuuran mao ang labing maayo nga balita sukad, ug kinahanglan kita mahigugma sa pagpaambit niini ngadto sa usa ka himatyon nga kalibutan! “Diha kang Cristo mao ang kinabuhi, orihinal, dili hinulaman, walay gigikanan. . . . Ang pagka-Dios ni Cristo mao ang kasigurohan sa kinabuhing dayon alang sa tumotoo.”—Ellen G. White, _The Desire of Ages_, p. 530.

#### Bahin III: Kagamitan sa Kinabuhi

Hunahunaa ug tubaga ang mosunod nga mga pangutana:

1\. Hunahunaa ang biblikal nga pulong “manalagna.” Ngano nga ang Biblia nagpahinungod man kang Jesus nga usa ka manalagna? Kini nga paghingalan malagmit makalibug sa ubang mga tawo tungud kay dili man lang Siya usa ka manalagna. Pananglitan, ang mga Muslim nagtoo nga si Jesus usa ka manalagna. Apan, nagtoo kita nga labaw pa Siya niini: Si Jesus usab mao ang balaan nga Anak sa Dios ug ang Manluluwas sa kalibutan.

2\. Si Moises nagalagad ingon nga usa ka tipo o matang nga Cristo sa iyang pagpataliwala alang sa masupilon nga katawhan sa Dios. Nagpataliwala si Cristo alang sa mga naglansang Kaniya. Kinsa diha sa libro sa Buhat mao ang labing duul ngadto kang Jesus sa pagpataliwala alang sa Iyang mga kaaway? Sa unsa nga paagi kana nga kasusama makatudlo kanato kon unsaon nato pagtan-aw ang mga maglutos kanato?

3\. Ngano nga ang espiritwal nga pagkabuta dili matambalan gawas kon ang Dios molihok aron sa pag-ayo?

4\. Nagingon si Jesus nga ang mga sala sa mga ginikanan dili mao ang nakaingon sa pagantos sa tawo nga buta. Unsaon nimo paghusay niini nga kamatuuran sa Exodo 20:5 mahitungud sa “nagadu-aw sa pagkadautan sa mga amahan sa ibabaw sa mga anak, sa ibabaw sa ikatolo ug sa ibabaw sa ikaupat ka kaliwatan sa mga nagadumot kanako”?

5\. Bisan og hilabihan ka tin-aw gikan sa Juan 14:19 ug 1 Juan 5:11, 12 nga kita adunay kasigurohan sa kaluwasan diha kang Cristo, ngano man, nga usa kini ka hagit ang pagpatinuud niini nga kasigurohan sa ato nga mga kinabuhi? Unsaon nato pagpatin-aw ang kahadlok sa usa ka magtotoo sa kamatayon?

` `