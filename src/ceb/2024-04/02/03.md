---
title:  “Sa Pagkatinuod Kini Siya mao Gayud ang Profeta”
date:   07/10/2024
---

`Basaha ang Juan 6:14, 15, 26-36. Giunsa pagtagad sa katawhan ang Iyang milagro, ug giunsa kini paggamit ni Jesus sa pagsulay pagtudlo kanila kon kinsa Siya?`

Ang taga Judea nagpaabut sa usa ka yutan-ong mesias nga magpahigawas kanila gikan sa pagdaogdaog sa Romanhong Emperyo. Duha sa labing malisud nga mga butang nga ikahibalag panahon sa gubat mao ang pagpakaon sa mga panon ug pagatiman sa mga nasamdan ug mga patay. Pinaagi sa Iyang mga milagro, gipakita ni Jesus nga Siya makahimo sa duha.

Apan dili kana ang katarungan ngano nga mianhi si Jesus, ug dili kadto ang tuyo sa Iyang milagro. Kondili, ang asoy bahin sa pagpakaon sa lima ka libo naghatag sa higayon sa pagpakita nga si Jesus mao ang Tinapay sa Kinabuhi, nga ang Dios mismo nanaug gikan sa langit. “Ako mao ang tinapay nga nagahatag ug kinabuhi,” matod Niya. “Siya nga moari kanako dili gutomon” (Juan 6:35).

Mao kini ang nahauna sa pito ka mga “Ako mao” nga mga pahayag diha sa Ebanghelyo ni Juan, diin ang “Ako mao” nadugtong sa ubang mga predicate (“tinapay sa kinabuhi,” (Juan 6:35; “kahayag sa kalibutan,” Juan 6:12; “pultahan,” Juan 10:7, 8; “Maayong Magbalantay,” Juan 10:11, 14; “pagkabanhaw ug ang kinabuhi,” Juan 11:25; “dalan, ug ang kamatuuran,” Juan 14:6; “matuud nga punoan sa parras,” Juan 15:1, 5). Ang matag usa niini nagtudlo ngadto sa usa ka importante nga kamatuuran bahin kang Jesus. Ang “Ako mao” nga pahayag nagtudlo balik ngadto sa Exodo 3, diin ang Dios nagpaila sa Iyang kaugalingon ngadto kang Moises ingon nga ang dakung AKO MAO (itandi sa Juan 8:58). Si Jesus mao ang dakung AKO MAO.

Apan wala masabti sa mga tawo kini nga tanan. “Ang ilang wala matagbaw nga mga kasingkasing nangutana ngano, kon si Jesus makahimo pagbuhat sa daghang kahibulungang mga buhat sumala sa ilang nasaksihan, dili ba Siya makahimo paghatag og panglawas, kusog, og mga bahandi alang sa tanan Niya nga katawhan, magpahigawas kanila gikan sa ilang mga manlulupig, ug magtuboy kanila ngadto sa gahum ug dungog? Tungud kay Siya nagangkon nga mao ang Pinadala sa Dios, apan nagdumili pagdawat sa pagkahimong hari sa Israel, maoy usa ka misteryo nga dili nila matugkad. Gisayup nila pagsabut ang Iyang pagdumili. Daghan ang nakaingon nga Siya sa Iyang kaugalingon wala magpaila sa Iyang mga pagangkon tungud kay Siya mismo nagduda sa balaan nga kinaiyahan sa Iyang buluhaton. Busa ilang gibuksan ang ilang mga kasingkasing ngadto sa pagkawalay-pagtoo, ug ang binhi nga gipugas ni Satanas namunga sumala sa mao nga matang, sa sayup nga pagsabut ug pagtalikod.”—Ellen G. White, _The Desire of Ages_, p. 385.

Nangita sila sa materyal nga kaayohan baylo sa kamatuuran nga molungtad ngadto sa kinabuhi nga dayon. Usa kini ka lit-ag nga malagmit kitang tanan magatubang kondili dili kita magmatngon.

`Unsaon nato paglikay nga dili magapus sa materyal nga mga butang nga makadaot sa espiritwal?`