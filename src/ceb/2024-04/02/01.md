---
title:  Mga Timaan sa Pagka-Dios
date:   05/10/2024
---

### Basaha sa Pagtoon Niini nga Semana
Juan 6:1-15, Isaias 53:4-6, 1 Corinto 5:7, Juan 6:26-36, Juan 9:1-41, 1 Corinto 1:26-29, Juan 11.

> <p>Tekstong Sagulohon</p>
> “Si Jesus miingon kaniya, “Ako mao ang pagkabanhaw ug ang kinabuhi. Ang mosalig kanako, bisan siya mamatay, mabuhi siya, ug ang tanan nga buhi ug nagasalig kanako dili na gayud mamatay. Motoo ba ikaw niini?’ ” (Juan 11:25, 26).

Tin-aw ang gipahayag sa Biblia nga si Jesus Cristo mao ang walay katapusan nga Anak, usa sa Amahan, wala magagikan ug wala gilalang. Si Jesus mao ang naglalang sa tanang butang nga nabuhat (Juan 1:1-3). Busa, si Jesus kanunay nga naglungtad; ug walay panahon nga wala Siya. Bisan og mianhi si Jesus niini nga kalibutan, ug nagkuha sa kinaiyahan sa ato nga pagkatawo, Siya sa kanunay nagtipig sa Iyang pagka-Dios, ug sa tukma nga panahon namulong si Jesus ug nagbuhat sa mga butang nga nagpadayag sa Iyang pagka-Dios.

Importante kini nga kamatuuran alang kang Juan, nga maoy hinungdan, nga sa iya nga pagasoy sa pipila ka mga milagro si Jesus, gigamit sila ni Juan sa pagtudlo ngadto sa pagka-Dios ni Cristo. Wala lang magsulti si Jesus sa mga butang nga nagpadayag sa Iyang pagka-Dios kondili nagpalig-on sa Iyang mga pulong uban sa mga buhat nga nagpakita sa Iyang pagka-Dios.

Ang leksyon niini nga semana magtan-aw sa tulo sa labing dagku nga mga timaan sa Iyang pagka-Dios. Ang makapahibulong mao nga sa matag usa ka kahimtang ang mga tawo wala motoo sa milagro o makasabut sa kahulogan niini. Alang sa uban mao kadto ang panahon sa pagpahilayo gikan kang Jesus; alang sa uban, usa ka panahon sa nagkalalum nga pagkabuta; ug alang sa uban, usa ka panahon sa pagplano sa kamatayon ni Jesus. Ug alang sa uban pa gayod—usa ka panahon sa pagtoo nga si Jesus mao ang Mesias.