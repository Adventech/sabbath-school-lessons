---
title:  Pagtagad Balik Kang Abraham
date:   10/11/2024
---

Wala maulaw si Jesus sa pagpamatuud kon kinsa Siya, ni sa pagtawag og mga saksi sa pagpamatuud usab kon kinsa Siya, bisan sa mga saksi nga dugay na nga nangahanaw, lakip kang Abraham. “Ang inyong amahan nga si Abraham nalipay nga siya makakita sa adlaw sa akong pag-anhi; ug siya nakakita niini ug nagsadya” (Juan 8:56).

`Ngano nga importante kaayo ang pagsaksi ni Abraham nga giapil man kini diha sa Ebanghelyo ni Juan? Genesis 12:3, Genesis 18:16-18, Genesis 26:4, Mateo 1:1, Buhat 3:25).`

“Pinaagi sa hulad ug saad sa Dios ‘giwali sa wala pa ang ebanghelyo ngadto kang Abraham.” Ang Galacia 3:8 ug ang pagtoo sa patriarka nahimutang diha sa umalabot nga Manunubos. Miingon si Cristo ngadto sa mga Judio, ‘Ang inyong amahan nga si Abraham nalipay nga siya makakita sa adlaw sa akong pag-anhi; ug siya nakakita niini ug nagsadya’ Juan 8:56. Ang lalaki nga karnero nga gihalad puli kang Isaac nagrepresenta sa Anak sa Dios, nga ihalad alang kanato. Sa nagpadulong ang tawo ngadto sa kamatayon tungud sa paglapas sa balaod sa Dios, ang Amahan, nagtan-aw sa Iyang Anak, miingon ngadto sa makasasala, ‘Mabuhi ka; akong nakaplagan ang usa ka lukat.’—Ellen G. White, _Patriarchs and Prophets_, p. 154.

Si Abraham mao ang amahan sa Judio nga nasod. Iyang nadawat ang saad nga, pinaagi kaniya, ang tanang mga nasod mabulahan. Kini nga panalangin miabut pinaagi sa Mesias, nga natawo pinaagi sa iyang linya.

Si Abraham mao usab ang amahan niadtong motubag ngadto sa Dios pinaagi sa pagtoo (Hebreohanon 11:8, 17-19). Ang iyang pagkaandam sa paghalad kang Isaac nga iyang anak (Genesis 22), ang anak sa saad, dili lamang usa ka pamatuud sa pagtoo kondili usa ka bintana ngadto sa plano sa kaluwasan.

Sa pagingon ni Jesus, “Ang inyong amahan nga si Abraham nalipay nga siya makakita sa adlaw sa akong pag-anhi” (Juan 8:56), mitubag ang mga pangulo, “Wala pa man gani makalim-an ka tuig ang imong kagulangon, ug nakakita ka na kang Abraham?” (Juan 8:57).

Nakapatingala ang tubag ni Jesus, “Sa pagkamatuud, Ako magaingon kaninyo, sa wala pa si Abraham, MAO NA AKO” (Juan 8:58). Naggamit si Jesus sa panultihon nga makapahinumdum sa gisulti sa Dios ngadto kang Moises didto sa nagkalayo nga sampinit. Mao kadto ang usa ka pagangkon ngadto sa pagka-Dios, ang Usa ka diha na sa Iyang kaugalingon. Walay ikapangutana, nga nakasabut ang mga pangulo sa kahulogan sa Iyang gisulti tungud kay namunit man dayon silag mga bato aron batoon Siya” (Juan 8:59).

`Basaha ang Roma 4:1-5. Giunsa ni Pablo paggamit kini nga sugilanon kang Abraham sa pagpadayag sa dakung kamatuuran nga ang kaluwasan pinaagi lamang sa pagtoo, nga walay binuhatan sa kasugoan? Unsa ang matabang niini nga mga bersikulo kanato sa pagsabut sa idiya bahin kang Abraham ingon nga ang amahan niadtong magkinabuhi pinaagi sa pagtoo?`