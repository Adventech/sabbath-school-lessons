---
title:  Ang Pagpamatuud ni Maria
date:   11/11/2024
---

Unum ka adlaw sa wala pa ang Pasko, miduaw si Jesus kang Maria, Marta, ug kang Lazaro nga ilang igsoon, nga gibanhaw ni Jesus. Si Simon, nga giayo sa iyang sanla, maoy nagpahigayon sa kombira agi og pasalamat sa gibuhat ni Jesus kaniya. Si Marta maoy nagserbisyo, ug naglingkod si Lazaro sa lamesa uban sa mga bisita (Juan 12:1-8).

`Unsa ang mahinungdanon sa mga lihok ni Maria dinhi? Sa unsa nga paagi kini maoy usa ka pagsaksi sa pagpaila kon kinsa gayud si Jesus? Juan 12:1-3.`

Ang pahumot mahal kaayo, nga nagkantidad og usa ka tuig nga suweldo sa ordinaryo nga mamumuo. Malagmit nga gigasa kini ni Maria agi og usa ka pagpasalamat sa Manluluwas sa pagpasaylo sa iya nga mga sala ug sa pagbanhaw kang Lazaro nga iya nga igsoon. Iyang gituyo kini nga mahimong handumanan sa umalabot nga paglubong kang Jesus. Apan siya nakadungog nga sa dili madugay dihogon Siya ingon Hari. Niadto nga kahimtang, siya mao ang una nga mihatag og pagpasidungog Kaniya.

Malagmit nga walay tuyo si Maria nga makit-an ang iyang buhaton, apan nagsulti si Juan, “ang balay nalukop sa kaamyon sa pahumot” (Juan 12:3). Dali kaayo nakasulti si Judas og pagpanaway nga maayo pa unta nga ang gigasto sa pagpalit sa pahumot ipahat ngadto sa mga kabus. Misagbat dayon si Jesus sa pagingon, “Pasagdi ninyo siya, . . . ang mga kabus kanunayng anaa kaninyo, apan ako dili kanunayng ania kaninyo” (Juan 12:7, 8).

Ang nagbalikbalik nga tema anaa niini nga Ebanghelyo. Nahibalo si Jesus kon unsa ang anaa sa kasingkasing sa mga tawo (Juan 2:24, 25; Juan 6:70, 71; Juan 13:11; Juan 16:19). Niini nga bahin sa kombira ni Simon, nahibalo si Jesus kon unsa ang diha sa hunahuna ni Judas. Nagmatngon si Juan sa pagsulti kon kinsa si Judas, usa ka mapasulabihon sa kaugalingon nga kawatan (Juan 12:6).

“Ang humot nga gasa nga gihunahuna ni Maria nga ibubo sa patay nga lawas sa Manluluwas iyang gibubo samtang buhi pa Siya. Sa paglubong ang kahumot niini mao nalang ang mangalimyon sa lubnganan; karon kini nakapalipay sa Iyang kasingkasing uban sa kasigurohan sa iyang pagtoo ug gugma. . . . Ug sa Iyang pagkanaug ngadto sa kangitngit sa Iyang dakung pagsulay, Iyang gidala ang handumanan niadto nga buhat, usa ka matinudanon nga gugma nga ma-Iya gikan sa Iyang mga tinubos sa kahangturan.”—Ellen G. White, _The Desire of Ages_, p. 560.

`Nahibalo si Jesus kon unsa ang anaa sa kasingkasing ni Maria ug sa kasingkasing ni Judas. Nahibalo Siya kon unsa ang anaa sa imo nga kasingkasing, usab. Unsa ang kinahanglan isulti nga kamatuuran kanato bahin sa ato nga pagkinahanglan sa pagkamatarong ni Cristo, sa pagusab kanato ug usab, sa pagtabon kanato?`