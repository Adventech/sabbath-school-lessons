---
title:  Ang Wala Gituyo nga Pagpamatuud ni Pilato
date:   12/11/2024
---

Sa sublisubli gitala ni Juan ang mga pagsulay sa relihiyoso nga mga pangulo sa pagdakup kang Jesus, aron pagdala Kaniya ngadto sa hukmanan, ug sa paghukum Kaniya sa kamatayon. Usa ka tema diha sa Ebanghelyo ni Juan, nga gipahayag kanunay ni Jesus, mao nga ang Iyang panahon wala pa moabut, diin Iyang gipasabut ang panahon sa Iyang paglansang sa krus (Juan 2:4; Juan 7:6, 8, 30; Juan 12:7, 23, 27; Juan 13:1; Juan 17:1).

Karon miabut na ang takna. Gidakup si Jesus didto sa Tanaman sa Getsemani, gidala atubangan ni Anas, dayon kang Caifas ang hataas nga saserdote, dayon duha ka higayon ngadto kang Pilato.

Gitawag ni Juan ang daghang mga saksi gikan sa tanang kahimtang sa kinabuhi ngadto sa pagpamatuud nga si Jesus mao ang Cristo. Karon nagtawag si Juan kang Pilato, ang gobernador nga maoy nagbista kang Jesus. Usa kadto ka importante nga pagpamatuud tungud kay si Pilato usa ka Romano, usa ka gobernador, ug usa ka maghuhukum; kadaghanan sa ubang mga saksi mga Judio ug mga ordinaryo nga tawo.

`Sa unsa nga paagi ang hukum ni Pilato may kalabutan sa tema sa Ebanghelyo ni Juan? Juan 18:38, Juan 19:4-22.`

Gidala si Jesus ngadto kang Pilato sayo pa sa Byernes sa buntag (Juan 18:28). Ang iya nga plano mao ang pagdali sa pagpahamtang dayon sa Iyang dangatan. Apan ang pamatasan ni Jesus nakadani sa pagtagad ni Pilato. Gipangutana gayod pagayo ni Pilato si Jesus ug iyang nadungog gikan sa Iyang mga ngabil, “Ug alang niini ako nagpakatawo, ug alang niini mianhi ako sa kalibutan aron magapanghimatuod ako sa kamatuoran. Ang tanan sila nga iya sa kamatuoran nagapatalinghug sa akong tingog” (Juan 18:37).

Bisan og ang gobernador sa katapusan naghukum kang Jesus ngadto sa kamatayon, sa makatulo ka beses iya nga gimantala si Jesus nga walay sala (Juan 18:38; Juan 19:4, 6). Ug ibabaw sa krus iyang gipasulat ang mga pulong “Si Jesus nga taga-Nazaret, ang Hari sa mga Judio” (Juan 19:19), nagkompleto sa iyang pagsaksi kon kinsa si Jesus. Ug bisan pa sa iyang pagsaksi sa pagkawalay sala ni Jesus, iya sa gihapon gihukman si Jesus ngadto sa kamatayon.

Si Pilato nakabaton sa Kamatuuran sa iyang kaugalingon nga nagbarog sa iyang atubangan apan—nagtugot sa panon sa pagdaogdaog kaniya—gihukman lang gihapon ni Pilato si Jesus, ngadto sa kamatayon! Daw unsa ka ngil-ad nga pananglitan sa dili pagsunod kon unsa ang anaa sa imong tanlag ug kasingkasing nga nagsulti kanimo nga husto ikaw!

`Unsa ang imo nga makat-onan gikan sa gibuhat ni Pilato bahin sa mga katalagman sa pagtugot sa inila nga pagbati, bisan sa pagpugos, sa pagpugong kanato sa pagbuhat kon unsa ang atong gitoohan nga husto?`