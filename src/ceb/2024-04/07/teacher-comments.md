---
title:  Komento sa Magtutudlo
date:   15/11/2024
---

#### Bahin I: Kinatibuk-ang Panglantaw

Tutokan sa Pagtoon: Juan 18:38, Juan 19:4-22, Juan 20:19-31

Masaligon si Jesus nga nagsulti sa pagkasiguro sa pagpaila kon kinsa Siya. Sa kanunay Iyang ipahinungod ang Iyang pagkatawo ingon nga ang katumanan sa gisaad nga Mesias ug nagsugo sa uban sa pagpamatuud sa Iyang pagka-Mesias. Ngano nga ang ila nga pamatuud bahin Kaniya importante man kaayo alang kang Jesus? Gusto Siya moluwas sa daghan kutub sa motoo Kaniya ngadto sa Iyang gingharian, ug nahibalo Siya nga pinaagi lamang ang pagtoo Kaniya mao ra ang makaluwas gikan sa sala ug niini nga nahulog nga kalibutan.

Naghangyo usab si Jesus ngadto sa daghan Niya nga mga saksi sa pagpahayag sa ilang tininuud nga pagtoo bahin sa ilang nakita nga mga kasinatian bahin Kaniya. Ang pamatuud ni Maria bahin sa pagantos ni Jesus gamhanan ug makahuloganon. Bukas ang iya nga kasingkasing ngadto sa Iyang mga mata, sama sa atong tanan nga mga kasingkasing, kay nahibalo si Jesus sa kahimtang sa matag usa ka kasingkasing. Busa, nahibalo usab Siya sa mabudhion nga kasingkasing ni Judas.

Nabasa usab ni Jesus ang kasingkasing ni Pontio Pilato, usa ka pagano nga Romano nga gobernador, kinsa sa pila ka mga paagi labaw pa ka matinud-anon kaysa daghang mga nagsumbong batok kang Jesus. Gidawat usab ni Jesus ang pamatuud sa usa ka maduhaduhaon kinsa nagkinahanglan motan-aw ug mohikap sa ebidensiya sa pagkabanhaw sa iya nga Ginoo. Mapailubon si Jesus kang Tomas ug Iyang gipakita kaniya ang ebidensiya sa Iyang sagrado nga lawas. Niini nga semana, ato usab ton-an ang labing gamhanan nga saksi bahin sa pagka-Mesias ni Jesus sa Iyang kaugalingon, kinsa nagpamatuud sa Iyang buluhaton ingon nga Mesias pinaagi sa Iyang mga pulong sa kinabuhing dayon ug pinaagi sa Iyang gamhanang mga buhat.

#### Bahin II: Komentaryo

**Pagtagad Balik Kang Abraham**

Ang Juan 8:56 nagpasabut nga si Abraham gipakitaan sa umalabot nga Mesias. Kini nga balaan nga pagpadayag sa mahimayaong paglaum gituyo paghatag og pamatuud sa unibersal nga plano sa kaluwasan. Sa pagtan-aw niini nga maanindot nga pagpadayag, si Abraham “nagmaya” ug “nalipay.” Agi og pagtandi, ang Judio nga mga pangulo wala magkinahanglan og panan-awon sa pagtan-aw sa adlaw ni Cristo, kay ilang nakita Siya ug ang Iyang gamhanang mga buhat diha sa persona. Imbis nga magmalipayon, sama sa kang Abraham nga ilang amahan, nangasuko hinoon sila ug andam sa pagpatay Kaniya.

Dugang pa, gipakitaan si Abraham og usa ka praktikal nga paggamit niana nga panan-awon, nga nagpadayag sa hulagwaynong plano sa pagtubos sa tawo. Nagsilbi si Abraham ingon nga usa tipo o landong sa Dios Amahan, ug si Isaac ingon nga tipo o matang ni Jesus, ang bugtong Anak sa Dios. Ang sugnod alang sa paghalad gipas-an sa likod ni Isaac ngadto sa halaran, maingon sa pagpas-an ni Cristo sa kahoy nga krus ngadto sa halaran sa Calbaryo. Si Isaac ug si Jesus, nga sa walay pagsupak, andam nga ihalad. Lisud toohan nga ang paggapus sa batan-ong lalaki sama kang Isaac, diha sa iyang hingkod na kaayo nga pagkabatan-on, matinumanon kaayo, bisan hangtod sa kamatayon. Ang daw dili katoohan nga pagtoo ni Abraham, apan mapait nga pagalang-alang, sa paghalad sa iya nga bugtong anak—ang anak sa saad—naglarawan sa pagkaandam sa Amahan sa pagtugot kang Jesus sa pagpakamatay alang sa katawhan.

Ang dakung kalainan tali kang Jesus ug kang Isaac mao ang puli nga gihatag alang sa ulahi. Apan walay bisan unsa nga gihatag alang kang Jesus. Ang halad ni Cristo sa pagkatinuud mao ang Salili o puli alang kanatong tanan. Sa pagula sa Iyang dugo, gihatag ni Jesus alang sa pagtubos kanato ang Iyang kinabuhi ug ang Iyang pagkamatarong, nga wala nay lain ang nagbaton.

**Ang Pagpamatuud ni Maria**

Sa ato nga pagtagad ngadto sa kombira didto sa balay ni Simon ang Pariseo, kinahanglan atong timan-an nga si Jesus ang pinasidunggang bisita, uban kang Lazaro, nga bag-o pa Niya nga gibanhaw gikan sa mga patay. Si Maria, sa pikas nga bahin, dili usa ka pinasidunggan nga bisita. Si Simon ug Maria mao ang usa ka ton-anan nga nagkalahi ang kahimtang. Gihinloan ni Jesus si Simon sa iya nga sanla, apan wala pa tugoti ni Simon si Jesus sa pagayo kaniya gikan sa sanla tungud sa iyang makasasala nga mga pagpili. Lahi kang Maria, nga mitahan sa iya nga kaugalingon sa hingpit ngadto kang Jesus ug nagtugot Kaniya sa paghinlo kaniya gikan sa sanla sa iya nga makasasala nga nangagi. Si Simon nagbati nga obligado, sumala sa tulomanon nga Judio, sa pagpasidungog kang Jesus tungud sa pagayo kaniya, ug busa iya nga gidapit si Jesus sa pagila niini ingon nga katungdanan. Apan si Maria hingpit nga nagtugyan ug pagdeboto ngadto kang Jesus, sa pagpakaylap sa kahumot sa Iyang gugma sa tibuuk balay. Didto sa kombira, iyang gidihug ang lawas ni Cristo, ingon nga ang Cordero sa Dios nga sa dili madugay patyon nga mao ang salili o puli nga halad nga gipadala aron pagluwas sa katawhan.

Mianhi si Jesus aron sa paglaban kang Maria sa panahon nga siya mao ang tumong sa pagtagad sa tanan. Si Judas mao ang nagpahigayon sa bina-ba nga pagsaway batok kaniya tungud sa pagdihog kang Jesus, usa ka pagsaway nga gisuportahan sa mga tinon-an. Gihulagway ni Jesus ang buhat ni Maria sa iyang debosyon ngadto kang Jesus ingon nga usa sa maanindot nga butang nga iyang gibuhat sumala sa iya nga mahimo alang Kaniya. Busa, kon kita magbuhat sa atong bahin pinaagi sa tininuud nga gugma, dawaton ni Jesus kana nga paningkamut ingon nga atong labing maayo nga halad, kay Siya nahibalo sa mga binuhatan sa sulud sa usa ka matinud-anon nga kasingkasing. Kon atong buhaton ang atong labing maayo alang kang Jesus, Iyang isipon kana nga igo sa pagkamaayo. Kon kini maayo alang kang Jesus, kini angayang maayo usab alang kanato.

**Ang Wala Gituyo nga Pagmatuud ni Pilato** (Juan 18:38, Juan 19:4-22)

Katingalahan ug katingad-an nga ang usa ka pagano nga gobernador, modapig kang Jesus, ug magmantala sa Iyang pagkawalay sala, samtang ang kaugalingong katawhan ni Jesus, kinsa Iyang gianhian aron luwason, wala modawat Kaniya, nga gustong ipapatay Siya. Nagpuyo ug naggahum sa usa ka kurakot nga kalibutan, gihandum ni Pilato ang paghibalo sa kamatuuran, apan nagduhaduha siya kon anaa ba kini. Kana nga mga pagduhaduha sagad kaayo ania, ilabina niini nga panahon. Ang kamatuuran sayup nga gihubit ingong bakak, ingong mga paagi lamang sa gahum, ug ang kahayag giila nga kangitngit nga gigamit sa paggahum sa walay alamag. Ang limbong nagdugang pagtubo ingon nga nabatasan sa atong katilingban. Ug sama kang Pilato, magtuaw kita sa pagkahibalo bahin sa kamatuuran.

Busa, ang gisulti ni Jesus ngadto kang Tomas tinuud ug kinahanglanon kaayo alang sa atong kapanahonan: “Ako mao ang dalan, ang kamatuuran, ug ang kinabuhi” (Juan 14:6). Niini nga katapusang mga adlaw, kinahanglan maglakaw kita uban kang Jesus, nga mao ang Dalan. Samtang maglakaw kita uban Kaniya, tudloan kita Niya sa kamatuuran, pinaagi sa ato nga sinultihan ug binuhatan, nga maghatud sa katapusan ngadto sa kinabuhing dayon. Masayon lang ang pagkaluya ug gani ang pagkalibug kon atubangon kita sa mga panghitabo sa ato nga kalibutan; busa, kinahanglan ato nga ikuyog si Jesus, nga mao kanunay ang kamatuuran nga Kaniya walay kangitngit nga makaplagan niini nga kinabuhi. Makanunayon Siya, kay Siya mao ang kagahapon, karon, ug sa walay katapusan.

Usa ka katapusang hunahuna bahin kang Pilato: nahibalo siya sa iyang kasingkasing nga si Jesus dili lang kay walay sala. Nagatoo usab siya nga si Jesus labaw pa sa kasarangan nga tawo sa tanang paagi. Wala pa gayud si Pilato makasaksi sukad kang bisan kinsa sama Kaniya. Gipamatuud kini nga pagtoo sa iyang asawa pinaagi sa pagpahat sa kamatuuran bahin kang Jesus uban kaniya ug nagpasidaan kaniya sa dili paghukum Kaniya. Gani, si Pilato mismo sa iya nga kaugalingon nagpamatuud kang Jesus nga inosente o walay sala—dili lang sa makausa kondili sa makatulo nga panahon.

Apan, ingon sa buhaton sa kadaghanan, napugos si Pilato sa panon sa katawhan. Nagalang-alang siya sa makadali sa kaluyahon, nga naglapas sa iyang tanlag. Misulay si Pilato sa pagpahimuut sa Roma ug sa panon sa mga tawo, apan sa katapusan wala siya napahimuut niini nga duha. Gihukasan sa tanang kadungganan ug gipalayas ngadto sa Gaul, didto sa Francia, ang bug-at nga kagul-anan ni Pilato, nakapaluya kaniya, hangtod naghikog siya.

**Ang Pagpamatuud ni Tomas** (Juan 20:19-31)

Ang kaso ni Tomas maoy usa ka maayo nga leksyon sa pagtoo ug pagsalig. Sama kang Pilato, nakigbisug si Tomas sa pagduhaduha, bisan pa sa daghang ebidensiya. Apan andam si Jesus nga mosumpo sa iya nga mga kahadlok ug kasubo. Mapuanguron ang Manluluwas kang Tomas, sa pagdapit kaniya sa paghikap sa iya nga mga samad. Gusto usab ni Jesus kanato sa “pagduul ug pagtan-aw,” sa pagsinati Kaniya sa personal alang sa ato nga mga kaugalingon. Daw bisan unsa ang mahimo sa pagtabang kanato sa pagtoo, andam Siya sa paghatag. Tagboon kita Niya sa atong nahimutangan—diha sa atong kasub-anan, kaluya, o pagduhaduha. Kanunay si Juan magtagad sa topiko sa pagduhaduha sa iya nga mga sinulat. Sa iyang pagsulat sa iyang Ebanghelyo, iyang giatubang ang naluya nga mga sakup sa iglesya nga gihagit sa mga gnostic nga mga patootoo bahin sa katinuuran ni Cristo. Sa kapanahonan ni Juan maingon man sa ato, adunay nagpili sa dili pagtoo tungud kay wala man sila makakita sa tanang ebidensiya nga ilang gihandum, bisan kon kini syentipiko o pilosipikal.

Daghan karon ang nagtutok sa mga pagduhaduha diha sa pagsupak sa pagka-Mesias ni Cristo ug, busa, dili motagad sa daghang ebidensiya sa katinuuran ni Cristo ug buluhaton ni Cristo. Kini nga mga maduhaduhaon nagkinahanglan sa pagtan-aw sa kopa nga mapuno sa ebidensiya sa dili pa sila magpili sa pagtoo. Apan niini nga nahulog nga kalibutan, kanunay adunay lawak sa pagduhaduha. Gilibutan kita sa ebidensiya: Ang kahibulungang buhat sa Dios sa paglalang, sa kinabuhi mismo, ang balaan nga pagmando, ang atong tanlag, ug ang sukod sa pagtoo nga niini kita nahimugso. Niana nga matang sa ebidensiya, ang pagtoo sa tinuud mao ang pagtan-aw.

Kana nga kasinatian mao gayod ang giampo ni Elias sa iyang pagpakilooy sa Ginoo sa pagtabang sa iyang maduhaduhaon nga sulogoon sa pagtan-aw, sumala sa natala diha sa 2 Hari 6:17: “Jehova, ako nagaampo kanimo, bukha ang iyang mga mata, aron siya makakita.” Ang Biblia nagsulti kanato sa nahitabo sa pagtubag sa pagampo si Elias: “Ug gibuka ni Jehova ang mga mata niadtong batan-ong lalake, ug siya nakakita: ug, ania karon, ang bukid napuno sa mga kabayo ug mga carro nga kalayo nanaglibut kang Eliseo.

**Ang Pagpamatuud ni Jesus**

Si Jesus mao gayod ang kinadak-ang saksi sa Iyang pagka-Dios ug sa balaang buluhaton. Sa sublisubli ug sa walay pagkakapoy, naningkamut Siya sa pagabli sa mga mata ug mga kasingkasing sa mga maalamon, ug dato nga mga pundok sa mga tawo. Dakung handum sa Manluluwas nga kadto nga nagduhaduha sa pagtagad sa dayag nga ebidensiya bahin sa Iyang kaugalingon. Mainiton Siya sa paghandum alang kanila sa pagtoo aron maluwas, bisan og sa kanunay walay kahimoan. Daw unsa ka sagad nga daghan kanato naghandum sa pagtan-aw ug pagpaminaw kang Jesus diha sa persona! Apan kon nagkinabuhi pa kita panahon sa Iyang yutan-ong pagministeryo ug pagtan-aw sa tanang ebidensiya nga Iyang gipakita, makatoo na kaha kita?

Kita karon adunay bintaha sa pagtan-aw sa daghang natuman nga mga tagna, nga atong maton-an aron mahibaloan bahin sa Iyang dagkung mga buhat ug mga pulong nga makahatag og kinabuhi. Adunay kinabuhi diha sa Iyang mga pulong, kay ang Iyang natala nga mga panultihon tukma sa Iyang Persona. Sa gipamatuud ni Pedro, si Jesus adunay mga pulong sa kinabuhing dayon; si Jesus mismo nagpamatuud nga ang Iyang mga pulong naghatag og kinabuhi.

Atong tagdon ang kabugaton sa dili maihap nga mga pamatuud sa nausab nga mga kinabuhi nga nahitabo tungud sa pakighibalag kang Cristo. Ang gahum ni Cristo sa pagkabig sa nanggahi ug walay kalauman nga tawhanong kasingkasing napadayag sa bug-os sa ato nga pagpamalandong ug sa pagpuno kanato sa kahibulungan. Hunahunaa kon sa unsa nga paagi si Cristo, pinaagi sa Espiritu Santo, naghulma sa Iyang kaugalingon, ang paglaum sa himaya, sulud kanato. Usahay kita adunay hilig sa pagtoo kon unsa ang atong dili nato gusto toohan. Adunay mga tawo nga sa kanunay mosulti o mosulti sa dili nila mao ang gipasabut. Sa pikas nga bahin, ang Tuburan sa Kinabuhi, si Jesus, mao ang kaatbang. Kanunay Siya mosulti kon unsa ang buut Niya ipasabut ug ipasabut kon unsa ang Iyang isulti. Makasalig kita Kaniya sa hingpit kon unsa ang Iyang isulti ug unsa ang Iyang ipasabut.

#### Bahin III: Kagamitan sa Kinabuhi

Hunahunaa ug tubaga ang mosunod nga mga pangutana:

1\. Ang mga Pariseo nakabaton sa pribilehiyo sa pagtan-aw sa personal kon unsa ang gisulti ug gibuhat ni Jesus, apan nagdumili sila sa pagtoo Kaniya nga mao ang dili masukod nga Gasa sa Dios gikan sa Langit. Si Tomas nagduhaduha sama sa ubang mga Pariseo, apan sa katapusan mitoo. Tandia ang lahilahi nga pagtagad ngadto kang Jesus diha kang Tomas ug sa mga Pariseo. Unsa ang mahinungdanong kalainan?

2\. Si Cristo wala magampo alang sa Iyang mga tinon-an lamang, sumala sa natala diha sa Juan 17:9; Nagampo usab Siya alang sa tanang umalabot nga mga kaliwatan nga managpanoo sa pamatuud sa Iyang mga tinon-an, sumala sa makita diha sa bersikulo 20: “Ug nangamuyo ako dili lamang alang kanila ra, kondili alang usab sa mga mosalig kanako pinaagi sa ilang pulong.” Wala ba kini magpasabut nga kita nahimo nga mga tumotoo diha kang Cristo tungud sa Iyang mga pagampo alang kanato ug sa uban? Unsa ang ikasulti niini nga katinuuran kanimo bahin sa Iyang kahibulungang gugma, pagtagad, ug sa balaan nga gahum?

3\. Hunahunaa ang pagduhaduha ni Pilato ug nabahin nga pagkamaunongon. Unsa ang pipila sa daotang mga sangputanan sa mao nga depekto nga pagpangulo? Sa unsa nga paagi ang pagpaningkamut sa pagpahimuut sa tanan sa pagsulay sa paguyon sa ilang lainlaing mga panglantaw magpahinabo og kalibug ug kalisang?

4\. Ang atong mga kinabuhi mangalimyon sa “kahumot,” o sa impluwensiya, sa mga tawo sa atong palibut samtang kita makiguban-uban kanila sa ato nga nagkalainlaing mga kahimtang. Dili kita makapagawas sa kahumot ni Jesus gawas kon kita “napahumotan” Niya. Samtang kita mamalandong sa ato nga mga kinabuhi sa matag adlaw sa atong palibut makadani ba kaha kita sa uban ngadto kang Cristo o makapahalayo ba kaha hinoon kita kanila gikan Kaniya?

` `