---
title:  Ang Pagpamatuud ni Tomas
date:   13/11/2024
---

`Basaha ang Juan 20:19-31. Unsa ang ato nga makat-onan gikan sa sugilanon ni Tomas bahin sa pagtoo ug pagduhaduha? Unsa nga dakung sayup ang nahimo ni Tomas?`

Mipakita si Cristo ngadto sa mga tinon-an human Siya nabanhaw. Wala makauban si Tomas kanila. Sa ulahi, iyang nadunggan ang mga taho bahin sa pagkabanhaw gikan sa ubang mga tinon-an, apan wala siya motoo. Wala kini mohaum sa iya nga hulagway bahin sa gingharian. Ug usab, naghunahuna gayod siguro siya ngano nga magpakita si Jesus ngadto sa uban nga wala man siya didto.

Miingon si Tomas, “Gawas kon makita ko ang inagian sa mga lansang diha sa iyang mga kamot, ug ikapasulod ko ang akong tudlo diha sa inagian sa mga lansang, ug ikapasulod ko ang akong kamot diha sa iyang kilid, dili gayud ako motoo” (Juan 20:25).

Si Tomas nagdiktar sa mga kondisyon sa iyang pagtoo. Kini nga paagi sa pagtoo kang Jesus makita sa sublisubli diha sa Juan. Gitubag ni Nicodemo si Jesus sa, “Unsaon man pagkahimo nga igaanak ang tawo sa tigulang na siya?” (Juan 3:4). Ang babaye didto sa atabay nangutana, “Senyor, ikaw wala ganiy arang ikatimba, ug ang atabay lalum; asa man nimo kuhaa kanang imong buhi nga tubig?” (Juan 4:11). Ang panon sa katawhan nga gipakaon sa pipila ka tinapay ug mga isda nangutana, “Unsa nga mga timaan imong ikahatag kanamo?” (Juan 6:30).

Mao kini ang “kinahanglang makita ug aron toohan” nga panglantaw mao ang gisupak sa Ebanghelyo ni Juan. Sa pagkahibalag ni Jesus kang Tomas human sa pagkabanhaw, Iyang gidapit siya sa pagduul, pagtan-aw, ug paghikap sa Iyang lawas nga nabanhaw. Apan sa gihapon miingon Siya, “Dalaygon kadtong wala managpakakita, ngani nanagpanoo” (Juan 20:29).

“Dili gayod magsugo ang Dios kanato sa pagtoo, nga wala maghatag og igo nga pamatuud nga pasikaranan sa atong pagtoo. Ang Iyang paglungtad, ang Iyang kinaiya, ang pagkamatinudanon sa Iyang pulong, napalig-on pinaagi sa pamatuud nga nagdani sa atong katarungan; ug dagaya kini nga pamatuud. Apan wala gayud kuhaa sa Dios ang kahigayonan sa pagduhaduha. Ang atong pagtoo kinahanglan mahimutang diha sa pamatuud, dili sa pasundayag.”—Ellen G. White, _Steps to Christ_, p. 105.

Pinaagi sa Pulong sa Dios, pinaagi sa Paglalang, ug pinaagi sa personal nga kasinatian, gihatagan kita og daw dili katoohan nga kadaghanon sa pamatuud alang sa ato nga pagtoo kang Jesus.

`Kon adunay mangutana kanimo, Ngano nga nagtoo ka man kang Jesus? Unsa man ang imo nga tubag?`