---
title:  Dugang Panghunahuna
date:   15/11/2024
---

Basaha ang sinulat ni Ellen G. White, “The Test of Faith,” p. 145-155, diha sa _Patriarchs and Prophets_, “In Pilate’s Judgment Hall,” p. 723-740, diha sa _The Desire of Ages_.

Si Tomas “mihapa sa tiilan ni Jesus” nga mihilak, ‘Ginoo ko ug Dios ko.’ ” “Gidawat ni Jesus ang iyang pagila, apan malumo nga gibadlong sa iyang pagkadili-matinoohon: ‘Tomas, tungud kay ikaw nakakita Kanako, mitoo ikaw; bulahan sila nga bisan wala makakita Kanako apan nanagpanoo.’ Ang pagtoo ni Tomas molabi pa unta nga makalipay kang Cristo kon mitoo pa siya sa pamatuud sa iyang mga igsoon. Kon kinahanglan sa kalibutan karon nga mosunod sa panigingnan ni Tomas, walay usa nga motoo ngadto sa kaluwasan; kay ang tanan nga modawat kang Cristo kinahanglan maghimo sa ingon pinaagi sa pagpamatuud sa uban.

“Daghan nga nagduda ang nangatarongan sa ilang kaugalingon sa pagingon nga kon may pamatuud unta sila sama sa nakita ni Tomas gikan sa iyang kaubanan, motoo sila. Wala sila makaamgo nga wala lang sila niana nga pamatuud, kondili daghan pa kaayo. Daghan, ang sama kang Tomas, naghulat alang sa tanang hinungdan sa pagduhaduha nga makuha gikan kanila, dili gayud makabaton sa ilang handum. Anam-anam sila nga napamatud-an nga walay pagtoo. Kadtong magtudlo sa ilang mga kaugalingon sa pagtan-aw sa mangitngit nga habig, ug magbagutbot ug moreklamo, wala sila mahibalo sa ilang gibuhat. Nagpugas sila og mga binhi sa pagduhaduha, ug mag-ani sila sa pagduhaduha. Sa panahon nga ang pagtoo ug pagsalig maoy labing gikinahanglan, daghan ang makakaplag sa ilang mga kaugalingon nga walay gahum sa paglaum ug pagtoo.”—Ellen G. White, _The Desire of Ages_, p. 807, 808.

**Diskusyonan nga mga Pangutana**:

`Unsa ang hinungdanong kalainan sa mga pagpahayag sa pagtoo ni Abraham ug ni Tomas? Unsa ang atong makat-onan gikan sa ila nga mga sugilanon?`

`Sa klase, pasaksiha kadtong gusto magsaksi ngadto kang Jesus, sumala sa ato nga nakita nga gibuhat diha sa Ebanghelyo ni Juan. Bisan nagkalahi ang pagkaasoy, unsa ang gisulti sa mga tawo, ug giunsa nila pagsaksi ngadto sa sama nga Ginoo?`

`Nangutana si Pilato sa pilosopikal kaayo nga pangutana: “Unsa may kamatuuran?” Ihatag ang imong tubag niana nga pangutana diha sa kahayag sa tanan nga atong naton-an diha sa Juan.`

`Tan-awa ang mga tagna sa Daniel 2 ug 7. Bisan tuod kadto nga mga tawo sa panahon ni Jesus aduna niini nga duha ka mga kapitulo, unsa ang atong dakung bintaha karon nga wala kanila kaniadto, bahin sa mga pagtan-aw niana nga mga tagna nga natuman ug gani kita adunay dugang mga katarungan sa pagtoo?`