---
title:  'Pagpaubus sa Kalag: Nagpamatuud na Usab si Juan Bautista'
date:   03/11/2024
---

Ang leksyon 2 naghulagway kon sa unsa nga paagi ang pagsaksi ni Juan Bautista nakadala sa una nga mga tinon-an—si Andres ug si Juan, si Pedro, Filipe ug Natanael ngadto kang Jesus. Makadahum ang usa ka tawo nga ang Bautista, nga mihatag sa iya nga pagsaksi, mobiya sa talan-awon. Apan, nagpakita siya pagusab sa makadaghang higayon diha sa Ebanghelyo ni Juan.

`Basaha ang Juan 3:25-36. Giunsa ni Juan Bautista pagtandi sa iya nga kaugalingon ngadto kang Jesus?`

Miabut ang panaglalis tali sa mga tinon-an ni Juan Bautista ug sa usa ka wala nganli nga Judio bahin sa pagputli, malagmit usa ka pangutana bahin sa kaepektibo sa bautismo (itandi sa Marcos 1:4, 5). Makapasibut nga, samtang ang iya nga mga tinon-an miduul kang Juan, aron sa paghusay sa pangutana, ilang gihisgutan si Jesus, sa pagingon, “siya ania karon dinhi nagapangbautismo, ug ang tanang tawo nanugok ngadto kaniya” (Juan 3:26). Dili lisud sabton nga: sila nasina kang Jesus—nasina alang sa ilang agalon, ug nasina usab sa ilang mga kaugalingon.

Masayon ra unta kaayo kang Juan sa pagsalmot sa kasina, apan wala siya maghambin og kasina, kay nahibalo siya kon unsa ang iya nga buluhaton. Sa baylo, iya nga gipahinumduman ang iyang mga tinon-an nga wala gayud siya moangkon nga siya ang Cristo. Sa sukwahi: miabut siya aron pagtudlo ngadto Kaniya, sa pagandam sa agianan alang Kaniya, sa pagkahimong usa ka saksi bahin Kaniya (Juan 1:6-8).

Gamit ang hulagway sa usa ka kasal, iya nga gitawag ang iyang kaugalingon nga higala sa pamanhonon, uban kang Jesus ingon nga ang pamanhonon. Ang pangasaw-onon mao ang katawhan sa Dios (itandi sa Oseas 2:16-23, Isaias 62:1-5). Dayon sa mga pulong nga nagpakita sa tinuud nga pagkahalangdon ni Juan, “Siya kinahanglan magatubo, samtang ako kinahanglan magakunhod” (Juan 3:30).

Nagpadayon ang Juan 3:31 sa pagtandi tali kang Jesus ug Juan, sa pagpakita sa pagkalabaw sa Mesias kaysa naguna Kaniya. Ang pagpamatuud ni Juan nga nagtudlo ngadto kang Jesus, ang idiya sa pagsaksi gipasantop pagusab. Kadtong nagdawat niadto nga pamatuud ug nanagpanoo kang Jesus makabaton sa kinabuhi nga walay katapusan. Kadtong dili modawat Kaniya magpabilin ilalum sa kasuko sa Dios. Mao kana ang gisulti sa teksto. Gihigugma sa Dios ang kalibutan ug gipadala ang Iyang Anak sa pagtubos sa kalibutan (Juan 3:16, 17). Apan kadto nga magdumili sa pagdawat sa gasa nga gitanyag kanila kinahanglan magbayad sa silot alang sa ilang sala—nga mao ang dayon nga kamatayon.

`Unsaon nato pagtoon sa leksyon sa pagpaubus atubangan sa Dios ug sa tawo? Unsa ang ato nga makat-onan gikan sa panigingnan ni Juan dinhi bahin sa pagpaubus sa kalag?`