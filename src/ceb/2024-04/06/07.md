---
title:  Dugang Panghunahuna
date:   08/11/2024
---

Basaha ang sinulat ni Ellen G. White, “The Crisis in Galilee,” p. 383-394; “In the Outer Court,” p. 621-626, diha sa _The Desire of Ages_.

“Ngadto kang kinsa man kami moadto?” Ang mga magtutudlo sa Israel mga ulipon ngadto sa pormalismo. Ang mga Pariseo ug mga Saduceo kanunay maglalis. Ang pagbiya kang Jesus mao ang pagkahulog ngadto sa mga pinugos nga mga tulomanon ug seremonyas, ug ambisyoso nga mga tawo nga nangita sa ilang kaugalingong himaya. Ang mga tinon-an nakakaplag og dugang kalinaw ug kalipay sukad sa ila nga pagdawat kang Cristo kaysa tanan sa ilang mga kinabuhi kaniadto. Sa unsa nga paagi sila makabalik ngadto niadtong nagtamay ug naglutos sa Higala sa mga makasasala? Dugay na sila nagpaabut sa Mesias; karon nga miabut na Siya, ug dili sila makatalikod gikan sa iyang presensya ngadto niadtong nagtinguha sa pagpatay Kaniya, ug naglutos kanila sa pagkahimong mga sumosunod Niya.

“Ngadto kang kinsa man kami moadto” Dili gikan sa pagtolon-an ni Cristo, ang Iyang mga leksyon sa gugma ug kalooy, ngadto sa kangitngit sa pagkawalay pagtoo, ang pagkadaotan sa kalibutan. Samtang gibiyaan ang Manluluwas sa daghan nga nakasaksi sa Iyang kahibulungang mga buhat, namahayag si Pedro sa pagtoo sa mga tinon-an, ‘Ikaw mao ang Cristo.’ Ang hunahuna nga mawala kining angkla sa ilang mga kalag mipuno kanila sa kahadlok ug kasakit. Ang pagkawalay Manluluwas maoy sama sa pagpaanod sa kangitngit ug unosnong dagat”—Ellen G. White, _The Desire of Ages_, p. 393.

**Diskusyonan nga mga Pangutana**:

`Hisguti sa klase ang lisud nga pangutana nga ang ubang mga tawo, kon hatagan og pamatuud alang kang Jesus ingon nga Mesias ug alang sa kamatuuran bahin sa Cristianismo, malipayon nga modawat niini, ug ngano man nga ang uban, kon hatagan sa sama nga pamatuud, mosalikway man niini?`

`Unsa ang dugang importante nga kamatuuran nga anaa kaysa pagpakamatay ni Cristo Jesus alang sa atong mga sala? Apan, giunsa man nato pagkadangat sa pagkahibalo niini nga mahinungdanon kaayo nga kamatuuran. Pinaagi sa siyensiya, kinaiyahan, natural nga teolohiya, katarungan, rason? Samtang kini nga mga butang, makahatud kanato ngadto sa pagtoo sa usa ka Dios nga Magbubuhat, ang usa ka Unang Hinungdan, usa ka Dili-Matandog nga Tigpalihok, bisan unsa—walay usa niini nga mga disiplina, nga maginusara o bisan sa tingub, dili makahimo pagtudlo kanato sa labing importante nga kamatuuran nga kinahanglan atong hibaloan: Si Cristo namatay alang sa atong mga sala. Unsa ang mahimo niini nga kamatuuran—nga kini nga tanang mga disiplina, bisan sa prinsipyo, dili makahatud kanato ngadto sa usa ka butang nga gikinahanglan gayod nato mahibaloan—magtudlo kanato kon unsa ka mahinungdanon kaayo ang paghimo sa Biblia nga maoy atong katapusan nga awtoridad bahin sa mga butang labot sa pagtoo?`

`Ngano nga mahimo kini nga importante kaayo alang sa pagtoo sa usa ka tawo sa paghinumdum sa mga butang nga gibuhat sa Dios sa iyang kaugalingong kinabuhi?`