---
title:  Usa ka Bag-o nga Pagsabut Bahin sa Mesias
date:   04/11/2024
---

`Basaha ang Juan 1:32-36. Unsa ang gisulti ni Juan Bautista dinhi bahin kang Jesus nga wala madahum sa mga tawo bahin sa dugay na nga gipaabut nga Mesias?`

Ang mga Judio nagpaabut sa Mesias nga moabut nga magpahigawas kanila gikan sa paggahum sa Roma. Dugay na nga gidaogdaog, ang mga Judio nagtoo nga ang Mesias dili lang maglumpag sa Roma kondili magtukod kanila nga usa ka daku ug gamhanan nga nasod. Apan, ang mga pulong ni Juan, sa pagtawag kang Jesus nga “ang Cordero sa Dios,” bisan og sa direkta nagtudlo ngadto sa Iyang halad sa pagpasaylo, malagmit nga wala masabti sa kadaghanan sa mga tawo. Tingali wala sila mahibalo kon bahin sa unsa ang iyang gipasabut niadto nga tanan.

Busa, si Juan sa iya nga Ebanghelyo gusto mousab sa ilang pagsabut bahin sa Mesias aron sila makaila diha kang Jesus sa katumanan sa mga tagna bahin sa moabut nga Hari ug unsa ang Iyang buhaton. Wala Siya moanhi ingon nga usa ka pangulo sa politikal ug sa militar kondili sa paghalad sa Iyang kaugalingon ingon nga usa ka halad alang sa mga sala sa kalibutan. Mao kadto ang Iyang tuyo. Lamang human niana, kon matapus na ang tanan, moabut ang katapusang gingharian (tan-awa sa Daniel 7:18).

“Sa panahon sa pagbautismo ni Juan kang Jesus, gipaila Siya ni Juan nga ang Kordero sa Dios, usa ka kahayag midan-ag sa buluhaton sa Mesias. Ang hunahuna sa manalagna gipahinungod ngadto sa mga pulong ni Isaias, ‘ingon sa usa ka nating carnero nga ginadala ngadto sa ihawan’ Isaias 53:7.”—Ellen G. White, _The Desire of Ages_, p. 136.

Nagingon sa Juan 1:31, “ako gayud gani wala man masayud kaniya.” Busa, giunsa man pagkaila ni Juan kang Jesus ingon nga ang Mesias? Ang tubag mao nga ang Ginoo nga nagpadala kang Juan kaniadto nagsulti kaniya, “Siya nga imong makita nga pagakunsaran ug pagapuy-an sa Espiritu, mao kana siya ang magapangbautismo diha sa Espiritu Santo. Ug ako nakakita ug gipanghimatuod ko nga kini siya mao ang Anak sa Dios” (Juan 1:33, 34). Sa usa ka pagkasulti, gipadayag sa Dios ngadto kang Juan nga si Jesus mao ang Mesias.

“Si Cristo mao ang gahum sa Dios ug ang kaalam sa Dios” (1 Corinto 1:24). Ang kahibalo nga si Jesus mao ang Cristo nagagikan sa Dios sa Iyang kaugalingon pinaagi sa makapaila nga gahum sa Iyang Espiritu. Kini nga tema makita sa kanunay diha sa Juan. Ang kaluwasan dili magagikan sa kalibutanong pilosopiya, siyensiya, o hatag-as nga kahibalo. Magagikan lang kini sa Dios ngadto sa usa ka kasingkasing nga nagtugyan diha sa pagtoo ug pagtuman kang Jesus.

`Unsaon nato pagkahibalo sa kamatuuran bahin kang Jesus ingon nga atong makapasaylo nga halad gawas kon kini gipadayag kanato? Nan, ngano nga hinungdanon kaayo ang pagkahibalo sa Biblia ug sa gitudlo niini bahin kang Jesus?`