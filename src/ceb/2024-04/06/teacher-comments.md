---
title:  Komento sa Magtutudlo
date:   08/11/2024
---

#### Bahin I: Kinatibuk-ang Panglantaw

Tutokan sa Pagtoon: Juan 1:32-36, Juan 6:1-71, Juan 5:36-38, ug Juan 7:37-53

Niini nga leksyon, atong mas tukion ang pagsusi sa pamatuud ni Juan Bautista. Wala maglibug si Juan o magduhaduha sa pagkatawo ni Cristo. Sa matag lihok, ipaila ni Juan si Jesus ingon nga ang Anak sa Dios ug ang bug-os nga katumanan sa tagna. Si Juan dili gayod usa ka politiko nga nagamping sa panahon nga nagkonsenti sa panon sa katawhan; hinonoa, siya nakasalig sa gipadayag nga kamatuuran sa gingharian sa Dios, walay sapayan kon kini dawaton sa kadaghanan sa mga tawo o dili. Andam gani si Juan sa pagbarog, nga maginusara sa walay pagkaluya, alang sa kamatuuran sa pagkasiguro nga siya pinadala gikan sa Dios.

Niini nga semana, maton-an usab nato nga ang kamatuuran magdala og pagkabahinbahin ug nagtinguha kon kinsa ang modawat niini uban sa bukas nga mga hunahuna ug mapaubsanon nga mga kasingkasing.

#### Bahin II: Komentaryo

**Ang Pagkamapainubsanon nga Kalag sa Bautista**

Si Juan Bautista wala dayon mawala, ug kompleto nga nahanaw gikan sa hitabo sa kasaysayan human sa iya nga pagtuman sa talandogon ug matagnaon nga kalabutan ingon nga naguna sa Mesias. Tinuud gayod si Juan nga matinugyanon ngadto sa buluhaton ni Cristo; walay bisan unsa gawas sa pagkabilanggo ug pagkahimo nga martir ang nakapahunong kaniya gikan sa iya nga buluhaton, ang iyang panigingnan sa daku kaayo nga pagtugyan ngadto sa buluhaton ni Cristo kinahanglan magdasig kanato sa pagpabilin nga malahutayon usab diha sa Iyang buluhaton.

Walay pagkapakyas sa pagunong, nahibalo si Juan sa iyang limitasyon ug buluhaton sa iyang kadugtongan ngadto kang Cristo. Kini nga matang sa pagkatinuud ug pagpaubus wala magtugot sa bisan unsa nga kasina o kompetisyon. Yano ang pagpamatuud ni Juan, “ako dili mao ang Cristo” (Juan 3:28). Nagtudlo si Juan sa katawhan sa dili pagtan-aw kaniya kondili sa pagtutok ngadto kang Jesus, ang “Pamanhonon,” kinsa nagalagad ingon nga iyang higala ug kang kinsa siya nagahimaya.

Si Cristo mao ang Usa nga naggikan sa langit, gikan sa sabakan sa Amahan, ug ang Iyang buhi nga mga pulong makahatag og kinabuhi nga dayon. Si Juan, ang pinalangga nga tinon-an, naghisgot sa iyang kanhi nga magtutudlo, ang mapaubsanon nga Juan Bautista, nga nagpahayag sa iyang kaugalingon sa iyang relasyon ngadto kang Cristo, “Siya kinahanglan magatubo, samtang ako kinahanglan magakunhod” (Juan 3:30). Ang pagtubo ni Cristo ug ang pagkunhod ni Juan sa kaugalingon gilista sa husto nga han-ay.

Dili gayud kita sa tinuud magpaubus gawas kon si Jesus magatubo sa atong mga kinabuhi; Siya lamang ang makahimo sa paglansang sa kaugalingon ug makakuha niini gikan sa trono sa kasingkasing. Natural, mosulay si Satanas sa pagpaila sa Juan 3:30 sa binali nga pagkahan-ay: iyang dasigon ang mga tawo sa pagpakunhod una (sa mga buhat) ug dayon magtan-aw sa pagtubo sa grasya ni Jesus sa ila nga mga kinabuhi. Apan kana nga pagsulay o pagtinguha dili mahimo sa pagkaespirituhanon, kay ang nagmando lamang nga gahum ni Cristo diha sa kasingkasing ang makasumpo sa kaugalingon. Sa usa ka pagkasulti, kinahanglan dili nato paunahon ang karwahe nga iduso sa kabayo, sumala pa sa panultihon.

Usa ka sugilanon nagasoy sa usa ka batang lalaki nga nalingaw sa pagawit og mga alawiton bahin kang Jesus, kinsa iyang gihigugma sa tibuuk kasingkasing. Nagampo siya kanunay alang kang Jesus nga magpuyo sa iyang kasingkasing, ug siya sa literal nagtoo nga buhaton kini ni Jesus. Apan naghunahuna siya kon unsa kaha kadaku si Jesus nga mohaum sa iyang gamay nga lawas. Wala makatubag sa hingpit ang iyang papa sa iyang pangutana, apan kini nga gamay nga bata mao ang nagtubag sa iya nga pangutana. Iyang gisultihan ang iyang amahan nga si Jesus daku ra kaayo kay kaniya nga sa panahon nga iyang dapiton Siya ngadto sa iyang kasingkasing, kinahanglan makita Siya sa iyang gawas!

Daw unsa ka makatandog nga hulagway sa atong Cristohanong pagsaksi! Unsa man ang mogawas kanato sa atong pakigsulti sa mga tawo? Ang Manluluwas ba o ang kaugalingon? Naghandum ang Manluluwas sa paglingkod sa trono sa ato nga mga kasingkasing, magpuno sa atong mga kinabuhi sa Iyang makaluwas nga grasya sama sa alimyon nga pahumot.

**Usa ka Bag-o nga Pagsabut Bahin sa Mesias** (Juan 1:32-36)

Gipasantop sa Bautista ang agenda sa espiritwal nga gingharian ni Cristo: espirituhanong pagkausab ug personal nga pagtahan o pagtugyan sa kaugalingon ngadto sa Dios. Ang mensahe ni Juan wala magkauyon sa mga gipaabut sa mga Judio bahin sa Mesias. Walay pagtagad sa biblikal nga mga tagna bahin sa usa ka magantos nga Manluluwas, gilabyan sa mga Judio ang Iyang kaulawan. Sa baylo, ila nga gitutok ang ila nga mga handum sa paglaum alang sa usa ka gamhanan nga hari nga makapagawas kanila gikan sa pagkaulipon sa Roma ug magpadaku sa Iyang paggahum ibabaw sa kalibutan.

Kon sa mainampingon ato nga hunahunaon ang Juan 1:32-36, atong makita nga naningkamut pagusab si Juan sa pagpahinumdum sa mga Judio sa espirituhanong kinaiyahan sa Mesias. Hunahunaa ang pagpasantop ni Juan sa ministeryo sa Espiritu Santo samtang mikunsad Siya ug mitugdon ibabaw kang Jesus ug naghatag kaniya og gahum sa pagbautismo niadto nga motoo Kaniya. Dugang pa, timan-i kon sa unsa nga paagi si Juan nagpahayag sa walay katapusan nga pagkatawo ni Jesus ingon nga balaan nga Anak sa Dios, ug usab ingon nga mao ang halad, ang “Cordero sa Dios,” nga mao ang magluwas sa Iyang katawhan gikan sa pagkaulipon sa sala.

Ang pahibalo ni Juan bahin sa Mesias nagpalig-on og usab sa ato nga kinahanglan sa pagtutok kon unsa ang walay katapusan sa kinaiyahan, ingon nga sukwahi sa yutan-ong mga butang. Ang tanang butang nga atong makita sa palibut, bisan ang labing dagku nga mga kabtangan, lumalabay lamang. Apan ang espirituhanong mga katinuuran molungtad nga walay katapusan. Kinahanglan magsunod kita sa mga tunob sa atong amahan nga si Abraham, nga “nagpaabut man niadtong lungsod nga may mga patukuranan, kinsang magtutukod ug magbubuhat mao ang Dios” (Hebreohanon 11:10). Ang reperensiya ngadto sa “mga patukuranan” gitumong sa pagpahinumdum kang Abraham, ang amahan sa mga matinumanon, bahin sa pagkalig-on ug pagkamakanunayon sa saad sa Dios kon itandi ngadto sa lumalabay nga kinaiyahan sa iyang lumad nga kinabuhi.

**Pagdawat ug Pagsalikway** (Juan 6:1-71)

Human sa milagro sa pagpakaon sa lima ka libo, naukay dayon ang panon sa katawhan sa pagpurongpurong kang Jesus nga hari sa tibuuk Israel. Apan walay politikanhong mga handum si Jesus, ni madala Siya sa daghang mga politiko, pinaagi sa pagkainila o sa opinyon sa kadaghanan sa publiko. Kondili, mainiton si Jesus sa handum sa pagtukod sa Iyang gingharian sa mga kasingkasing sa katawhan. Misulay ang mga tawo sa pagpugos kang Jesus sa pagtuman sa ila nga politikanhong mga plano, apan mipahawa Siya aron maginusara lang sa Iyang kaugalingon uban sa Iyang Amahan.

Gusto sa mga tawo nga modawat si Jesus sa ila nga mga tumong, sa walay pagtagad sa kamatuuran nga kinahanglan sila modawat Kaniya sa Iyang mga paagi. Sa katapusan, nakahukum sila sa pagsalikway Kaniya tungud kay ila nga gitutokan kon unsa ang dihadiha matuman ug temporaryo. Wala sila magtan-aw saylo niini nga mga butang ngadto sa labaw pa kadaku nga hulagway sa walay katapusan ug dili makita nga mga katinuuran sa gingharian sa Dios. Apan hilig sa wala makabig nga tawhanong kasingkasing sa pagsalikway kon unsa ang wala mahaum sa dugay na nga gitoohan nga mga hunahuna. Sumala sa ato nga makita, ang mga tawo hilabihan nga pagkalinga sa lawasnon nga tinapay sa pagkaagi nga nabutaan sila sa tanyag ni Jesus sa espirituhanong tinapay, nga gikinahanglan gayod nila alang sa kaluwasan.

Gitanyag ni Jesus ang Iyang kaugalingon ngadto sa katawhan ingon nga mao ang espirituhanong tinapay gikan sa langit, aron unta sila dili na gayud gutomon pagusab. Sa sama nga paagi, nagtanyag si Jesus sa Iyang kaugalingon ingon nga Buhing Tubig ngadto sa babaye nga Samarianhon, kinsa nakainum gikan Kaniya sa Tubig sa Kinabuhi, nga dili na gayud uhawon pagusab. Kay daghan sa ubang mga tinon-an gawas sa napulog-duha, ang mahigugmaong mga tinguha ni Jesus sa pagpadayag sa Kahayag sa balaan nga kamatuuran daw nagpagahi lang hinoon sa ila nga mga kasingkasing sa pagdumili niana nga kamatuuran. Sa baylo nga pagsulay sa pagsabut ug pagtoo, namalibad sa ila nga mga kaugalingon sa pagingon, “Lisud kining sultiha; kinsa may makapatalinghug niini?” (Juan 6:60). Busa, ikasubo nga, “wala na managpanglakaw uban kaniya” (Juan 6:66).

Niana nga punto, gitan-aw ni Jesus ang Iyang nahabilin nga napulog-duha ka mga tinon-an ug nangutana, “Buot ba usab kamong mobiya kanako?” (Juan 6:67). Unya si Pedro, nga mao ang tigpamaba sa grupo, nagsulti og ugdang mga pulong, nga gidasig sa Espiritu Santo, “Ginoo, kang kinsa man kami moadto? Ikaw mao ang may mga pulong mahitungod sa kinabuhing dayon” (Juan 6:68). Mao kini nga mga pulong sa pagpadasig nga kinahanglan atong batonan sa hunahuna! Walay dapit, ug walay lain, nga maadtoan alang sa kaluwasan gawas kang Jesus.

**Ang Pagpamatuud sa Amahan** (Juan 5:36-38)

Nagpamatuud si Juan Bautista sa daghang panahon ngadto sa katinuuran sa matuud nga Mesias nga gipadala gikan sa langit. Apan sa pagkasiguro ang pagpamatuud sa Amahan bahin sa Iyang Anak uban sa pagsaksi sa Dios nga Espiritu Santo mao ang labing gamhanan. Sa bautismo ni Jesus, ang tulo ka mga sakup sa Diosnong Kapangulohan hingpit nga nalambigit. Ang tingog sa Amahan nagpamatuud nga si Jesus mao ang Iyang “Anak nga pinalangga; kaniya may kalipay ako.” (Mat 3:17). Niadto nga higayon, nabuksan ang kalangitan “ug iyang nakita ang Espiritu sa Dios nga mikunsad nga ingon ug salampati, ug mipahiluna kini diha sa ibabaw niya” (Mateo 3:16).

Wala nay lain pa nga ikasulti o mabuhat ni Jesus sa pagpatoo sa Iyang mga kasupak saylo sa Iyang gisulti o gibuhat niadto nga adlaw sa Iyang bautismo. Dugang pa, si Juan Bautista nga ilang gihimaya, nagpamatuud sa katinuud sa pagsaksi sa langit. Busa, ngano man ang mga kasupak ni Cristo wala man makatoo sa nadungog ug nakita nga pagsaksi sa Amahan ug sa Espiritu alang Kaniya? Ngano nga wala man sila makatoo sa balaan ug gamhanang mga buhat ug mga pulong?

Ang gamhanang pamatuud sa pagbanhaw kang Lazaro gikan sa mga patay igo na unta nga makapatoo sa Judio nga mga pangulo nga si Jesus mao gayod ang tinuud nga Mesias. Apan diha sa ila nga espirituhanong kangitngit, dili sila makakita sa kamatuuran sa Dios nga nagdan-ag sa palibut. Nagdumili sila sa pagtoo, bisan unsa pang ebidensiya nga dayag kaayo nga gipakita atubangan sa ila nga mga mata. Gani, ang mga Pariseo, kanunay walay maayong pagsinabtanay sa mga Saduceo, nakakaplag og sayon nga kahigayonan sa pagusa sa mga puwersa sa paghukum kang Jesus ngadto sa kamatayon. Wala madugay human niadto, nagampo si Jesus sa pagingon, “Amahan, pasidunggi ang imong kaugalingong ngalan” (Juan 12:28). Nagpamatuud ang tingog sa Amahan alang sa halad ni Cristo didto sa krus sa pagingon “Gipasidunggan ko na kini, ug pagapasidunggan ko kini pag-usab” (Juan 12:28).

**Ang Pagpamatuud sa Panon sa Katawhan** (Juan 7:37-53)

Daghan sa komon nga mga tawo, lakip ang ubang mga Gentil, miduul aron motoo kang Jesus, ingon nga nakasaksi sa Iyang gamhanang mga buhat. Nailado kaayo si Jesus taliwala sa panon sa mga tawo nga dili mga maalamon ug dili sirado ang hunahuna ug pagpihig sama sa ila nga mga pangulo. Ang makamatay nga kasina sa mga pangulo nagbukal na. Nagalangalang sila sa pagdumili sa pagtoo sa bisan unsa nga ebidensiya alang kang Jesus, tawhanon o diosnon, bisan unsa ang dangatan.

#### Bahin III: Kagamitan sa Kinabuhi

Hunahunaa ug tubaga ang mosunod nga mga pangutana:

1\. Bahin sa pagkamapainubsanon sa Bautista: Adunay daghan kaayo nga pagpataliwala sa kaugalingon ug pagpabantog sa kaugalingon sa kalibutan karon. Apan nahibalo si Juan kon kinsa siya ug bahin sa unsa ang iyang buluhaton. Wala gayud siya mosulay bisan sa labing diyutay nga paagi sa pagilog sa pangatungdanan ni Jesus; wala niya igsapayan nga masalipdan siya aron ang matuud nga Kahayag modan-ag labaw kaysa pagtan-aw sa katawhan kaniya. Unsa man ang atong husto nga pagtagad mahitungud sa tawhanong katungdanan ug sa pagkainila? Unsa man ang gipasabut sa gipahayag ni Juan nga kinahanglan si Jesus motubo ug kita mokunhod?

2\. Bahin sa talandogon nga hilisgutan mahitungud sa kaluwasan diha kang Cristo: Unsa man ang gamhanan nga makapadani kanato kon kita magtoon sa atong tibuuk kasingkasing bahin sa mga pamatuud mahitungud sa Dios, sa kang Juan Bautista, ug sa uban nga si Jesus sa pagkamatuud talagsaon ug walay ikatandi nga Anak sa Dios, sa pagila nga kita walay kahimoan ug kalauman kon wala Siya?

3\. Bahin sa pagpakaon ni Jesus, ang Tinapay sa Kinabuhi: Unsaon nimo paggamit niini nga kinahanglanon nga gipadasig nga tambag ngadto sa imong adlaw-adlaw nga pagkinabuhi: “Kon unsa ang pagkaon ngadto sa lawas, si Cristo kinahanglan mao ang pagkaon sa kalag. Ang pagkaon dili makahatag og kaayohan gawas kon kini atong kaonon, gawas kon kini mahimo nga kabahin sa atong pagkatawo. . . . Kinahanglan kita mokaon diha Kaniya, modawat Kaniya sa ato nga kasingkasing, aron ang Iyang kinabuhi mahimong atong kinabuhi.”—Ellen G. White, _The Desire of Ages_, p. 389.

4\. Unsaon nato pagbaton sa usa ka moral nga dugokan aron makabarog alang sa husto labot sa pagkahimo nga ilado, sa opinyon sa kadaghanan, o pagpugos sa kaubanan? Ato nga nahibaloan gikan sa Biblia nga ang kadaghanan dili kanunay husto. Sa unsa nga paagi ang pagbaton sa pagpaluyo sa Dios ug sa Iyang kamatuuran naghimo kanato nga kadaghanan, bisan pa og kita maoy diyutay?

` `