---
title:  Pagdawat ug Pagsalikway
date:   05/11/2024
---

Ang leksyon 2 naghulagway sa pagpakaon sa 5,000 diha sa Juan 6 apan wala maglakip sa katapusang bahin niana nga sugilanon, nga giton-an dinhi.

`Basaha ang Juan 6:51-71. Unsa ang gisulti ni Jesus nga naglisud ang mga tawo sa pagdawat?`

Ingon nga bag-o pa lang gipakaon, sa milagroso nga paagi, ni Jesus, ang katawhan andam na sa pagkorona kang Jesus nga hari (Juan 6:1-15). Apan sa pakigsulti kanila sa ulahi didto sa sinagoga sa Capernaum, Iyang gipasabut ang espirituhanong kahulogan sa milagro, sa pagingon, “Ako mao ang tinapay sa kinabuhi,” (Juan 6:35). Iyang gisaysay sa dugang pa ka detalye nga kini nga tinapay mao ang Iyang unod, nga Iyang gihatag alang sa kinabuhi sa kalibutan (Juan 6:51).

Kini nga panultihon nagbukas sa mga mata sa panon sa katawhan ngadto sa kamatuuran nga si Jesus dili maoy ilang yutan-ong hari. Wala Siya mohaum sa sulondan nga mabuhat sa yutan-ong panghunahuna. Nagdumili sila sa pagkakabig, nga magusab sa paagi sa ilang paghunahuna aron ilang maila ug madawat si Jesus ingon nga mao ang Mesias. Daghan sa Iyang mga tinon-an mibiya Kaniya niini nga kahimtang (Juan 6:66).

Gikan sa usa ka tawhanong pagsabut, malisud kini alang kang Jesus. Ang pagdayeg sa panon sa katawhan makapahimuut. Kinsa ba ang dili gusto nga magustohan? Apan sa pagtan-aw sa daghang mga tawo nga mibiya ug mangutana sa prinsipyo sa usa, natural makapaluya usab. Sa pagtan-aw sa panon sa katawhan nga mibiya, gipangutana ni Jesus ang sulud sa Iyang mga sakup, ang Napulog og duha, kon mobiya ba usab sila.

Mao kadto ang panahon nga nakahimo si Pedro sa makapahibulong nga pagsugid, laing saksi bahin sa pagpamatuud kon kinsa gayod sa Jesus. “Ikaw mao ang may mga pulong mahitungod sa kinabuhing dayon. Ug kami nagatoo, ug among nasinati, nga ikaw mao ang Balaan sa Dios” (Juan 6:68, 69).

Ang mga tinon-an nakiguban kang Jesus sulud sa daghang mga tuig, nagpanaw uban Kaniya, nakakita sa Iyang mga milagro, nakadungog sa iyang mga wali. Nahibalo sila gikan sa ilang kasinatian nga walay usa nga ikatandi Kaniya. Ang pagtoo napalig-on diha kanila nga, bisan unsa ang dili kasarangan nga mga kahimtang, kini nga tawo mao gayod ang Mesias–bisan kon unsa pa ang ilang sayup nga pagsabut sa Iyang katuyoan sa paganhi. Human lang sa Iyang pagkamatay ug pagkabanhaw nakasugod sila sa pagsabut ngano nga mianhi si Jesus.

`Unsa ang ato nga makat-onan gikan niini nga sugilanon bahin sa kamatuuran nga ang kadaghanan sagad mangasayup? Ngano nga kinahanglan ato nga hinumduman kini, ilabina sa mga aspeto sa atong pagtoo nga wala giila sa kadaghanan—bisan sa kadaghanan sa mga Cristohanon?`