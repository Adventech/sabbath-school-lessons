---
title:  Ang Pagpamatuud sa Amahan
date:   06/11/2024
---

Ang Ebanghelyo ni Juan nagsugod sa pagsulti bahin sa Pulong (logos) ingon nga kauban sa Dios; nga kauban sa Dios-Amahan (Juan 1:1). Sa pagkahimo nga unod sa Pulong, nagpamatuud ang Espiritu bahin kang Jesus pinaagi sa pagkunsad ibabaw Kaniya panahon sa Iyang bautismo (Juan 1:32-34). Apan ang Amahan nagpamatuud usab bahin kang Jesus panahon sa Iyang yutan-ong ministeryo.

`Basaha ang Juan 5:36-38. Unsa ang gisulti ni Jesus dinhi bahin sa Amahan?`

Gidugtong ni Jesus ang Amahan ngadto sa mga buhat ug mga milagro nga Iyang gibuhat. Tin-aw kaayo ang Iyang gisulti nga gipadala Siya sa Amahan ug usab nagpamatuud bahin Kaniya.

`Basaha ang Mateo 3:17, Mateo 17:5, Marcos 1:11, ug Lucas 3:22 (tan-awa usab sa 2 Pedro 1:17, 18). Unsa ang gisulti sa Amahan bahin kang Jesus?`

Sa pagbautismo kang Jesus, ang Amahan ug ang Espiritu miuban sa Anak sa pagtimaan niini nga importante nga higayon: ang pagsugod sa ministeryo ni Jesus. Nagingon ang Amahan nga si Jesus mao ang Iyang Anak nga hinigugma nga Kaniya Siya nalipay kaayo. Apan, sa usa ka talandogon kaayo nga panahon sa ministeryo ni Cristo, nagsulti pagusab ang Amahan, niini nga panahon sumala sa gitala diha sa Ebanghelyo ni Juan.

Ang mga butang nahidangat ingon nga usa ka panapus sa katapusang mga adlaw niana nga ministeryo. Ang relihiyoso nga mga pangulo, wala makahimo sa paghunong Kaniya (tan-awa sa Juan 12:19), gusto nga patyon Siya, karon labaw kaysa kaniadto. Ang mga panon sa katawhan nangalipay bahin Kaniya, ilabina nagdugang kadaghan sa mga tawo, sa pagkadungog sa pamatuud niadtong nakakita Kaniya nga nagbanhaw kang Lazaro gikan sa mga minatay (Juan 12:17, 18), misugod sa pagsunod kang Jesus. Bisan ang mga Grego, didto alang sa fiesta, gusto motan-aw kang Jesus.

Niini nga higayon, agi og tubag ngadto sa mga pulong ni Jesus diha sa Juan 12:28, “Amahan, pasidunggi ang imong kaugalingong ngalan,” ang Amahan nagsulti pagusab gikan sa langit, “Gipasidunggan ko na kini, ug pagapasidunggan ko kini pag-usab” (Juan 12:28).

Sumala sa ato na nga nakita, ang takna sa paghimaya kang Jesus mao ang krus. Busa, ang pamatuud sa Amahan bahin kang Jesus nagtudlo ngadto sa dakung halad sa Cordero sa Dios alang sa mga sala sa kalibutan. Mao kini ang pagsugod sa Iyang yutan-ong ministeryo. Ang Iyang kamatayon alang kanato mao ang nagbayad sa hingpit alang sa atong mga sala, ug diha Kaniya, pinaagi sa pagtoo, kita dili na gayud magatubang niana nga silot sa atong mga kaugalingon.