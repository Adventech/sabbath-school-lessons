---
title:  Ang Espiritu Santo
date:   11/12/2024
---

Dili kaayo ilado ang Espiritu Santo diha sa Ebanghelyo ni Juan sama sa Amahan ug sa Anak. Apan, ang Iyang buluhaton mahinungdanon kaayo ngadto sa kalampusan sa buluhaton ni Jesus.

`Basaha ang Juan 1:10-13. Unsa ang gitudlo niini nga teksto kanato bahin sa kahinungdanon sa Espiritu Santo alang sa pagkakabig?`

Sa una nga kapitulo sa Juan mismo, ato nga makita kon unsa ka hinungdanon ang buluhaton sa Espiritu Santo. Nagsulti kanato si Juan nga ang tanan nga magadawat sa Pulong, sa ato pa nga ang tanan nga nagatoo Kaniya, nahimong mga anak sa Dios, kadtong, “nangatawo dili gumikan sa dugo, ni sa pagbuot sa unod, ni sa pagbuot sa lalaki, kondili sa Dios” (Juan 1:13). Magagikan lang kini sa buhat sa Espiritu Santo.

`Unsa ang gisulti sa mosunod nga mga pahayag bahin sa kalihokan sa Espiritu Santo? Juan 3:5-8, Juan 6:63, Juan 14:26, Juan 15:26, Juan 15:26, Juan 16:7-11.`

“Sa paghulagway ngadto sa Iyang mga tinon-an ang buluhaton sa Espiritu Santo, nagtinguha si Jesus sa pagdasig kanila uban sa kalipay ug paglaum nga nagdasig sa Iyang kasingkasing. Nagmaya Siya tungud sa dagaya nga tabang nga Iyang gihatag alang sa iglesya. Ang Espiritu Santo mao ang labing hataas sa tanang mga gasa nga Iyang mapangayo gikan sa Amahan alang sa pagtuboy sa Iyang katawhan. Gihatag ang Espiritu ingon nga usa ka makapabag-o nga ahente, kay kon wala kini ang halad ni Cristo mahimong kawang. Ang gahum sa daotan nagpalig-on sulud sa gatusan na ka mga tuig, ug ang pagpasakup sa mga tawo ngadto niini nga satanasnong pagkabihag kahibulungan. Ang sala mahimong suklan ug mabuntog pinaagi lamang sa gamhanan nga ahensiya sa Ikatulong Persona sa Diosnong Kapangulohan, nga moabut uban sa walay pagkausab nga kusog, apan diha sa pagkapuno sa balaang gahum.”—Ellen G. White, _The Desire of Ages_, p. 671.

Daw unsa nga panalangin, diay, ang pagdawat sa Espiritu Santo, kinsa mopamatuud nga ang Dios matuud (Juan 3:33). Ang Espiritu Santo mao ang mopaila sa sala, sa pagkamatarong, ug sa paghukum (Juan 16:8-11.) Busa, ang yawi alang kanato sa pagila unsa ang husto, unsa ang tinuud, unsa ang maayo, mao ang atong pagpasakup sa atong rason ug kinabuhi ngadto sa Pulong sa Dios pinaagi sa makapatoo ug madanihong gahum sa Balaang Espiritu.