---
title:  Ang Pagkaila sa Anak mao ang Pagkaila sa Amahan
date:   10/12/2024
---

Sa tibuuk Ebanghelyo ni Juan, gihulagway sa apostol kon giunsa ni Jesus, ang Anak, pagbuhat ang mga kalihokan nga nagtudlo ngadto sa Amahan, gipasabut ni Jesus kon kinsa ang Amahan ug nagpakita kon unsa ang Iyang relasyon ngadto sa atong kalibutan. Kini nga tanan nagsunod sa Juan 1:18, nga nagingon nga Iyang gipaila ang Amahan (Grego exegoemai: sa pagpasabut, paghubad, pagpadayag). Sa sublisubli gihimo kini ni Jesus. Ang pulong Amahan (pater) makita sa 136 ka beses diha sa Juan ug 18 ka beses diha sa 1-3 sa Juan, kapin sa usa sa ikatulo nga bahin sa tibuuk nga paggamit diha sa Bag-o nga Tugon. Ang pakigpulong sa panamilit mao ang usa sa panguna nga mga dapit diha sa Ebanghelyo diin si Jesus nagpaila sa Amahan.

Si Jesus mao ang representante sa Amahan dinhi sa yuta, ug mianhi sa pagkinabuhi, diha sa tawhanong unod, sa kabubut-on sa Amahan. Gani, miingon si Jesus nga sa tanang butang Iyang gitinguha sa pagbuhat sa kabubut-on sa Amahan, ug dili sa Iyang kaugalingon (Juan 5:30). Daw kini sa nahauna usa ka makapahibulong nga pahayag, apan nagpakita kini kon unsa ka bug-os ang pagtugyan ni Jesus, ingon nga usa ka tawhanong binuhat, ngadto sa Amahan.

Miingon usab si Jesus nga Siya gipadala sa Amahan aron pagtapus sa Iyang buluhaton sa kaluwasan sa mga tawoâ€”ug nga ang Amahan sa Iyang kaugalingon nagdala sa pagsaksi ngadto sa Iyang buluhaton (Juan 5:36).

Si Jesus nagmantala nga ang Amahan nagpadala Kaniya aron sa pagalagad ingon nga usa ka bugtong nga pinaagi Kaniya ang katawhan makaduul ngadto sa Amahan (Juan 6:40, 44). Buut sa Amahan nga ang katawhan makabaton sa dayon nga kinabuhi nga makaplagan diha kang Jesus, kinsa nagsaad sa pagbanhaw kanila diha sa pagkabanhaw.

`Unsa ang itudlo kanato sa mosunod nga mga teksto bahin sa relasyon ni Jesus ug sa Amahan? Juan 7:16; Juan 8:38; Juan 14:10, 23; Juan 15:1, 9, 10; Juan 16:27, 28; Juan 17:3.`

Giangkon ni Jesus nga ang Iyang relasyon ngadto sa Amahan makapahibulong. Iyang giangkon nga ang tanan sa Iyang mga pagtolon-an mao ang mga pagtolon-an sa Amahan; nga ang tanan nga Iyang gisulti Iyang nadunggan personal gikan sa Amahan; nga ang pagtoo diha Kaniya sama nga pagtoo diha sa Amahan; nga ang Iyang mga pulong gayod ug ang Iyang mga buhat Iya tanan sa Amahan; ug nga Siya ug ang Amahan nahiusa diha sa paghigugma ug pagbuhat alang sa kaluwasan sa katawhan. Daw unsa ka gamhanan nga pamatuud ngadto sa pagkasuud ni Jesus ngadto sa Iyang Amahan didto sa langit!

`Sa unsa nga paagi ang imo nga kinabuhi mausab kon ang imong mga panghunahuna ug mga lihok maoy usa ka bug-os nga pagpahayag sa kabubut-on sa Dios alang sa imo nga kinabuhi. Mao nga, unsaon nato sa labaw pa ka maayo pagkinabuhi kon unsa ang atong nahibaloan gikan kang Jesus mao ang kabubut-on sa Dios alang sa ato nga mga kinabuhi?`