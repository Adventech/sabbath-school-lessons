---
title:  Komento sa Magtutudlo
date:   13/12/2024
---

#### Bahin I: Kinatibuk-ang Panglantaw

Tutokan sa Pagtoon: Juan 14:6-11, Juan 1:13, Juan 3:5-8, Juan 6:63, Juan 14:26, Juan 15:26, Juan 16:7-11, Juan 17

Ang leksyon niini nga semana mahitungud sa triune God o Trinidad ug sa unsa nga paagi si Jesus, ang Ikaduha nga Persona sa Diosnong Kapangulohan, mao ang nagdugtong sa laing duha ka mga sakup.

Adunay dili moubus duha ka mga dapit sa Bag-o nga Tugon diin ang tulo ka mga sakup sa Diosnong Kapangulohan gihisgutan diha sa usa ka kahulogan. Sa pagbautismo kang Jesus, sumala sa natala diha sa Mateo 3:16. 17, ang Espiritu Santo nanaug ug nitugdon ibabaw ni Jesus, ug ang tingog sa Amahan nadunggan. Diha sa Juan 1:1-3. 32, ato nga nahibaloan nga si Jesus ug ang Amahan usa, ug si Juan Bautista nakasaksi sa Balaang Espiritu, diha sa dagway sa usa ka salampati, nga mitugdon ibabaw sa Anak.

Ang mga kapitulo 13-17 giila nga panamilit nga mga kapitulo ni Juan bahin kang Jesus, sa wala pa ang paglansang, pagkabanhaw, ug pagkayab Niya ngadto sa langit. Niini nga mga kapitulo, gitutokan ni Jesus ang importante nga hilisgutan sa Iyang relasyon ngadto sa Iyang Amahan ug ngadto sa Espiritu Santo, ug sa unsa nga paagi kita, diha Kaniya, masuud ngadto sa Dios. Naghandum si Jesus sa pagbilin kanato niini nga labing importante nga hunahuna aron nga atong mahinumduman kanunay nga mianhi Siya gikan sa Amahan, nga Siya sama sa Amahan, ug nga ang Espiritu Santo, nga Iyang representante, ipadala aron sa pagtudlo, pagpaila sa sad-an, ug sa paglipay kanato hangtod sa pagbalik ni Jesus.

#### Bahin II: Komentaryo

**Ang Langitnong Amahan**

Ang Genesis 1 ug Juan 1 adunay usa ka butang nga komon. Ang Trinidad nalambigit sa Paglalang pinaagi kang Jesus, ug ang Trinidad nalambigit sa pagtubos pinaagi kang Jesus. Ang malalangon nga Pulong naghulma og usa ka hingpit nga kalibutan nga nahugawan sa sala ug nakasamok sa panagkauyon tali sa Dios ug sa Iyang mga linalang. Sa malipayon, si Jesus ang matubsanon nga Pulong, nagkuha diha sa Iyang kaugalingon sa buhat sa pagpabalik o pagpahiuli sa nawala nga panaguyon, ug Siya nagmadaogon. Dugang pa, nakigaway Siya sa kamatayon ug nakadaog. (Tan-awa sa Roma 6:8-14 ug 2 Corinto 5:21.)

Masayon lang ang paghunahuna nga giantos ni Jesus ang tanan sa Iyang kaugalingon didto sa krus, apan ang Amahan ug ang Espiritu Santo nagantos usab uban Kaniya. Diha sa 2 Corinto 5:19, si Pablo nagingon nga “diha ang Dios kang Cristo, nagpasig-uli sa kalibutan ngadto sa iyong kaugalingon sa walay pag-isip batok kanila sa ilang kalapasan, ug nagpiyal kanamo sa balita sa pagpasig-uli.” Takus timan-an nga gusto sa Dios nga mosalmot kita nga aktibo sa ministeryo sa pagpasiguli, sa pagbaton sa dakung pribilehiyo sa pagpaambit sa buluhaton ni Jesus ingon nga mga tinugyanan sa Iyang gingharian.

Nagpamatuud si Jesus nga Siya ug ang Iyang Amahan usa, ug sa pagkatinuud, usa sila gikan sa eternidad. Siya sa Iyang kaugalingon nagingon, “Ako ug ang Akong Amahan usa” (Juan 10:30), ug “Ang Amahan ania Kanako, ug Ako anaa Kaniya” (Juan 10:38). Ang Amahan daku og napuhonan niini nga kalibutan, ug Iyang gihigugma kini sama sa Iyang paghigugma sa Iyang bugtong Anak. Nagbuhat si Jesus sa hingpit nga kabubut-on sa Iyang Amahan (Juan 5:30); ang Amahan nagsulti ug nagbuhat pinaagi Kaniya (Juan 14:10); ug ang Amahan nagdala og kaluwasan ngadto sa motoo sa Iyang Anak (Juan 3:16).

**Si Jesus ug ang Amahan**

Ang paglalang ug kaluwasan mao ang inisyatibo sa Dios. Iyang gibuhat si Adan ug Eva tungud sa gugma, aron sa pagpakiguban kanila. Kini nga pakiguban nabalda tungud sa sala, apan wala kita gibiyaan sa Dios sa ato nga kaugalingong gidangatan. Iyang gihimo ang pagpahiuli sa atong nabuak nga relasyon Kaniya. Usahay atong ipasantop ang ato nga pagtugyan ngadto sa Dios, apan unsa man ang atong tawhanong pagtugyan kong wala ang Iyang dakung pagtugyan nga makapadasig sa ato nga pagtugyan. Nagpamatuud si Pablo niini nga punto pinaagi sa pagpangutana, “O ginatamay mo ba ang kadagaya sa iyang pagkamapuanguron ug pagkamainantuson ug pagkamapailubon? Wala ka ba masayud nga ang pagkamapuanguron sa Dios alang man sa pag-agda kanimo sa paghinulsol?” (Roma 2:4).

Mibulontaryo si Jesus sa paganhi sa atong makasasala nga kalibutan sa usa ka balaan nga buluhaton sa pagluwas niini gikan sa mga gapus sa daotan. Ang Dios sa Iyang gugma nagpaambit niini nga pagpahigayon ug nagkauyon sa paganhi dinhi sa kalibutan niini nga Persona sa Iyang Anak ug sa pagpakamatay alang sa matag usa. Ang Juan 3:16 tin-aw nga nagsulti kanato nga gihigugma sa Dios ang kalibutan sa dakung paagi sa pagpadala sa Iyang bugtong Anak aron pagpakamatay alang niini, kay ang Iya lamang nga kamatayon makatubus kanato gikan sa ato nga kamatayon. Si Abraham ug ang iyang anak sa saad, si Isaac, naghulagway niini nga saad pinaagi sa ilang panagkauyon sa pagtuman sa hangyo sa Dios.

Apan ang kalainan mao nga ang halad ni Isaac dili mao ang tinubdan sama sa halad ni Cristo. Kini nga kalainan nitungha tungud kay ang Anak sa Dios mao ang Tuburan sa kinabuhi, ug si Isaac dili. “Sa sinugdan mao ang Pulong, ug ang Pulong kauban sa Dios, ug ang Pulong Dios. Siya sa sinugdan uban sa Dios. . . . Diha Kaniya ang kinabuhi, ug ang kinabuhi mao ang kahayag sa mga tawo” (Juan 1:1, 2, 4). Nagsulti si Ellen G. White nga, “Diha kang Cristo ang kinabuhi, orihinal, dili hinulaman, walay gigikanan.”—_The Desire of Ages_, p. 530.

**Ang Pagkaila sa Anak mao ang Pagkaila sa Amahan** (Juan 14:6-11)

Labaw kaysa bisan diin sa Biblia, adunay daghang mga reperensiya ngadto sa Amahan makita diha sa Ebanghelyo ni Juan, ilabina sa ulahi nga mga kapitulo. Takdo 136 ka beses nagpahinungod si Jesus ngadto sa Amahan: Sama sa unsa ang Iyang dagway ug ang panaghiusa kanila nga duha. Ang ubang literaryo nga kritiko mahimo nga magsukit niana nga pagbalikbalik nga walay kapuslanan, apan gusto makasiguro si Jesus nga nahibalo kita ug naghatag og bili sa Iyang Amahan. Uban niana, gipasantop ni Jesus kon giunsa Niya pagkinabuhi sa hingpit nga kabubut-on sa Iyang Amahan sa tanan nga Iyang gisulti ug gibuhat.

Tingali ang usa ka reperensiya nga naglangkob niini nga pagtutok mao ang tubag ni Cristo ngadto kang Felipe diha sa Juan 14:9, diin ang Amahan nagmatuud, “Ang nakakita kanako nakakita sa Amahan.” Kini nga tin-aw nga pamatuud kinahanglan maghatud kanatong tanan ngadto sa pakigdugtong sa Dios ang Anak, kay bisan unsa nga mga kinaiyahan ni Jesus atong makita diha sa mga Ebanghelyo, kinahanglan ato usab makita nga nagpaila ngadto sa Amahan. Kini nga makapadasig nga pagila kinahanglan magtabang kanato sa pagsulud ngadto sa mahigugmaon nga relasyon sa Amahan maingon man sa Anak.

Sa unsa nga paagi maapektohan ang atong adlaw-adlaw nga mga kinabuhi kon sundon nato ang panigingnan ni Cristo sa dili pagbuhat sumala sa atong kabubut-on kondili sa pagbuhat sa maalamon nga kabubut-on sa atong langitnong Amahan?

**Ang Espiritu Santo** (Juan 1:13, Juan 3:5-8, Juan 6:63, Juan 14:26, Juan 15:26, Juan 16:7-11)

Ang Espiritu Santo mao ang aktibo nga Ahente sa kusganong proseso sa espirituhanong pagkakabig, usa ka proseso nga gihulagway ni Jesus ingon nga pagkatawo pagusab. Bisan sa sinugdanan sa iya nga Ebanghelyo, gihisgutan ni Juan kini nga mahinungdanong isyu bahin sa bag-ong pagkatawo, nga “dili gumikan sa dugo, ni sa pagbuot sa unod, ni sa pagbuot sa lalaki, kondili sa Dios” (Juan 1:13). Kini nga milagroso nga hitabo mahimo pinaagi sa ahensiya sa makapalihok nga impluwensiya sa Espiritu Santo diha sa tawhanong kasingkasing.

Ang Espiritu Santo mao ang makapukaw sa tanlag ngadto sa dinalian nga pagkinahanglan alang sa kaluwasan ug magpaila sa kasingkasing sa pagkamatinudanon sa tanan nga isulti ug buhaton sa Amahan ug Anak. Gawas ingon nga mao ang atong Maghuhupay, ug ang Usa nga molingkod tapad kanato sa pagdala og kahupayan, ang Espiritu Santo espesyalista bahin sa kombiksyon. Magmapasalamaton kita kon atong masinati ang usa ka makapaayo nga sukod sa sala kay usa kini ka tin-aw nga timaan aktibo ang Espiritu Santo sa ato nga mga kinabuhi, magawhag kanato sa pagtarong sa mga butang.

Ang ubang buluhaton sa Espiritu Santo nga gipahinungod diha sa Ebanghelyo ni Juan, mabasa diha sa Juan 16:8-15. Sa pagsugod, ang Espiritu Santo magpaila sa ato nga mga tanlag labot sa sala nga naghampak kanato ug kinahanglan makuha gikan sa atong mga kasingkasing. Ikaduha, pailhon kita Niya sa pagkamatarong ug sa kalipay sa pagbuhat kon unsa ang husto imbis kon unsa ang kahakog. Kini nga pagkamatarong, nga ipahinungod ug ihatag, moabut lamang gikan sa “Adlaw sa pagkamatarong” pinaagi sa pagministeryo sa Espiritu. Ikatulo, ang Espiritu magpaila kanato sa paghukum, nga siguro nga moabut gayod. Kini nga pagpaila kinahanglan maghatud ngadto sa paghinulsol ug maandam alang sa madali nga paganhi ni Cristo. Ang pagpaila sa umalabot nga paghukum magpadali sa atong pagduul ngadto sa Amahan diha sa matuud nga paghinulsol ug pagreporma. Ikaupat, ang Espiritu Santo magagiya kanato ngadto sa tanang kamatuuran nga anaa kang Jesus. Sa ato nga pagsaksi ngadto sa uban, dad-on ni Jesus sa atong panumduman ang mga butang nga kinahanglan atong isulti sa tukma nga panahon (Lukas 21:14, 15). Ikalima, ang Espiritu maghimaya kang Jesus diha sa pagpasidungog sa Iyang mga pulong ug kabubut-on.

**Ang Pagampo ni Jesus** (Juan 17)

Ang Pagampo diha sa Juan 17 gihulagway ingon nga pagampo sa pagpataliwala ni Jesus, nga mao ang kinatas-an ug labing lalum nga mga pagampo. Dinhi niini, nagampo si Jesus alang sa Iyang kaugalingon, alang sa Iyang mga tinon-an, ug alang sa tanang mga tumotoo, sa presente ug sa umalabot—umalabot, tungud kay nagampo Siya “alang usab sa mga mosalig kanako pinaagi sa ilang [ang mga tinon-an] pulong” (Juan 17:20). Ang mga pagampo ni Cristo dili lamang gamhanan kondili malukopon sa tanan. Kamatuuran nga nagampo Siya sa personal alang kanato, sa mabination, sa pagkagamhanan, ug sa makanunayon.

Nagampo si Jesus sa personal alang kang Pedro diha sa Lukas 22:31, 32. Nagampo Siya nga mabination alang sa Iyang masupilon ug masukihon nga katawhan. (Tan-awa sa Mat. 23:37.) Gisultihan kita ni Pablo diha sa Hebreohanon 5:7 nga naghangyo siya uban “makusog nga mga pagsinggit ug paghilak.” Nagampo siya sa pagkagamhanan, bisan alang sa iya nga mga kaaway nga naglansang Kaniya: “Amahan, pasayloa sila, kay wala sila makasabut sa ilang ginabuhat” (Lukas 23:34). Gitubag ang mga pagampo ni Jesus sa pagkakabig sa Iyang mga kaaway agi og tubag ngadto sa dinihog sa Espiritu nga pagwali ni Pedro. Sa katapusan, kanunay nagampo si Jesus, dili panagsa sama sa ato nga gihimo kon magampo kita alang sa uban. Ang Hebreohanon 7:25 nagsulti kanato nga si Jesus “siya arang makaluwas sa mga moduol sa Dios pinaagi kaniya, sanglit buhi man siya sa kanunay aron sa pagpangamuyo alang kanila.”

#### Bahin III: Kagamitan sa Kinabuhi

Hunahunaa ug tubaga ang mosunod nga mga pangutana:

1\. Paghinumdum og usa ka panahon nga naluya ka ug wala makasabut sa hingpit kon unsa ang anaa sa Pulong sa Dios. Niini nga panahon, sa unsa nga paagi kini makatabang kanimo sa paghunahuna sa pagkawalay kinutoban sa Dios nga itandi sa imong kaugalingon nga adunay kinutoban? Ang hingpit nga kahibalo sa atong Dios nga walay kinutoban naglukop sa tibuuk natad sa kahibalo ug kaalam, apan ang atong limitado nga kahibalo kutub lang sa gamay nga bahin niana nga kadaku. Dili ba kini nga katinuuran makahimo kanato sa pagpasakup ngadto sa Iyang kabubut-on ug “sa paghilum ug pagila nga Siya mao ang Dios”? Isaysay.

2\. Nakadangat ba ikaw sa pagkaamgo nga ang Amahan sama sa Anak, ug ang Anak sama sa Amahan? Kon mao, sa unsa nga paagi? Sa unsa nga paagi ang imo nga pagkaamgo makatabang kanimo nga mahimong mas suud sa Dios Amahan?

3\. Unsa ang imo nga gibati sa pagkahibalo nga bisan dinhi ug labaw pa sa langit, ikaw makaambit sa suud nga relasyon ni Jesus sa iya nga Amahan?

4\. Ang buluhaton sa Espiritu mao ang pagpaila sa sala, sa pagkamatarong, ug paghukum ngadto sa tawhanong kasingkasing. Kon, sa pila ka mga katarungan, nagsupak ka sa pangaghat sa imong tanlag, unsa ang imo nga mahimo bahin niini?

5\. Nakahunahuna ka ba niana, aron sa pagtukod sa imo nga pagtoo ug pagpalig-on sa imong kinabuhi sa pagampo, imong ihiusa ang imong huyang nga pagtoo ug mga pagampo sa dili matarog nga pagtoo ug mga pagampo ni Jesus? Unsa sa imo nga hunahuna ang kalainan nga mahimo niini nga panaghiusa sa imong espirituhanong panaw ngadto sa gingharian?

` `