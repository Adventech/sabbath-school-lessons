---
title:  Ang Pagampo ni Jesus
date:   12/12/2024
---

Ang Juan 17 usahay tawagon nga ang hataas sa saserdote nga pagampo ni Jesus. Mao kini ang nagtapus sa panamilit nga pakigpulong. Mianhi si Jesus sa yuta aron ang tawo mapahiuli, sa katapusan, ngadto sa orihinal nga relasyon sa Dios. Matinumanon Siya nga naghimo og mga timaan nga gihatag sa Dios Kaniya nga Iyang himoon. Sa sinultihan ug binuhatan, Iyang gipasabut ang Dios ngadto sa mga tawo.

Si Jesus hapit na nga mobiya niini nga yuta. Naghandum Siya sa pagpaambit sa makausa pa sa Iyang gugma alang sa Iyang mga tinon-an. Gusto Niya nga ilang masabtan ang suud nga relasyon tali Kaniya, sa Amahan, ug sa Espiritu Santo. Gusto Niya nga dad-on sila ngadto sa sama nga personal nga relasyon sa Dios ug sa Amahan ug sa Espiritu nga Iyang nabatonan.

`Basaha ang Juan 17:1-26. Unsa nga mga pulong niini nga kapitulo nagsulti sa handum ni Jesus alang sa usa ka suud nga relasyon sa gugma tali sa Iyang kaugalingon, sa Amahan, ug sa Iyang mga tinon-an?`

Daghan ang nagbasa sa Juan 17 sa pagsabut nga ang bugtong butang nga mahinungdanon mao ang panaghiusa ug gugma. Walay ikapangutana niana, ang tuyo sa Dios mao ang pagpahiuli kanato ngadto sa usa ka personal nga relasyon Kaniya ug sa tanang katawhan. Apan ang mas mabinantayon nga pagbasa nagsugyot sa usa ka labi ka hinungdanon nga kadugtongan tali sa gugma ug kamatuuran.

“Ug ang kinabuhing dayon mao kini, ang ilang pagpakaila kanimo nga mao ang bugtong tinuod nga Dios” (Juan 17:3), dili ang Dios, bisan kinsa nga atong gihunahuna nga Siya.” ‘Gipadayag ko ang imong ngalan ngadto sa mga tawo nga kanako imong gitugyan, . . . ug ilang gibantayan ang imong pulong. . . . nahibalo sila nga ang tanan nga imong gihatag kanako nagagikan kanimo” (Juan 17:6, 8).” ‘Balaana sila pinaagi sa kamatuoran; ang imong pulong mao ang kamatuoran’ ” (Juan 17:17).

Mianhi si Cristo aron pagpadayag sa Amahan. Kini nga pagpadayag importante tungud sa daghang sayup nga panghunahuna bahin sa Dios. Ang Ebanghelyo ni Juan nagpakita kon sa unsa ka seryoso ang pagdala ni Jesus niini nga buluhaton. Iyang girepresentahan sa husto ang Pulong sa Dios ug sa mga buhat. Kon dili mahinungdanon ang kamatuuran, ngano nga magdugay pa man kita sa pagtoon niini?

Nagkinabuhi si Jesus sa kinabuhi nga adunay dakung kalisdanan, nga sa katapusan gisalikway sa relihiyoso nga mga awtoridad. Nagantos sa pagkawalay pagtagad gikan sa katawhan nga bisan usahay gani gikan sa Iyang kaugalingong mga tinon-an. Usa sa Iyang mga tinon-an nagbudhi Kaniya, ang lain pa naglimod Kaniya sa makatulo ka mga panahon. Nagagi Siya sa usa ka walay kalooy nga pagbista ug namatay didto sa usa ka krus sa mga kamut sa mga Iyang gianhian gayod aron luwason.

`Unsaon nimo sa labi pa ka maayo pagpakita sa gugma sa Dios, sama sa gugma tali kang Jesus ug sa Amahan, sa imong kaugalingong kinabuhi?`