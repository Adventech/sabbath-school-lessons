---
title:  Komento sa Magtutudlo
date:   18/10/2024
---

#### Bahin I: Kinatibuk-ang Panglantaw

Tutokan sa Pagtoon: Juan 1:9-13; Juan 1:14, 18; Juan 17:1-5

Labaw kaysa bisan diin diha sa Kasulatan, ang Ebanghelyo ni Juan maisogong nagmantala, sa tukma ug sa pagkagamhanan, ang kamatuuran nga si Jesus Dios. Ingon nga Dios sa walay katapusan, si Jesus naguna sa Paglalang ug sa eternidad mismo. Ang hinigugma nga tinon-an nagpasantop sa tema sa pagka-Dios diha sa pagkahalalum aron sa pagpadan-ag sa kamatuuran sa uniberso nga ang Pulong nahimo nga unod.

Maingon nga si Moises nagpahimutang sa Daang Tugon pinaagi sa pagpasabut sa kamatuuran bahin sa Paglalang, busa si Juan naghimo sa sama nga pagmantala diha sa Bag-ong Tugon. Busa ang tema sa Paglalang—ug sa Maglalalang niini, ang Pulong, nga mao ang Dios—naghiusa sa Daan ug sa Bag-ong Tugon. Pinaagi sa pagangkla sa iya nga Ebanghelyo sa Paglalang gikan sa sinugdanan, naghatag si Juan og teolohikal nga angkla alang sa matag usa ka diskusyon nga mosunod.

Alang kang Juan, ang hilisgutan bahin kang Jesus ingon nga Maglalalang mahinungdanon, tungud kay si Satanas, ang dakung manglilimbong, nagdumot sa kamatuuran bahin sa pagka-Dios ni Cristo ug sa Iyang pagkasama sa Dios. Duul sa tumoy sa Cristohanong siglo, ang mangitngit nga mga tumotumo misulud sa iglesya. Ang gnostic nga mga erehes nga nagsukitsukit sa katinuuran sa pagka-Dios ni Jesus, nga nagsabwag sa pagduhaduha bahin sa Iyang matuud nga pagkahimo nga unod. Mao kini ang peligro nga kahibulungan nga nahitabo sa gibanabana tulo ka mga dekada human sa pagsulat sa sinoptiko nga mga Ebanghelyo. Ang gisangputan, nagdala kini og kasaguyo taliwala sa mga tumotoo ug nagpakunhod sa ila nga espirituhanong moral.

Ang nahauna nga 18 ka mga bersikulo sa Ebanghelyo ni Juan nagsakup sa pasiuna ngadto sa uban sa iya nga Ebanghelyo. Nakahatag sila sa dili matay-og, bug-os, ug tibuuk nga teolohikal nga pamahayag bahin sa pagka-Dios ni Cristo. Si Cristo ang Pulong mao ang Dios ug sukad pa kaniadto. Siya ang Maglalalang ug Kinabuhi ug Kahayag—ang Maghahatag; apan nahimo Siya nga usa ka tawo, natawo diha sa Dios, ug nagpakita sa Iyang gugma, grasya, ug himaya sa wala pa ang Iyang paglalang.

#### Bahin II: Komentaryo

Ang balaang Logos (Pulong) diha sa Juan 1:1 gigamit sa pagpaila sa makapahayag nga kabubut-on sa Dios ug sa gahum sa paglalang. Pinaagi sa Paglalang ug sa pagpadayag, sa tin-aw ang Dios nagpaila sa Iyang kinaiya ug sa Iyang mga buhat sumala sa makita sa tibuuk Kasulatan. Ug karon, nagpadayag ang Dios sa Iyang kaugalingon pinaagi sa pagkahimo nga unod o tawo sa Iyang Anak. Sa walay duhaduha magpabilin sa ato nga mga hunahuna bahin sa gugma sa Dios alang kanato tungud kay Iyang gipadayag ang Iyang kaugalingon diha kang Jesus.

Hinumdumi kon giunsa pagtubag sa Ginoo si Felipe nga naghangyo Kaniya sa pagpadayag sa Amahan? Si Jesus miingon, “Kadugay ko nang pagkig-uban kaninyo, ug wala ka pa diay makaila kanako, Felipe? Ang nakakita kanako nakakita sa Amahan. Naunsa bang miingon man ikaw, 'Ipakita kanamo ang Amahan?” (Juan 14:9).

Pinaagi sa paganhi ug pagpuyo uban kanato, gipadayag ni Jesus ang Dios ngadto sa mga tawo ug ngadto sa mga manulunda. Siya mao ang Pulong sa Dios, —ang hunahuna sa Dios nahimong madungog.”—Ellen G. White, _The Desire of Ages_, p. 19. Kini nga pagpaila sa kinaiya sa Dios naglungtad, matod ni Juan sukad pa gayod sa sinugdanan. Unsa ang gipasabut ni Juan sa mga pulong, “Sa sinugdan”? Ang Grego nga teksto kulang sa definite article “the” sumala sa gisangkap pinaagi sa King James Version ug uban pa nga hubad sa laing pinulongan sa Ingles, nga naghatag og kahulogan sa pulong “sinugdan” nga mas espesipiko. Ang pagkawalay tino nga definite article diha sa Grego nga pinulongan nagpasabut sa walay tino nga panahon, sama niana, nga matudlo o mabanabana, kondili usa ka dili matumbok nga panahon nga saylo pa sa bisan unsa nga sinugdanan. Sa usa ka pagkasulti, ang Pulong, Jesus, diha sa kahangturan, diha na daan, sa wala pay bisan unsa nga gilalang.

**Ang Pulong Nahimo nga Unod** (Juan 1:14, 18)

Ang Logos masabut ingon nga kamatuuran, sulondan nga paglungtad, hingpit nga hunahuna, ug pagkasulti. Sa Grego nga panghunahuna, ang logos mao ang usa ka halangdon nga panghunahuna, nga nagpaibabaw sa katawhan nga wala magpuyo sa pagkatawo. Si Cristo, ang Pulong, dili lang bisan unsa nga hanap nga pilosopikal nga konsepto, kondili usa ka tinuud ug nahikap nga katinuuran nga makita, o matandog. Lahi ra gayod Siya sa pagkatinuud, usa lang ka matang, ang balaan nga Anak sa Dios.

Sa pagkahimo nga unod o tawo ni Cristo sama kanato (dili sa pagka-mao kanato), ang Iyang pagkatawo nasalipdan sa Iyang pagka-Dios; apan, nagpabilin Siya nga hingpit nga Dios. Sa pagkatinuud, nahimo Siya nga sama kanato aron Siya mahingawa o malooy kanato; apan nagpabilin Siya nga lahi kanato aron Siya magluwas kanato. Daw unsa ka kahibulungan nga buhat sa balaan nga pagpaubus alang sa Dios sa pagpaubus sa Iyang kaugalingon ug sa pagkahimo nga tawo! Dili gayud nato masabtan sa hingpit kini nga misteryo sa balaan nga gugma, apan kinahanglan sa kinasingkasing magpasalamat kita ug modawat niini. Sa daghang mga rilihiyon sa kalibutan, ang tawo sa walay kahimoan nagsulay sa pagsinati sa pagsaka ngadto sa gitawag og “mga dios”; apan sa Cristianismo, ang Dios sa aktuwal nanaug dinhi sa atong kahimtang aron sa paghibalag o pagtagbo kanato kon diin kita nahimutang.

Diha sa Juan 1:14, ang tukma, ug mao ra, nga adjective nga naghulagway kang Jesus mao ang Grego nga pulong monogenous, gihubad nga “bugtong,” nga sa literal nagkahulogan lahi o talagsaon. Kini nga pagkalahi importante kaayo sa hilabihan ug hilabihan kakinahanglanon tungud kay nagsandig niini ang ato nga kaluwasan. Kay kon wala kini, mahinukman kita sa kamatayon nga walay katapusan diha sa atong mga sala sa baylo nga matubos kita pinaagi sa pagkamatarong ug sa kinabuhi sa bugtong nga Anak sa Dios.

Ang pulong “bugtong” (Juan 1:14, 18) nasayup pagkagamit sa tibuuk kasaysayan sa Cristianidad sa mga paagi nga dili gayud mao ang tumong sa Biblia—sama sa, nga sa pila ka indefinite ug halayo nga panahon, sa wala pa ang bisan unsa nga butang nabuhat, ang Anak gipanganak, o gilalang, pinaagi sa walay katapusang Amahan. Apan sayup kini nga panghunahuna. Si Cristo mismo ang nagmugna ug ang Maglalalang sa tanang butang, dili usa ka linalang. Si Juan nagpasabut sa walay bisan unsa nga pagalang-alang nga si Cristo Dios, ug uban sa Dios, gikan pa sa eternidad: “Ang tanang mga butang nangahimo pinaagi kaniya; ug niadtong mga nangahimo na, walay bisan usa nga nahimo nga dili pinaagi kaniya” (Juan 1:3).

Oo, ang misteryo sa Pagpakatawo lisud tugkaron, tungud kay ang walay kinutoban nga Dios naningkamut sa pagkab-ut sa ato nga limitado nga mga hunahuna aron sa pagluwas kanato. Ug sa pagluwas kanato, miadto ang Dios sa kinatumyan sa paghalad sa Iyang bugtong nga Anak. Kini nga buhat sa pagkatinuud lahi ra kaayo. Mibulontaryo si Cristo sa Iyang kaugalingon, nahimo nga tawo, ug nagpakamatay alang sa makasasala nga katawhan. Sa kinabubut-on Iyang giusab ang Iyang walay katapusan nga kinaiyahan aron pagpabilin sa ato nga pagkatawhanon sa walay katapusan. Sa baylo nga magpabilin sa bug-os nga pagka-Dios, karon Siya nahimong bug-os nga Dios ug bug-os nga tawo. Pagkadakong dayag nga pasundayag sa mainantoson nga gugma nga makita sa tibuuk uniberso!

Ang nahimong tawo nga Anak sa Dios “mipuyo” ipon kanato (Juan 1:14. Ang “mipuyo” mao ang hubad sa Grego nga pulong skenoo, sa literal nagkahulohan og “nagtulda” uban kanato. Kini nga panghunahuna nagpahinumdum balik ngadto sa Exodo 25:8, diin nagingon ang Dios ngadto kang Moises: “Ug pabuhaton mo sila ug usa ka balaang puloy-anan alang kanako aron ako magapuyo sa taliwala nila” Ang idiya nga naghandum ang Dios sa pagpakiguban kanato sa kanunay mao usa sa dagkung mga tema sa tibuuk Biblia. Dili gusto ang Dios nga usa ka temporaryo nga puloy-anan kondili usa ka permanente. Mao ang hinungdan ngano nga ang hinatag sa langit nga ngalan sa Dios nga nahimong unod “Immanuel,” ang Dios uban kanato.

Ang maanindot kaayo nga bahin niini nga katinuuran mao ang dungog nga gihatag sa Dios kanato sa pagpuyo sa ato nga taliwala. Usa ka makita nga kamatuuran nga ang usa nga naghandum sa pakiguban kanato mao nga kini nga persona naghigugma kanato. Ang agape nga gugma sa kanunay nagtinguha sa pagkig-usa o pakigkauban, ug mao nga adunay dakung kahulogan ang pagsaad ni Jesus sa Iyang mga tinon-an: “Ug sa mahiadto na ako ug makaandam na akog luna alang kaninyo, moanhi ako pag-usab ug pagadawaton ko kamo nganhi uban kanako, aron nga diin gani ako atua usab kamo” (Juan 14:3).

Kini nga matahum nga katinuuran kinahanglan magpuno kanato sa balaang kalipay ug pagsalig sa pagsinati sa Iyang presensya dinhi, aron kita makahimo sa pakiguban Kaniya diha sa kahingpitan nga walay katapusan didto sa langit.

**Pagpatalinghug, o Dili Pagpatalinghug, sa Pulong** (Juan 1:9-13).

Ang atong subheading dinhi mahimo usab nga usbon pagingon nga “pagtan-aw, o dili pagtan-aw, sa Pulong.” Daw binoang ang paglimud sa kahayag nga nagadan-ag kanato; sa sama nga paagi, dili makataronganon ang pagbaton og mga dalunggan sa pagpaminaw ug pagpabungolbungol sa pagpaminaw. Ang tingog sa kamatuuran lanog ug tin-aw, apan gipili sa mga tawo ang pagpalingoglingog sa pagdungog; busa, ang mahimayaong kahayag sa ebanghelyo gipakatap sa palibut, apan nagpabilin ang mga tawo diha sa kangitngit. Sa tinuud gayod nga kahulogan, kini nga kahibulungan kabahin sa misteryo sa kalapasan.

Kana nga pagrebelde nagpahinumdum kanato sa katingala sa Dios sa Iyang katawhan sa ila nga sayup nga mga pagpili nga walay kahulogan. “Apan haduol gayud kanimo ang pulong, sa imong baba, ug sa imong kasingkasing, aron tumanon mo siya. . . . nga gibutang ko sa imong atubangan ang kinabuhi ug ang kamatayon, ang panalangin ug ang tunglo: busa pilia ang kinabuhi, aron mabuhi ikaw, ikaw ug ang imong kaliwatan” (Deuteronomio 30:14, 19). Ang rebelyon batok sa kahayag ug kinabuhi sa Dios, sa pagpili sa kangitngit ug kamatayon, mao lamang ang pagsunod sa makatalagmanon nga sulondan ni Lucifer.

**Nagbalikbalik nga Tema—Pagtoo/Dili Pagtoo**

Gihatagan sa Dios ang tanan Niya nga mga linalang sa kagawasan sa pagpili aron sila mahigugma Kaniya nga gawasnon. Apan, ilang giabusohan kanunay ug gigamit sa sayup kana nga kagawasan nga misangput sa ilang kadaot. Ang uban layo ra kaayo sa pagingon nga bisan unsa nga pagpili, sayup o husto, maayo, basta kay kita makapili. Gani, ilang giingon nga ang kamatayon ni Cristo didto sa krus naghatag kanila og kagawasan sa pagpili ug sa walay tubagonon sa mga sangputanan niini.

Apan kana nga panghunahuna makatalagmanon, kay nagpadasig kini sa mga tawo sa walay pagmatngon bahin sa ila nga mga pagpili. Ang katarungan nga si Jesus namatay sa krus mao man ang pagluwas kanato gikan sa atong mga sala ug sa paghatag kanato og kinabuhi. Ang kagawasan sa pagpili gihatag na ngadto sa tawo sa wala pa ang krus ug nagpahinumdum ngadto sa Tanaman sa Eden. Busa, samtang ang kagawasan sa pagpili kanunay mabatonan sa mga tawo, kinahanglan atong dasigon kadto nga anaa sa walog sa paghimo og desisyon sa pagpili kong unsa ang husto diha sa mga mata sa Dios. Ang uban moingon nga ang gawas o sangputanan dili mahinungdanon kaayo tungud kay ang tanang mga mausikon sa katapusan mobalik man ngadto sa Dios. Apan, daghan ang dili mamalik, bisan ug ang Dios sa kanunay andam sa pagpasaylo ug pagpahiuli sa mga sukihan ngadto Kaniya kon sila mopili sa pagtoo Kaniya.

**Nagbalikbalik nga Tema—Himaya** (Juan 17:1-5)

Sa pagkahibalo nga miabut na ang Iyang takna, andam na si Jesus sa pagatubang sa krus. Apan nagpaabut usab Siya sa kalipay ug sa himaya nga nagpaabut Kaniya. Ang pagka-usa sa buhat sa kaluwasan nga giuyonan sa Amahan ug Anak gikan pa sa pagtukod sa kalibutan hapit na molampus sa pagkatuman. Ang yawa sa dili madugay mapukan sa katinuuran didto sa krus.

Si Cristo, sa Iyang bayanihong buhat sa pagluwas niadto nga motoo Kaniya, nanaug ngadto sa kinaubsan nga bung-aw aron lamang banhawon diha sa himaya. Nagpamatuud si Pablo niini sa iyang gisulti nga si Cristo “nagpaubos sa iyang kaugalingon ug nahimong masinugtanon hangtud sa kamatayon, oo, bisan pa sa kamatayon diha sa krus. Tungod niini, ang Dios nagbayaw kaniya sa kahitas-an ug mihatag kaniya sa ngalan nga labaw sa tanang mga ngalan” (Filipos 2:8, 9). Nakita ba nimo ang pagtandi ni Pablo sa kalipay ug sa kaulawan sa maluwasong buhat ni Cristo? Busa, atong maingon nga ang pagpaabut ni Cristo bahin sa kaluwasan alang sa kalibutan mao ang usa ka mahimayaon nga kasinatian, bisan pa sa kaulawan nga Iyang giantos didto sa krus. Si Jesus, “nga tungod sa kalipay nga gibutang sa iyang atubangan miantus sa krus, sa walay pagsapayan sa pagkamakauulaw niini, ug karon nagalingkod siya diha sa too sa trono sa Dios” (Hebreohanon 12:2).

#### Bahin III: Kagamitan sa Kinabuhi

Hunahunaa ug tubaga ang mosunod nga mga pangutana:

1\. Bahin sa Pulong: Sa unsa nga ang mga pulong ni Cristo (ang Pulong) nagrepresenta Kaniya sa dinhi pa Siya sa kalibutan?

2\. Gihasol ka ba sa mga pagduda bahin sa kinaiya sa Dios-Amahan? Ngano man, o ngano nga wala? Hunahunaa sa mainampingon ang mga pulong ni Jesus ngadto kang Felipe, nga ang pagtan-aw Kaniya sama ra sa pagkakita sa Amahan. Sa unsa nga paagi kini nga mga pulong makasumpo sa imong mga pagduhaduha?

3\. Sa unsa nga paagi ang mga kahulogan sa “lahi” ug “bugtong” adunay kadugtongan ngadto sa usa—ka matang sa kaluwasan nga gitanyag nganhi kanato diha kang Cristo?

4\. Ipabilin ni Cristo ang Iyang tawhanong kinaiyahan sa walay katapusan. Sa pagkatinuud Iyang giusab ang Iyang walay katapusang kinaiyahan pinaagi sa pagkahimo nga bug-os nga pagkatawhanon ug pagka-Dios. Sa unsa nga paagi kini nga katinuuran makaapekto sa imo nga kinabuhi karon ug sa imong paglaum alang sa umalabot?

5\. Kon nagtoo kita nga sa baylo sa pagluwas kanato gikan sa ato nga mga sala nga si Jesus namatay aron paghatag kanato og kagawasan sa pagpili, unsa man ang mahimo nga sangputanan niini nga panghunahuna sa paghimo og mahinungdanon kaayo nga desisyon mahitungud sa pagtuman ug sa dili pagtuman? Ang uban naghunahuna nga ang Dios neutral mahitungud sa atong himoon nga desisyon. Kon mao kana nga kahimtang, unsaon nimo paghusay kini nga panghunahuna sa pagawhag sa Dios kanato sa paghimo og husto nga mga desisyon?

6\. Bahin sa kaulawan ug himaya: Unsaon man nimo paghusay ang duha ka mga konsepto sa kinabuhi ug ministeryo ni Cristo? Nakasinati ba ikaw nga gipakaulawan tungud kang Cristo? Sa unsa nga paagi kini nga kasinatian naghatud kanimo ngadto sa pagkapinasidunggan atubangan sa Dios?

` `