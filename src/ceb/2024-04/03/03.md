---
title:  Ang Pulong Nahimo nga Unod
date:   14/10/2024
---

`Basaha ang Juan 1:1-3, 14. Unsa ang gisulti kanato niini nga mga bersikulo nga si Jesus, Dios sa Iyang kaugalingon, nagbuhat—ug ngano nga kini nga kamatuuran maoy labing importante nga kamatuuran nga atong mahibaloan sa kanunay?`

Gisugdan ni Juan ang Ebanghelyo dili uban sa ngalan nga “Jesus” o sa Iyang katungud ingon nga Mesias/Cristo, kondili uban sa pulong logos. Sa panahon sa pagsulat ni Juan, adunay nagkalainlaing mga pilosopiya naggamit sa pulong logos sa pagpahinungod ngadto sa makataronganon nga pagkabuhat sa uniberso, o sa pagpahinungod ngadto sa idiya sa logic ug katarungan sa ila nga mga kaugalingon.

Usab, ang pagtolon-an sa ilado nga pilosopo nga si Plato nagbahin sa katinuuran ngadto sa duha ka mga natad. Usa ang langitnon ug dili mausab nga gingharian, diin naglungtad ang bug-os nga kahingpitan. Ang usa, mao ang gingharian dinhi—madunoton, mausab-usab, usa ka dili hingpit nga representasyon sa hingpit nga gingharian sa ibabaw, bisan diin kini gitoohan nga naglungtad. (Wala gayud matubag ni Plato kana nga pangutana.) Ang ubang mga pilosopiya nagila sa logos ingon nga usa ka abstract nga tigpataliwala tali sa walay katapusang mga porma ug sa madunoton, yutan-ong mga matang dinhi.

Gigamit ni Juan ang pulong diha sa usa ka kompleto nga lahi nga matang. Nagtoo siya sa kanunay nga ang kamatuuran, ang logos, dili pila ka ethereal ug abstract nga konsepto nga naglutaw tali sa langit ug yuta. Ang logos usa ka persona: si Jesu-Cristo, nga nahimong unod ug nagpuyo uban kanato (Juan 1:14).

Alang kang Juan, ang logos mao ang Pulong sa Dios. Dugang ka importante, nagpasabut ang Dios nga, nagpadayag Siya sa Iyang kaugalingon ngadto sa katawhan diha sa labing lahi kaayo nga paagi: Ang Dios nahimong usa kanato. Diha sa Ebanghelyo ni Juan, ang logos nagrepresenta sa walay katapusan nga Dios, kinsa mosulud sa panahon ug wanang, nagsulti, nagabuhat, ug nakigdugtong sa mga tawo diha sa usa ka personal nga lebel. Ang walay katapusan nga Dios nahimong usa ka tawo, usa kanato.

Diha sa Juan 1:14 ang apostol nagpaila nga ang logos “nahimong unod ug napuyo uban kanato.” Ang nagpailalum nga pulong sa Grego nga gihubad nagpuyo nagkahulogan sa pagpatindog og usa ka tulda. Gihisgutan ni Juan sa Exodo 25:8, diin ang Dios nagsugo sa mga Israelita sa pagbuhat og usa ka balongbalong, usa ka tulda nga gambalay, aron Siya makahimo pagpuyo sa ilang taliwala. Sa sama nga paagi, diha sa pagkahimo nga unod, si Jesus ang balaan nga Anak sa Dios, misulud ngadto sa tawhanong unod, nagsalipod sa Iyang himaya aron ang mga tawo makahimamat Kaniya.

`Isaysay ang mga gipasabut sa gisulat ni Juan dinhi. Ang Dios sa Iyang kaugalingon, ang Magbubuhat, nahimo nga usa ka tawo, uban kanato, ug nagpuyo sa atong taliwala. (Wala pa gani kita makadangat ngadto sa Iyang pagpakamatay alang kanato!) Unsa ang gisulti niini kanato bahin sa pagkatinuud sa gugma sa Dios alang sa katawhan? Ngano nga makakuha man kita og daghan kaayo nga kalipay gikan niini nga kahibulungan nga kamatuuran?`