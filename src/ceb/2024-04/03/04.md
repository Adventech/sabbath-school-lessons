---
title:  Pagpatalinghug o Dili Pagpatalinghug sa Pulong
date:   15/10/2024
---

`Basaha ang Juan 1:9-13. Unsa ang dili maayo nga katinuuran ang gihulagway ni Juan dinhi bahin sa pagtagad sa mga tawo ngadto kang Jesus?`

Ang Pasiuna, Juan 1:1-18, naghulagway dili lamang kon kinsa si Jesu-Cristo, ang Pulong (logos), kondili kon sa unsa usab nga paagi ang katawhan sa kalibutan nakigdugtong ngadto Kaniya. Sa Juan 1:9, gitawag Siya ang matuud nga kahayag, nga nagpasabut sa matag usa ka tawo nga moabut nganhi sa kalibutan. Kana nga kahayag nagadan-ag sa kalibutan, sa paghimo niini nga masabtan. Sa pagkasulti pa ni C. S. Lewis, “Ako nagtoo sa Cristianidad maingon sa akong pagtoo nga ang Adlaw misubang, dili lang kay nakita ko kini, kondili tungud kay pinaagi niini makita usab nako ang matag usa ka butang.” “Is Theology Poetry?” (n. p.: Samizdat University Press, 2014, p. 15, orihinal nga gipresenta niadtong 1944.

Tan-awa usab, ang mga gipasabut sa gisulti sa Juan 1:9. Ang kahayag miabut ngadto sa matag usa, apan dili tanan ang midawat sa kahayag. Sa atong makita sa pagtoon ugma, usa ka dakung tema diha sa Ebanghelyo ni Juan mao ang matang sa pagdawat o sa pagsalikway sa katawhan kang Jesus. Kana nga tema nagsugod dinhi. Ang makapasubo nga litaniya mao nga ang Mesias nga mianhi alang sa Iyang kaugalingong katawhan, ang katawhan sa Israel, ug daghan ang wala modawat Kaniya ingon nga Mesias.

Diha sa Roma 9:11, naghisgot si Pablo sa sama nga makasusubo nga tema, mahitungud sa daghang mga Judio nga nagsalikway kang Jesus. Apan wala magtapus si Pablo sa usa ka negatibo nga pagkasulti, gani sa pagingon nga daghang mga Judio, uban sa mga Gentil, modawat kang Jesus ingon nga ilang Mesias. Sa pagkatinuud, nagpasidaan siya sa dili pagpanghambug batok sa mga Judio. “Kay kon ikaw giputol gikan sa usa ka kahoy nga sa kinaiya olibo nga ihalas ug gisumpay, supak sa kinaiya, ngadto sa olibo nga maayo, unsa ka labaw pa gayud nga igasumpay kining mga sangang tiunay balik ngadto sa ilang tiunayng punoan sa olibo” (Roma 11:24).

Sa sama nga panghunahuna, nagingon si Juan nga kadtong modawat kang Jesus ingon nga ilang Manluluwas mahimo nga mga anak sa Dios. Mahitabo kini pinaagi sa pagtoo sa Iyang ngalan. (Tan-awa sa Juan 1:12, 13.)

Ania ang pagkadugtong tali sa pasiuna ug sa panapus sa Ebanghelyo. Diha sa Juan 20:21, ang apostol nagpasabut ngano nga nagsulat siya aron kamo managpanoo nga si Jesus mao ang Cristo, ang Anak sa Dios, ug nga pinaagi sa pagtoo makabaton kamo sa kinabuhi pinaagi sa Iyang ngalan. Busa, ang pasiuna ug panapus naghulma og usa ka matang sa panaghiusa, nagkadugtong nga mga konsepto nga nagsakup sa tanan nga nahitabo tali kanila. Kini nga pagkadugtong nagtudlo ngadto sa kinatas-ang tumong sa Ebanghelyo ni Juan—nga ang mga tawo maluwas pinaagi sa pagtoo kang Jesu-Cristo ingon nga ilang Manluluwas.

`Sa unsa nga paagi ang imo nga kinabuhi nausab pinaagi sa pagkahimo nga usa ka anak nga lalaki o babaye sa Dios?`