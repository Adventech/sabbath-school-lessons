---
title:  Mga Pagangkon ni Jesus
date:   03/10/2024
---

Ang milagro didto sa tuburan sa Betsata naghatag og usa ka labing maayo nga higayon ni Juan sa pagpaila kon kinsa si Jesus. Adunay siyam ka mga bersikulo sa Juan nga naghulagway sa milagro ug mga 40 ka mga bersikulo (tan-awa sa ubus) sa paghulagway sa Usa nga naghimo sa mao nga milagro.

`Basaha ang Juan 5:16-18. Ngano nga gilutos man si Jesus labot sa Iyang gibuhat sa adlaw nga Igpapahulay?`

Ang Juan 5:18 makapalibug tungud kay nagpasabut kini nga gilapas ni Jesus ang Igpapahulay. Apan, kon padul-an nato pagtan-aw ang Juan 5:16-18, nakiglalis si Jesus nga ang Iyang “gibuhat” sa Igpapahulay nahiuyon sa Iyang relasyon ngadto sa Iyang Amahan. Dili mohunong ang Dios sa pagatiman sa uniberso bisan sa adlaw nga Igpapahulay. Busa, ang kalihokan ni Jesus sa Igpapahulay kabahin sa Iyang pagangkon sa Iyang pagka-Dios. Gilutos Siya sa relihiyoso nga mga pangulo pinasikad sa ila nga gihunahuna nga Siya naglapas ug sa Iyang pagangkon sa pagkasama sa Dios.

`Basaha ang Juan 5:19-47. Unsa ang gisulti ni Jesus aron sa pagtabang sa mga pangulo sa pagila Kaniya kon kinsa gayod Siya, usa ka pagangkon nga gamhanan kaayo nga namatud-an pinaagi sa milagro nga bag-o pa lang Niya gibuhat?`

Gilabanan ni Jesus ang Iyang mga lihok pinaagi niini nga tulo ka mga lakang. Nahauna, Iyang gipasabut ang Iyang suud nga relasyon uban sa Amahan (Juan 5:19-30). Gipaila ni Jesus nga Siya ug ang Iyang Amahan nagabuhat sa pagka-usa, sa pagkaagi nga si Jesus adunay gahum sa paghukum ug sa pagbanhaw sa patay (Juan 5:25-30).

Ikaduha, nagtawag si Jesus og upat ka “mga saksi” sa paspas nga pasunud sa pagtabang Kaniya—si Juan Bautista (Juan 5:31-35), ang mga milagro nga Iyang nabuhat (Juan 5:36), ang Amahan (Juan 5:37, 38), ug ang Kasulatan (Juan 5:39). Ang matag usa niini nga “mga saksi” naghatag og pamatuud dapig kang Jesus.

Sa katapusan, diha sa Juan 5:40-47, si Jesus nagpahayag atubangan sa mga nagsumbong Kaniya sa ila nga kaugalingong pagkahinukman, sa pagpadayag sa pagkalahi tali sa Iyang pagministeryo ug sa ila nga pagpadaku sa kaugalingon. Ang ilang pagkahinukman, matod ni Jesus, magagikan kang Moises (Juan 5:45-47), nga kaniya ila nga gibutang ang ilang mga paglaum.

`Unsaon nato pagmatngon nga dili mahulog ngadto sa lit-ag sa pagtoo sa Dios, bisan sa pagbaton sa husto nga doktrina, apan walay pagtahan sa bug-os ngadto kang Cristo? Dad-a ang imo nga tubag ngadto sa klase karong Sabado.`