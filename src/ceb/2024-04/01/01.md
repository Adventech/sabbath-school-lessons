---
title:  Mga Timaan nga Nagtudlo sa Dalan
date:   28/09/2024
---

### Basaha sa Pagtoon Niini nga Semana
Juan 2:1-11; Juan 4:46-54; Juan 5:1-16; Marcos 3:22, 23; Mateo 12:9-14; Juan 5:16-17.

> <p>Tekstong Sagulohon</p>
> “Ug sa atubangan sa mga tinun-an gipanghimo ni Jesus ang daghan pang ubang mga milagro nga wala mahisulat niining basahona; apan kining ania gisulat aron motoo kamo nga si Jesus mao ang Cristo, ang Anak sa Dios, ug nga sa pagtoo makabaton kamog kinabuhi diha sa iyang ngalan” (Juan 20:30, 31).

Ngano nga gisulat man ni Juan ang iya nga Ebanghelyo? Naghandum ba siya sa pagpasantop sa mga milagro ni Jesus? O sa pagpasantop sa ubang espesipiko nga mga pagtolon-an ni Jesus? Unsa ang hinungdan sa pagsulat sa iyang gibuhat?

Ubus sa gahum ug impluwensiya sa Espiritu Santo, gipasabut ni Juan kon ngano. Nagingon Siya bisan og daghan pa nga mga butang masulat bahin sa kinabuhi ni Cristo (Juan 21:25), ang mga sugilanon nga iyang gipili gisulat “aron motoo kamo nga si Jesus mao ang Cristo, ang Anak sa Dios, ug nga sa pagtoo makabaton kamog kinabuhi diha sa iyang ngalan” (Juan 20:31).

Niini nga semana atong tan-awon diha sa Juan ang pipila sa mga milagro ni Jesus sa sayo nga mga adlaw gikan sa Iyang paghimo og bino gikan sa tubig sa usa ka kasal, sa pagpahiuli sa panglawas sa usa ka masakiton kaayo nga anak nga lalaki sa usa ka amahan, ngadto sa pagayo sa usa ka paralitiko didto sa tuburan sa Betsata.

Gitawag ni Juan kini nga mga milagro nga “mga timaan.” Wala siya magpasabut niini ingon og usa ka street sign, kondili usa ka milagroso nga hitabo nga nagtudlo ngadto sa labaw pa ka lalum nga katinuuran: si Jesus nga mao ang Mesias. Niini nga tanang mga asoy, atong makita ang sulondan sa mga tawo nga mitubag pinaagi sa pagtoo. Ug ang ila nga mga sulondan nagdapit kanato sa pagbuhat sa ingon.