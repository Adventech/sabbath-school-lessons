---
title:  Komento sa Magtutudlo
date:   04/10/2024
---

#### Bahin I: Kinatibuk-ang Panglantaw

Tutokan sa Pagtoon: Juan 2:1-11, Juan 5:1-9, Juan 5:1-16

Sa atong pagsugod niini nga trimestre sa atong pagtoon, Mga Tema sa Ebanghelyo ni Juan, atong hinumduman ang pipila ka mga kamatuuran sa biograpiya nga gipahimutang ni Juan gawas sa ubang tulo ka mga magsusulat sa laing tulo nga mga Ebanghelyo. Si Juan mao ang kamanghuran sa tulo ka mga magsusulat, ang labing dugay nga nagkinabuhi, ug nagsulat sa iya nga sugilanon ulahi kaysa ubang mga magsusulat. Nagpaila si Juan sa iya nga kaugalingon sa mapaubsanon ug dili direkta sa pagingon nga “kining tinun-ana” (Juan 21:23). Nailhan siya uban sa iya nga mga isigkatinon-an ingon nga “ang tinun-an nga hinigugma ni Jesus” (Juan 21:20). Kini nga reperensiya masulti ingon nga “ang tinon-an nga kanunay nga gihigugma ni Jesus,” nga mas kusgan pa kaysa past tense nga “gihigugma.”

Uban niini nga maong kasinatian sa atong atubangan, maayo usab nga ato nga tagdon ang kahulogan sa ngalan ni Juan. Ang Juan haum nga sabton nga “ang Ginoo maloloy-on.” Ang pagkamaloloy-on magkahulogan usab nga “pagkamahigugmaon.” Si Juan, ang apostol sa gugma, daghan og gisulat bahin niini nga hiyas diha sa iya nga Ebanghelyo ug sa iya nga mga sinulat nga nagpahinungod ngadto sa iya nga kaugalingon ingon nga ang tinon-an “nga hinigugma ni Jesus” (Juan 13:23). Nagsugyot ba kini nga bersikulo, ug ang uban sama niini diha sa Ebanghelyo ni Juan, nga adunay pinalabi si Jesus bahin kang Juan, labaw kaysa ubang mga tinon-an? Wala! Ang balaang gugma dagaya ug mabatonan sa tanan. Dili kay si Juan mao ang labing pinalangga ni Jesus, kondili ang kasingkasing ni Juan labaw ka abli ug madinawaton kang Jesus ug sa Iyang gugma.

Gihandum ni Juan alang sa tanan sa pagabli og daku sa ila nga mga kasingkasing ngadto kang Cristo ug sa pagtoo Kaniya ingon nga ang matuud nga Mesias ug ang balaan nga Anak sa Dios. Busa, human dayon sa iya nga pasiuna nga mga pamahayag, gisugdan pagasoy ni Juan ang nahauna nga milagro, sa pagusab ni Jesus sa tubig ngadto sa bino panahon sa kasal didto sa Cana. Nakasulay ka ba pagsaksi og usa ka tinuud nga milagro (bisan sa gitawag og mga milagro nga gipakita diha sa relihiyoso nga palaumagian sa balita)? Ngano nga importante man kaayo alang kang Jesus sa paghimo niadto nga dagkung mga milagro pinaagi sa pagministeryo sa Iyang mga sumosunod karon? Niini nga semana, ato nga tinguhaon pagtubag ang katapusang duha niini nga mga pangutana.

#### Bahin II: Komentaryo

Gipakita ni Juan nga si Cristo, pinaagi sa paghimo og daghang mga timaan ug mga milagro, nagbaton sa balaang gahum. Kini nga mga milagro nagtudlo ngadto sa bugtong nga Dalan nga maghatud ngadto sa kinabuhi nga dayon. Gihisgutan ni Juan ngadto lamang sa pipila niini nga mga milagro—igo nga makapatoo sa iya nga magbabasa sa pagdawat sa matuud nga kasigurohan sa kaluwasan ug magkinabuhi sumala niini. Dili mapugngan sa usa ka tawo ang pagkatingala unsa nga mga matang sa dili maihap nga mga milagro nga nasaksihan ni Juan apan wala na niya matala. Nagpamatuud si Juan ngadto sa kamatuuran nga “gipanghimo ni Jesus ang daghan pang ubang mga milagro nga wala mahisulat niining basahona; apan kining ania gisulat aron motoo kamo nga si Jesus mao ang Cristo, ang Anak sa Dios, ug nga sa pagtoo makabaton kamog kinabuhi diha sa iyang ngalan” (Juan 20:30, 31)

Maayo sa usa ka tawo nga mangutana, Unsa ang “timaan”? Ug unsa man ang kalainan sa usa ka timaan ug sa usa ka “milagro”? Ang pulong “milagro” naggikan sa Latin nga miraculum, nga sa literal nagkahulogan sa usa ka butang nga “balaan ang kagikan,” “bahin sa usa ka butang nga kahibulungan,” o “katingalahan.”

Adunay duha ka Grego nga mga pulong diha sa Bag-ong Tugon nga gigamit sa paghulagway nga nagpahinungod ingon nga mga milagro. Dunamis mao ang nahauna nga pulong, nga sa literal gihubad nga “gahum,” nga gikan niini ato nga nakuha ang mga pulong dinamita, dynamic, ug dynamism—ang tanan nagpasabut sa usa ka butang nga gamhanan. Ang dunamis naghulagway og usa ka milagro isip pagpakita ni Cristo og usa ka balaang gahum niini nga kalibutan. Sa pagkamatuud si Cristo adunay gahum sa paglitok sa Iyang Pulong, ug kini nahimo.

Sa laing bahin, ang ikaduha nga pulong, semeion, o usa ka timaan, nagpasabut ngadto sa awtoridad ni Cristo. Kini nga pulong makatabang kanato sa pagsabut sa milagroso nga buhat ni Cristo ingon nga usa ka pagpakita sa Iyang balaan nga awtoridad dinhi sa kalibutan, sa partikular ang pagsumpo sa daotan nga mga gahum. Sa pagkatinuud, adunay awtoridad si Cristo sa paghingilin sa mga yawa, ug nagtuman sila.

Ngano nga naghimo man si Jesus sa daghan kaayo nga mga milagro? Una sa tanan, gibuhat sila aron pagtuman sa pipila ka tawhanong panginahanglan, nga sa kanunay maglakip sa espirituhanong bahin sa pagpasaylo ug pagpahiuli. Ikaduha, dili sama sa usa ka dakung butang sa gitawag og mga milagro karon, wala gayud magbuhat si Jesus og mga milagro aron lang pagtagbaw sa tawhanong pagkamausisaon kondili aron pagtabang sa mga nagkinahanglan. Ni dinhi [samtang gitintal ni Satanas] ni sa bisan unsa nga nagsunod nga panahon sa Iyang yutan-ong pagkinabuhi Siya nagbuhat og usa ka milagro alang sa Iyang kaugalingong kaayohan. Ang Iyang tanang kahibulungang mga buhat alang sa kaayohan sa uban.”—Ellen G. White, _The Desire of Ages_, p. 119.

Ikatulo, ang mga milagro ni Cristo naghatag og usa ka pamatuud sa pagkatinuud sa Iyang balaang mensahe ug buluhaton ngadto sa nawala nga katawhan. Sa pagbanhaw sa anak nga lalaki sa balo gikan sa mga patay, gimantala sa mga tawo nga “ang Dios nagduaw sa Iyang katawhan” (Lukas 7:16). Mao kana ang dayag nga ebidensiya sa Iyang matuud nga pagka-Mesias. Ikaupat, ang Iyang mga milagro nagsilbi nga katumanan sa mga tagna sa Daang Tugon, kon unsa ang gitagna sa mga patriarka ug mga propeta sa Dios bahin Kaniya.

**Ang Milagro Didto sa Cana** (Juan 2:1-11)

Makasibut timan-an nga ang una nga milagro ni Jesus (Juan 2:1-11) gihimo sa kahulogan sa kaminyoon, nga mao ang Iyang gimando didto sa Tanaman sa Eden. Ngano nga naghunahuna ka man nga ang una nga milagro ni Jesus mao ang bahin sa kaminyoon? Ang kaminyoon makaapekto sa tanang bahin sa ato nga pagkinabuhi. Nahibalo ang yawa kon unsa ka mahinungdanon ang kaminyoon, busa iya nga gitinguha ang pagdaot ug paghimo nga gubot niini sa ato nga mga puloy-anan, mga iglesya, mga tulunghaan, ug sa katilingban sa kinatibuk-an. Ang kaminyoon, ug giunsa kini pagtan-aw sa ato nga katilingban, dili sa kanunay biblikal o sumala sa plano sa Dios. Karon, sa kasarangan, ang mga kaminyoon didto sa Estados Unidos molungtad sulud sa unum ka tuig.

Dili ikatingala, pinaagi sa milagro didto sa Cana, gipasantop ni Jesus ang mahinungdanon kaayo bahin sa kaminyoon ug gipanalanginan kini pinaagi sa Iyang presensya. Pinaagi sa paguyon sa kaminyoon, gitudloan kita ni Jesus nga Siya kinahanglan mao ang sentro sa matag usa ka kasal aron pagsiguro sa kalampusan sa kaminyoon, kay kon ato nga ibutang Siya sa nahauna nga dapit ug labing una sa ato nga mga kinabuhi, Iyang ipaawas ang Iyang gugma sa atong mga kapikas ug ngadto sa uban, usab. Busa, kini nga una nga milagro magamit kaayo sa ato nga postmodern culture ug kinahanglan magdasig sa tanan sa pagbalik sa pagsunod sa sulondan sa Usa nga nagdesinyo o nagplano ug nagpanalangin niini. Busa ato nga dapiton ang atong Magbubuhat ug Manunubos sa paghapsay ug pagpanalangin sa tanang bahin sa pagpakig-date o panaguban-uban, pagpanguyab, ug sa pagminyo nga moresulta sa labing dakung panalangin ngadto sa katawhan aron magdala sa himaya ngadto sa Iyang ngalan.

Alang sa Iyang una nga milagro, makahimo unta pagpili si Jesus sa usa ka makapatingala nga talan-awon sa pagbanhaw gikan sa mga patay atubangan sa dakung pundok sa Judio nga mga pangulo ug mga dungganon. Apan sa baylo, Iyang gipili ang usa ka yano nga pundok sa usa ka gamay nga lungsod ug nakighibalag mapaubsanong mga tawo sa ila nga nahimutangan, sa ilang adlaw-adlaw nga mga kalihokan.

Si Jesus, ang atong dakung sulondan nakighimamat sa uban aron sa pagtuboy ug pagpanalangin, ingon sa asin nga mosagol sa tanang matang sa pagkaon sa pagusab niini ngadto sa pagkahimo nga lamian. “Gitandog ni Jesus ang mga kasingkasing sa mga tawo pinaagi sa pagduul kanila ingon nga naghandum alang sa ilang kaayohan. . . . Iyang gitagbo sila sa ilang adlaw-adlaw nga mga buluhaton, ug nagpakita sa kasibut sa ilang sekular nga mga buluhaton.”—Ellen G. White, _The Desire of Ages_, p. 151.

Dugang pa, “Dili kita angayang magpalayo sa atong kaugalingon gikan sa uban. Aron maalagaran ang tanang matang sa katawhan, kinahanglan makigtabo kita diin sila nahimutang.” —_The Desire of Ages_, p. 152.

Ato nga nakita ang paagi ni Cristo sa pagalagad sa mga tawo—sa pagtuboy ug pagpanalangin kanila—nakita bisan pa gani sa pagusab sa tubig ngadto sa bino. Ang tubig mahimo nga makita ingong nagrepresenta sa ato nga bautismo ngadto kang Cristo, ug ang putli, dili pinaaslom nga duga sa parras Iyang giula ang Iyang dugo alang sa pagtubos kanato. Dugang pa, giilisan ni Jesus ang pinaisug nga bino nga nagpaluya sa mga pagbati sa mga tawo, sa presko ug makapaabtik nga duga sa parras nga nakatabang sa pagpahiuli kanila sa maayo nga mga pagbati.

**Ang Milagro Didto sa Tuburan sa Betsata** (Juan 5:1-9)

Sagad ang balatian sa lawas naglambigit sa paglapas sa espirituhanong mga balaod. Ang atong tawhanong mekanismo nalangkob ug nausa sa paglalang. Bisan unsa ang makaapekto sa usa makaapekto sa uban. Apan kinahanglan kita magmatngon sa dili paghukum ug paghimaraut sa uban sa pagpahinungod sa tanang lawasnong mga balatian ngadto sa tinuyo nga paglapas sa balaod sa Dios, tungud kay ang tanang tawo, sa usa ka panahon o sa lain, nalambigit ngadto sa sala. Makapasakit ug makapasubo sa kasingkasing ngadto sa mga nanagantos sa sala nga sultihan nga angayan sila sa mao nga hampak. Sama kang Jesus, ang atong malumo ug maloloy-on nga pagtagad kinahanglan maglibut sa ato nga pagbati sa pagtarong sa matag usa ka butang sa dili pa kita motabang. Gipakita kini ni Jesus nga prinsipyo pinaagi sa buhat sa Iyang milagroso nga pagayo sa usa ka tawo nga bakol didto sa tuburan sa Betsata.

Daw unsa ka makapadasig, ug makatudlo, nga wala malambigit si Jesus sa usa ka masawayon nga paghunahuna sa mga hinungdan sa pagkabakol sa mao nga tawo. Wala ba siya magantos sulud sa 38 ka hataas nga mga tuig niadto nga balatian? Ngano nga dugangan pa man ang iya nga pagbati sa pagkasad-an ug pagantos? Ingon nga mga sumosunod ni Cristo, kinahanglan atong tutokan ang mga sulbad sa mao nga problema, dili lang ang mga problema. Kadto nga tawo daw mao ang labing makalolooy ug walay paglaum didto sa Tuburan sa Betsata, busa gipili siya ni Jesus sa pagpakita sa Iyang handum sa paggamit sa Iyang balaang gahum sa pagtabang sa labing walay kalauman.

Timan-i nga, niini nga partikular nga kahimtang, wala mangutana si Jesus sa tawo kon nagtoo ba siya o wala, kondili naghandum ba siya nga maayo. Unya gisugo siya ni Jesus sa pagdala sa iya nga higdaanan, ug paglakaw. Wala magduhaduha ang tawo o magpaabut nga maayo; iya lang dayon gibuhat ang gisugo ni Jesus. Sa sama nga paagi, kita usab, bisan sa unsa nga matang sa pagkadimalas sa ato nga daw wala nay kalauman sa atong lawasnon ug espirituhanong mga hagit, kinahanglan mohangad kita ngadto kang Jesus ug mabuhi. Bisan unsa pa kadugay o kalisud ang ato nga pagpangita alang sa tubag sa ubang mga dapit, ang tubag anaa lang tapad kanato diha sa dagway sa atong mahigugmaong Manluluwas.

Hunahunaa, ug magdasig sa pagbati, ang tubag sa Dios ngadto sa tanang mga matang sa makapakabakol nga balatian: “Ayaw paabuta sa pagbati nga giayo ka na. Toohi ang Iyang pulong, ug matuman kini. . . . Bisan unsa pang daotang binuhatan, ang gugma sa agalon nga latas sa dugay nga panahon sa pagpatuyang nga naggapus sa kalag ug lawas, si Cristo makahimo ug naghandum sa pagpahigawas o pagluwas.”—Ellen G. White, _The Desire of Ages_, p. 203.

**Gahi nga mga Kasingkasing** (Juan 5:10-16)

Ang pagpagahi sa kasingkasing, kon batonan sa dugay nga panahon, magdugang kagahi. Ang mga kasingkasing sa mga Pariseo nagkigbatok kang Jesus gikan sa sinugdanan, tungud lang kay dili Siya magpahaum sa ilang relihiyoso nga mga hulmahan kondili nagsunod sa hasol ug kuti nga mga tulomanon ug mga tradisyon. Sa pagbuhat niini, ila nga gituyo ang walay pagtagad sa labaw ka dagku nga mga isyu sa kaluwasan. Nagbarog atubangan sa naglakaw nga milagro sa kanhi nga walay paglaum ug walay kahimoan nga tawo nga bag-o pa nga giayo ni Jesus didto sa lanaw sa Betsata, ang mga pangulo walay pagduhaduha nga wala magtagad sa dayag nga hinungdan sa pagmaya. Sa baylo, ang ilang gikabalak-an mao ang husto nga pagbantay sa adlaw nga Igpapahulay.

Ang mga pangulo nga nakasaksi sa pagayo sa bakol nga tawo hingpit nga nabalaka kon unsaon pagtuman sa sugo ug mga tulomanon bahin sa Igpapahulay. Mao nga ilang gisukitsukit ang mao nga tawo ngano nga nagpas-an siya sa iya nga higdaanan sa Igpapahulay, sumala sa gisugo ni Jesus kaniya. Nangasuko sila sa pagtan-aw sa tawo nga nagpas-an og lulan; apan wala sila maghunahuna bahin sa iya nga pagantos sa iyang balatian kaniadto sa dugay nga panahon o sa pagkaayo na sa kahimtang niini nga tawo nga makahimo na pagpas-an sa iya nga higdaanan nga aduna nay kusog sa pagkabatan-on.

Apan si Jesus, ang Tigdesinyo ug Ginoo sa Igpapahulay, nagtuyo sa pagbuhat og daghang milagro panahon sa adlaw nga Igpapahulay sa tin-aw nga pagpakita nga kini nga pinasahi nga adlaw gihimo aron pagpanalangin sa katawhan, ug dili usa ka lulan o usa ka tunglo.

#### Bahin III: Kagamitan sa Kinabuhi

Hunahunaa ug tubaga ang mosunod nga mga pangutana:

1\. Unsaon nato pagbalansi ang pagkaania sa kalibutan apan dili kalibutanon sa pagkinabuhi?

2\. Bahin sa ato nga diskusyon sa mga milagro, unsaon nato pagsabut ang kalainan ug pagkahisama tali sa dunamis ug semeion? Unsa nga mga pananglitan ato nga makaplagan diha sa matag usa sa mga milagro ni Cristo? Ang milagro ba sa paghingilin sa mga yawa mohaum niini nga kategoriya sa semeion? Ipasabut.

3\. Unsa nga ubang mga peligro sa pagkahimo nga dili matarog ug busa mahimo na hinoon nga dili makadawat sa maayo nga mga butang sumala sa ato nga kaugalingong mga opinyon? Unsaon nato pagbantay ang ato nga mga kaugalingon gikan sa kaboangan sa pagsalig sa atong kaugalingong hakog nga mga paagi ug wala nay pagtagad sa espiritu sa balaod, nga mao ang labaw ka daku nga hulagway? Unsaon nimo pagtagad sa mga panultihon: “Ang akong dalan o ang dakung dalan”? o “Dili na mausab ang akong hunahuna. Ayaw kog libuga sa mga kamatuuran”?

` `