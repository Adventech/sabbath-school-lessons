---
title:  Ang Nag-antus nga Mesias
date:   26/02/2024
---

`Basaha ang Salmo 22 ug Salmo 118.22. Giunsa pagtagad ang Mesias niadtong Iyang gianhi-an nga luwason?`

Daghan sa mga Salmo nagpahayag sa mga pagbati sa pag-agulo tumang pagkabiniyaan sa nag-antus nga Mesias (pananglitan, Salmo 44, Salmo 88, Salmo 102). Ang Salmo 22 maoy usa ka directa nga panagna bahin sa Mesias tungod kay daghang mga detalye dinhi niini nga Salmo dili madugtong sa kasaysayan ngadio kang Hari David kondili hingpit nga haum sa mga kahimtang sa kamatayon ni Cristo, giampo ni Jesus ang mga pulong sa Salmo 22:1 didto sa krus (Mat. 27:46).

Ang pagsakit ni Cristo sa Iyang pagkahimulag gikan sa Iyang Amahan, tungod sa Iyang pagpas-an sa tibuok nga kasal-anan sa kalibutan, masukod lamang pinaagi sa kadaku sa ilang pagkasu-od, ingon sa walay arang ikatapad sa ilang pagka-usa (Juan 1:7, 2; Juan 10:30). Apan bisan sa mga kalalum sa dili mapasabut nga pag-antus dili makahimo pagputol sa panaghiusa tali sa Amahan ug sa Anak. Sa Iyang tumang pagbati sa pagkabiniyaan si Cristo sa walay pag-alang-alang Iyang gisalig ang Iyang kaugalingon ngadto sa Amahan, bisan pa sa tumang mga kaladmon sa kasub-anan nga Iyang giatubang.

â€œIbabaw kang Cristo ingon nga atong Salili ug kasigurohan nahimutang ang kasal-anan natong tanan. Giisip Siya nga malapason, aron Iyang matubos kita gikan sa pagkahinukman sa kasugoan. Ang sala sa matag-usa nga kaliwat ni Adan nagdu-ot sa Iyang kasingkasing. Ang kapungot sa Dios batok sa sala, ang makalilisang nga pagpakita sa iyang walay kahimuot tungod sa sala, nagpuno sa kalag sa Iyang Anak sa kasubo." -Ellen G. White, The Desire of Ages, p. 753.

Ang mahulga-on nga hulagway sa mananap sa kusgang torong mga baka, ngulob sa mga liyon, ug sa usig sa mga iro nagpasantup sa pagka-maldito sa katawhan ug sa walay kalooy nga si Cristo, nga gitandi ngadto sa dili makadaut ug walay kahimoan nga ulod, nagtagbo sa iyang katapusang mga takna. Uban sa kahibulongang pagkatukma, ang Salmo 22 nagpasabut sa makahilo nga mga pagpanulti sa du-ot sa katawhan nga nagyaga-yaga kang Jesus sa Iyang kaugalingong mga pulong ngadto sa Amahan (Sal. 22:1, 8; Mat. 27:43) ug sa mga sundalo nga nagbahinbahin sa mga kupo ni Jesus (Sal. 22:18, Mat. 27:35). Diyutay ra ang nasabtan sa mga tawo kaniadto nga ang "ulod' nga ilang gitinguha nga patyon mahimong ulohan nga "pamag-ang* bato" sa Templo ug lig-on nga patukoranan niini (Sal. 118:22).

Apan, ang gisalikway nga Mesias nahimong Tuburan sa kaluwasan alang sa katawhan sa Dios human sa Iyang pagkabanhaw gikan sa mga patay (Mat. 21:42, Buhat 4:10, 12). Giantus ni Jesus ang pagsalikway sa mga tawo, apan gihimaya sa Dios ang Iyang Anak pinaagi sa paghimo Kaniya nga buhi "pangulong pamag-ang bato" sa espirituhanong Templo (Efeso 2:20- 22, 1 Pedro 2:4-8). Alang niadtong nagsalikway niini nga Bato, nga ang Dios maoy paagi sa kaluwasan, mahimo kini nga ahente sa paghukom (Isa. 8:14, Mat. 21:44).

`Si Jesus didto sa krus maoy nagbayad pinaagi sa Iyang kaugalingon sa silot alang sa matag-usa ka sala nga imong nabuhat sukad. Sa unsang paagi kinghanglan ang kamatuoran nga Siya ang nag-antus alang kanimo makapahimug-at sa imong pagkinabuhi karon, nganong imong ilhon nga angsala hilabihan ka dulomtanan?`