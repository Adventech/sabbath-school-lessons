---
title:  Bulahan Siya nga Moanhi diha sa Ngalan sa Ginoo
date:   24/02/2024
---

### Basaha sa Pagtuon sa Semana
Salmo 23; Juan 10:11-15: Salmo 22; Sal. 89:27-32; Col. 1:16: Salmo 2; Heb. 7:20-28.

> <p>Tekstong Sag-ulohon</p>
> "Ang bato nga gisalikway sa mga magtutukod, nahimo nga pangulo sa pamag-ang. Mao kini ang bubat ni Jehova; Kini mao ang katingalahan sa among mga mata" (Salmo 118:22, 23).

Ang mga Salmo nagpamatuod bahin sa persona ug ministeryo ni Cristo. Halos tanang bahin sa Iyang buhat diha sa plano sa kaluwasan makita diha sa mga Salmo. Sa nagkalainlaing mga paagi, ang kinabuhi ug bulohaton ni Cristo giunahan paghulagway ug gitagna diha kanila, sagad uban sa makatingala nga pagkatukma.

Ang mga topiko nga gipadayag diha sa mga Salmo naglakip sa pagka-Dios ni Cristo, ang Iyang pagka-anak, ang Iyang pagtuman, ang Iyang kasibut alang sa templo sa Dios, ang Iyang identity ingon nga Maayong Magbalantay sa mga carnero, ang pagbudhi Kaniya, ang Iyang pag-antus, ang Iyang mga bukog nga wala mangabuak, ang Iyang kamatayon, pagkabanhaw, pagkayab, pagka-sacerdote ug pagka-hari. Anaa tanan diha, ingon sa gitagna sa daghang gatusan ka mga tuig sa wala pa moanhi si Jesus diha sa unod.

Dili ikatingala, pananglitan, sa pagsulti Niya bahin sa Iyang ministeryo, gitudio ni Jesus balik ngadto sa mga Salmo sa Iyang pagpakigsulti ngadto sa Iyang mga tinun-an didto sa dalan padulong sa Damasco (Lukas 24.44). Gusto Siya nga ilang makaplagan diha sa mga Salmo ang ebidencia kong kinsa Siya.

Ang uban sa mga Salmo nga sa tipo nangatuman diha kang Cristo naglakip sa mga Salmo 24, 45, 72, ug 101 (ang maayong Hari ug Maghuhukom), 88, ug 102 (mga pag-ampo sa nag-antus nga sulogoon sa Dios).

Sa tanang mga Salmo, pinaagi sa mga pagkaguol sa mga salmista, paghatag og mga pasalamat, mga pagdayeg, ug mga pagtu-aw alang sa justicia ug pagkaluwas, atong madungog ang mga lanog sa pag-ampo ni Cristo alang sa kaluwasan sa kalibutan.