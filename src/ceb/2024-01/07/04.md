---
title:  Kon Ikaw, Jehova, Magtimaan Pa sa Mga Kasal-anan
date:   13/02/2024
---

`Basaha ang Salmo 130. Giunsa paghulagway ang kabug-aton sa sala ug sa paglaum alang sa mga makasasala?`

Ang dakung kasakitan sa salmista nadugtong ngadto sa mga sala sa iyang katawhan (Sal. 130:3, 8). Ang mga sala sa katawhan hilabihan kabug-at sa pagkaagi nga sila naghulga sa pagpabulag sa mga tawo gikan sa Dios sa walay katapusan (Sal. 130:3). Ang Kasulatan nagsulti sa mga record sa mga sala nga gitipigan alang sa adlaw sa Paghukom (Dan. 7:10), Pin. 20:12) ug sa mga ngalan sa mga makasasala nga papason gikan sa basahon sa kinabuhi (Exod. 32:32, Sal. 69:28, Pin. 13:8).

Busa ang salmista naghangyo sa pasaylo sa Dios, nga makapapas sa record sa mga sala (Sal. 51:1, 9; Jer. 37:34; Miquieas 7:19). Nahibalo siya nga "ang Dios dili masuk-anon sa kinaiyahan. Ang Iyang gugma walay katapusan. 'Mapukaw lamang ang lyang "kasuko' sa kapakyasan sa mga tawo sa pagpasalamat sa Iyang gugma... Ang katuyoan sa Iyang kasuko dili ang pagsamad, kondili pag-ayo sa tawo; dili sa paglaglag kondili sa pagluwas sa Iyang katawhan sa tugon (tan-awa sa Oseas 6:1, 2)."-Hans K. LaRondelle, Deliverance in the Psalms (Berrien Springs, MI: First Impressions, 1983), pp. 180, 181. Masabtan, nga ang Dios andam kaayo sa pagpasaylo sa mga sala, ug dili sa pagsilot kanila, nga makapadasig sa balaan nga pagtahud sa Dios (Sal. 130:4, Roma 2:4). Ang tinuod nga pagsimba natukod ibabaw sa pagdayeg sa kinaiya sa gugma sa Dios, dili sa kahadlok sa silot.

Ang mga anak sa Dios gitawag sa pagpaabut kang Jehova (Sal. 27:14, Sal. 37:34). Ang Hebreo quwah, "paabut," sa literal nagkahulogan "sa pag-inat," ug maoy gamot sa Hebreo nga pulong alang sa "paglaum." Busa, ang pagpaabut kang Jehova dili usa ka passive nga surrender ngadto sa makalolooy nga mga kahimtang kondili sa usa ka malaumon nga "pag-inat" o mainiton nga pagpaabut sa pagpanginlabut ni Jehova. Ang paglaum sa salmista napagamot dili diha sa personal nga optimism, kondili diha sa Pulong sa Dios (Sal. 130:5). Ang matinumanon nga pagpaabut kang Jehova dili usa ka kawang, tungod kay, human sa mangitngit nga gabii, ang kabuntagon sa balaan nga pagluwas moabut.

Tan-awa kon sa unsa ang personal nga pakilooy sa salmista nahimong alang sa tibuok nga comunidad (Sal. 130:7, 8). Ang pagkamaayo sa kahimtang sa tawo dili mabulag gikan niana sa tibuok nga katawhan. Busa, ang tawo dili lang mag-ampo alang sa iyang kaugalingon kondili alang sa comunidad. Ingon nga mga magtutuo, kabahin kita sa comunidad, ug kon unsay makapahimug-at sa usa ka bahin sa comunidad, makapahimug-at sa matag-usa.

`Hunahunaa ang bahin sa pangutana, "Kon ikaw, JEHOVA, magatimaan sa mga kasal-anan, O Ginoo kinsa bay arang makabarug?" (Sal. 130:3). Unsay gipasabut niana kanimo sa personal? Hain man kaha ikaw kon nagtimaan pa ang Ginoo sa imong mga kasal-anan?`