---
title:  Mga Panalangin sa Matarung nga Pagkinabuhi
date:   22/02/2024
---

`Basaha ang Salmo 1:1-3, Salmo 112:1-9, ug Salmo 128. Unsang mga panalangin gisaad alang niadtong magbalaan kang Jehova?`

Sa daghang mga panalangin nga gisaad ngadto sa mga magbalaan kang Jehova, tingali ang kalinaw maoy usa sa labing daku. Ang Salmo 1 naghulagway sa mga matarung pinaagi sa pananglitan sa usa ka kahoy nga natanum daplin sa kasapa-an sa tubig, nga nagabunga sa mga bunga sa iyang panahon ug kansang mga dahon dili malaya (Sal. 1:3; Jer: 17:7, 8: Ezek. 47:12). Kini nga sanglitanan nagpaila sa gigikanan sa tanang panalangin, nga mao ang pagpabilin diha sa presencia sa Dios sa Iyang sanctuaryo ug walay pagkasanta nga kalipay ug mahigugmaong relasyon uban sa Dios. Dili sama sa mga dautan, nga gilarawan sama sa tahop, nga walay kalig-on, dapit, ug kaugmaon, ang mga matarung gipakasama sa usa ka mabungahon nga kahoy nga adunay mga gamot, usa ka dapit haduol sa Dios ug dayon nga kinabuhi.

Ang Salmo 128:2, 3 naghangyo sa mga panalangin sa gingharian sa Mesias, diin sa paglingkod ilalum sa kaugalingong balagon ug kahoyng higira maoy usa ka simbolo sa kalinaw ug kauswagan (Miqueias 4:4). Ang panalangin sa kalinaw ibabaw sa Jerusalem (Sal. 122:6-8; Sal, 128:5, 6) nagpasabut og paglaum diha sa Mesias nga maoy motapus sa dautan ug magpahiuli sa kalinaw dinhi sa kalibutan.

"Sa Biblia ang panolondon sa mga linuwas gitawag og 'usa ka nasud. Hebreohanon 11:14-16. Didto ang langitnong Magbalantay sa mga carnero magdala sa Iyang panon ngadto sa mga tuburan sa buhi nga katubigan. Ang kahoy sa kinabuhi mamunga sa matag-bulan, ug ang mga dahon sa maong kahoy mag-alagad sa kanasuran. Adunay kanunay nga pag-agay sa mga kasapaan, sa tin-aw nga tubig samag salamin, ug tapad kanila ang mga dahon sa mga kahoy maglandong sa mga dalan nga giandam alang sa mga tinubos ni Jehova. Didto ang halapad nga kapatagan moabut ngadto sa mga bungtod sa katahum, ug ang mga bungtod sa Dios magpalambo sa ilang hatag-as nga mga kinutoban. Niining malinaw nga kapatagan, daplin sa buhing mga sapa, ang katawhan sa Dios, nga sa dugayng panahon mga nagpanaw ug mga naglaag-laag, makakaplag og puloy-anan." -Ellen G. White, The Great Controversy, p. 675.

Gihulagway sa Bag-ong Tugon ang katumanan niana nga paglaum sa ikaduhang pag-anhi ni Cristo sa paglalang sa bag-ong kalibutan (Mat. 26:29, Pinadayag 21). Busa, samtang makadawat og daghang panalangin ang mga matarung nining kinabuhia, ang pagkapuno sa pagdapig sa Dios nagpaabut kanila unya sa hingpit na ang pagpahiuli sa gingharian sa Dios sa katapusan sa panahon.

`Ngano nga ang krus, ug sa nahitabo didto, ang garantiya sa mga saad nga makaplagan diha sa Bag-ong Tugon kon unsa ang giandam sa Dios alang kanato? Unsaon nato pagbaton sa kalipay gikan niana nga mga saad bisan karon?`