---
title:  Hain man Ang Dios?
date:   30/01/2024
---

`Basaha ang Salmo 42:1—3, Salmo 63:1 ug Salmo 69:1-3, Salmo 102:1— 7. Unsay nakaingon sa dakung kasakit ngadto sa salmista?`

Dili lang personal ug communal nga mga pag-antus nakasamok sa salmista, kondili usab, kon dili dugang pa, ang Dios daw kulang sa pagtagad sa kalisdanan sa lyang mga sulogoon. Ang pagkawala-diha sa Dios gibati nga daw samag tumang kauhaw diha sa usa ka yuta nga mamala (Sal. 42:1--3, Sal. 63:1) ug ikamatay nga kahigwa-os (Sal. 102:2 4). Gibati sa salmista ang pagkabulag gikan sa Dios ug gitandi ang iyang kaugalingon ngadto sa gimingaw nga mga langgam. "Sama ako sa usa ka pelicano sa kamingawan; Ingon ako sa ngiw-ngiw sa mga dapit sa kamingawan; Nagatukaw ako, ug nahimong ingon sa gorion nga nagainusara sa ibabaw sa atop sa balay" (Sal. 102:6, 7).

Ang paghisgut bahin sa kamingawan nagpadayag sa pagbati sa pagkahimulag gikan sa Dios. Usa ka langgam "nag-inusara ibabaw sa atop sa balay" gawas sa salag niini, ang dapit nga pahulayan. Ang salmista nagtuaw ngadto sa Dios "gikan sa mga kahiladman," nga daw ginalibutan sa gamhanang katubigan ug nagkalunod ngadto sa usa ka "lalum nga lapok" (Sal. 69:1-3, Sal. 130:1). Kini nga mga hulagway naglarawan sa malupigon nga kahimtang nga gikan niini walay kaikyasan, gawas sa balaang pagpanginlabut.

`Basaha ang Salmo 10:12, Salmo 22:1, Salmo 27:9, ug Salmo 39:12. Giunsa sa salmista pagtubag ang daw dayag nga pagka-wala diha sa Dios?`

Maayong hinumduman nga ang mga salmista nagkasabut nga dili magpakahilum. Sa walay pagkausab ang mga salmista nagtuo sa pag-ampo, tungod kay ang pag-ampo gipahinungod ngadto sa buhi ug maloloy-on nga Dios. Ang Dios anaa gihapon diha, bisan kon daw absent Siya, Siya mao gihapon ang Dios nga nagpatalinghug kanila kaniadto, ug busa masaligon sila nga lyang paminawan sila karon.

Ang mga higayon sa pagpakahilum sa Dios nakahimo sa mga salmista sa pagsuta sa ilang mga kaugalingon ug pagpangita sa Dios, apan uban sa pagsugid ug mapaubsanon nga mga hangyo. Nahibalo sila nga ang Dios dili magpabilin sa pagpakahilum sa walay katapusan. Ang mga Salmo nagpakita nga ang pagpakigsulti sa Dios kinahanglan magpadayon, bisan unsay mga kahimtang sa kinabuhi.

`Unsay atong makatun-an gikan sa mga tubag sa salmista ngadto sa daw makita nga absence o pagka-wala-diha sa Dios? Unsaon nimo pagtubag sa mga panahon nga ang Dios daw nagpakahilum? Unsay nakapalig-on sa imong pagtoo?`