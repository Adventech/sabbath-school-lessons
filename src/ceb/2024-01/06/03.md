---
title:  Justicia alang sa mga Linupigan
date:   05/02/2024
---

`Basaha ang Salmo 9:18, Salmo 12:5, Salmo 40:17, Salmo 113:7, Salmo 146:6 —10, ug Salmo 41:1—3. Unsay mensahe dinhi kanato, bisan niining adlawa?`

Gipakita sa Dios ang pinasahe nga pag-atiman ug pagtagad alang sa justicia bahin sa nagkalainlaing mga pundok sa katawhan nga maluyahon, lakip ang mga kabus, mga nakulangan, mga linupigan, mga ilo, mga balo nga babaye, mga balo nga lalake, ug mga dumuloong. Ang mga Salmo, sama sa Balaod ug mga manalagna, tin-aw niana nga punto (Exodo 22:21 -27, Isa. 3:13-15).

Daghang mga Salmo naggamit sa panultihon "kabus ug nakulangan" ug naglikay sa paghisgut sa mga linupigan sa exclusibo sa national ug relihioso nga mga pulong. Gihimo kini aron pagpasantup sa universal nga pagtagad sa Dios alang sa tanang tawo.

Ang panultihong "kabus ug nakulangan" dili limitado ngadto sa material nga kakabus kondili nagkahulogan sa pagkadali lupigon ug walay kahimoan. Ang maong panultihon naghangyo alang sa kahingawa sa Dios ug nagpasabut kini sa ideya nga ang nag-antus nag-inusara ug walay laing tabang kondili ang Dios. Ang paghulagway "kabus ug nakulangan" nagpasabut usab ngadto sa pagka-sincero, pagka-matinud-anon, ug gugma alang sa Dios sa pagsugid sa bug-os nga pagsalig sa Dios ug pagbiya sa bisan unsang timaan sa pagsalig sa kaugalingon ug pagbu-ot sa kaugalingon.

Samtang ang pagtagad sa mga hinikawan (Sal. 41:1-3) nagpakita sa pagkamatinumanon sa katawhan ngadto sa Dios. Ang dautan nga gibuhat batok sa maluyahon maoy grabe sa mga sala sa cultura sa Biblia (Deut. 15:7- 11). Ang mga Salmo nagdasig sa mga matinumanon sa pagpataas sa ilang mga tingog batok sa matag-usa ka pagpanglupig.

Ang mga Salmo nagpasantup usab sa pagka-walay kahimoan sa pagsalig sa madunoton nga tawhanong pamaagi ingon nga maoy katapusang tuburan sa kaalam ug kasigurohan. Kinahanglan mosukol ang katawhan sa Dios sa tentasyon sa pagbutang sa pagtoo alang sa kaluwasan diha sa tawhanong mga pangulo ug mga institusyon, ilabina kon mosukwahi sila sa mga paagi sa Dios.

Sa Iyang grasya, ang atong Ginoo nagpaila sa Iyang kaugalingon uban sa mga kabus pinaagi sa pagkahimong kabus sa Iyang kaugalingon, aron nga pinaagi sa Iyang kakabus daghan mahimong datu (2 Cor. 8:9). Ang mga kadato ni Cristo naglakip sa pagluwas sa matag-usa ka linupigan nga nadala sa sala, ug sa Iyang mga saad kanato sa kinabuhing walay katapusan sa gingharian sa Dios (Pin. 21:4). Gituman ni Jesu-Cristo ang mga saad diha sa mga Salmo ingon nga balaan nga Maghuhukom, nga maghukom sa matag-usa ka dili matarung nga pagtagad sa mga hinikawan, ug usab sa walay pagtagad sa bulohaton ngadto kanila (Mat. 25:31-46).

`Unsa kadaku ang atong paghunahuna sa "mga kabus ug mga nakulangan" sa atong taliwala, ug unsa kadaku ang atong gibuhat alang kanila?`