---
title:  Hinatagan Kon Unsa ang Imong Gipangayo
date:   22/04/2025
---

Ingon sa orihinal nga pagkatukod, ang Israel kinahanglan walay usa ka tawhanong hari, sa sama sa ubang mga nasod. Apan, miabut ang panahon, nga naluya ang pagtoo sa Israel, ug nahimutang sila nga naduot alang sa mga butang nga “ang mga nasod,” nga nabatonan sa mga Hentil.

`Basaha ang 1 Samuel 8:4–18. Ngano sa imong paghunahuna ang mga ansyano nakakaplag sa ideya nga makadani ang pagbaton og usa ka hari? Sa unsa nga mga paagi malit-agan kita sa sama nga mga pagtintal?`

Importante ang pagmatikod nga ang pagpangayo og usa ka hari maoy pagsalikway sa paghari sa Dios ibabaw sa Iyang katawhan. Ingon nga natulod, ang nasod kinahanglan manubag direkta ngadto sa Magbubuhat, ug sa ilang relasyon ngadto Kaniya gipakita pinaagi sa santuwaryo ug sa mga serbisyo niini taliwala sa ubang mga butang. Pinaagi sa pagpangayo og usa ka hari, ilang dad-on ang sama nga mga matang sa pagantus sa ilang mga kaugalingon nga nasinatian sa Hentil nga mga gingharian: sa militari nga pag-apil sa mga gubat sa hari, sa pagbawi, sa pagpamuhis, ug sa uban pang mga kasakitan. Ilang madiskubrehan nga ang tawhanon nga mga pangulo malagmit maoy maggahum sa ilang kaugalingong pabor, sa baylo nga magmanggihatagon, sama sa gibuhat sa Dios.

Usab, ang bag-ong han-ay mahimo nga permanente: Ang Israel hatagan kon unsay ilang pangayoon, apan kon sila makaamgo nga usa kadto sa pagpakaulaw sa dungog, mahigot sila niini. “Ug magatuaw kamo nianang adlawa tungud kay ang inyong hari nga inyong gipili alang sa inyong mga kaugalingon, ug si JEHOVA dili magpatalinghug kaninyo nianang adlawa” (1 Samuel 8:18).

Nahibalo ang Dios sa kaluyahon sa Iyang katawhan, ug Iyang gitagna sa sayo pa nga ang Israel mangayo og usa ka tawhanong hari. Nangayo sila, ug daghan kaayo sa sagrado nga kasaysayan ang sugilanon sa mga gisangpotan niadto nga pagpili.

Basaha ang Deuteronomio 17:14–20. Timan-i nga ang Dios wala magingon, “Hatagan ko sila og usa ka hari,” kondili, ang Iyang katawhan modesider nga gusto sila niini. Nagbutang ang Dios og mga bantay sa dapit aron panalipdan ang Iyang katawhan gikan sa pila ka mga daotan sa tawhanong pangagamhanan—bisan og, sumala sa kasaysayan nga gipakita sa ubang mga nasod ug sa mga hari niini, wala tagda ang mga bantay.

Igo lang tan-awon sa tawo ang kasaysayan sa Israel human sila nakadesider sa pagbaton og usa ka hari aron makita kon unsa ka dili maayo tan-awon ang mga butang alang kanila ubos niini nga mga hari. Bisan og ang ubang mga hari labaw ka maayo kaysa uban, bisan ang “mga maayo” nakabuhat og sayup (hunahunaa si David ug si Batseba). Sa daghang mga kaso, ang nasod nga nagkinabuhi ilalum sa paggahum sa usa ka hari human sa usa nga nagbuhat og “daotan diha sa pagtan-aw ni JEHOVA” (tan-awa sa 1 Hari 11:6, 1 Hari 15:26, 1 Hari 16:30, 2 Hari 3:2, uban pa.)

Kaniadto, o bisan gani karon, ang tanang tawhanong mga kagamhanan nag-ambit sa usa ka komon nga butang: mga makasasala nga maggahum sa ubang mga makasasala, Unsa nga kalagmitan ang pagkasayup?