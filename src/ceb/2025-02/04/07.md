---
title:  Dugang nga Panghunahuna
date:   25/04/2025
---

Basaha ang Isaias 44:24–45:13.“Sa ginagmay, nahauna sa hinay ug hilum, ug dayon sa dugang ka dayag samtang nagtubo sa kusug ug nakagahum sa mga hunahuna sa mga tawo, ‘ang misteryo sa kalapasan’ nagpadayon kini sa malimbongon ug mapasipalahon nga buhat. Halos dili masabtan ang mga kustombre sa pagkapagano nakakaplag sa ilang dalan ngadto sa Cristohanon nga iglesia. Ang espiritu sa pagkompromiso ug panag-uyonay napugngan sa makadiyot pinaagi sa bangis nga mga paglutos nga giantus sa iglesia ilalum sa paganismo. Apan sa diha nga ang pagpanglutos nahunong ug ang Cristianidad misulod sa mga hukmanan sa mga hari, iyang gihiklin ang mapaubsanon nga pagkayano ni Cristo ug ang iyang mga apostoles alang sa pagpatuyang ug garbo sa pagano nga mga pari ug mga pangulo; ug sa dapit sa mga gisugo sa Dios, iyang gipuli ang tawhanong mga teyoriya ug mga tradisyon. Ang pagkakabig sa ngalan lamang ni Constantino, sa sayong bahin sa ikaupat nga siglo nakahimo og dakung pagmaya; ug ang kalibutan nga nagsul-ob sa usa ka dagway sa pagkamatarong, nisulod sa iglesia. Karon ang buhat sa kurapsyon kusug kaayo nga miuswag. Ang paganismo, samtang nagpakita nga daw nabuntog, miabut ang nagbuntog. Ang iyang espiritu maoy naggahum sa iglesia. Ang iyang mga doktrina, mga seremonya, ug mga patuo-tuo nausa ngadto sa pagtoo ug pagsimba sa nagangkon nga mga sumusunod ni Cristo.”—Ellen G. White, The Great Controversy, pp. 49, 50.

Lumbay sa pangutana sa katapusan sa gitun-an niadtong Miyerkoles, dili ba kita tanan anaa sa piligro, ilabina sa magkadugay kita nga ania dinhi, sa “paghiklin sa mapaubsanon sa pagkayano ni Cristo ug sa Iyang mga apostoles” alang sa dungog, gahum, ug mga pagdayeg, ug mga tentasyon sa kalibutan? Kon naghunahuna kita nga wala kini kanato, atong giilad ang atong mga kaugalingon.

**Diskusyonan nga mga Pangutana:**

`Sa pagpalayas sa Dios sa Iyang katawhan ngadto sa Babilonia masakit kadto nga kahimtang. Gitawag si Abraham sa paggula gikan sa Chaldea aron tukoron ang usa ka katawhan sa tugon ingon nga usa ka kahayag alang sa planeta, ug karon gidala sila nga kinadenahan. Sa ilang pagkabinihag, gipakita sa Dios sa Israel kon unsa unta ang ilang kahimtang kon nagmatinumanon pa sila. Si Nabucodonosor, ang pangulo gayud sa usa ka sistema nga nakigbatok gayud sa Dios, miduol ngadto kang Cristo (Daniel 4). Sa katapusan sa ilang pagkabihag, gipabarug sa Dios ang usa ka Persianhon nga hari aron magalagad ingon nga usa ka type o landong ni Cristo, sa pagpagawas sa Iyang katawhan gikan sa Babilonia ug pagpabalik kanila ngadto sa Yutang Sinaad. Si Ciro dili Israelita, apan ang Dios nagpili kaniya sa pagpakita sa plano sa kaluwasan ngadto sa kalibutan samtang iyang gipabalik sa katawhan sa Dios ang tugon ngadto sa Jerusalem. Unsa man nga mga leksyon ang makat-onan bahin sa kon giunsa pagtawag sa Dios ang Iyang katawhan sa pagbalik sa kamatuuran sa paggamit sa mga tawo gawas sa Israel aron sa pagkab-ot sa Iyang mga kalab-uton?`

`Tingali wala kita diha sa Babilonia, apan unsa ka daghan kaha ang Babilonia sulod nato? Unsaon nato pag-ila kini nga problema, ug dayon, unsaon nato pagkausab?`