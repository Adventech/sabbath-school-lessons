---
title:  Ang Maghuhukom sa Tibuok Yuta
date:   04/06/2025
---

Sa wala pa laglaga ang Sodoma, adunay usa ka makapakurat nga sugilanon nga nahitabo didto sa mga Patag sa Mamre. Mipakita ang Dios ngadto kang Abraham, inubanan sa duha ka mga manulunda. Sa pagkakita ni Abraham kanila, iyang gidapit kining langitnong mga bisita sa pagpangaon, ug niini nga higayon ang Dios nagsaad kang Abraham ug Sara nga makabaton silag usa ka anak nga lalaki nga maghatud ngadto sa Mesias. Si Jesus sa pagkatinuod, gayud, mianhi gikan lumbay ni Abraham (itandi sa Galacia 3:16). Dayon kalit lang nausab ang sugilanon ngadto sa paghisgot bahin sa daotan nga mga siyudad didto sa kapatagan.

`Basaha ang Genesis 18:17–32. Unsay atong mahibaloan bahin sa kinaiya sa Dios ug sa paagi sa Iyang katapusang mga plano sa pagtagad sa daotan niining atong planeta gikan niini nga mga bersikulo?`

Ang Dios walay utang kanato sa pagpasabot, kondili Iyang gipili nga dili masalipdan gikan sa tawo ang Iyang mga tumong ug mga plano. “Sa pagkatinuod ang Ginoong Dios walay pagabuhaton,” nag-ingon kanato si Amos, “gawas sa Iyang ipadayag ang tinago ngadto sa Iyang mga alagad nga mga manalagna” (Amos 3:7).

Sa wala pa laglaga sa Dios ang Sodoma ug Gomora, Iyang gipamatuod nga ang hustong bugtong butang nga Iyang buhaton mao ang pagpahibalo kang Abraham kon unsay moabot nga mahitabo, nga iyang masaksihan.

Nagpabilin sa pila ka gutlo ang Dios uban kang Abraham samtang ang duha ka mga manulunda nangadto sa daotang siyudad sa pagtawag sa pagpagawas niadtong maminaw sa ilang pasidaan. Walay magduhaduha nga ang mga manulunda sa tagna mao gihapon ang magabuhat sa katapusang mga adlaw, sa pagtawag niadtong katawhan sa Dios nga nagapuyo sa Babilonia sa pagpanggula gikan niini (Pinadayag 18:1–4). Samtang gipagawas ang katapusang pasidaan, gipasabut sa Dios kang Abraham kon unsay Iyang buhaton ug Iyang gipaabot kon unsay ipangutana ni Abraham bahin niini.

“Pahalayo kini Kanimo sa pagbuhat nianang usa ka butang, sa pagpatay sa mga daotan nga maapil usab ang mga matarong,” Nangutana si Abraham, “Dili ba ang Maghuhukom sa tibuok yuta magbuhat ug matarong?” (Genesis 18:25). Wala lang magsusi si Abraham sa kaso bahin sa Sodoma, kondili nagsukit usab siya bahin sa kinaiya sa Dios. Sa sama nga paagi, sa dili pa moabot ang katapusan, buksan sa Dios ang mga libro sa langit (Pinadayag 20:4, 11–15) ug motugot kanato sa pagsuta sa ebidensya sa dili pa Siya magpadala sa katapusan og kalayo dinhi sa yuta. Aduna kitay usa ka libo ka tuig sa pagpasupot og mga pangutana nga tubagon nga sa pagkakaron, dili pa matubag.

`Sa dili pa ang Ginoo magpakanaog sa katapusang hukom sa mga daotan, hatagan kita Niya og usa ka libo ka tuig sa pagsabut kon unsay nahitabo ug ngano man. Unsay masulti niini kanato bahin sa Iyang kinaiya ug unsa Siya ka bukas ngadto sa pagsukit-sukit sa Iyang mga linalang—mga linalang nga hingpit nagsalig Kaniya alang sa pagkinabuhi—ug walay kinaiyahan sa katungud sa pagkahibalo niining mga butanga?`