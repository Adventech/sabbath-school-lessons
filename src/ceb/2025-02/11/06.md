---
title:  Alang Nianang usa ka Panahon nga Sama Niini
date:   12/06/2025
---

Adunay dili maayo nga kalagmitan taliwala sa ubang mga Cristohanon sa pagpabilin diha sa malisud nga mga butang bahin sa tagna sa Biblia. Atong makita kanang masulayon nga mga panahon nga umalabot, ug ang pagtuon sa tagna mahimo nga magsukad sa kahadlok, sa pagtutok sa kalisud sa baylo sa gisaad nga kasulbaran sa sugilanon. Samtang dili magpatam-is ang Dios bahin sa umalabot nga kalisdanan, ug dili Siya maglipodlipod tali sa mahitabo karon ug sa umalabot sa dakung away, importante ang pagbasa kanunay sa sugilanon hangtod sa katapusan.

Adunay kinatibuk-an nga sulondan sa tagna diin ang Dios magpadayag sa kamatuuran bahin sa mga kasamok nga gihimo pinaagi sa atong tawhanong rebelyon, ug Iyang ipakita kanato ang mga sangpotanan. Apan Siya sa kanunay magtanyag og paglaum. Ang uban nagtan-aw sa mga tagna sa usa ka katapusang kalisdanan—nga ang “panahon sa kalisdanan ni Jacob”—uban sa kahadlok ug pagkurog. Sa walay duhaduha, ang panapos nga mga gutlo dili sayon alang sa katawhan sa Dios. Apan maingon nga ang tagna sa lisud nga mga panahon kasaligan, maingon man usab ang saad sa pagkaluwas.

Diha sa Pinadayag 12, ang yawa mogukod sa pangasaw-onon ni Cristo uban sa madinumtanong panimalos, apan ang Dios manginlabot sa pagluwas kaniya. Ang sugilanon ni Ester adunay usa ka matahum nga reyna nga adunay sentral nga kalabotan o buluhaton sa drama, ug gigamit siya sa Dios sa pagkagamhanan aron pagluwas sa Iyang katawhan.

`Basaha ang Ester 4:13, 14; Ester 5:1–3; ug Ester 9:20–28. Unsa nga mga leksyon atong makuha gikan niini nga mga pahayag bahin sa atong kalisdanan sa panapos nga mga gutlo sa kasaysayan sa yuta?`

Ang Dios magtukod sa Iyang salin nga iglesia alang sa espisiko nga gutlo sa kasaysayan. Samtang ang 1,260 ka mga adlaw sa Dark Ages naghinapos na, gidala sa Dios ang Iyang pangasaw-onon gikan sa pagtago (itandi sa Pinadayag 12:14) aron pagdala sa Iyang katapusang mensahe sa kalooy ngadto sa pag-awhag sa mga mensahe sa tulo ka mga manulunda. Ania kita “alang nianang usa ka panahon sama niana” (Ester 4:14).

Nakadiskobrehan ni Ester nga wala siya nag-inusara sa pag-atubang sa paglutos nga gibuhian sa iyang katawhan ni Haman: nakakaplag og pabor gikan sa hari, ug ang iyang katawhan sa katapusan giluwas. Dili usab kita mag-inusara sa atong pagsulod sa katapusang mga gutlo sa kasaysayan sa yuta—ang Hari dapig kanato, ug luwason usab sa Dios ang Iyang katawhan.

`Maayo ang dalagan sa mga butang niini nga sugilanon, alang sa katawhan sa Dios. Dili kini mahitabo kanunay niana nga paagi, hinoon, dili ba? Ngano man, nga kinahanglan kita sa kanunay magkinahanglan og usa ka dugay nga panahon sa pagtan-aw sa mga butang aron pagmentenar sa paglaum nga atong nabatonan diha kang Cristo?`