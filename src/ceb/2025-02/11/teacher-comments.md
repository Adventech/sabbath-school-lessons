---
title:  Komento sa Magtutudlo
date:   13/06/2025
---

### Bahin I: Kinatibuk-ang Panglantaw

**Dugokan nga Teksto:** Ester 5:2

**Tutokan sa Pagtuon:** Ruth 1—2, 4, Ester 3:1–14

Ang Biblia puno sa mga babaye nga nakahimo og usa ka mahinungdanon nga buluhaton diha sa Biblia. Si Eva, kansang ngalan nagkahulugan og “kinabuhi,” kay siya mao “ang inahan sa tanang mga buhi,” ug mao ang naghatag sa kaliwat sa Mesias, nga naghatud ngadto sa pagkahimugso ni Jesu-Cristo, ang Manluluwas sa katawhan (Genesis 3:15). Sa panahon sa mga patriarca, ang mga babaye sama kang Sara, Rebeka, Rachel, ug Lea, ug si Tamar usab, adunay usa ka gamhanan nga kabug-aton sa dalagan sa kasaysayan sa kaluwasan. Ang ilang mga askyon nagpasiguro sa pagpadayon sa lumbay sa Mesias.

Sa panahon sa Exodo, utangan ang Israel sa pagkabuhi niini ngadto sa duha ka mga babaye sa pagpakanaog og kamandoan ni Faraon sa pagpatay sa bag-ong nangatawo nga mga batang lalaki sa Israel. Ang mga midwives o mananabang (Exodo 2:15–17), ug gani ang anak nga babaye ni Faraon (Exodo 2:5) ug ubang mga babaye (Exodo 2:7), nahinumduman diha sa Torah, sa Pentateuch, maingon man niadtong nakatabang sa pagluwas sa Israel, sagad diha sa katalagman o risgo sa ilang mga kinabuhi. Sa ulahi, si Debora, ang manalagna nga naghukom sa Israel, giila nga usa nga “mibarug” ug nagluwas sa Israel sa gubat (Maghuhukom 5:7). Si Rahab nakaluwas sa mga espiya ug busa nakatabang sa pagluwas sa Israel sa ilang pakig-away batok sa mga Canaanhon. Sumala sa lumbay sa kaliwatan ni Mateo (1:5), si Rahab maoy inahan ni Booz nga nangasawa kang Ruth ug nahimong kagikan sa Mesias. Niini nga leksyon atong tutokan ang duha ka importante nga mga babaye nga naghatag sa ilang mga ngalan ngadto sa biblikal nga libro: si Ruth ug Ester. Bisan pa sa kalahian sa panahon ug kahimtang sa ilang mga sugilanon, sa pila ka mga paagi kining duha ka mga babaye nagpakita sa ilang pinasahi nga kinaiya sa daghang mga babaye nga gitudlo sa Dios sa pagtabang sa pagluwas sa Israel.

### Bahin II: Komentaryo

Ang kasaysayan sa karaang Israel maingon og gihulma pinaagi sa mga sugilanon ni Ruth ug Ester. Si Ruth nasakop ngadto “sa mga adlaw nga ang mga maghuhukom ang naggahum” (Ruth 1:1), sa kinasayohan nga panahon sa Israel, nga ang mga tribo sa Israel nagpuyo pa didto sa Yutang Sinaad. Nasakop si Ester sa katapusankatapusang panahon sa Israel, sa pagkabihag ngadto sa Persia. Nga ang kasaysayan sa biblikal nga Israel, nagsugod ug nagtapus sa tingog sa usa ka babaye mahinungdanon, tungud kay, sa Biblia, ang babaye sagad nagsimbolo sa usa ka iglesia. Makapangutana ang usa ka tawo, sa unsa nga paagi kining duha ka mga babaye maghulagway sa usa ka iglesia, ug unsa nga mga leksyon ang kita, ingon nga iglesia sa Dios sa adlaw sa katapusan, makakat-on gikan kanila?

Takus usab timanan nga ang lumalangyaw nga ka katilingban malagmit maghatag og dugang ka impotansya ngadto sa mga babaye kaysa gibuhat sa sendentaryo nga mga katilingban. Tungod niini nga kiling, karon maayo alang kanato sa pagtagad kon sa unsa nga paagi ang mga tingog ug mga inpluensiya ni Ruth ug Ester ug sa ilang moderno nga mga katugbang, makatabang sa usa ka kalibutan nga mahimo nga dugang nga pagkawalay kahusay ug violente.

**Ruth o ang Gahum sa Kalooy.** Ang pagbasa sa sugilanon ni Ruth pinaagi sa mga lens sa plano sa kaluwasan sa mga panahon sa katapusan makahatag og kahayag. Ang ngalan nga Ruth nagagikan sa usa ka gamot nagkahulugan og “alyado nga higala,” uban sa kahulugan sa pagkaumok ug pagkalab-as. Ang dugokan nga tema sa libro mao ang kalooy. Walay panagdumot, walay tawong daotan o away o pagpanaway, o bisan gani hingpit nga dili maayo nga pagbati diha sa matahum ug balaknon nga sugilanon. Si Ruth naila nga usa ka Moabite, usa ka kwalipikasyon nga gigamit kaduha. Ang bayan isa libro mao ang usa ka langyaw nga babaye. Ang mensahe sa kalooy nga nagtuhop sa libro mao nga ang nabulag gikan sa bisan unsa nga nasyonal nga pagkasakop: ang kalooy maoy unibersal ug nagalabaw sa mga utlanan sa tanang kanasuran.

Ang sugilanon nagsulti kanato nga kining Moabites naminyo ngadto sa usa ka Israelita nga bana nga namatay; nakahukom siya sa pagkuyog sa iyang ugangan nga babaye Naomi, dili lamang sa iyang pisikal nga panaw balik ngadto sa yuta sa Israel kondili ngadto usab sa iyang relihiyon nga Israelita: “Bisan asa ka moadto, . . . mokuyog ako; ang imong katawhan maoy akong katawhan, ug ang imoong Dios, akong Dios. Kon diin ikaw mamatay, ako mamatay” (Ruth 1:16, 17). Ang sugilanon nagsugod, didto sa usa ka malampusong pagebanghelyo, bisan og walay taho sa misyolohikal nga istratehiya nga gihatag, si Ruth wala makabig pinaagi sa usa ka talagsaong milagro sa usa ka pagpangwali. Igo lang hingsunod si Ruth sa iyang ugangan nga babaye tungud sa iyang gugma alang kaniya tungud kay nakaila siya kaniya ug misalig siya sa iyang paghukom. Timan-i nga wala mogamit si Naomi bisan unsa nga argumento sa pagkombinser kang Ruth sa pagpabilin. Sukwahi, nga gidasig hinoon ni Naomi si Ruth sa pagbalik ngadto sa balay sa iyang inahan (Ruth 1:8). Mihunong si Naomi paglalis kang Ruth sa diha nga “iyang nakita nga nagtinguha gayud siya sa pagkuyog kaniya” (Ruth 1:18).

Ang sunod nga lakang sa sugilanon magdala kanto ngadto kang Booz, ang paryente ni Naomi, usa ka dato nga mag-uuma kinsa sa mapaubsanon gihangyo ni Ruth sa pagtugot kaniya nga manghagdaw og pila ka mga uhay gikan sa iyang mga uma. Nag-ingon ang sugilanon nga misulti si Booz “sa maloloy-on” ngadto kaniya (Ruth 12:13), ug manggihatagon kaniya (Ruth 2:8). Nahitabo kadto samtang si Booz mao lamang ang duol nga kaliwat nga gusto motuman sa iyang katungdanan ingon nga ang go’el, ang manunubos sa pamilya. Ang berbo nga “lukat” maoy usa ka hinungdanong pulong sa pahayag (Ruth 4:4, 7).

Timan-i ang kakugi ug kaisug ni Ruth sa pagduol sa iyang manunubos. Timan-i usab ang iyang pagpaubos, samtang iyang giila ang iyang ubos nga kagikan ingon nga usa ka “langyaw” (Ruth 2:10), ug ang iyang pagkadili-takus nga siya “dili sama sa usa sa imong mga sulogoon nga mga babaye” (Ruth 2:13). Timan-i usab, ang iyang kalooy ngadto sa iyang ugangan nga babaye, kalooy nga gihisgotan sa daghang mga tawo, lakip si Booz, ang iyang mahimo nga manunubos (Ruth 2:12). Ang biblikal nga awtor wala gayud magpahinungod ngadto sa pagkamatinumanon ni Ruth sa iyang relihiyoso ug tulomanon nga mga buluhaton, ingon og ang iyang pagkamaloloy-on ngadto sa uban igo na nga ebidensya sa pagkombinser sa iyang manununbos sa iyang debosyon.

Ang panapos sa sugilanon labaw pa ka makatandog sa pagbati dili lang kay giminyoan ni Ruth si Booz, nga nagpahiuli sa dungog o kaligdong sa iyang pamilya, kondili nakadawat siya sa labing dakung ganti nga madawat sa usa ka pamilya, nga mao ang dapit diha sa kaliwatan sa Mesias. Ang panulondon sa libro hataas kaayo sa pagkamahinungdanon. Gidawat si Ruth sa Israel, bisan pa sa iyang kagikan nga langyaw tingali, ug katingalahan, tungud sa iyang kagikan nga langyaw, sumala sa gipasantop diha sa libro (Ruth 1:4, 22; Ruth 2:2, 8, 10–13, 21; Ruth 4:5, 10. Sa Jewish liturgy, ang basahon ni Ruth basahon panahon sa pista sa Shavuot, nga naila usab nga pista sa mga semana o Pentecostes, usa ka kasaulogan nga nadugtong sa ani ug sa gasa sa balaod.

**Ester o ang Gahum sa Katahum.** Sama ka makapadasig, ug usa ka mahagiton, mao ang pagbasa sa libro sa Ester diha sa kahayag sa plano sa Dios sa kaluwasan sa katapusang mga adlaw sa tawhanong kasaysayan. Mahagiton, tungud kay ang basahon sa Ester mabasa ingon og usa ka sekular nga libro, nga walay dayag nga relihiyoso nga unod bisan unsa. Wala pagpahinungod o paghisgot bahin sa Dios. Walay gihisgotan bisan unsa nga relihiyoso nga kalihokan. Ang dalagan sa panghitabo daw gipadalagan sa kaugalingon lang niini, nga walay balaan, milagroso nga pagpanginlabot. Ang tanan nga nahitabo diha sa sugilanon nagdepende sa pagkamalalangon ni Mardoquio, usa ka harianon nga alagad sa hukmanan, ug bahin sa katahum ug kamaisugon ni Reyna Ester, ug usab bahin sa pagkahiatol sa panahon (Ester 3:7, Ester 9:24). Ang mga buluhaton sa pari ug manalagna wala gayud hisgoti diha sa sugilanon. Bisan sa katapusan sa sugilanon, uban sa pagpatay sa daghang mga tawo, nagpagula sa mga suspetsa bahin sa espirituwal nga bili niini. Labaw ka importante, si Ester ug Mardoquio nga nailhan ingon nga mga Judio wala magsanta kanila sa pagkab-ut sa kinatas-ang mga katungdanan sa pagano nga hukmanan. Ni adunay bisan unsa nga butang diha sa libro ang nagsugyot og dili maayo nga pagtagdanay tali kanila ug niadto nga palibot. Dili ikahibulong nga daghang karaang mga rabi ug mga katigulangan sa iglesya ang nagsukit espirituhanong bili sa libro, bisan sa paglimud sa kanonikal nga dapit niini.

Apan, kini nga libro usa usab ka makapadasig, sa tukma tungud sa makaproblema nga mga elemento nga bag-o pa lang gihisgutan sa ibabaw. Ang kakulang sa pagpahinungod ngadto sa Dios, gani, usa ka importante nga elemento nga makahimo niini nga libro nga mahinungdanon ug adunay kalabotan alang kanato nga nagkinabuhi karon sa usa ka sekular ug masamok nga kalibutan. Ang kasinatian sa kahilum bahin sa Dios usa na ka makapatingala nga bahin sa Iyang probidensiyal nga presensya. Nahitabo kini nga si Ester usa ka reyna sa mao gayud nga gutlo nga ang mga tawo gihulga. Nahitabo usab kini nga ang hari nagbalatian sa pagkamalimtanon, nakakaplag sa usa ka lihok sa pagkamaunongon ni Mardoquio, nga maoy nakaluwas sa kinabuhi. Sa laing bahin, ang teksto tin-aw nga nagsugyot nga ang Judio nga katawhan gipanalipDaniel Kon dili mosulti si Ester ngadto sa hari, kon magpakahilum lang siya, ”dili moabot ang pagkaluwas . . . gikan sa laing dapit” (Ester 4:14). Sa sama nga paagi, si Jesus sa Iyang panahon naggamit sa sama nga argumento: “Kon kini magpakahilum, kinahanglan ang mga bato magtuaw dayon” (Lucas 19:40).

Ang ubang mga tigkomentaryo nakakita og ebidensya sa kabubut-on sa Dios diha sa ngalan ni Ester, nga ilang gidugtong ngadto sa konsepto sa hester panim, “pagtago sa nawong,” nga usa ka importante nga sukod sa relasyon sa Dios uban sa Iyang katawhan nga Siya daw wala diha (tan-awa sa Isaias 8:17, Isaias 50:6, Isaias 53:3). Ang pagpahinungod ngadto sa Adlaw sa Pagtabon gitiman-an usab pinasikad sa komon nga mga elemento, sama sa pagpuasa, sa ideya sa paghukom, ug sa paglukat sa katawhan sa Dios batok sa kalaglagan sa mga daotan. Ang karaan nga mga rabi sa pagdula sa mga pulong pur, “lot”, sa pulong kippur, ang Adlaw sa Pagtabon. Usab, ang libro sa Ester nagtapos sa sama nga paglaum ug pagtan-aw bahin sa “kalinaw” ug sa pagpangita sa “maayo” (Ester 10:3; itandi sa Salmo 122:8, 9) maingon man sa Adlaw sa Pagtabon.

### Bahin III: Kagamitan sa Kinabuhi

Sa unsa nga paagi ang mosunod nga mga pagpamalandong bahin kang Ruth ug Ester mapahinungod ngadto sa imong kinabuhi?

**Ruth.** Tungud kay kita nagtuo nga kita sakop sa katawhan sa Dios ug relihiyoso kaayo kinahanglan dili makapasubo kanato, masuko, o magpagarbo, kondili nagpasabot sa usa ka seryoso nga sulondan sa maayo nga pamatasan. Maingon nga si Ruth maloloy-on ug mahigalaon sa mga tawo sa iyang palibot, kinahanglan manlimbasug kita sa pagkamaloloy-on ug mahigalaon ngadto sa ubang mga tawo sa atong pamilya ug diha sa katilingban sa atong palibot. Timan-i usab ang pagpaubos ni Ruth. Dili manghambug si Ruth sa iyang mga katakos o bahin sa iyang pagkadiosnon. Sa baylo, gibati ni Ruth ang pagkadili takus ug wala gayud maghukom sa uban. Si Ruth wala malambigit sa relihiyoso nga kalihokan; dili siya legalistic, sa paghunahuna nga takus sa kaluwasan pinasikad sa mga buhat. Iya lamang giisip diha sa grasya sa iyang ugangan nga babaye ug sa paryente. Sa katapusan, timan-i nga ang misyonero nga pamaagi ni Naomi nagsakop sa iyang maloloy-on nga pagtagad ug mga buhat sa kalooy.

**Ester:** Ang sugilanon ni Ester milanog pag-ayo, uban sa kinabuhi sa atong moderno ug sekular nga kalibutan. Bisan diin kita, ug bisan unsa ang atong buhaton—sa opisina, sa dalan, sa kolehiyo o gani diha sa pamilya, taliwala sa atong labing ordinaryo nga mga buluhaton ug ubos nga mga katungdanan—ang atong presensya importante ug mag-agad sa kaluwasan sa uban: Kinsa bay nahibalo kon midangat sa usa ka dapit alang niianang usa ka panahon ingon niini (Ester 4:14). Magmaalamon: dili kita sa kanunay magkinahanglan sa pagpadayag dayon sa maong relihiyoso nga pagkatawo (Ester 2:10, 20). Himoa ang imong kaugalingon nga higugmaon sama sa gihimo ni Ester (Ester 2:17). Panaad sa pagbuhat sa bisan unsa ang imong mahimo sa pagsulbad sa imong mga kasub-anan ug salig sa grasya sa Dios sa pag-abli sa dalagan sa mga panghitabo.

`Notes`