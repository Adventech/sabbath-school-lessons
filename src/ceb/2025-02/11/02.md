---
title:  Gutom Diha “Sa Balay sa Tinapay”
date:   08/06/2025
---

Ang mga kritiko sa Cristohanon nga pagtoo nagpunting kanunay ngadto sa mapintas nga katinuoran sa pagpuyo niining kalibutan ingon sa ebidensya nga: (a) walay Dios, o (b) wala Siyay gahum sa pagpanginlabot kon adunay daotang mga butang mahitabo, o (c) wala Siyay pagtagad kon kita magkalisud. Daghang mga sugilanon sa Biblia, naghatag og abunda nga ebidensya nga walay usa niini nga mga pagtoo husto. Tinuod, ang Dios magtugot sa mga tawo sa pag-ani sa mga sangpotanan sa pagsupil o pagrebelde batok Kaniya. Apan sa walay paglapas sa atong gawasnon nga pagbuot, presente Siya sa kanunay, sa tawhanong kasaysayan, kanunay nagalihok padulong sa katapusang pagsulbad sa mga problema bahin sa sala ug pagantus. Ang sugilanon ni Ruth naghatag sa usa niana nga pananglitan.

`Basaha ang Ruth 1:1–5. Unsa nga mga kalisdanan nga miabut kang Naomi ug Ruth, ug unsay nakaingon kanila? Sa unsa nga paagi kini nagpakita sa kahimtang nga karon giatubang na sa tanang tawhanong rasa?`

Adunay pagkasalikwaot o irony nga makaplagan diha sa pangabli nga pahayag niini nga sugilanon: adunay usa ka kagutom nga miabut sa Betlehem, usa ka lungsod kansang ngalan nagkahulugan “balay sa tinapay.” Ang usa ka tawo mapahinumduman sa kadagaya sa Eden, diin gisultihan sa Dios si Adan ug Eva, “Sa tanang kahoy niining tanaman, mahimo kamo nga makakaon (Genesis 2:16). Nagsugod ang tawo sa pagkinabuhi sa pagkadagaya ubos sa pagtagad sa manggihatagon nga Magbubuhat, apan nagbaylo o puli sa ilang buluhaton ingon nga mga tig-atiman sa mga linalang sa pagkahimong ulipon ngadto sa sala. “Pinaagi sa singot sa inyong nawong kamo makakaon sa tinapay hangtod nga mobalik kamo ngadto sa yuta,” giingnan sa Dios sa Adan (Genesis 3:19).

Sama kang Naomi, gibawian kita sa panulondan nga sa orihinal giplano sa Dios alang kanato, ug ang atong mga kinabuhi nahimong lisud. Ang Eden gihatag ingon nga usa ka gasa, apan apan adunay kondisyon: ang mga tawo gawasnon sa pagrebelde, apan nagkahulugan kana nga sila adunay responsabilidad alang sa ilang kahimtang sa pagkinabuhi. Sa sinugdan, gihimo kita nga maoy “magtagad” sa tibuok wala pa mahulog sa kalibutan ubos sa pagpanalangin sa Dios, apan karon nag-atubang kita sa buluhaton sa pagbuntog sa nahulog nga kalibutan. Ang kahakog sa pagkatawhanon nga magtigi alang sa kanihit sa mga butang mosangpot sa kasakit sa kasingkasing ug pagantus.

Dili ikalitok ang nahitabo: dagaya gihapon ang maani gikan sa yuta, usa ka gamhanang pamatuod labot sa gugma sa Dios. Apan tali sa tawhanon kadalo ug sa mga kadaot tungud sa sala, ang kalibutan daw usahay mao nay molupig kanato kaysa kita unta ang molupig niini. Apan, moabot ang adlaw, nga kining tanan matapos.

`Bisan human sa unom ka libo ka mga tuig sa sala ug kamatayon, sa unsa nga paagi kining yutaa nagpakita gihapon sa mga kahibulongan sa gugma sa Dios ug sa Iyang malalangon nga gahum?`