---
title:  Paglutos sa Sayo nga Iglesia
date:   18/06/2025
---

Dili lamang ang Daang Tugon naghatag kanato sa mga panguna ngadto sa katapusang panghitabo, kondili ang Bag-ong Tugon usab. Dili sayon ang pagkinabuhi sa mga Cristohanon sa nahaunang siglo. Gidumtan sila sa daghan sa ilang mga kaubanan sa ubang pundok sa relihiyon, nga nagtan-aw kanila ingon nga usa ka hulga ngadto sa pagtoo ni Moises. Nagatubang usab sila sa kasuko sa pagano nga Empiryo sa Roma. “Ang mga gahum sa yuta ug sa impyerno nagusa sa ilang mga kaugalingon batok kang Cristo diha sa persona sa Iyang mga sumosunod. Ang paganismo nakakita nga kon ang ebanghelyo modaug, ang iyang mga templo ug mga halaran mabanlas; busa iyang gipatawag ang iyang mga pwersa aron sa pagguba sa Cristianidad. Ang mga kalayo sa paglutos gidagkotan.”—Ellen G. White, The Great Controversy, p. 39.

Adunay usa ka sugilanon diha sa libro sa Buhat nga nagpakita, sa pagkagamhanan, kon unsa ang mapaabot sa katawhan sa Dios samtang nagpadulong kita ngadto sa talan-awon nga makaplagan sa Pinadayag 13.

`Basaha ang Buhat 12: 1–17. Unsa nga mga bahin niini nga sugilanon nga nahimong unang maglandong sa mga panghitabo sa katapusang adlaw?`

Si Santiago giputlan sa ulo, ug nagsunod si Pedro; adunay silot nga kamatayon batok sa mga Cristohanon. Tingali usa sa labing matiman-an nga mga bahin niini nga sugilanon makaplagan diha sa kamatuuran nga si Pedro nakatulog sa usa ka kinahanglan mahimo nga labing grabe nga gabii sa iyang kinabuhi—nga nahinanok pag-ayo hangtod nga gihampak gayud siya sa usa ka manulunda aron makamata siya!

Natural, sa milagroso nga paagi nakaikyas si Pedro ug nagpadulong siya ngadto sa usa ka tigum sa mga tumutuo nga nagkalisud sa pagtuo nga gibuhian siya, bisan sila nagampo alang kaniya. Nagingon ang Biblia nga nangahibulong sila—nga nakahimo sa usa ka tawo sa pagkalibog kon daw unsa sa kanunay sila nagaampo ug diyutay lang ang nangahas sa pagtuo nga motubag gayud ang Dios kanila.

Ang ubang mga tumotuo naluwas, ang uban gipamatay. Sa pagkaduol na sa katapusan, ang sama nga butang mahitabo. Bisan si Pedro, bisan og naluwas, niadto, sa katapusan namatay tungud sa iyang pagtoo. Gani, gisultihan siya ni Jesus kon sa unsa nga paagi: “Sa pagkatinuod, sa pagkatinuod ako magaingon kanimo, nga sa batan-on ka pa, ikaw ra ang magbakus sa imong kaugalingon, ug ikaw ra ang mabuot sa imong pagsuruysuroy bisan diin sumala sa imong gusto. Apan inigkatigulang mo na, pagatuy-oron mo ang imong mga kamot ug lain ang magabakus kanimo ug magadala kanimo sa dapit nga dili mo gusto adtoan. Giingon niya kini aron sa pagpaila sa kamatayon nga niini pasidunggan ni Pedro ang Dios. Ug tapus makasulti niini, siya miingon kaniya, ‘Sumunod ka Kanako” (Juan 21:18, 19).

`Timan-i nga si Jesus, human sa Iyang pagsulti kang Pedro kon sa unsa nga paagi siya mamatay, apan bisan pa niini nagingon gihapon Siya kaniya, “Sumunod ka kanako.” Unsay kinahanglan isulti niini kanato nga bisan pa ang hulga sa kamatayon dili makahimo sa pagbabag kanato sa pagsunod sa Ginoo?`