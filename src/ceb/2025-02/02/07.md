---
title:  Dugang nga Panghunahuna
date:   11/04/2025
---

Basaha kang Ellen G. White, “The Revelation,” pp. 578–581 diha sa The Acts of the Apostles.

Daghang mga relihiyon sa kalibutan igo lang magtagad sa mga ideya; diha sa gamhanang pagkalahi, ang mga ideya nga makaplagan diha sa Cristohanon nga relihiyon lig-on nga nagpundo diha sa historikal nga mga panghitabo. Ang Biblia maoy sugilanon sa pakigsulti sa Dios sa mga tawo sa tibuok kasaysayan, ug pinaagi sa pagtuon sulod sa kaliboan ka mga tuig niana nga mga pakigsultihay, daghan ang atong makat-unan bahin sa walay pagkausab nga kinaiya sa Dios. Hinoon, usahay, moreklamo ang mga Cristohanon nga gikapuyan sila sa pagpaminaw sa mao ra gihapon nga mga butang. Usahay, kon iwali ang atong tin-aw nga matagnaong mensahe sa publiko, maghunahuna kita nga nakadungog na kita niini ug wala nay bag-o nga butang mahibaloan o matun-an.

Tungud kay ang atong mensahe walay pagkausab ug makanunayon, wala kini magpasabot nga yano ra kaayo kini o wala hagit. Dili kini tinuod: kon ikaw magtuon sa kasayuran nga gipasa kanato gikan sa hunahuna sa usa ka Dios nga walay kinutoban, dali nimo makaplagan nga dili ka gayud makaabut sa katapusan sa usa ka suheto.

Usa sa mga katarungan nga gipaila ni Ellen G. White nga maoy katarungan alang sa pagsulat sa libro sa Pinadayag mao ang pagpundo sa Cristohanon nga iglesia sa historikal nga mensahe alang sa tanang panahon. “Ang uban sa mga bata-bata pa nga mga magbubuhat [niadtong panahona] . . . gikapoyan sa gisublisubli nga mga kamatuuran. Sa ilang handum alang sa usa ka butang bag-o ug makapahibulong nga ilang gisulayan sa pagpaila sa bag-ong mga hut-ong sa doktrina.”—The Acts of the Apostles, p. 580. Tungud niana, dili lang kini usa ka basahon bahin sa umalabot; usa usab kini ka basahon bahin sa nangagi, nga gituyo sa pagpalig-on o pagpagamot kanato sa atong historikal nga pagtoo aron dili kita mapasalaag pinaagi sa usa ka handum sa pagka-orihinal.

**Diskuyonan nga mga Pangutana**:

`Ang Kasulatan dili gayud mapakyas nga mosunod sa bag-o nga kasayoran ug bag-ong pagsabut. Sa unsa nga paagi ang usa ka balansi nga handum sa pagkat-on sa bag-o uban sa kahinungdanon sa pagpundo diha sa mga kamatuuran nga nahatag na kanato?`

`Unsaon pagtagad sa iglesia sa bag-ong mga hubad sa tagna? Bisan og nahibalo kita nga sa kanunay adunay dugang ngadto sa pagtuon, unsaon nato pag-ila kon ang bag-ong kahayag kinahanglanon ba o usa ka ka kalingawan, o gani sayup?`

`Sa Ikaduha nga Gubat sa Kalibutan ingon nga usa ka marinero sa Pacifico nga naghigda nga himatyon, mituaw siya ngadto sa medic, “Usa ako ka ilo. Kon ako mamatay kinsa may mahinumdum kanako?” Mitubag ang medic, “Hinumduman ko ikaw kanunay.” Bisan unsa ka makahuluganon ang mga pulong sa medic, sa madali o madugay mamatay usab siya, ug busa mahanaw na usab ang panumduman sa ilo nga marinero. Sa unsa nga paagi kini nga sugilanon makatabang kanato sa pagkaamgo sa kakawangan ug pagka-walay kahulugan sa tanan sa atong mga kinabuhi, kon ang kamatayon maoy adunay katapusang ikasulti?`