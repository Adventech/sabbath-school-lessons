---
title:  Pagtagad Bahin sa Kamatayon
date:   09/04/2025
---

Tingali ang labing minaldito nga bahin sa pagkinabuhi sa usa ka kalibutan nga nabulag gikan sa Maglalang niini mao ang pagbanhig sa kamatayon nga nagpaluyo sa matag kinabuhi, andam mohampak sa bisan unsa nga gutlo. Mao kini ang “mga suhol sa sala,” ang silot nga atong bayran tungud sa pagkahimulag gikan sa bugtong nga Tinubdan sa kinabuhi dinhi sa uniberso: Ang Maglalalang. Tungud niana, kini adunay dakung kabahin diha sa tagna sa Biblia, sa katinuoran niini ug, gani dugang pa ka importante, ang sulbad niini, nga makaplagan lamang diha kang Jesus ug sa Iyang kamatayon ug pagkabanhaw.

Ang unang hisgot diha sa Biblia ug ang unang pagkapakita naghatag og daghang kahayag bahin niining dakung tema diha sa tagna, pagtabang kanato sa pagsabut sa kabug-aton sa problema sa sala, ug paghatag kanato og importante nga mga gamit sa pagsabut sa sulbad sa Dios alang sa atong problema?

`Basaha ang Genesis 2:15–17,Genesis 4:8–15, 1 Corinto 15:15–19, ug Pinadayag 1:18. Unsay gilakip niini nga mga tudling sa unang hisgot ug pag-abot sa kamatayon—sa pagsulti kanato kon nganong mamatay man ang mga tawo, ug unsay pagtan-aw sa Dios sa kamatayon, ug unsay Iyang sulbad alang sa atong problema?`

Sagad kita moingon nga ang “kamatayon kabahin lang sa kinabuhi.” Usa kana ka bakak. Ang kamatayon kaatbang sa kinabuhi, ang pagwala sa kinabuhi; usa kini nga langyaw nga nanulong nga dili gayud maoy kahulugan nga kabahin sa atong kasinatian dinhi. Bisan og naanad nalang kita sa pagsaksi sa kamatayon, ang atong mga kasingkasing kusganon gihapon nga moprotesta kon atong ikahibalag kini, ingon og ang tawhanong rasa nagkausa gihapon sa pagkaamgo nga adunay sayup ang patukuranan niini. Ingon ka sakit sa kamatayon adunay mga kahimtang sa kamatayon nga daw kalit lang kaayo kaysa uban, sama sa kamatayon sa usa ka bata. Sa kadaghanang bahin, atong gipaabot nga ang mga ginikanan mouna pagkamatay sa ilang mga anak, ug ato nalang gidawat kana ingon nga normal nga han-ay sa mga butang.

Ang unang kamatayon nga narekord diha sa Biblia, nahisupak sa gipaabut nga sumbanan. Sa wala pa makaagi og kamatayon si Adan ug Eva, ilang nang nasinatian ang trahedya sa kamatayon sa diha nga ang ilang matarong nga anak gipatay sa iyang iyang igsoon nga dili matarong. Dili gayud kadto makatarunganon nga kamatayon.

Hunahunaa si Jesus, ang matarong nga gipatay sa mga dili matarong, maingon kang Abel. Unsa nga kamatayon nga labaw pa ka dili makatarunganon kaysa kamatayon ni Cristo? Unsa nga uban nga mga kaabay o parallels nga makaplagan tali sa kamatayon ni Abel ug ni Cristo didto sa krus? Sa unsa nga paagi ang kinaiyahan o matang sa kamatayon ni Abel makatabang kanato sa pagsabut bahin sa kamatayon ni Jesus ingon nga “mga yawe sa Hades [ang lubnganan] ug kamatayon” ug unsay gitanyag sa Dios kanato diha Kaniya?

`Kon walay kasulbaran ang problema sa kamatayon, nganong walay gyuy pulos sa katapusan ang atong mga kinabuhi, walay kahulugan ug kawang lamang? Unsay gitudlo kanato niini nga kamatuuran kon unsa ka kinahanglanon nga magpasalamat kita alang sa gibuhat ni Jesus alang kanato?`