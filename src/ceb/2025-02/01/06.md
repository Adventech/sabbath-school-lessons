---
title:  Figurative o Literal?
date:   03/04/2025
---

Usa sa dugokan nga mga isyu nga kinahanglan tagdon sa mga tinun-an kon unsaon pagila kon ang pinulungan sa Biblia sabton nga literal ba o hulagwaynon. Unsaon sa usa ka tawo pagila kon ang awtor naggamit ba og symbolic nga pinulungan, ug unsaon pagkahibalo sa usa ka tawo kon unsay girepresentaran sa simbolo? Ang mahinungdanon kaayo nga paagi sa pagbuhat niana mao ang pagsusi kon sa unsa nga paagi ang hulagway, ang simbolo, gigamit sa tanang panahon sa tibuok Biblia, nga sukwahi ngadto sa pagtan-aw kon sa unsa nga paagi ang simbolo gigamit sa kontemporaryo nga kapanahonan. Pananglitan, ang uban makakita og simbolo sa oso diha sa Daniel 7 nga nagtudlo ngadto sa Russia, tungud kay kana nga larawan sagad gigamit karon nga simbolo sa Russia. Dili kini kasaligan o siguro nga paagi sa paghubad sa mga simbolo sa tagna.

**Tan-awa ang mosunod nga mga teksto, sa pagtugot sa Biblia nga maoy mohubad sa maong simbolo (sa pag-define sa iyang kaugalingong mga paagi). Unsa may matagnaong simbolo nga komon sa mga teksto diha sa matag kahimtang, ug unsay gisulti sa Biblia nga girepresentaran niini?**

`Daniel 7:7, Daniel 8:3, Daniel 7:24`

`Pinadayag 1:16, Efeso 6:17, Hebreohanon 4:12`

`Pinadayag 12:1; Pinadayag 21:2; Efeso 5:31, 32; Jeremias 6:2.`

Pinaagi sa pagsunod sa yano nga giya nga ang Biblia tugotan sa pag-define sa kaugalingong mga pahayag niini, kadaghanan sa misteryo luyo matagnaon nga simbolismo igo lang nahanaw. Pananglitan, atong makita nga ang usa ka sungay mahimo nga simbolo sa usa ka politikanhong gahum o usa ka nasod. Ang usa ka espada mahimo nga magsimbolo sa Pulong sa Dios. Ug, ang usa ka babaye, mahimo nga simbolo sa iglesia. Dinhi atong makita sa tin-aw ang Biblia nagpasabut niini mismo.

Apan, ang nagpabilin nga tubagon, mao kon ngano ang Dios magsulti man pinaagi sa mga simbolo imbis isulti sa direkta ang Iyang buot ipasabut? Ngano man, pananglitan, si Pedro nagpahinungod sa siyudad sa Roma ingon nga Babilonia, diha sa 1 Pedro 5:13?

Tingali adunay daghang mga katarungan ngano ang Dios nagpili man sa pakigsulti pinaagi sa simbolo diha sa tagna. Bahin sa kaso sa iglesia sa Bag-ong Tugon, pananglitan, kon ang libro sa Pinadayag tin-aw nga nagngalan sa Roma ingon nga maoy nagpasiugda sa daghan kaayong daotan, ang daotan nang daan nga pagpanglutos sa iglesia, tingali molabi pa ka daotan. Bisan unsa nga mga katarungan, makasalig kita nga gusto sa Dios nga atong masabtan ang kahulugan sa mga simbolo.

`Bisan kon ang ubang mga simbolo ug mga tagna magpabilin nga mga misteryo, sa unsa nga paagi ang pagtutok kon unsa ang atong nasabtan makapalig-on sa atong pagtoo?`