---
title:  Dugang nga Panghunahuna
date:   23/05/2025
---

“Ang mga salmo ni David nagaagi latas sa tibuok nga gilay-on sa kasinatian, gikan sa mga kaladmon sa naamgohan nga sala ug sa pagkahinukman sa kaugalingon ngadto sa kinahabogan nga pagtoo ug sa labing tinuboy nga pagpakigsulti sa Dios. Ang rekord sa iyang kinabuhi nagpamatuod nga ang sala nagdala lamang ug kaulawan ug pagkaalaot, apan ang gugma ug kalooy sa Dios makaabot ngadto sa kinaladman nga mga kaladmon, nga ang pagtoo makapatuboy sa mahinulsolon nga makasasala ngadto sa pakig-ambit sa pagkasinagop sa mga anak sa Dios. Sa tanan nga mga pasalig sa Iyang pulong, mao ang usa sa kinakusgan nga mga pamatuod ngadto sa pagkamatinumanon, sa hustisya, ug sa tugon sa kalooy sa Dios. . . .

“Nakapanaad ako ngadto kang David nga Akong alagad . . . uban kang kinsa ang Akong kamot magapalig-on: Ang Akong bukton magpakusug usab kaniya. . . . Ang Akong pagkamatinumanon ug kalooy magauban kaniya: ug diha sa Akong ngalan igapataas ang iyang budyong. Akong ibutang usab ang iyang kamot diha sa dagat, ug ang iyang toong kamot sa mga suba. Siya magatuaw nganhi Kanako, Ikaw ang akong Amahan, ang akong Dios, ug ang Bato sa akong kaluwasan. Usab himoon Ko siya nga akong kinamangulangang anak, labaw ka hataas kaysa mga hari sa yuta. Ang Akong kalooy Akong pagabantayan alang kaniya, ug ang Akong tugon magabarug nga lig-on uban kaniya.’ Salmo 89:3–28.”—Ellen G. White, Patriarchs and Prophets, pp. 754, 755.

**Diskusyonan nga mga Pangutana:**

`Ang tawhanong rasa nahimong usa ka makalolooy nga kapakyasan sa atong pagtuman sa atong bahin sa mga tugon sa Dios kanato. Si David, ang “tawo sumala sa kasingkasing sa Dios” bisan pa sa pila ka dagkung mga sayup, gigamit gihapon sa pagkagamhanan sa pagpasabot sa mga kasabutan sa atong kaluwasan nganhi kanato. Sa unsa nga kahulugan si David naglandong kang Jesus, nga nagbantay sa tugon sa Dios sa hingpit alang kanato? Ug nganong ang gibuhat ni Jesus alang kanato mao lamang ang atong paglaum?`

`Unsa nga mga pahayag diha sa mga Salmo imong nakaplagan sa partikular makatabang o makahuluganon sa pagkaagi nga nagpakita sila sa matang sa mga kasinatian nga imong naagian sa imo nga kaugalingon?`

`Ngano nga ang mga Salmo naghimo nianang kanunay nga pagpahinungod ngadto sa templo? Unsay atong matun-an gikan sa gugma ni David alang sa santuwaryo? Sa unsa nga paagi kini makatabang kanato sa pagpasalamat sa atong nabatonan diha kang Jesus, ingon nga atong langitnong Hataas nga Sacerdote “kinsa anaa gani sa toong kamot sa Dios, kinsa usab naghimo og pagpanglaban alang kanato” (Roma 8:34)? Ngano nga kita, bisan ingon nga linukat nga katawhan, nagkinahanglan sa pagpanglaban ni Cristo alang kanato didto sa langit?`

`Pinasikad sa atong kinutlo kang Ellen G. White sa ibabaw, unsa man ang imong kasinatian kon giunsa ka pagpabangon sa Dios sa imong “mahinulsolon nga kalag aron sa pagpakigambit sa pagkasinagop sa mga anak sa Dios” human sa “kaulawan ug pagkaalaot” tungud sa sala?`