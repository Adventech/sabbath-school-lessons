---
title:  Salmo 5
date:   21/05/2025
---

`Basaha ang Salmo 5. Niini nga sinulat, naghatag si David og dakung kalahian tali sa mga malaglag ug sa mga tinubos. Itandi kini nga Salmo sa pagkasulti sa Pinadayag 14:1–12. Unsa nga mga pagkaparihas imong makita, ug sa unsa nga paagi kini nagpahibalo sa imong pagsabut kon unsay kahulugan sa pagkasakop sa kalihokan sa salin nga katawhan sa Dios sa katapusang adlaw?`

Makatudlo ang pagtimaan nga miinsister si David nga ang daotan “dili makapuyo” uban sa Dios (Salmo 5:4). Ang punto sa tabernakulo mao nga ang Dios tingali makahimo pagpuyo uban sa Iyang katawhan, ug maingon usab ka tinuod kini didto sa gingharian ni Cristo (tan-awa sa Pinadayag 21:3). Kadtong moduol sa trono sa Dios kinahanglan lukaton.

Takus usab timan-an nga gihulagway ni David ang buhat sa pagsimba diha sa Salmo 5:7, nga maoy dugokan sa isyu sa dakung away. Ang Pinadayag 13 naghisgot sa “pagsimba” kaunom ka beses, ug ang mga mensahe sa tulo ka mga manulunda nga nagtawag sa kalibutan sa “pagsimba Kaniya nga maoy nagabuhat niini.” Nagsulti kanato si David nga “nahadlok” siya sa Dios, ug ang mensahe sa salin nagtawag sa kalibutan sa pagbalik ngadto nga “Kahadloki Siya ug ihatag ngadto Kaniya ang himaya, kay miabut na ang takna sa paghukom” (Pinadayag 14:7).

Timan-i usab kon sa unsa nga paagi ang mga tinubos sa Pinadayag 14 gikaingon nga “walay limbong” (Pinadayag 14:5), sa ilang mga baba; nanagsulti sila sa tinuod, kansang mga sinultihan ug mga binuhatan nagpakita sa matarong nga kinaiya sa Dios. Ang mga daotan, sumala kang David, “walay kamatuuran sa ilang baba” (Salmo 5:9).

Makapahibulong ang talan-awon nga gihatag ni Juan dinhi niining dugokan nga bahin sa Pinadayag: ang mga makasasala lamang gibira gikan sa kamatayon ug nakabaton sa pribilihiyo sa pagbarug sa presensya sa Dios. Wala nila hagoi kini nga katungud; gihatag kini kanila pinaagi sa kamatuuran nga ang Cordero sa Dios—ang matarong nga Anak sa tawo—nagbarug didto uban kanila. Napasaylo sila, gitubos; dili na sila kinahanglan magpas-an sa ilang sala (itandi sa Salmo 5:10), tungud kay ang Cordero sa Dios maoy nagpas-an niini alang kanila (itandi sa Isaias 53:12 ug 2 Corinto 5:21).

Sa masulat na ang ngalan sa Dios sa imong kasingkasing, malisud ang pagbilin sa hilum. Ang katawhan sa Dios maghatag sa katapusang tanyag sa kalooy uban sa “makusug nga tingog” (Pinadayag 14:7). “Apan pahatagag pagmaya kadtong nagbutang sa ilang pagsalig diha Kanimo; pasinggita sila sa kanunay sa kalipay, kay Ikaw ang naglaban kanila; palipaya usab kadtong naghigugma sa Imong ngalan diha Kanimo” (Salmo 5:11).

`Handurawa ang pagtindog atubangan sa balaan ug hingpit nga Dios diha sa paghukom, uban sa matag binuhatan nga imong nabuhat nga hingpit gipakita sa Iyang atubangan. Unsay ikasulti niini kanimo nga kahigayonan bahin sa imong pagkinahanglan sa pagkamatarong ni Cristo?`