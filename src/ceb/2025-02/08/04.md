---
title:  Balaod Sulod sa Atong mga Kasingkasing
date:   20/05/2025
---

Ang salin nagatigum ibabaw sa Sion adunay usa ka ngalan nga gikulit sa ilang mga agtang: ang ngalan sa Amahan ug sa Cordero. (Bisan kining duha ka lahi nga mga ngalan kaduhaduhaan; si Jesus mao gayud ang dagway sa Amahan!) Ang usa ka “ngalan” diha sa Kasulatan nagkahulugan labaw pa kaysa usa ka label nga pinaagi niini magtawganay o mag-ilhanay ang mga tawo sa usag-usa; nagbarug kini alang sa kinaiya. Hangtod karon, daghang mga kultura sa gihapon moingon nga ang usa ka tawo adunay usa ka “maayong ngalan” kon maghunahuna ang mga tawo bahin sa ilang kinaiya.

`Basaha ang Exodo 33:18–23. Exodo 34:1–7, ug Salmo 119:55. Sa paghangyo ni Moises nga motan-aw sa himaya sa Dios, unsay gisaad sa Dios nga ipakita kaniya? Dayon sa pagkamantala sa Dios sa Iyang ngalan ngadto kang Moises (Exodo 34:5), unsay may sunod?`

Ang ubang hulagway sa himaya sa Dios ingon nga dili maduol, silaw nga kahayag, nga sa pagkasiguro maoy usa ka tukma nga paghulagway. Apan ang himaya sa Dios labaw pa kaysa usa ka makita nga pagpadayag; ang Iyang himaya mao ang Iyang kinaiya. Usab kini maoy katinuoran sa ngalan sa Dios.

Sa paghulagway sa Biblia sa usa ka salin uban sa ngalan sa Dios nga nakulit diha sa ilang mga agtang, dili mahinungdanon ang pagbaton sa literal nga mga letra nga gisulat didto; ang mahinungdanon mao ang pagkakulit o pagkasulat sa kinaiya sa Dios sa imong hunahuna, kasingkasing, ug busa karon sa atong mga kinabuhi atong ipakita ang gugma ug kinaiya sa Dios. Gibira ikaw suod ngadto sa Dios, ug higugmaon mo Siya kon kinsa siya ug unsay Iyang gibuhat alang kanimo.

Daw unsa ka makapasibot, usab, nga sa paghulagway sa Dios sa Iyang kaugalingon ngadto kang Moises, Iyang gibuhat kini kuyog sa pagdawat ni Moises sa kopya sa Napulo ka Sugo, nga mao usab ang hulad sa Iyang kinaiya. Sa sama nga paagi, ang katawhan sa Dios nga nagbaton sa Iyang “ngalan” diha sa Pinadayag 14 gihulagway ingon nga kadtong “nagbantay sa kasugoan sa Dios.” Dayon timan-i usab ang mga pulong nga mabasa diha sa Hebreohanon: “Mao kini ang tugon nga Akong buhaton kanila human nianang mga adlawa, nag-ingon si JEHOVA: Akong ibutang ang akong mga balaod sa ilang mga kasingkasing, ug sa ilang mga hunahuna,’ ug Daw dayon Iyang gidugang, ‘Ang ilang mga sala ug mga binuhatan nga malapason sa balaod dili Ko na hinumduman” (Hebreohanon 10:16, 17). Daw unsa nga pagkasulti sa ebanghelyo: bisan og ang balaod sa Dios mapakita sa atong mga kinabuhi, gikinahanglan usab nato nga “dili na pagahinumduman” ang atong mga sala.

Ang ngalan sa Dios mao ang Iyang kinaiya. Ang Iyang moral nga balaod maoy usa ka hulad sa Iyang kinaiya. Ug kadtong nagatigum sa balaang bungtod sa Dios sa katapusang mga adlaw giliminan sa gugma sa Dios, usa ka gugma alang sa Dios, usa ka gugma nga mapakita pinaagi sa pagtuman sa Iyang balaod.

`Kon giluwas kita pinaagi sa pagtoo ug dili pinaagi sa balaod unsa na man lang ang kahinungdanon sa balaod sa Dios? (Tan-awa sa 1 Juan 5:3.)`