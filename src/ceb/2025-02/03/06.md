---
title:  Gihukman ang Bigaon
date:   17/04/2025
---

`Basaha ang Pinadayag 19:1–9. Duha ka butang gisaulog pagdungan: ang katapusan sa bigaon ug ang pagminyo ni Cristo sa Iyang pangasaw-onon. Sa unsa nga paagi nga posible nga ang duha ka mga panghitabo mao gayud ang mga pagpakita sa matarong ug mahigugmaong kinaiya sa Dios sa sama nga panahon?`

Ang pagkadili maunongon moabot uban sa masakit kaayo nga sangpotanan. Ang pagkadaotan niini moabot ngadto sa mga anak ug sa uban. Bisan ang labing mapailubon sa nabuhatan og sayup nga mga kaparis panangtiayon sa katapusan makadiskobre nga adunay usa ka panahon nga wala nay pagbalikay, ang nanggagi nga dili na malukat. Sa diha nga ang atong kalibutan moabot sa usa ka kahimtang diin ang mga kasingkasing mogahi na sa hilabihan nga wala nay paghinulsol, wala nay panahon sa pagpadayon sa kasaysayan ug pagtugot sa dili na mapugngan nga pagantus sa sala nga pagpadayon. Bisan og adunay pagkabuak sa kasingkasing tungud sa nawala, kadtong nanagantus niining kalibutan sa sala makasaulog nga natapos na ang tanan—ug ang kalibutan ipahiuli ngadto sa orihinal nga plano sa Dios niini. Mao kini ang panahon nga wala nay pagbulag gikan sa Dios kay nakakat-on na kita sa malisud nga paagi, nga ang Dios husto bahin sa kalaglagan nga moabot tungud sa pagpahimulag sa atong mga kaugalingon gikan Kaniya.

`Basaha ang Pinadayag 21;1–4. Unsay kahulugan sa paglarawan sa kaminyoon dinhi, ug nganong puno kini sa paglaum ug saad? Unsay atong kasigurohan bahin sa paglaum nga gisulti dinhi niini nga mga bersikulo?`

“Ang kaminyoon, maoy usa ka panag-uban sa tibuok kinabuhi, nagsimbolo sa panag-uban tali kang Cristo ug sa Iyang iglesia. Ang Espiritu nga gipakita ni Cristo ngadto sa iglesia mao ang espiritu nga ipakita sa bana ug asawa ngadto sa usag-usa kanila.”—Ellen G. White, Testimonies for the Church, vol. 7, p. 46.

Giantus ni Cristo ang dili mahanduraw nga kasakit sa pagsalikway sa mga tawo Kaniya ug sa paghatag sa ilang paghigugma ngadto sa mga diosdios nga unta angay lamang Kaniya. Apan, bisan pa niini, Iyang gihalad ang Iyang kaugalingon alang kanato, nagbayad pinaagi sa Iyang kaugalingon alang sa atong mga pagkamabudhion ug mga pagpanapaw aron nga, kon kita maghinulsol ug motalikod gikan kanila, atong mabatonan ang saad sa kinabuhing walay katapusan.

`Basaha ang 1 Pedro 1:18, 19. Unsay gisulti kanato niini nga mga bersikulo nga naghatag kanato sa kasigurohan sa katapusan nga gihulagway diha sa Pinadayag 21:1–4?`