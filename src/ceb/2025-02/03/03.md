---
title:  Ang Matahum nga Pangasaw-onon
date:   14/04/2025
---

Ang Ezequiel 16 nagpakita kanato sa usa ka kahibulongan nga hulagway bahin sa Dios sa Iyang katawhan. Iyang gihulagway ang nasod sa Israel ingon nga biniyaan nga bata, gibiyaan sa usa ka uma aron mamatay. Iyang gidala siya sa balay, gihinloan ug sa dako na siya, iyang gipangasawa. Usa kini ka gamhanan nga hulagway sa usa ka dili maayo nga kaminyoon.

`Basaha ang Ezequiel 16:4–14. Unsa nga mga detalye bahin sa pagbayaw sa pangasaw-onon magtudlo kanato bahin sa mga tumong sa Dios nganhi kanato?`

Gisultihan sa Dios ang Israel nga ilalum sa Iyang pagatiman nagatubo siya “nga hilabihan ka matahum” (Ezequiel 16:13). Sa pagkakaplag sa Dios kaniya, walay usa nga nakakaplag kaniya nga matahum; usa siya ka sinalikway taliwala sa ubang Kabataan, gisalikway sa mga paglaum nga siya mamatay. Apan sa pagbubo sa Dios sa Iyang pagtagad kaniya, nagdugang ang iyang katahum, hangtod siya nahimong hisgutanan sa tibuok kalibutan. Sa kinasayohang mga adlaw sa Hebreo nga mga hari, ubos sa ilalum kang David ug Salomon, sa partikular nahimo kining matuod. Ang reyna sa Etiopia nagpahigayon gani og pinasahi nga panaw aron sa pagtan-aw sa iyang kaugalingon sa katahum sa Israel!

Apan, ang katahum sa Israel, bug-os nga gasa sa Dios. Matahum siya—nahimo siyang tabi sa nasod tungud kay siya ang Iyang pangasaw-onon. Nag-ingon ang Dios nga ang iyang katahum “hingpit pinaagi sa Akong katahum nga akong gihatag kanimo” (Ezequiel 16:14). Nagbalikbalik kini nga tema diha sa Biblia: ang pangasaw-onon sa Dios matahum, dili tungud sa bisan unsa nga iyang nabuhat kondili tungud sa pagbubo sa Dios sa Iyang pagdapig kaniya ug naghimo kaniya niana nga paagi. Sa sama nga paagi, ang mga tumotuo makita nga matahum sumala sa pagtan-aw sa langit dili tungud sa bisan unsa nga butang nga atong nabuhat aron sa pagangkon niini kondili tungud sa pagdapig sa Dios, ang kaluwasan nga Iyang gibubo kanato. Matahum kita tungud kay gitabonan kita sa Iyang pagkamatarong, sa “pagkamatarong sa Dios” mismo (2 Corinto 5:21).

Maayo ang tanan, apan hangtod sa sunod nga bersikulo diha sa Ezequiel: “Apan tungud sa imong pagsalig sa imong kaugalingong katahum, naghimo ka sa imong kaugalingon nga usa ka bigaon tungud sa imong dungog, ug nagbubo sa imong pagkabigaon ibabaw sa matag usa nga molabay nga nakabaton niini” (Ezequiel 16:15).

Gibuhat kita aron sa pagpakita sa pagkamaayo ug himaya sa Dios. Kon ang mga binuhat sa Dios mag-angkon nga ang ilang katahum mao ang ilang kaugalingon, kana nga katahum mabarato, ug nagpaabut sa kagubot.

`Unsa ang atong mga katalagman sa pagsalig sa atong “kaugalingong katahum”? Mao kana, kon sa unsa nga paagi kita maghunahuna nga adunay bisan unsa nga butang diha sa atong mga kaugalingon nga maghatag kanato og kahimuot sa Dios o maghimo kanato nga takus sa Iyang gugma? Unsaon nato sa pagbantay kanunay batok sa espirituhanong garbo?`