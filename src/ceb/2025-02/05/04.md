---
title:  Daniel 7
date:   29/04/2025
---

Ang damgo sa Daniel 2 unang gipakita ngadto sa hari sa Babilonia. Ang damgo diha sa Daniel 7, agig pagtandi, gipakita ngadto sa usa ka Hebreo nga manalagna, usa ka sakop sa katawhan sa tugon sa Dios.

Gipakitaan si Daniel sa sama nga suheto maingon man sa gipakita ngadto kang Nabucodonosor, apan gikan sa lahi nga pagtan-aw. Sa baylo nga usa ka estatuwa, iyang nakita ang pasunod nga mga nasod nga migula gikan sa dagat, ang resulta sa pagbulhot sa hangin diha sa tubig. Kini nga mga nasod kanunay nagkagubot, nga walay hunong ang pagkabalhin sa paggahum sa ilang taliwala. Ang mga bersikulo sama sa Salmo 65:5–8; Isaias 17:12, 13; ug Jeremias 46:7, 8 naggamit sa analohiya o sambingay sa mga lunop ug mga balud paghulagway sa kagubot taliwala sa mga nasod.

Agig pagtandi, ang Yutang Sinaad mitungha, sa labing diyutay sulod sa usa ka panahon, ingon nga usa ka pulo sa kalinaw ug kasigurohan taliwala sa usa ka dagat sa Hentil nga mga gingharian—usa ka sagrado nga nasod nga gitukod ibabaw sa solid nga patukuranan sa kagamhanan sa Dios, nga sukwahi sa walay kalinaw nga mga nasod sa palibot niini.

`Basaha ang Daniel 7:1–3. Adunay daghang kalihokan niini nga talan-awon. Unsa nga mga leksyon atong makuha gikan niini nga larawan, sama sa mananap nga sa una migula gikan sa dagat?`

Nagtan-aw si Daniel sa kagubot sa Hentil nga pakiggubat gikan sa baybayon, nga sa kalit lamang ang mga mananap nagsugod sa pagtungha ibabaw sa yuta ngadto sa iyang teritoryo!

Ang Hentil nga mga problema nahimo na karon nga mga problema sa Iyang katawhan. Nagpili sila sa pagkinabuhi sama sa mga Hentil, busa karon magkinabuhi na sila uban (ug ubos) sa mga Hentil.

Sugod sa paggahum sa Babilonia, ang katawhan sa Dios sa tugon wala na gayud makapahimulos sa kaugalingonong pangagamhanan sulud sa hataas nga panahon.

Kining pagkawala sa awtonomiya alang sa katawhan sa Dios karon magpadayon hangtod sa katapusan sa panahon, sa panahon nga sa katapusan ipahiuli ni Cristo sa Iyang makatarunganon nga dapit ingon nga atong Hari. Diha sa Bag-ong Tugon, ang katawhan sa Dios nagpadayon sa pagantus ubos sa paggahum sa Romanhong Empiryo ug dayon ubos sa mga paglutos sa gamay nga sungay, ang pagano nga mga manununod sa Roma.

Bisan sa kasaysayan, ang ubang mga nasod labaw pa ka maayo kaysa uban, ug sa ubang mga panahon nahimong labaw pa ka malinawon kaysa uban, ang halapad nga kadaghanan sa kasaysayan sa mga nasod, katawhan, ug mga empiryo igo lang nagpadayon gikan sa usa ka trahedya ngadto sa lain, gikan sa usa ka manlulutos ngadto sa lain. Ug sagad gibuhat kini ubos sa mga pangulo nga nag-angkon sa labing maayo lamang nga mga katuyoan alang sa ilang kaugalingong katawhan. Daw unsa nga pagkalahi ngadto sa paggahum nga gusto sa Dios alang sa Iyang katawhan, kon ila pa unta kini gipili.

`Sa unsa nga paagi ang Roma 3:10–19 makatabang sa pagpasabot pag-ayo bahin sa atong kalibutan? Sa unsa nga paagi ang bersikulo 19, ilabina, magpakita nganong gikinahanglan gayud nato ang ebanghelyo sa atong mga kinabuhi?`