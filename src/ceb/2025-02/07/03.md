---
title:  Ang Duha ka Kerubin
date:   12/05/2025
---

Sa pagpalayas sa atong unang mga ginikanan gikan sa Tanaman, naghatag ang Dios og paglaum nga Mesias (Genesis 3:15). Unya nagmugna Siya og usa ka gamhanan nga simbolo didto sa mga ganghaan sa Eden: duha ka kerubin uban sa silaw nga nagkidlap nga hayag tali kanilang duha. Kinahanglan dili nato malimtan kini nga talan-awon nga suod kaayo nga nagsimbolo sa arka o kahon sa tugon, usa ka simbolo sa trono sa Dios (Exodo25:18).

`Basaha ang Genesis 3:21–24. Unsay buluhaton nga gitahas niadtong kerubin—ug ngano man?`

Samtang gihatagan og katungdanan kadtong kerubin sa pagdili sa mga makasasala sa paduol sa kahoy sa kinabuhi (Genesis 3:22), usa usab sila ka simbolo sa paglaum, ug saad, nga moabot ang adlaw nga ang mga tawo mapabalik ngadto sa paraiso. “Ang tanaman sa Eden nagpabilin pag dugay ibabaw sa yuta bisan human sa pagpalayas sa tawo gikan sa matahum nga mga dalan. Ang hulog nga rasa dugay pang gipalantaw ngadto sa puloy-anan sa pagkawalay-sala, gibabagan ang ilang agianan sa pagsulod pinaagi sa nagbantay nga mga manulunda. Ang ganghaan sa Paraiso nga gibantayan sa kerubin nagpadayag sa balaang himaya. Didto miduol si Adan ug ang iyang mga anak nga lalaki aron pagsimba sa Dios. Dinhi ilang gibag-o ang ilang mga panaad sa pagtuman niadto nga balaod nga ang paglapas niini maoy nakapapahawa kanila gikan sa Eden. . . . Apan sa katapusang pagpahiuli, diin aduna nay usa ka ‘bag-ong langit ug usa ka bag-ong yuta’ (Pinadayag 21:1), ipahiuli kini nga labi pa mahimayaon nga pagkadayandayan kaysa sinugdanan.”—Ellen White, Patriachs and Prophets, p. 62.

Ang pagkasulti diha sa Genesis makapasibut usab: Ang Biblia nagpaila nga “gibutang” sa Dios ang kerubin sa Silangan nga bahin sa Eden, ug ang orihinal nga pulong sa Hebreo sahakan, ang root word alang sa sagrado nga “tabernakulo” (tan-awa sa Exodo 25:9, Numeros 3:26), diin ang presensya sa Dios nagapuyo taliwala sa Iyang katawhan. Bisan og ang komon nga pulong shekinah, alang sa presensya sa Dios, dili makita diha sa Biblia, kini, usab, gipasukad niini nga pulong sa kanunay nga gihubad nga “tabernakulo.” Usa ka literal nga hubad sa shakan mabasa, “Ang Dios nagtabernakulo sa kerubin sa silangan sa Tanaman sa Eden.”

Diha sa Biblia, ang kerubin nadugtong sa presensya sa Dios (tan-awa sa 1 Cronicas 13:6, Salmo 80:1, ug Isaias 37:16), sa partikular uban sa Iyang trono, nga mao ang dapit diin ang Iyang ngalan gimantala. Kinahanglan dili nato pagkyason ang pagtan-aw nga ang 24 ka mga ansyano nga nagatiman sa trono sa Dios diha sa Pinadayag 4 ug 5 nagawit sa mga pagdayeg Kaniya ug nagpamatuod sa Iyang katungud sa paggahum ingon nga mao ang nagbuhat sa tanang butang (Pinadayag 4:11). Makatabang kini kanato sa pagsabut sa talan-awon sa lawak nga trono ug sa atong kalabutan ingon nga mga pinasaylo nga mga makasasala sa relasyon ngadto sa atong Magbubuhat.