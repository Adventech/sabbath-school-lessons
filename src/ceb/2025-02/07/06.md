---
title:  Ang Pagkahulog ni Lucifer
date:   15/05/2025
---

Daw dili masabtan nga si Lucifer kanhi nagkupot sa pangatungdanan nga kerubin nga nagatabon, nangatungdanan sa hataas atubangan sa trono sa Dios. Sa pagkasiguro ang iyang pagkinabuhi nakatabang unta sa pagpadayag sa himaya sa Dios ngadto sa uniberso. Sa baylo, iyang gihunahuna ang iyang kaugalingong himaya, dili ang himaya sa iyang Magbubuhat; o, sa dugang nga pagkatakdo, nagsugod siya sa paghanduraw nga wala siya hatagi og kalainan nga angay kaniya.

`Basaha sa Ezequiel 28:11–17 ug Isaias 14:12–14. Unsay nakahatud ngadto sa pagkahulog ni Lucifer? Itandi kini sa mga pahayag sa Pinadayag 14:1–12. Sa unsa nga paagi ang pagtandi o pagkalahi tali sa pagkahulog ni Lucifer ug sa hataas nga kahimtang sa tawo diha kang Cristo makahatag kanimo sa pagsabut kon unsay nahitabo diha sa Pinadayag 14?`

Timan-i kon sa unsa nga paagi gipapahawa si Lucifer gikan sa balaang bungtod, samtang ang mga tinubos magabarug sa Bungtod sa Sion uban sa Cordero sa Dios. Ginaingon nga si Lucifer didto sa Eden; ang tawhanong rasa didto usab kaniadto, apan lahi sa gidangatan ni Satanas, ang tawo gipahiuli ngadto sa paraiso pinaagi kang Cristo. (Tan-awa sa Pinadayag 22:1–3.)

Niini nga kahulugan, ang mosunod nga kinutlo gikan kang Ellen G. White, makapahimangno kaayo: “Ang langit modaug, kay alang sa mga nabakante didto sa langit sa pagkahulog ni Lucifer ug sa iyang mga manulunda panag-iyahon sa mga tinubos sa Ginoo.”—The Advent Review and Sabbath Herald, May 29, 1900.

Ug tua sila sa langit, tungud lamang sa ebanghelyo. Gani, ang tema sa ebanghelyo, sa pagtubos, makaplagan diha sa usa ka matahum nga pagkahulagway sa lawak nga trono diha sa Pinadayag 4 ug 5. Pananglitan, ang mga manulunda nanagtuaw: “Takus ikaw sa pagkuha sa linukot sa pag-abli sa mga selyo niini, tungud kay ikaw ang gipatay, ug pinaagi sa Imong dugo Imong gipalit ang sa Dios, ang mga tawo gikan sa matag kaliwatan pinulungan ug katawhan ug kanasuran” (Pinadayag 5:9). Daw unsa nga hulagway sa ebanghelyo, sa kamatayon ni Jesus alang sa pagtubos sa katawhan!

Timan-i usab, kon giunsa sa pinulungan pagpakita sa mensahe sa nahaunang manulunda, diin kita gitawag sa pagwali sa “maayong balita nga walay katapusan . . . ngadto sa nanagpuyo sa yuta—ngadto sa matag nasod, kaliwatan, pinulungan, ug katawhan” (Pinadayag 14:6). Daw unsa ka gamhanan nga representasyon sa pagkapuno sa nagbuhat ni Cristo alang sa kalibutan. Walay usa ka tawo sa tibuok kasaysayan sa yuta nga wala pakamatyi ni Cristo. Kinahanglan lang sila mahibalo bahin niini ug magpili sa pagdawat niini.

`Unsay atong kalabutan o buluhaton ingon nga usa ka iglesia, ug ingon nga matag sakop, sa pagpahibalo sa katawhan kon unsay nabuhat ni Cristo alang kanila?`