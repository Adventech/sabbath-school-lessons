---
title:  Kay Ikaw ang Nagbuhat sa Tanang Butang!
date:   08/05/2025
---

Sa pipila ka mga okasyon, ang mga propeta gidala duol sa Dios diha sa panan-awon nga sila gitugotan sa pagtan-aw sa trono sa Dios. Si Ezequiel nakakita niini ibabaw sa hawan o firmament (Ezequiel 1:26); nakabisita si Isaias sa templo sa langit sa pagtan-aw niini (Isaias 6:1), ug usa sa labing tin-aw nga mga paghulagway nga gihatag kanato, si Juan gikuyogan didto pinaagi sa panan-awon diha sa Pinadayag 4 ug 5. Ang mga tipo sa Daang Tugon sa serbisyo sa santuwaryo nagpaila nga adunay usa lang ka dalan nga niini ang katawohan makasulod ngadto sa presensya sa Dios: ang dugo ni Cristo. (Tan-awa sa Levitico 16:2, 14, pananglitan.)

`Basaha ang Isaias 6:1–5 ug Pinadayag 4:7–11. Unsa nga mga elemento niining duha ka panan-awon nagkaparihas? Tan-awa pag-ayo ang han-ay o pasunod sa mga panghitabo: Unsa nga suheto ang gipakita pag-una? Unsay sunod? Unsay kamatuuran bahin sa Dios ang gipasantop dinhi niini nga mga panan-awon?`

Sa kada usa niini nga mga lawak sa trono diha sa mga panan-awon, ang unang butang nahitabo mao nga ang langitnong mga binuhat nagpasantop sa pagkabalaan sa Dios. Sa panan-awon ni Isaias, ang talan-awon makalipay: Ang templo puno sa aso ug ang “mga haligi sa pultahan” nangauyog sa pagmantala sa serapin sa pagkabalaan sa Dios. Sa panan-awon ni Juan ang kerubin naghimo sa parihas nga pahibalo, “Balaan, balaan, balaan,” (Tan-awa sa Ezequiel 10:14, 15 sa pagkakita sa buhi nga mga linalang nga gihulagway ingon og kerubin.) Ang kada usa ka propeta gipakitaan sa silaw nga hulagway sa himaya sa Dios.

Unya gipakitaan kita sa reaksyon sa manalagna ngadto sa talan-awon. Mituaw si Isaias nga usa siya nga tawo nga mahugaw og mga ngabil (Isaias 6:5), ug mihilak si Juan tungud kay giatubang siya sa makasubo nga kamatuuran nga walay usa nga takus makaplagan (Pinadayag 5:4). Kon kita direkta pakitaan sa pagkatakus sa Dios, sa katapusan kita magsugod sa pagsabut sa tawhanong kahimtang: dili gayud kita takus, ug nagkinahanglan kita kang Cristo ingon nga atong Manunubos.

Si Satanas nagitsa sa daghang mga sumbong batok sa Dios, sa pakiglalis nga mamugos o diktador Siya, hakog, ug bangis, apan bisan sa usa ka gutlo didto sa lawak sa trono sa Dios gibutyag ang mga bakak ni Satanas. Diha sa pagtan-aw kang Cristo kon kinsa gayud Siya sa tinuod, “ang Cordero nga gipatay” (Pinadayag 5:12), nga makahimo kanato sa pagtan-aw sa Amahan sa Iyang pagkatinuod gayud. Daw unsa ka makapalipay ang pagkahibalo nga pinaagi sa pagtan-aw kang Jesus, atong makita kon sama sa unsa gayud ang Amahan (Juan 14:9). Ug ang kinadak-an nga pagpadayag kon sama sa unsa ang Amahan makita sa pagpakamatay si Jesus didto sa krus alang kanato.

Busa, ang krus diay, magpakita kanato sa duha ka butang: nahauna, kon unsa ka dako ang paghigugma sa Dios kanato nga Iya kini buhaton, sa paghalad sa Iyang kaugalingon, alang kanato; ikaduha, kinahanglan magpakita kini kanato kon unsa ka makasasala ug hulog kita nga pinaagi lamang sa krus kita mangaluwas.