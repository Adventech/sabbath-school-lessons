---
title:  Dugang nga Panghunahuna
date:   09/05/2025
---

Ang Kasulatan nagpatin-aw nga si Cristo mao lamang ang takus makapasiguro sa atong kaluwasan. Ang Iyang kinabuhi mao lamang ang walay sala nga tawhanong kinabuhi, ang bugtong sulondan sa usa ka kinabuhi nga naghatag og hingpit nga katagbawan sa himaya sa Amahan. Siya mao ang walay mansa nga Cordero sa Dios ug karon nagabarug sa kapangulohan sa tawhanong rasa ingon nga atong kasigurohan nga walay katapusan. Sa sama nga panahon, Iyang gipas-an ang atong sala sa Iyang kaugalingon, sa pagtagbaw sa paghukom nga maoy tubag sa Dios ngadto sa pagkadaotan. Samtang nagsaksi si Juan sa daw dili katuohan nga langitnong mga binuhat nga nagtigum palibot sa trono sa Dios, gipahunong siya iyang paghilak kay “ang Leyon sa kaliwatan ni Juda . . . nakadaug” (Pinadayag 5:5).

Hunahunaa usab, kon daw unsa kadaotan ang sala, ug daw unsa ka gayud ka hulog ang tawhanong rasa, nga ang kamatayon lamang ni Jesus, ang Dios sa Iyang kaugalingon, mao ray takus makasulbad sa problema sa sala. Sa walay duhaduha, kon aduna pay laing paagi sa pagluwas sa Dios kanato, nga walay paglapas sa mga baruganan sa Iyang balaang kagamhanan, siguro gayud nga Iyang buhaton kini.

“Ang nalapas nga balaod sa Dios nagkinahanglan sa kinabuhi sa makasasala. Sa tibuok uniberso adunay usa lamang nga makahimo niini, alang sa tawo, sa pagtagbaw sa mga pagangkon niini. Tungud kay ang balaang balaod sama man ka balaan sa Dios sa Iyang kaugalingon, usa lang sa katupong sa Dios ang makahimo sa pagpasaylo sa paglapas niini. Walay lain kondili si Cristo lamang ang makatubos sa nahulog nga tawo gikan sa tunglo sa balaod ug pagdala kaniya balik ngadto sa pagpahiuyon sa Langit. Si Cristo ang nagkuha niini sa Iyang kaugalingon ang sala ug ang kaulawan sa sala—sala nga dulumtanan kaayo sa usa ka balaang Dios nga kinahanglan kini magpabulag sa Amahan ug sa Iyang Anak. Kabubut-on ni Cristo ang mga kaladmon sa pagkamakalolooy aron sa pagluwas sa nagguba nga rasa.”—Ellen G. White, Patriarchs and Prophets, p. 63.

**Diskusyonan nga mga Pangutana:**

`Nagtan-aw si Juan sa Cordero nga misulod sa lawak nga trono ingon og nagtan-aw nga siya ang “gipatay.” Ang Pinadayag 13:8 nagpahibalo kanato nga si Jesus ang “gipatay” sukad pa sa pagtukod sa kalibutan. Unsay atong makat-onan bahin sa Dios pinaagi sa kamatuuran nga ang plano sa kaluwasan nahimutang na sa wala pa nato kini kinahanglana?`

`Daghang mga ateyista nagtuo nga ania lang kita dinhi sa usa ka bugnaw, walay pagtagad nga uniberso. Agig pagkalahi, ang Biblia nagsulti dili lamang bahin sa Dios kondili nga Iyang gihigugma gayud ang kalibutan sa pagkaagi nga nanaog Siya dinhi, ug gani namatay alang niini. Daw unsa ka lahi ang atong pagtan-aw sa kalibutan, ug sa atong dapit dinhi niini, kon itandi niadtong wala gyuy pagtoo sa Dios? Sa usa ka pagkasulti, sa unsa nga paagi kinahanglan ang pagkatinuod sa Krus makapahimug-at sa tanan nga atong buhaton?`

`Ngano nga ang kinabuhi, kamatayon, ug pagkabanhaw ni Cristo mao lamang ang paagi nga maluwas ang tawhanong rasa? Sa makausa pa, unsay masulti niana nga bili kanato kon unsa gayud ka ngil-ad o daotan ang sala?`