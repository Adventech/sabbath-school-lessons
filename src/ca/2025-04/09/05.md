---
title:  El Jubileu
date:   26/11/2025
---

La terra era tan central per a l'existència d'Israel com a poble de Déu que no es podia repartir en la seva totalitat. S'havia de dividir per tribus, clans i famílies (Nm. 34:13-18) per evitar que passés a ser possessió d'unes poques elits dirigents.

`Llegeix Levític 25:1-5, 8-13. Quin era el propòsit de l'any sabàtic i de l'any jubileu?`

A diferència d'Egipte, on els ciutadans perdien regularment les seves terres i es convertien en serfs del faraó, el propòsit de Déu per als israelites era que mai no quedessin desposseïts indefinidament dels seus drets. Ningú, fora del clan i la família a qui havia estat assignada originalment, podia posseir la terra. De fet, segons el pla de Déu, la terra literalment mai es podia vendre; només es podia arrendar segons el seu valor establert pel nombre d'anys que faltaven fins al següent Jubileu. Per tant, els familiars d'una persona que estava obligada a "vendre" la seva terra ancestral tenien el deure de redimir-la fins i tot abans del Jubileu (Lev. 25:25).

L'assignació de la terra esdevé una finestra al cor de Déu. Com a Pare celestial, Ell vol que els seus fills siguin generosos amb els menys afortunats i que permetin que les seves terres els alimentin cada setè any. L'any sabàtic aplicava el principi del manament del dissabte a una escala més gran. A més de valorar i fomentar el treball dur, la propietat de la terra també requereix respecte i amabilitat envers els que s'enfronten a dificultats financeres.

La legislació sobre la propietat de la terra donava a tots els israelites l'oportunitat d'alliberar-se de circumstàncies opressives heretades o autoinduïdes i de tenir un nou començament a la vida.

En essència, aquest és el propòsit principal de l'evangeli: eliminar la distinció entre rics i pobres, empresaris i empleats, privilegiats i desfavorits, posant-nos a tots en igualtat de condicions reconeixent la nostra completa necessitat de la gràcia de Déu.

Malauradament, Israel va negligir el compliment de l'estàndard establert per Déu i, després de segles, els avisos de despossessió es van complir (2Cròn. 36:20-21).

`Com poden els principis de l'assignació de terres israelites i el dissabte recordarnos que, als ulls de Déu, tots som iguals? Com ens pot ajudar el dissabte a dir "no" als cercles explotadors i viciosos del consumisme que afecten moltes societats?`