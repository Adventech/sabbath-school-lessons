---
title:  Ka Jingsahnam Bakynja-mynsiem
date:   09/03/2023
---

Watla ka long kaba eh ban tip ba ka jingim kaba kumno kan long ha kane ka pyrthei lada ki briew kim shym la leh pop, kawei kaba ngi da tip thikna ka long: Kan ym don ka jingset spah, ym don jinglalot spah, ym don jingduk — kine kiei kiei baroh kiba la pynpyut ïa ka pyrthei naduh hyndai hynthai. Ka jingsngewlong trai, ia kaei kaba ngi la trei shitom, trei hok, kaba dei hi ka jong ngi, ka long shisha ka jingpyni dur ïa ka jingim ha kane ka pyrthei bapop. Ha kaba kut hi, la kumno kumno, kampher haduh katno ngi don ne ngim don, ka don tang kawei ka mat kaba ngi dei ban kynmaw barabor.

`Pule ïa kine ki dkhot. Kaei ka mat kaba longpdeng ïa kine baroh, bad kumno kane ka mat ka dei ban ktah jur ïa kaei kaba ngi leh ïa ki jingdon jing-em jong ngi kiba U Blei u la kyrkhu? (Salm. 24:1, Heb.3:4, Salm 50:10, Jen.14:19, Kol. 1:15–17).`

Ngi dei ki sordar bad ki nongpynïaid ïa kaei kaba U Blei u la pynshet ha ngi; kata ka long, ba U long trai ïa kiei kiei baroh, bad dei ma U uba ai ïa ka jingim, jinglong jingman, bad ka bor ban ïoh ïa kano kano ruh. Te ka long kaba shongnia keiñ, ba ynda haba ngi la biang ïalade, kaba tam ngi dei ban pynphai noh sha U Blei. 

“Ha kaba ai sha ka kam jong U Blei, phi kynshew keiñ ïalade ka spah ha bneng. Baroh kaba phi kynshew hangtei ki lait na ki jingpynjot ba harukom, bad ka long ka spah kaba speh bad neh junom” “bad yn sa kheiñlang sha ka thup jingkynshew jong phi ha ka hima ka bneng.”—EllenG. White, Counsels on Stewardship, p. 342.

Don shibun ki jingmyntoi ban ai mynta, katba ngi dang im. Kine harum ki long khyndiat ki jingmyntoi:

1. Ki nongai ki lah ban ïohi ïa ka jingmyntoi dalade — ka ïingmane thymmai, ki samla pule ha skul bah, ka jingiaseng ïalap ba la ai pisa, kumta ter ter.
2. Ka kam ne ki briewi ki lah ban ïoh jingmyntoi mynta haba ka jingdawa ka kam ka jur palat.
3. Yn ym don jingïakajia ne jingïaknieh spah hadpeng ki bahaïing hadien ka jingïap jong phi.
4. Ka long ka nuksa babha jong ka jingshongdor, ka jingsbun bad ka jingieid jong ka longïing hi.
5. Ka pynduna ruh ïa ka jingsiew khajna ( lehse kane kam don jingïadei ha ri Khasi jong ngi)
6. Ka pynthikna ruh ba ka jingaisngewbha jong phi ka leit beit sha ki kynhun kiba phi kwah ban ai (ym don jingpynwit nangno nangno ruh).
7. Ka pynpaw shai ba ka dohnud ki nongai ka kylla na ka jinglong khwan sha ka jinglong bym khwan.
8. Ka kynshew ïa ka spah ha bneng.