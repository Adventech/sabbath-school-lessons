---
title:  Phim Lah Kit ïa Ka bad Phi
date:   06/03/2023
---

Shisien la don ba kylli ïa u Billy Graham u nongïalap bapaw bha, kaei kaba la pynlyngngoh palat ïa u haba u la noh ka karta kumne (ha kato ka por u la don 60)? Ka jubab u Graham ka long, “ka jinglyngkot ka por jong ka.”

Khlem artatien, ka jingim briew te ka ïaid stet bha.

`Kaei kaba kine ki dkhot ki hikai shaphang ka jingim briew hangne? Salm 49:17; 1 Tim.6:6, 7; Salm 39:11; Jakob 4:14; Ekkles. 2:18–22.`

Ym tang ba ka jingim ka mareh stet bha, hynrei ka long ruh ba ynda haba phi la ïap, phim lah ban rah ei ei bad phi, kata ka long ïa ka spah pyrthei kaba phi la kynshew. (Ka jinglong, kata ka long kawei pat ka subjek). “Ynda haba u ïap um ïoh kit ei ei ruh em” (Salm 49:17), kaba mut ba la shu iehnoh ïa ka spah ka phew ban ïoh khur ei mano-re-mano. Mano ban ïoh, toa, ka shong ha ka jinghiarpateng kaba la thmu lypa katba dang im.

Watla dashisha, ym baroh kiba don jaka puta kumba dei ban long. Don pat kiba la trei la bun snem ki la kynshew spah. Ha bakut pat, yn jia aïu ïa kato ka spah ynda la ïap, kata ka long ka jingkylli kaba ki briew ki hap ban ïa pyrkhat.

Kito kiba don ki jingdon jing-em ha bakut ka jingim, la ka long kaba bun ne khyndiat, ka jingpynbeit ban pynïaid ïa kato ka spah dei ban don lypa kaba long ka jingleh jong ka jinglong sordar babha, kaba mut ka jingpynïaid bniah ïa kaei kaba U Blei u la kyrkhu ïa ngi. Lada ym don kum kane ka jingpynbeit hap smai ha ïing shari ïano phin ai ïa kato ka spah.Lada ym leh ïa kine ki rukom te ka spah kan leit beit sha ki bahaïing kat kum ka dustur ka riti, lada ki donkam ne kim donkam ïa kato ka spah jong phi. Bad ka balang te kan nym ïoh ei ei. Lada phi kwah ba kan long kumta te biang, hynrei phi dei ban don ka jingpynbeit lypa.

Ha ka rukom kaba shai kdar, ngi lah ban ong ba namar U Blei u long u Trai jong kiei kiei baroh (peit Salm 24:1), ka long kaba shongnia ban kren kut katkum ka Baibyl hi, haba ngi la lah pyndep ïa kaei kaba U Blei u la ai ha ngi, ngi dei ban pynphai pat sha U, uba dei hok u trai, ïa kaei kaba tam ynda haba ki jingdonkam jong ki baieid bathoiñ la dap la biang lut. 

`Ka jingïap, kumba ngi tip, ka lah ban wan ha kano kano ka por,bad khlem da poi pyrkhat, wat mynta hi ruh. Yn jia aïu ïa ki baieid bathoiñ jong phi lada jia ba phi ïap noh mynta? Yn jia aïu ïa ki jingdon jing-em jong phi? Hato yn sām ïa ki katkum ka jingkwah jong phi?`