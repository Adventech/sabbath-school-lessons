---
title:  Sdang Da Ki Jingdonkam Shimet
date:   07/03/2023
---

Ha ki por jong ka Testament Barim, kiba bun hi ki khun Isreal ki dei ki nongrep bad nongri jingri. Kumta U Blei haba u kren shaphang ka jingdon jing-em jong ki U kren da ki ktien bri. Kum ka nuksa, ha Ki Proberb 3;9,10, U Blei u ong ba lada ngi long kiba hok ha ka liang pisa pilaiñ jong U, “ki thiar jong ngi yn pyndap da ka jingkyrhai.” Ha kine ki sngi te ki Khristan kim don thiar shuh wat ki nongrep ruh. Kumta ngi sngewthuh ba u Blei un theh ïa ki jingkyrkhu shikatdei eh lada ngi mon sngewbha ban bud bad kohnguh ïa U.

`Pule bha Ki Proberb 27:23–27. Kumno phin pynshai ïa kane “To men minot ban tip ïa ka jinglong ki kynhūn langbrot jong me” ha ki Khristan mynta ki sngi?`

La katta ruh ka Baibyl ka maham jur pyrshah ïa ka jingbanbeiñ ki riewspah ïa ki duk ki raitoi, lane ïa ka jinglalot spah. Ka Baibyl kam ju pynrem ïa ka spah lane ïa ki briew kiba minot ban lum spah, tang lada kim leh da ka jingbymhok lane da ka jingïuhroit ïa kiwei. Ha ka jingshisha, ki dkhot Baibyl mynta ka sngi, ha Ki Proberb, ki pyni ba ngi dei ban minot thop ha ki kam pisa pilaiñ khnang ban dap ban biang ïalade bad ïa ka ïing ka sem de. “Bad kan don ruh ka dud blang babiang ïa ka jingbam jong me, ïa ka jingbam ki bahaïing jong me, bad ka jingbsa ïa ki shakri kynthei jong me’ (Prob.27:27)

Kumno ngin thoh thymmai ïa Ki Proberb 27:27 na ka bynta jong ngi mynta? Lahse ngi lah ban thoh kumne, “Peitbiang ïa ki bui ka pisa pilaiñ bad khan bha ïa ka jinglong ka rukom pynïaid kam jong phi.” Lane “Kheiñ ïa ka jinglut jingsep bad jingïohnong bad sngewthuh bha ïa ka jingïahap hapdeng ka ram bad ka jingdon jing-em jong phi.” Na ka por sha ka por hapdeng ki snem kamai jong phi, ka long kaba biang eh ban peitbiang ïa ki dulir jong ki jingdon jingem jong phi bad pynthymmai khah khah. Ki jingaiti ïa ka spah ka phew dei ban da mang bha shuwa naduh basdang khnang ban nym duh ei ha ka por jong ka jingïap kyndit. ka jingmut hangne ka long ba dei ban pynbeit lypa ïa kaei kaban jia ïa ka spah ka phew jong phi shisien ba kam dei shuh ka jong phi 

Ban shu kren lyngkot, ka jinglong sordar babha halor kaei kaba U Blei u la kyrkhu ïa ngi kam dei tang ïa kaei kaba ngi don katba ngi dang im hynrei ka dei ruh ïa kaei kaban jia ynda haba ngi la leit noh – namar lada U Trai um wanphai ha ka por jong ngi, ha kawei ka sngi te ngi hap leit hi bad ki jingdon jing-em kin shu sah shadien. Kumta ka dei ïa ngi ba ngin mang lypa khnang ba ka jingkyrkhu ba ngi la ïoh kan long ka jingkyrkhu ïa kiwei bad ban nang pynïar shuh shuh ïa ka kam U Blei ha kane ka pyrthei.

`“Naba ka spah kam neh junom” (Prob.27:24). Balei ba ka long kaba donkam ban buh ïa kane ka jingpyrkhat ha khmat jong ngi?`