---
title:  U Riewspah Babiej
date:   05/03/2023
---

`Pule bha Lukas 12:16–21. Kaei ka khubor badeibiang ïa ngi hangne? Kaei ka jingdumok jur jong U Trai ïa une u briew babiej jasngeng, bad kata ka kren aïu ïa ngi shaphang ka jingsngew khyllew ïa kaei kaba ngi don?`

Watla ka khubor ka kham ïar ban ïa kane, don pat kiba ïatai ban ong ba kane ka dei ka jingong u Jisu shaphang kaei kabym dei ban leh ha ka por shongthait. Lada u briew u iehnoh ïa ka kam ban pynlut noh ïa ka spah kaba u la kynshew, u dei ban husiar bad pyrkhat bniah ïa kane ka jingïathuhkhana. Ka jingeh kam dei ka jingtrei shitom bad ban lum spah, khamtam haba la nang heh ka karta bad, lehse la nang kham riewspah. Ka jingeh ka long ka jingsngew khyllew jong ngi ïa ka spah. Ki kyntien U Jisu—  “ ‘to shongsuk, to bam, to dih, bad to lehkmen’” (Lukas 12:19)— hangne paw ka mat bashisha. 

“Ki jingthmu une u briew ki long ym palat ban ïa kito ki mrad khlaw kiba dei ban ïap. U im kumba ym don Blei, ym don bneng, ym don jingim ha ka lawei; long kumba kita kiei kei baroh kiba u don ki dei ki jong u hi, um kitram ei ei bad U Blei ne bad u briew.”—Ellen G. White, Christ’s Object Lessons, pp. 257, 258.

Lada ngi shu pyrkhat tang ïalade bad ym salia shuh ïa ki jingdonkam jong kiwei bad ïa ka kam jong U Blei ha kane ka jingim, ngi bud keiñ ïa ka nuksa u riewspah babeij.Ym shym lah pyni ha kane ka pharsi ba une u briew uba jaituh bad bathok bashukor. Ka jingeh ka long ba kumno u pyllut ïa kaei kaba U Blei u la ai ha u. Namar ba ngim tip ïa ka sngi ba ngin ïap, ngi dei barabor ban long kiba la pynkhreh da kaba im ban pyntrei kam ïa ka mon ka jong U Blei ym ban im ka jingim jong ka jingkhwan myntoi tang ïalade hi. 

Ka jingïohi kyllum ha ka Baibyl ka long ba ki briew ki trei bad ki nang pynmih jingmyntoi katba ki dang lah. Ha ka jingshisha, ka long kaba sngewtynnad ban peit-thuh ba wat ki nongthoh ïa ki kitab baïathuhlypa jong U Daniel bad Jingpynpaw ki la 80 snem karta, kumba bun ki ngeit, ha ka por ba ki la pyndep ïa ka kam jong ki. Kane dei ha kato ka por ba ki briew ki ju ïap tang ka rta ba 50. Ka Ellen G. White ka la pynmih ia ki kot kiba pawnam bha kum Ka Jingthrang Ki ‘Rta ha ka por ba ka la dap 70 snem. Ka karta hi, haba ngi koit ngi khiah, kam dei ban khanglad ïa ngi ban long kiba pynmih jingmyntoi, bad katlah katïai ngi dei ban leh ki kam babha 

U Jisu u la bthah ïa kito kiba ap ïa ka jingwan arsien jong U ba kim dei ban tang shu ap ki dei ban ïaitrei katba dang ap (Math.24:44-46).

`Ha kano kano ka karta bad la katno katno ka spah, kumno ngi lah ban kiar na ka jingngat ha ka shangkhawiah jong ka jingleh une u briew hangne? Kylli keiñ ïalade barabor, nga im namar kaei?`