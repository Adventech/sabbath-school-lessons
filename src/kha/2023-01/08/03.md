---
title:  Ka Jingkyrkhu Jong Ka Kam (Babiang)
date:   20/02/2023
---

Lymda shisha phi ïoh hi ïa ka spah hiar pateng na ki kpa ki kmie tymmen jong phi (Lah ban don kum kine ki khun hynrei bun ki jingiathuhkahana kiba pyni ba ki khun don spah-pateng ki jot noh namar kim nang pyndonkam ia ka) phi donkam hi ban trei shitom ban ïoh im bha im miat. Kaba biang eh ka long ba phin wad ïa ka kam kaba phi ieid kaba lah ban pynmih shibun ka jingïoh, pyntbit bha ïalade bad trei minot lynter ki snem. Kane ka long kaba biang eh, tangba teng teng pat kam long kumba phi thmu.

`Pule bha Jenesis 2:15 (peit ruh Ekles. 9:10 bad 2 Thess. 3:8–10). Kaei kaba paw eh na kane ka jingshisha ka long, wat shuwa ba ka pop kan ïoh rung ha Eden, ïa u Adam bad ka Im la ai ïa ka kam ba kin trei? Balei namarkata, kumba la kdew haneng, ba kito kiba ïoh ban trei hynrei kim kwah, hadien pat ka long ka jingtim ïa ki?`

Kane ka jingtrei kam dei ka jingpynshitom. La pynwandur khnang na ka bynta ka jingbha jong ki. Kata ka long, ba wat ha Paradise, wat ha ka pyrthei bakhlem pop, bym don jingïap shuh, bad bym don jingjynjar shuh, U Blei pat u la tip ba ki briew ki dei ban trei.

“Bad ha u Adam la ai ïa ka kam ban sumar ïa ka Kper. U Nongthaw u la tip lypa ba u Adam un ym sngewtynnad ban shong jaipdeh. Ka jingitynnad ka kper ka pynkmen ïa u, hynrei tang katne kam pat biang. U dei hi ban trei ban pynkhih met ïa baroh ki bynta jong ka met jong u kaba itieng bad baphylla. Lada ka jingkmen kan jin la kynthup ruh ïa ka jingshong jaipdeh, te u briew ha ka jingsah bieij un jin da long uba khlem kam khlem jam. Hynrei Uta uba la thaw ïa u briew U la tip lypa kaei kaban long ka jingkmen ïa u; ym slem hadien ba U la dep thaw ïa u, la ai noh hi ïa ka kam ba un trei. Ka jingkular ïa ka burom kaban wan bad ïa ka hukum ba u briew u dei ban kamai ja kpoh ka wan hi na kajuh ka khet.”—Ellen G. White, Our High Calling, p. 223.

Watlada, hadien ka Jinghap ruh, haba (kum ba long ïa baroh) ïa ka kam la pynthohbria da ka pop, U Blei u la ong ha u Adam: “ ‘Ïa ka khyndew la tim na ka bynta jong me; da ka jingshitom men bam na ka lynter ki sngi baroh ka jingim jong me ‘ “ (Jen.3:17). Peit hangne, U Blei u la tim ïa ka khyndew na ka bynta “jong me,” na ka bynta u Adam, da ka jingmut ba ka kam te ka dei hi kaba un donkam, khamtam kum u jingthaw bapop.

`Don aiu ha ka kam, kaba biang kaba dei ban long kaei re kaei kaba lah ban long ka jingkyrkhu?`