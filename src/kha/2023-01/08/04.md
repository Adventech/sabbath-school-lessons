---
title:  Ki Snem Kamai-kajih
date:   21/02/2023
---

Kumba ngi la iohi, ba U Blei u la pynthmu ïa u briew ba un trei kano kano ka kam katkum ka jinglah jong u. kane ka bynta jong ka jingim jong ngi (ki snem kamai) ka long kumba 40 snem. Ïa kiba bun hi,kane ka dei ka por ha kaba ïa ki khun ki kti dei ban pynheh pynsan, ban pynnang pynstad bad ban thied ïing thied sem bad kiba bun ki jingdon jingem. Kane ka dei ka por ba donkam bha ïa ka pisa. Ka dei ka por kaba ktah-mynsiem bha namar ba ka longing ka hap ban ïatrei lang, bad ki dkhot ki ïasyngit bha ïa ka jingïadei. Ka jingdawa ha ka pisa pilaiñ ka lah ban pynpait ruh ïa ka jingshongkurim ha kane ka por, kaba ju jia bunsien. Ki longïing baroh ar liang kiba don ka jinglong Khristan bakhlaiñ ki kloi ban bud ïa ka dustur, ka rukom bad ki nongrim ka Baibyl, ki kham long kiba skhem.

`Pule bha 1 Timothy 5:8; Proberb 14:23; and Kolossai 3:23, 24. Kiei ki mat kiba donkam kiba ngi lah ban sot na kine ki dkhot shaphang ka pisa pilaiñ ha ïing?`

Ha ba bun hi ki khep, u shynrang hi u dei u nongkamai ba kongsan, watla kham bunsien baroh shilok ki ïakamai lang. Da shisha, ki jingjia bym poi pyrkhat ki wan jia – ka jingpang, ka jinghiar ka ïoh ka kot, ter ter – kane ka wanrah ïa ka jingeh ha ka jingbit jingbiang. Ki briew, te ki donkam ban shu pynbiang hi hangne hangtai katba lah.

Ïa ki khun kiba kha ha kum kane ka por jong ka jingim la khot “ki nongïoh kynti U Trai” (Salm 127:3). Ngi dei ban kynmaw ki wanrah bad ki ïa ka jingkitkhlieh bakyntang. Ka thong jong ki kpa-kmie Khristan ka dei ban hikai pyntbit ïa ki khun ban long ki san tyrjoit kiba lah ban ïeng ha la ki jong ki kjat ha kane ka pyrthei bad ban long kiba bitdor na ka bynta ka jingim kaban sa wan. La buh lai tylli ki mat kiban ïarap ïa ki kpa-kmie:

1\. Pynlong ïa ka ïing ka sem ka longing Khristan. Ban don barabor ka jingmane-Blei ba sngewtynnad.Ban leit jingïaseng tista bad ka jingpynphai hok ïa ka bashiphew bad jingai sbun ïa ki jingkynshew. Kine ki dei ki jingmlien babha ban pynwandur ïa ka jingim naduh basdang.

2\. Hikai ïa ki khun ban long kiba smat kiba sting ban trei ïa kano kano ka kam bad ba kin ieit ban trei. Hangta keiñ kin long kiba minot bad trei hok ba kin ïohi ba ka long ka jingmyntoi bad ka jingïohnong ruh. Ba kin sngewthuh bad nang ruh ba ka pisa ka wan kum ka jingmih na kaba pynlut por na ka bynta kiwei da kaba trei ïa ka kam kaba dondor shisha ïa ki.

3\. Ïarap da ka jingpynnang pynstad babha. Ka pule puthi ka long kaba rem dor bha ha kine ki sngi khamtam ka jingpule ha ki skul niam shimet. Hynrei haba pyrkhat pat ïa ka jingmyntoi ka jingim ki khun ym tang ha kane ka pyrthei hynrei ïa ka pyrthei kaban sa wan, ka don ka jingmyntoi shibun ban pynlut ha la jingpule. Ka shong dor.

Shisha, kam pher haduh katno ki leh bha ïa ki khun, ym lah pat ban pynthikna ba ki khun kin krih sha kano ka phang. Balei ka long ka ba donkam ïa ki kmie-kpa ban nym kynnoh ïalade ïa ka jingjied bakla ki khun ynda ki la heh la san?