---
title:  Wad Jingsneng Bakynja-Blei
date:   23/02/2023
---

Don shibun ki heh-khlieh bakynja-doh ha ka jingpynïaid ïa ki kam pisa pilaiñ, hynrei U Blei u la maham jur ban nym wad jingstad na kum kine ki briew ban pynïaid ia ki kam jong U kiba u la pynshet ha ngi. “Suk uta u briew ubym ïaid ha ka jingïasylla ki bymman, lymne ubym ïeng ha ka lynti ki nongpop, lymne ubym shong ha ka jakashong kiba rkhie beiñ; hynrei ka jingshad kmen jong u ka long ha ka hukum jong U Trai bad ha ka hukum jong U, u puson la synñïa sngi. Te un long kein kum u dieng ba la thung harud ki wah um, uba sei la u soh ha la ka aiom, uba ka sla jong ruh kam tlor noh; bad kaei kaei ruh kaba u leh kan manbha” (Salm 1:1-3)

Kumta, u briew uba shem sngewbha ha ki aiñ/hukum, kaba mut hi ka Ktien U Blei, un ïoh jingkyrkhu. Haduh katno ka long kaba suk eh kata? Bad un long uba manroi – uba jop.

`Pule Proberbs 3:5–8. Kumno ngin bsap ïa kane ka nongrim ha ki tynrai jong ka kam pisa pilaiñ jong ngi?`

Ka jingkhmih kyllum ïa ki jingsylla ka Baibyl ha ki kam pisa pilaiñ ïa ngi ïa ki mat shong sbai ban ngi dei ban bud: to ngin ia peit ïa ki hynñiew tylli na kine:

1\. Pynbeit ryntih bha. Khan bad pynsan ïa ka rukom pyllut (Prob. 27:23,24). Bun ki longïing kiba shu im tang na ka tulop sha kawei pat ka tulop. Khlem da buh kano ka rukom kamai, ka rukom kynshew, bad ka rukom pyllut, ka jingim kan long kaba tan shisha.

2\. Pyllut kham duna ban ïa ka kamai (ym dei kit kulai bam hati). Kheiñ ban im kat kum ka jingïoh jong phi (Prob. 15:16). Bun ki briew ha ki ri sepngi ki kham pyllut bun ban ïa kaba ki kamai. Namarkata , ki shim shah ban siew hadien bad ki dap ram. Sa wan shoh ka ngoh ïa kito baroh kiba dap ram. 

3\. Pyllang noh khyndiat na ka jingïoh jong phi manla ba phi ïoh kamai [tulop, bai bylla ne jimgmih na ka kam lajong] (Prob. 6:6-8). Ngi pyllang namar ban ïoh thied ïa ki jingthied bakham heh bad ban ïoh siew ïa ki jinglut kiba khlem mang, kum ka jingpang ne ka jingjia ryngkhat, ne duh kam noh. 

4\. Kiar na ka ram kum COVID-19 (Prov. 22:7). Phi lah ban im khlem ka jingsiew sut. Ki briew kiba im tang da ka ram – ka long kum ba im mynta ha ka pisa ba phi khmih lynti ban sa kamai ha ka lawei. Lada ka lawei kam long khaw ïa phi te phin sa jynjar trah bad jah burom syndon.

5\. Long kiba minot thop, “Ka mynsiem jong uba alhia ka ikwah te kam ïoh ei ei; hynrei ka mynsiem jong uba minot yn pynriewspah” (Prob. 13:4)

6\. Long kiba leh hok ha ka kam pisa pilaiñ jong U Blei. (Deut.28:1–14). Ym don kano kano ka longïing kaba lah ban im khlem ka jingkyrkhu U Blei.

7\. Kynmaw ba kane ka pyrthei kam dei ka jaka shongneh jong ngi. Bad ka rukom pynïaid ïing jong ngi ka don shibun ban kdew ïa kiei kita kiba dei ban wan shuwa ha ka jingim jong ngi (Peit Math.25:14-21).