---
title:  Iakhun Ia Ka Ram Ka Shah
date:   28/01/2023
---

### Dkhot Baibyl ban pynkhreh ia ka Lynnong
Deut. 28:1, 2, 12; Math. 6:24; 1 Ioannis 2:15; Prob. 22:7; Prob. 6:1–5; Deut. 15:1–5.

> <p>Dkhot Spel-lyndet:</p>
> “Ki riewspah ki synshar halor ki baduk, bad ki nongshim ram ki long ki shakri ha nongai ram” (Proberb 22:7)

Kawei ka jingbatai ïa ka ram ka long “im mynta ha kaei kaba phi khmih lynti ban kamai lashai.” Ha kine ki sngi te ka ram ka la long hi ka dustur, hynrei kam dei pat ban long ka aiñ ïa ki Khristan. Ka Baibl te kam pynshlur ban kit ram. La kumno kumno don 26 tylli ki jingthoh shaphang ka ram, bad baroh ki long kiba kren pyrshah. Ka Baibl kam shym la ong ba ka long ka pop ban shim kylliang pisa, hynrei ka kren pat ïa ki jingsniew kiba lah ban wan da la mlien eh ka shim ram. Haba ïathir bha shaphang ka jingkitram, u Paul u sneng kumne: “To ai noh ïa ki briew baroh ïa ka hok jong ki: ka khajna ha uba dei ban ïoh khajna, ka khrong ha uba dei ban ïoh ïa ka khrong, ka jingsheptieng ha uba dei ban ïoh ka jingsheptieng, ka burom ha uba dei ban ïoh burom. Phi wat kit ram eiei nano nano ruh, hynrei tang ïa kaban ïaieid paralok hi” (Rom 13:7,8)

Balei ba ka ram ka long ka jingkynthah tar ïa ki briew shimet, kum ka kynhun, bad ïa ka sorkar de kylleng satlak ka pyrthei? Kawei-pa-kawei ka imlang sahlang ka don hi la kajong kajong ka ram wat kaba khyndiat ruh. Hynrei ha kine ki sngi te kiba bun hi ki briew ki ïa kit ram bad kam da don eh ka jingmyntoi ïa ki.

Mynta ka taïew ngin ïañiew ïa ki daw jong ka jingkitram bad kumno ngin leh ban ïakhun ïa ka. Phi lah ban nym don ram eiei hynrei ïasam lem ïa kane ka jingpyntip bad kiba haïing hasem bad ki paralok parajor jong phi kiba lah ban ïoh jingmyntoi na kane.

_* Pynkhreh ïa ka Lynnong na ka bynta ka Sabbaton, Rymphang 4_