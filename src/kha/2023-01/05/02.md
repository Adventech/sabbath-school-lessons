---
title:  Ka Jingeh Ka Ram
date:   29/01/2023
---

`Pule Deuteronomy 28:1, 2, 12. Kaei ka jingpyrkhat kyrpang U Blei ïa ki khun jong U shaphang ka ram? Kumno keiñ ki lah ban ioh jingmyntoi na ka kane? Watla kane ka phang ka kham pher bha na ka jingpyrkhat jong ngi, kiei ki jingshisha kiba ngi lah ban sot na kane ka jingpyrkhat bad ban bsuh pat ha ngi hi mynta?`

Ki jingpule bniah ki shem ba don lai tylli ki daw bakongsan ba ki briew ki shem jingeh ha ka kam pisa pilaiñ. Kine harum ki long kita ki daw kiba wan khah khah bha.

Kaba nyngkong ka long ka jingbymtip basah kale. Kiba bun hi, wat kiba lah nang lah stad, ki long pat kiba dang sahdien shaphang ka pisa pilaiñ. Kim pheiphang bad mlien bha ïa ki jinghikai ka Baibyl ne ka pyrthei shaphang ka rukom pynïaid ïa ka pisa. Ka don pat ka jingkyrmen, watla katta ruh! Kane ka jinghikai kan pynbiang ïa ki jingruid dak shaphang kine ki rukom bad kumno ban pyntreikam ruh ïa ki.

Ka daw kaba ar jong ki jingeh ha ka pisa pilaiñ ka long ka jinglalot, lane ki jingkhwan. Ha ka jingkwah pyrthuh ïa ki jingpathai ïa ki jingkwah briew, kiba bun hi ki shu im palat ban ïa ka jingïoh jong ki. Kim mon satia banshong ban sah, ban ñiah kali lane ban phong tang kat ba ki lah ban ïoh. Bad kiba bun na kine ki jait briew ki sngew ba ki long kiba duk palat ban pynphai ïa ka bashiphew. Kum ka jingmih na kane ka long, ba ki im khlem ka jingkular U Blei ïa ka jingstad bad ka jingkyrkhu kyrhai (peit Malakhi 3:10; Math. 6:33). Ka don ka jingkyrmen ïa kum kine ki jait briew ruh hynrei donkam ka jingkylla jong ka dohnud- ka jinghun jrut ka mynsiem.

Ka daw ba lai ba ki briew ki ïakynduh mawsiang ha ka kam pisa pilaiñ ka long ka apot sepsngi jong ki hi shimet.Ki lah ban shah lynshop ha ka jingpang bashyrkhei khlem don ka inshurans ka koit ka khiah, lada don ruh lehse kam biang. Lah ruh ban long ba ki la kitram da ka jingpynlut phut palat ki kurim. Ka jingpynjot thiaw ka bor mariang ïa ki jingdon jingem jong ki. Lane la kha hi ïa ki ha ka jingduk ksew. Ka don ka jingkyrmen ïa kum kine ki briew ruh. Watla ka lynti ïaid jong ki ka long kaba kham shitom shisha, ïa ki jingeh jong ki lah ban pynjah. Ka jingkylla ka lah ban wan da ka jingkyrshanbor ki paralok Khristan, ki nongtrei seng bhalang kiba riew-Blei kiba trei shitom da ka jingbynraplang ka jingnang jingstad babiang, lem bad ki jingkyrkhu kyrhai bad jingplie lad plie lynti U Blei.

La ka long na kano kano ka daw, wat lada dei ka jingbkla lajong ruh, ïa ka ram hi lah ban pynduna. Kumta te kito kiba kit ram ki dei ban pynkylla ïa ka rukom im jong ki, ka jingpynlut jong ki, tang ïa kiei kiba ki donkam shuwa.

`Pule 1 Timothy 6:6–9. Kaei ba u Paul u ong hangne kaba ngi dei ban ïashah skhor? Kine ki kyntien ki kit jingmt aïu, bad ha kano ka rukom ba ngi lah ban bud khambha ïa ka Ktien kaba hikai ïa ngi hangne?`