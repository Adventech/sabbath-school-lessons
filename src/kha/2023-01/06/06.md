---
title:  U Moses ha Egypt
date:   09/02/2023
---

Ka jinglong u Moses ka la tam lut ïa baroh ha ki snem basdang jong ka khanapateng bakhuid. La ri pynim ha ka jingsumar sukher U Blei, ba la pynïaid lyngba ka kmie bashemphang bad ka hynmen baminot. Haba ka khun u Pharaoh ka shem ïa u khunlung Moses ha ka shang ha sañium, ka la ong ïa ka kmie hebru ban ri ban sumar ïa une u khunlung bad ka da siew hi da ka dor. Katno ka long ka jingïakhun ïa ka kmie badang khynnah kaba la long ruh ka nongwei bad ka mraw! Ka Jokhebed ka ïoh tang 12 snem ban hikai ïa u khun ban duwai, ban burom ïa U Blei, ban pynwandur ïa ka jinglong jong u na ka bynta ka jingim jong ka jingshakri. Da ki bun bun snem ïa u Moses la pyntbit ha ki skul syiem ka ri Egypt. “’Te la hikai ïa u Moses ha ka jingstad ki Egypt baroh, bad u la long uba donbor ha ki ktien bad ha ki kam’” (Ki Kam. 7:22). Katba u Moses u la san rangbah. U la shim ka rai tipbriew kaba la pynkylla bak-ly-bak ïa ka jingim jong u bad ïa ka khanapateng hi baroh.

`Pule bha Ki Hebru 11:24–29. Pyrkhat ïa kaei kaba u Moses u iehnoh shadien bad kaei kaba u la dei ban kynduh sha khmat. Pyrshang ban peit ïa kane na ka liang ka kyrdan jong u, shuwa ba un pyllong ia kane ka jingjied. Kaei kaba u la iehnoh, bad kaei kaba u la jied ban pdiang da kaba iehnoh?`

Ka Egypt ka la long kawei na ki bor bakhraw ha kito ki por, lada ym dei kaba khraw tam. Ka wah Nile ka la pynsboh shisha ïa ki jaka jong ka Egypt, ki jingthung jingtep kiba bha, ka la long ka ri bariewspah bad badonbor, bad u Moses un jin da la long ha khlieh jong ka hima. Ym lah shisha ban mutdur ïa ka jingringpah jong ka pyrthei, ka pyrthei ka Egypt bad baroh ka spah ka phew jong ka, kaba la pynjawdūd ïa u ha ki snem badang sdang jong u. Shisha un jin da la shem ïa ka burom, ki jingsngewbha, bad ki spah ki phew kiba pynibang. Ym artatien ba u don ka daw bakhlaiñ ba un ïaineh hangto ban ïa kaba bret ïa ka nusib jong u lem bad ki mraw b’la kyntait

Phewse, kaei pat? Kumba ka Jingthoh ka ong, u la jied ‘pynban ban shah jynjar bad la ki briew U Blei ban ïa kaban ïoh leh sngewbha ha ki jingsngewbha ka pop tang shiphang por” (Heb,11:25). Bad haba kren shaphang ki jingjynjar te : ka bynta babun hi jong ka kitab Eksodos ka thoh tang ïa ka jingshah shitom, ki jingïaleh, ki jingïakhun, bad ki jingtynjuh u Moses, u la ïaid lyngba kine kiei kiei kiba pyntriem ïa ka jingim lynter hynrei um ïohlad hi re ban jam sha kata ka Ri Jingkular (peit Jingkheiñ 20:12). Pynban, ha kaba kut, ngi baroh ngi tip ba u Moses u la jied ïa kaba dei, watla teng teng lehse u la sngewlynngoh la u la leh shisha ne em ïa kaba dei

`Na ka jingïohi ka pyrthei te, u Moses u la dei ban shong ha Egypt. Kum ki Khristan pat, ïa ngi la ai ïa ka dur jong kata kaba long-shisha kaba ïalam ïa ngi sha lyndet kane ka pyrthei. Ynda haba ïa ngi la shah pynshoi da ka pyrthei, kumno ngi lah ban buh hakhmat jong ngi barabor ïa kata ka dur kaba kham heh? Balei ba ka long kaba donkam eh ba ngi dei ban leh kumta?`