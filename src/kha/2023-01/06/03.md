---
title:  U Abram, u Kpa ki Baïaineh
date:   06/02/2023
---

U Blei u la khot noh ïa u Abram ban ïehnoh ïa la ka shnong bad ïa la ki kur ki jait ban leit sha ka ri kaba Un sa pyni ïa u. Te kumta la suhthied u thiedsnam jong u Messiah.Khlem da ïathuh lut nadong shadong, u Abram u la iehnoh ïa la ka ri ba la kha ïa u. H’oid shisha , kam long ka jingrai kaba suk, khlem don jingartatien ba u la iehnoh ïa ka jingsngewbha pyrthei baroh bad ka jingsuk jingsaiñ haba leh ïa kane. 

`Pule bha Jenesis 12:1–3. Kumno ba ïa “ki longïing baroh jong ka pyrthei..la kyrkhu” da kane ka jingkular bad ka jingpdiang ïa ka?`

Kane ka jingjia ka la long ka jingkylla bakhraw ïa ka jingim u Abram bad ka ïing ka sem jong u. “Da ka jingngeit u Abraham u la kohnguh haba la khot ban leit sha ka ri ba un ïoh kynti kum ka jingïohpateng. Bad u la leit, khlem da tip shano ba un leit” (Heb. 11:8). “Ka jingkohnguh bakhlem-ai-daw u Abraham ka long kawei na ki sakhi bakhraw tam jong ka jingngeit kaba lah ban shem ha ka Baibyl baroh kawei.”—Ellen G. White, Patriarchs and Prophets, p. 126.

Bun na ngi ngim treh ban ieh ïa la ka shnong, ki bahaïing hasem, ki lok ki jor. Hynrei u Abram u la ieh. Namar u hun-mynsiem ban don ha ka jaka ba U Blei u kwah ïa u ban don. Kaba sngewpher pat ka long, ba u Abram, u Isaak, bad u Jakob ki khlem ïoh hi re ïa kata ka ri ha ki sngi ka jingim jong ki. Pynban, ki la ïaineh skhem ha U Blei long katba long.

`Pule bha Ki Hebru 11:8–13. Kaei ka khubor badeibiang ïa ngi hangne?`

La ithuh ïa u Abram da baroh ki marjan sawdong kum u khun syiem. La ithuh ba u long uba sbun, u bashlur, uba pdiang sngewbha, bad u shakri jong U Blei Uba ha Khlieh-tam-eh. Ka jingshakhi jong u ka long ka nuksa bakhraw. Da ka jingaiei-sngewbha U Blei, ngi long ki nongïohpateng lem bad u Abraham. “Kumjuh kumba u Abraham ‘u la ngeit ha U Blei, bad la ñiew ïa kata ha u ka hok.’ Namar kata to phin tip ba kita kiba na ka ka jingngeit, kita keiñ ki long ki khun u Abraham” (Gal. 3:6,7). “Bad lada phi long ki jong U Khrist, te phi long keiñ u symbai u Abraham bad ki nongïohpateng kat kum ka jingkular” (Gal. 6:29).

Lem bad u Abraham, kum u Noah ruh, don hi kiba shim ïa ka jingrai bakhraw kaba pynkylla bak-ly-bak ïa ka jingim da kaba kohnguh ïa U Blei

`Pule bha 2 Korinth 4:18. Kumno ba ka khubor ha kane ka dkhot ka dei ban ktah ïa ki jingrai bakynja-mynsiem ba ngi rai? Kumno ba u Moses bad u Abraham ki bud ïa kajuh ka rukom?`