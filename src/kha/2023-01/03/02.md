---
title:  Ka Bashiphew ka ryngkat bad ka Shiphew
date:   15/01/2023
---

Kiba bun ki diengshon hi ki batai ba ka bashiphew ka dei “ka lyngkhot shisphew jong kaei kaei” lane ’10 na ka shispah” Ïa kane ka jingbatai la sot na ka jingkren hi ka Baibyl. Ka bashiphew ka mut beit kaba pynphai sha U Blei 10 na ka 100 jong ka jingtulop ne ka jingïohnong na ka jingkamai jong ngi. Ngi sngewthuh ba kiei kiei baroh kiba ngi don ki dei ki jong U Blei hi nyngkong nyngshap. Ka jingpynlong aiñ ïa ka bashiphew na ka bynta ki Isreal ha Sinai ka kdew shai ba ka bashiphew ka long ka bakhuid (peit Leb. 27:30,31). Ki jingkynshew jingainguh jong ngi ki ïapher ym dei ban khleh lang bad ka bashiphew. Ka bashiphew ka dei ka jingphla barit duh jong ngi ha ka jingkheiñduh bakynja Khristan.Ym shym la don hangno hangno ha ka Baibyl ba ka bhah ka jong U Blei ka long duna ïa ka lyngkhot shiphew.

`Pule Jenesis 14:18–20 bad Ki Hebru 7:1–9. Kaei ka jingsngew u Abram ïa ka jingïakynduh bad u Melkhisedek? Kaei ka jinghikai ngi ïoh shaphang kane ka rukom ïa kaba la ju leh naduh ki por hyndai kulong kumah?`

Nanyngkong eh ha ka Baibyl ba la thoh shaphang ka bashiphew dei ha Jenesis 14, kaba ïathuh shaphang ka jingïakynduh u Malkhisedek bad u Abram, kaba khatduh kaba la thoh shaphang ka bashiphew ka pynkynmaw biang ïa “lyngkhot shiphew” bad “bashiphew” ïa kiba la pyndonkam markylliang (peit Ki Hebru 7:1-9). Peit bha ha ka jingïathuhkhana ki Hebru, ym ba u Melkhisedek ne U Khrist ki dei na ka jait Lebi, kumta ka jingpynphai ïa ka bashiphew ka wan ha shuwa bad ka bud nadien jong ka jingjied ia ki Lebi. Namarkata kane ka bashiphew kam dei ka dustur tynrai jong ki Jiw bad kam shym la speh na ki Hebru ha Sinai.

`Pule bha Jenesis 28:13, 14, 20–22. Kaei kaba U Blei u la kular ban leh namar u Jakob bad kaei ka jingjubab U Jakob?`

Ynda haba u Jakob u la ïehnoh ïa la ka ïing ban phet krad na ka jingbitar u hynmen la jong, u Isao, ha kawei ka miet u la phohsniew ïa jingpun jingkieng kaba la sdang pūn na tbian khyndew shajrong sha bneng bad ki angel ki la ïahiar ïakiew hangta. Bad U Blei u la ïeng ha khliar bad pynsawa ïa ka jingkular ba Un don ryngkat bad u Jakob bad ba ha kawei ka sngi Un sa wan wallam ïa u sha la ïing. Une u samla marwei u la ïohsngew ïa kane ka jingkular kaba u la ïohsngew kumne hi u la ong, “U TRAI un long U Blei jong nga…..bad na kata baroh kaba Me ai ha nga, shisha shisha keiñ ngan pynphai noh ïa ka bashiphew sha me…’” ( Jen. 28:21,22).

`Balei ka long kaba donkam ban sngewthuh ba ka bashiphew, kum ka Sabbaton hi, kam dei kaba sdang tynrai na ki dustur ki aiñ ka niam ki Isreal? Ka khubor aïu kaba ma ngi kiba im hadien ka diengphna, ngin ïoh sot na kane ka jingshisha?`