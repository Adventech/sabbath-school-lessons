---
title:  Ka Soskular Ka Bashiphew
date:   14/01/2023
---

### Dkhot Baibyl ban pynkhreh ia ka Lynnong
Jen. 14:18–20; Mal. 3:10; Deut. 12:5–14; Leb. 27:30; 1 Ki Syiem 17:9–16; 1 Kor. 4:1, 2.

> <p>Dkhot Spel-lyndet:</p>
> “‘Wallam ïa ka bashiphew baroh sha ka ïing jingkynshew, khnang ba kan long ka bam ha ïing jong Nga, bad to tynjuh ïa Nga mynta ha kane,’ ong U Trai ki paid, ‘la Ngan plie ne em ïa ki jingkhang ka bneng bad Ngan theh noh buk baroh phar ha phi ïa ki jingkyrkhu, kat haduh ba yn ym ngiam jaka shuh ban buh’” (Malakhi 3:10).

Ha Jenesis 14, u Abram u la wanphai na ka jingpyllait-im ïa la u khun ruit lajong u Lot lem bad ka ïing ka sem jong u bad kiwei pat ki briew kiba la shah rah bor na Sodom. U syiem ka Sodom u la sngewnguh eh ïa u Abram ïa ka jingpyllait-im haduh ba u la tyrwa ïa baroh ki tiar ki tar bad ki mar ki mata kiba la sah na ka thma. U Abram u la kyntait ban shim ïa kita baroh hynrei u pynphai pat ïa ka bashiphew jong ka jingdon jingem jong u baroh sha U Melkhisadek.

Tang mar-ïadep pynphai ïa ka bashiphew, U Trai te u la ong ha u Abram, “’Wat nym sheptieng shuh, ko Abram. Manga Nga long ka stieh jong me, bad ka bainong jong me kan long kaba khraw shikatdei eh’” (Jen. 15:1). Long kumba, U Blei u ïai-ong ha u Abram, “Wat khuslai shuh mo. Ngan long u nongïada bad u nongkyrshan jong me.” Te, slem hadien kane, u Moses u la ïathuh kumne ha ki Isreal shuwa ba kin rung sha ka ri Kanaan, “Shisha phin pynphai hok ïa ka bashiphew na kata ka jingïohnong ka jingmih u symbai jong phi ba pynmih ka lyngkha manla u snem……ba phin dup nang ban sheptieng ïa U TRAI Uba U Blei jong phi synïa sngi’” (Duet. 14:22,23).

Ka Ellen G. White ka thoh kumne: “Ki briew ki la ju ai ïa ki jingai sngewbha sha U Blei na ka bynta ki jinglehniam bapher bapher kiba naduh ki por U Adam shuwa ban buh ïa ka rukom baneh ïa kaba la ai ha u Moses.” —Testimonies for the Church, vol. 3, p. 393.

Kane baroh ka kit jingmut aïu ïa ngi ha kine ki sngi?

_*Pynkhreh ïa ka Lynnong na ka bynta ka Sabbaton, Kyllalyngkot 21._