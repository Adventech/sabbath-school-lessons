---
title:  Ka Bashiphew Na Ka Jingioh Baroh Ne Ka Jingiohnong?
date:   18/01/2023
---

Ngi mang ïa ka bashiphew na ka “jingïoh” jong ngi. Lada ngi ïoh kynta ne ïoh tulop, ngi trei ki kam lajong ruh ngi mang na ka “jingiohnong” jong ngi. Ha kiba bun hi ki ri, ïa ka khajna la ot noh na ka tulop, nangta kiba trei kam la jong ruh ki hap siew bun jait ki khajna na ka jingïoh jong ki baroh, bad ki hap shim noh ïa ka bai seng ïa ka kam. Ka jingkylli mynta ka long la ngi pynphai ïa kaba shiphew na ka jingïoh baroh ne na ka jingïoh nong. 

Kat kum ka jingwad bniah jong ka Balang Seventh-day Adventist, kiba bun hi ki mang ïa kaba shiphew na ka jingïoh baroh ym na kaba ïohnong. Ha ka jingshisha, kat kum ka Jingbthah Shaphang kaba Baashiphew ba la pynmih da ka General Conference (Tithing Principles and Guidelines,published by the General Conference in 1990), “Ïa ka bashiphew dei ban mang na ka jingïoh baroh shuwa ban khate ia ki jingdonkam kiba bun kum ki khajna kumta ter ter, ym dei ban mang tang na kaba ïohnong. (peit Guideline 111-F.”—Page 22).

`Pule bha 1 Ki Syiem 17:9–16. Kaei ka jinglong-jingman kato ka riewkynthei shuwa ka jingwan U Elijah sha ka? Kaei kaba u nongïathuhlypa u la ong ïa ka ba kan leh shuwa ba kan pynbiang ïalade bad la u khun? Kaei kaba ngi nang na kane ka jingjia shaphang kaei kaei kaba ngi don halade?`

Ïa ka riewkynthei ka nong Sarephath la pyntip da U Blei ba u briew jong U Blei un sa wan ban kynduh ïa ka (1 Ki Syiem 17:9).Ynda haba u Elijah u la poi tiap, ka la ïathuh lut ïa ka jinglanot jong ka. U Elijah u la pan umdih shuwa, nangta u sa bynrap, “Wat sheptieng; khie leit bad leh ïa kaei kaba pha la ïathuh, hynrei to khreh shuwa ïa nga iwei i kpu barit, sa wanrah ïa ita sha nga, bad hadien kata sa pynkhreh ïalade bad ïa u khūn jong pha. Naba kumne ong U Trai ki Isreal: ‘U purew ha kata ka shang un ym lut, lymne ka umphniang ha uta u klong kan ym duh, tadynda kata ka sngi ba U Trai un phah slap ha ka khyndew’” (1 Ki Syiem 17:13, 14).

Kane ka long ka jingkhwan jong u, ne u shu kwah tynjuh ïa ka jingngeit jong ka ne ban ailad ïa ka ban pyndonkam hok ïa ka jingngeit? Ka jubab te ka pawtyngkreiñ. Kumba la ju ong, “Uwei-pa-uwei u long u nongkheiñ lajong bad ka shong ha u ba un ai kat kumba u khan ha la ka mynsiem.”—Ellen G. White, Testimonies for the Church, vol. 4, p. 469.

`Kumno keiñ phin batai ha kito kibym ju pynphai ïa kaba shiphew shaphang ki jingkyrkhu kiba la theh ha kito kiba ju pynphai? Kiei kita ki jingkyrkhu, bad kumno ba kaba pynphai ïa ka bashiphew ka pynkhlaiñ ïa ka jingngeit jong phi?`