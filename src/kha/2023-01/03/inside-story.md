---
title:  Ka Jingiathuhkhanna kaba Jia shisha
date:   20/01/2023
---

### Ka Jingtynjuh Ha ka Sabbaton Ha Malawi 

_Da: U Sheron Ndhlovu_

Ka College ha Malawi ka la wanrah jingeh ia ki khynnah Adventist haba ka la buh exam ha ka sngi sabbaton.

Ka Lucy ka la khuslai eh. Ma ka bad kiwei pat ki khynnah Adventist kiba don ha kane ka college jong ka State ki la ioh ruh ia ka scholarship ba kin la long nonghikai hangta. Hynrei ka lawei jong ki ka la dum bad ym thikna shuh.

Ki khynnah Adventist ki la ialum lang ban iakren shaphang ka jingeh jong ki. Kane ka la jia ha u snem 2006. Ka Malawi ka la don ha ka nemsniew kaba duna jingbam kaba la wanrah ia ka jingeh ha ka state hi baroh kawei ban pynduna ia ki sngi ba ki khynnah kin shong ha ka college. Ka jingmih nangta ka long ba ka college ka la buh exam noh wat ha shuwa ka por ba ka dei ban long bad la buh ha ki sngi Monday, Tuesday bad Sabbaton.

Ki khynnah Adventist ki la rai ban leit ia kren bad ki bor jingpyniaid ba kin sngewthuh ia ki halor kane ka jingeh, bun ki khynnah ki la leit sha Directorate office. Ia ka jingkyrpad jong ki la kyntait. Kaba la kham pynsniew ka long ba kiwei pat ki para khynnah ki la kren bein ia ki halor ka jingngeit jong ki.

Ka Lucy ka la shu peit ha ka jingkulmar eh haba iwei pa iwei na ki para klas ki la pyndem ha kane ka jingtynjuh bad ba ki la kular ban leit thoh ia ka exam jong ki ha ka sngi sabbaton. Hynrei ma ka bad ki lai ngut kiwei pat ki parakhynnah ki la ieng skhem. Kin pyndonburom ia U Blei jong ka sabbaton. Ki la duwai bad ki la leit ba ia kren sa shisien pat sha ki bor nongpyniaid.

Ha ka office, ka Lucy ka la sngewlehrain bad la shah krenbein. Ia ka la pynkynmaw ba ka la ioh ia ka scholarship na ka sorkar bad ba ka dei ban pule tyngeh na ka bynta jong ka bad ki khun jong ka, kiba ka la sumar hadien ba u lok jong ka u la iap noh. Kane ka jingshahkren poh kam pynkylla ei ei ia ka jingmut jong ka Lucy. Ka la ngeit ba U Blei un iarap.

Ia ka jingiasaid kaba ar la kyntait mardor. Ka Lucy bad ki lai ngut ki para lok ki la iaiduwai jur eh, bad ki la kyrpad ia u pastor ka distrik ba un duwai lem ia ki. U pastor u la kren bad bad u president jong ka balang Adventist ha Malawi, uba la leit kren bad kyrpad ia ki bor ka State ba kin iapynbeit halor kane. Ki Adventist kylleng ka Malawi ki shem jingeh bha halor kane.

Kyndit kyndit ki nongpyniaid ka college ki la pynkylla biang ia ka routine sha ka jingpynbeit kaba rim. Kane ka jingpynkylla kaba kyndit ka la pynlyngngoh eh ia baroh ki briew ha kane ka college. Tang kawei kaba baroh ki khynnah bad ki nonghikai ki tip ka long ba ka jingduwai jong ki saw ngut ki Adventist kiba iaineh ka la trei kam bad U Blei u la jubab. “U Blei u la tuklar” la ong ka Lucy, kaba la pass ia ka exam bad kaba la kylla long ka nonghikai. “U la kular ba un ym ieh noh ia la ki jong” 

Ka Lu cy ka ieit eh ban pan ia ki jingkular ha ki Deuteronomi 31:6, “To long khlain bad long shlur, wat sheptieng ne khaweit ia ki, namar U Trai uba U Blei jong phi, dei ma U uba leit ha shwa jong phi. Un ym iehnoh ne kyntait ia phi”