---
title:  Pule Shuh Shuh
date:   13/01/2023
---

“Man kaba ki briew ki jong U Blei, ha kano ka por ha kane ka pyrthei, ki pyntrei kam hok ïa ka jingthmu jong U, da ka mynsiem bakmen bad basbun ha kaba pynphai tista ïa ka bashiphew bad ai kylluid ïa ki jingkynshew, ki da pheiphang shisha ïa ka jingkular baneh bad ïa ka jingroi jingpar ba wan ha ka jingtrei jingktah jong ki katkum ka bhah ba ki la kohnguh ïa ki dawa U Blei. Ynda haba ki leh hok ïa kiei kiei baroh katkum ka jingbthah jong U, te ki thiar jong ki kin dap shoiñ. Hynrei haba ki lute noh ïa U Blei ha ka bashiphew bad ki jingkynshew ïa ki la pynsngewthuh ba kim lute tang ïa U hynrei ki lute na lade ruh, naba U pynduna noh ïa ki jingkyrkhu katkam ka jingduna ka jingai jong ki.” — Ellen G. White, Testimonies for the Church, vol. 3, p. 395.

Ka Baibl ka shai kdar ba ïa ngi la pynim tang da ka jingngeit, kaba long ka jingai ka jingaiei-sngewbha U Blei. Ka jingkohnguh jong ngi ka dei ka jinsngewnguh ïa ka jingaiei-sngewbha U Blei, kam dei ka jingkamai ban ïoh ïa ka ( lada long da ka jingkamai jong ngi hi te kam dei hi ka jingaiei-sngewbha U Blei: peit Rom 4:1-4).

Dashisha keiñ, haba ngi peit ïa ka jingïateh jutang U Blei arliang mamla bad ngi, ngi lah ban ïohi ïa ki jingkyrkhu bad ki jingkitkhlieh ha ka juh ka por. Da kaba pdiang ïa kaei kaba U Blei u tyrwa ha ngi, ngi pynskhem keiñ ïa ka jingïateh jong ngi bad U bad, haduh uta u pud ba wat ïa ka bakut jong ngi ruh lah pynthikna lypa. Ka jingkohnguh – ka jingshakri bad ka jingïaineh skhem jong ka jingieid- ka long ka dak bashisha jong ka jinglong synran. Ha ka jaka ban pyllait ïa ngi na kaba kohnguh, ka dei pynban ka jingngeit bad tang ka jingngeit hi, kaba pynlong ia ngi ki nongïoh bynta ïa ka jingaiei-sngewbha U Khrist, kaba pynlah ïa ngi ban ai ïa ka jingkohnguh kaba U Blei u dawa na ngi

**Ki Jingkylli ban ia Puson**:

`La ju ïakren ruh, ba lada ki Adventist ki pynphai hok ïa ka bashiphew, ka balang jong ngi kan don shibun bah ka pisa ban pyndonkam ha kaba pynphriang ïa ka khubor. Ngi leh haduh katno ha kaba pynphai hok ïa ka bashiphew bad ai kylluid ïa ki jingkynshew, ban ïarap ïa ka balang ban leh ïa ka kam b’la pynkhamti ha ka?`

`Ïathir bha ha ka phang ba haduh katno ki jingjied bad ki kam jong ngi ki long kiba donkam bha ha ka jingïatehlok jong ngi bad U Blei, kaba kynthup ruh ïa ka jingpynphai ïa ka bashiphew bad ka jinglong sordar babha, hynrei khlem da ngat shangkhawiah ha kata ka jingbuaid aiñ?`

`Ha ka klas, ïakren shuh shuh ïa ka jingkylli kaba la shem ha kaba kut ka jingpule jong ka sngi Ba Lai kaba dei shaphang ki por kiba eh bad batan kiba wan ha ngi watla ngi long kiba ïaineh. Kumno ngi sngewthuh ïa kane watlada ka wan jia ruh, kumno ngin lait na ka jingduh jingkyrmen lada kane ka wan jia ha ngi?`