---
title:  Burom ïa u Trai
date:   10/01/2023
---

Ka Kitab Ki Proberb kam dei eh shaphang kaba dei bad kaba bakla kumba ka long hi ka dei shaphang ka jingstad jingshemphang bad ka jingbieit. Katba ngi pule lyngba ïa kane ka kitab ngi lah ban shem shibun ka jingstad bad kumjuh ïa ka jingbieit kaba pynngop.

`Pule bha Ki Proberb 3:1–10. Ki jingkular baphylla aiu kiba la thoh hangne? Shuh shuh, kaei ka jingmut jong “ ki soh nyngkong jong ka jingmih”?`

U Blei u dawa ban buh nyngkong eh ïa U ha ka jingpynïaid ïa ki jingdon jing-em jong ngi kum ka dak ban pdaing ïa U kum u nonglong trai ïa kiei kiei baroh bad ban pynpaw ruh ïa ka jingngeit ba dei ma U uba pynbiang pyndap ïa ngi. Bad kham palat ïa kane, U ong shisha ba lada ngi buh nyngkong eh ïa U, te Un kyrkhu keiñ ïa ngi halor kita baroh kiba dang sah. Ïa ngi ban leh ïa kane – kata ka long ban buh nyngkong eh ïa U – ka long beit ka jingleh jong ka jingngeit, ka jingleh jong ka jingshaniah, ka jingpynpaw jong ka jingshaniah ïa U Trai da ka dohnud jong phi baroh bad, dashisha, ym ban shaniah halor ka jingsngewthuh jong phi hi ( kaba long kaba donkam kyrpang namar bunsien kiei kiei ki wan jia kiba ngim lah ban sngewthuh bad ngim lah ban peiphang la ka khlieh ne ka tdong, ym don jingmut)

Ym don kaei kaei kaba kham pynkyndeh mynsiem palat ïa ngi nalor ka jingshaniah jong ngi ïa U Blei bad ïa ka jingieid jong U kat ka Diengphna. Haba phi peiphang ïa kaei kaba iwei-pa-iwei na ngi la aiti ha U Jisu, ym tang kum U Nongthaw Nongpynlong (1 Ioannis 1:1-4) bad kum U Nongbsa Nongpyndap (Heb. 1-3), hynrei kumjuh ruh kum U Nongsiewspah jong ngi ( Jingpynpaw 5:9), kaba pynphai ïa ki sohnyngkong jong kiei kiei baroh kiba ngi don ka long kaba rit tam eh kaba ngi lah ban leh.

“Ym tang ba U Blei u kam trai ia ka bashiphew ba ka dei ka jong U hi, hynrei U hikai ruh ïa ngi kumno ba ngi dei ban kynshew namar jong U. U ong ruh, ‘To burom ïa U Trai da ka jingdon jing-em jong phi bad da ki sohnyngkong ka jingmih jong phi baroh.’ Kane kam shym la hikai ïa ngi ban ngin pyllut lut ïa ka kamai jong ngi ïalade shuwa bad lada don ka basah kyrdong ngin ai sha U Blei. Watla phi pynphai hok ïa ka bashiphew, mang lypa nyngkong eh ïa ka bhah U Blei shuwa ba phin pyllut shawei” —Ellen G. White, Counsels on Stewardship, p. 81.

U Blei u ong ba lada ngi buh nyngkong eh ïa U, “Ki thiar jong ngi kin dap shoiñ” (Prob. 3:10). Watla katta ruh, kane kan nym jia kum ka kambah ha ka shikhyllipmat; ym dei kumba lehse phi khie thiah ha kawei ka step bad phi shem ba ka thiar kba jong phi ka shu dap hi shoiñ.

Ha ka jingshisha, ka Baibyl ka don shibun ki jinghikai shaphang ka jinglong sordar babha. Ka jingthmu jingkhan kaba biang, bad ka jingkitkhia ha ka kam pisa pilaiñ, ha kaba ka jingïaineh ha ka jingdawa U Blei kaba ngi dei ban leh ka dei ban long ka kamram kaba nyngkong nyngshap eh ha ka jingkitkhlieh jong ngi. 

`Kumno, keiñ, ngin nang ban shaniah ha U Blei bad ha ki jingkular jong U wat ha ki por ba eh batān ha ka liang ka pisa pilaiñ, wat katba ngi pyrshang ban long kiba ïaineh ruh, phewse ki thiar jong ngi kim dap kim shlei?`