---
title:  Ngi Long ki Dkhot ka Longïing U Blei
date:   01/01/2023
---

`“Namar kane te nga pyndem ïa la ki khohsiew ha U Kpa jong U Trai Jisu Khrist jong ngi, na Uba la jer kyrteng ïa ki kur baroh ha bneng bad ha khyndew” (Eph. 3:14, 15). Ka dur aiu ba kane ka dkhot ka pynmih, bad kaei ka jingkyrmen ba la shem hangto?`

Ha kaba sdang jong ka kam U Jisu, u bthah, “’Namarkata phin duwai kumne: Ko Kpa jong ngi uba ha bneng, long ka bakhuid ka kyrteng jong me’” (Matt. 6:9). Wat hadien ruh U duwai hi kumjuh bad la ki synran (Lukas11:2). U Jisu te u la ïathuh ïa ngi ban khot ïa U Kpa jong U, “U Kpa jong ngi uba ha bneng.” Haba U Jisu u la ïatyngkhuh khuk bad ka Mary ha ka jingmihpat jong U, ka Mary ka la kwah ban piam ia U. “U Jisu u la ong ha ka, ‘To wat ktah ïa nga, namar ngam pat shym la leit kiew sha la U Kpa jong nga; hynrei to khie leit sha ki para jong nga, bad to ong ha ki, “Ngan sa leit kiew sha U Kpa jong nga Uba long ruh U Kpa jong phi, bad sha U Blei jong Nga Uba long ruh U Blei jong phi” (Ioannis 20:17)

Namar ba ngi don u juh U Kpa bad U Jisu, te U long ruh U Hynmen jong ngi, bad baroh ngi long shipara shynrang bad kynthei ha U Trai. U Jisu u la long u dkhot ka longïing ha kane ka pyrthei khnang ba ngi lah ban long ki dkhot jong ka longïing ha bneng. “Ka longïing ha bneng bad ha kane ka khyndew ki long kawei.”—Ellen G. White, The Desire of Ages, p. 832.

`Pule Eksodus 3:10; Eksodus 5:1; bad Galatia 3:26, 29. Aiu ba kine ki dkhot ki ong shaphang ka jingïalong bahaïing jong U Blei bad ngi? Balei ba kane ka pynhun mynsiem shisha ïa ngi ?`

Haba don pat kiba ong ba ka jingpynlong ka dei tang ki jingpyndep rukom ïa kiba mih hi na ka mariang, ki Jingthoh Bakhuid pat ki hikai ïa ngi ba U Blei u don, ym tang ba U don, hynrei U ieid ruh ïa ngi bad U don ka jingïadei bahaïing bajan tam haduh ba ki Jingthoh Bakhuid ki pynpaw shynna ïa kum kane ka dur jong ka longïing longsem. Kampher la U Jisu u khot ki Israel ki briew jong Nga lane ïa ngi ki khun U Blei lane kdew ia U Blei ba u long U Kpa jong ngi, ka jingmut ka long hi ka juh: U Blei u ieid ïa ngi, kumba dei ban long ka jingïaieid shi ïing shi sem. Katno kane kan long ka khubor babha ïa ka pyrthei kaba dap da ka jingiashūn ingtyrkhong para briew! 

`Mutdur seh ïa kata ka pyrthei ha kaba ngi baroh ngi long shi para ha kajuh ka rympei. Kumno ngi lah ban nang ban pynïadei para briew kum shi para shynrang bad kynthei?`