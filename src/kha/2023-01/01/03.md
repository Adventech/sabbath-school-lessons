---
title:  U Blei U Longtrai ïa Kiei Kiei Baroh
date:   02/01/2023
---

`Pule Salm 50:10–12; Ki Salm 24:1; 1 Khronikl 29:13, 14; bad Haggai 2:8. Ka khubor aïu kaba don hangne, bad kane ka jingshisha ka don jingmut aïu ïa ngi bad kumno ngi dei ban leh bad ki jingdon-jingem jong ngi baroh?`

Ka Kitab 1 Khronikl, naduh ka lynnong 17, ka buh jingkynmaw ïa ka jingangnud u David ban tei ïa ka ïing U Blei. U la pynpaw ïa kane ka jingangnud ha u Nathan uba la pynshlur kumne, “’To leh lut ïa kata baroh kaba me pun ha ka dohnud, naba U Blei u don ryngkat bad me’” (1Khron. 17:2) Hynrei ha kata hi ka miet ka ktien U Blei ka la wan ha U Nathan bad U la bthah ïa u ban leit ong ïa U David ba namar ba u la long lypa u briew jong ka thma, um lah ban tei ïa ka ïing U Blei. U David u la kyrpad lada u lah ne em ban shu pruid dak ïa ka dur bad pynbiang ïa ki tiar ki tar ban tei. Haba u David u la ioh ïa ka kubur U Blei, u la pynlut ïa ka por jong u ban lum shibun eh ki maw b’la shniah, ki dieng kedar, ki nar, ka ksiar, ka rupa, ka rnong “bym lah thew shuh.” Ynda haba la dep lum lut ïa ki tiar ki tar ki jingdonkam ban tei, u la lum lang ïa ki nongialam baroh ha ka jaka tei ïa ka ïing bad u la pynlong ïa ka jingïaseng jong ka jingainguh bad jingïaroh ïa U Blei.

Ha 1 Khronikl 29:13, 14, ha ka jingduwai paidbah u David, u ong mano ba dei u tynrai jong kine kiei kiei baroh? Dashisha, u la kren shai, “naba kine kiei kiei baroh ki wan na Me bad na ka jong Me hi ngi ai kylla sha Me.” 

Kane ka mat ka long kaba donkam ïa ngi baroh kiba riewspah ne duk ( khamtam ïa kiba riewspah). Namar ba U Blei u la thaw bad la pynlong ïa kiei baroh naduh mynnyngkong (peit Jen. 1:1; Ioannis 1:3; Salm 33:6, 9), U dei hok ban long trai ïa kiei kiei baroh kiba la don bad kiba iai-im, kaba kynthup ïa ki jingdon jingem jong ngi — kampher la ngi la trei doh-ïap doh-im ban ïoh spah. Lada kam dei hi da ka jingaiei sngewbha U Blei, ngin nym don eiei bad ngim long eiei hi ruh. Ha ka jingshisha te ngin ym lah hi re ban im. Khatduh ïawai, ngi dei ban im ban khih ban khan da ka jingsngewthuh ba halor kiei kiei baroh u dei U Blei hi uba longtrai, ngin pynskhem ïa kane da ka jingïaroh bad jingsngewnguh bad jingainguh ïa U namar u long Uba bha eh ïa ngi, ngi lah ban ri khop ïa kane ka jingshisha badonkam eh.

`“Hynrei nga, nga long uei keiñ bad ki briew jong nga ki long aiu, ba ngi lah ban ai ïa kine ki jingai katne katne? (1Khronikl 29:14). Katno ki long ki aiñ ksiar kiba sngewthiang kiba la pynpaw ha kine ki kyntien, kumno keiñ ba kine ki suit ïa ka jingsngew jong ngi shaphang U Blei bad haduh katno ngi sngew kumjuh hi ïa ki jingdon jingem jong ngi ruh?`