---
title:  Pule Shuh Shuh
date:   06/01/2023
---

“Ka dohnud U Blei ka angnud kduk kduh ïa ki khun ha kane ka pyrthei da ka jingieid kaba kham khlaiñ bun phew shah ban ïa ka jingïap. Da kaba aiti noh ïa la U Khun, U la theh lut khoit ïa ka jingdon ka bneng namar jong ngi tang ha kawei ka jingai sngewbha. Ka jingim, ka jingïap bad ka jingïasaid U Nongpynim, ka jingtrei kam ki angel, ka jingïai khroh U Mynsiem Bakhuid, ka jingtrei U Kpa naneng bad lyngba ka jingkitkhia bymkut jong ki jingthaw ba-im ka bneng,- baroh kat kiba phi jer ki long na ka bynta ka jingsiewspah jong ngi hi.”—Ellen G. White, Steps to Christ, p. 21.

“Lada phi bret noh ïa ka lade bad aiti lut noh phar ïalade ha U Khrist, phi long ki dkhot ka longïing U Blei, bad kiei kiei baroh ki jingdon-jingem kiba don ha ka ïing U Kpa ki dei ki jong phi. Baroh ka spah U Blei la thad pynphriang hakhmat jong phi, ha baroh ar ha ka pyrthei kaba mynta bad kata kaban sa wan ruh. Ka jingtreikam ki angel, ka jingai jong U Mynsiem jong U, ka jingtreiminot ki shakri jong U— baroh ki dei namar jong phi. Ka pyrthei, bad kiei kiei baroh kiba don ha ka, ki dei ki jong phi katba ki dang lah ban pynbha ïa phi.”—Ellen G. White,Thoughts From the Mount of Blessing, p. 110.

**Ki Jingkylli ban ia Puson**:

`Lem bad kine ki jingai bakordor tam kiba U Blei u la ai ha ki khun jong U, ngi hap hi ban ïa kynud sur lang bad u nongrwai Ki Salm, “Aiu keiñ ngan ai sha U Trai uba la lah ai katne katne ki jingmyntoi ïa nga?” (Ki Salm 116:12). Jer lut ïa ki jingkyrkhu bad ki jingai U Blei ha ka jingim bakynja-mynsiem bad bakynja-doh jong phi, bad pynkhreh lypa ban ïasam lem bad ki para klas. Da kaba leh kumne haduh katno ka ai jinghikai ïa phi ba haduh katno phi dei ban ainguh shisha ïa U Blei?`

`Watla ngi pyrkhat shaphang U Blei, bad ba U dei shisha U Nongpynlong jong ngi, Ki Jingthoh Bakhuid ki ïai hikai ïa ngi ba U long ruh U Nongbsa Nongpyndap jong ngi. (peit Heb. 1:3; Job 38:33–37; Salm. 135:6, 7; Kol. 1:17; Ki Kam 17:28; 2 Pet. 3:7) Naduh ki kynhun khlur ha ki jaka bneng haduh ka jingtied u klongsnam jong ngi, shaduh ki bor kiba bat ïa ki jingdon ka hawhaw ka sahit bneng kiba pynlong ïa kiei kiei baroh kumba ngi tip bha ïa ki, dei tang ka bor U Blei kaba pynneh pynsah ïa ki kumba ki long. Kumno ba kane ka jingshisha ka Baibl ka ïarap ïa ngi ban sngewthuh ba haduh katno ngi kitram eh sha U Blei, ha kaba ïadei bad kiei kiei baroh kiba ngi pyndonkam kiba ma U hi u la ai? Kumno keiñ ka ïarap shisha ïa ngi ba ngi lah ban im ka jingim bad ka jingthmu ka jingim ha ka dustur bad ka rukom badei?`

`Ka lynnong ka la kren shaphang ba balei, nalor ki jingai U Blei baroh, ka jingai sngewbha ïa U Jisu Khrist bad ïa ka jingthmu jong ka jingpynim ki long ki jingai kiba khraw tam. Balei ba kane ka long kaba shisha? Kaei kaba ngi lah ban don lada ngim don ïa kata bad ïa ka jingkyrmen bakhraw ba la tyrwa ei ha ngi? Uwei u nongthoh bymngeit Blei u pyni ba ki briew ki long tang” ka doh basma iwtung bad ki shyieng lyngkhot lyngkhai.” Balei shisha khlem ka jingai jong ka gospel, ka jingong une u briew ka long kaba dei?`