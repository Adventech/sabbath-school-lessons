---
title:  U Ananias bad Ka Sapphira
date:   01/03/2023
---

Ka long ka por kaba sngewtynnad shisha ban long dkhot jong ka balang. Khamtam hadien ka jingtheh bakhraw jong U Mynsiem Bakhuid ha ka Sngi Pentekos, ki apostol ki la ïalap ïa ka gospel da ka bor bah, bad da ki hajar hajar ki la wan rung balang.

“Bad ynda haba ki la lah duwai, la pynkhynñiuh ïa ka jaka kaba ki ïasenglang; la pyndap shoiñ ïa ki da U Mynsiemm Bakhuid, bad ki la kren ïa ka ktien U Blei da ka jingshlur khlem reij. Bad u paidbah byllien uba la ngeit, ki la long kawei ka dohnud bad kawei ka mynsiem: Kim ju kam trai shuh ïa kiei kiei baroh kiba dei ki jong ki: hynrei baroh kiei kiei ki long kijuh ïa baroh bad ki ïadei lang” (Ki Kam 4:31,32)

Ka kabu ksiar aïu ba u Ananias bad ka Sapphira ki la ïoh, ban long dkhot jong ka balang basdang, ban ïohi ïa ka jingsan jingroi jong ka, ban ïohi ïa ka jingtheh buk buk jong U Mynsiem Bakhuid. “Naba ym don uwei uba kyrduh hapdeng jong ki; kat kiba la long ki trai ki bri lane ki ïing ki la die noh bad ki la wallam ïa ki dor jong kita kiei kiei ba la lah die, bad ki la buh ïa ki hakhmat u apostol: bad la sām ïa ki ha uwei-pa uwei katba uno uno ruh u donkam” ( Ki Kam 4;34,35).

Ka la long ha kane ka jingjia ba u Ananias bad ka Sapphira, ki la shon jingmut bha bad ki la kwah ban ïadon bynta lang da kaba kut jingmut ban die noh ïa ka bri jong ki bad ban ai lut ïa ka pisa sha ka balang. Haduh kane ka khyllipmat te dang biang bha.

`Pule bha Ki Kam 5:1–11. Kaei kaba kham sniew phi tharai, ban bat noh ïa katto katne ka pisa ne kaba thok bashulor shaphang jong ka? Balei ba haduh katne ka jingpynshitom bashyrkhei?`

Nyngkong hi, ka paw ba ki long kiba leh hok shisha, Phewse, “hadien pat u Ananias bad ka Sapphira ki la pynsngewsih ïa U Mynsiem Bakhuid da kaba ki pyndem noh ïalade sha ka mynsiem jong ka jingikwah. Ki la sdang ban sngewduhnong ïa ka jingsmai lajong bad mar mar ki duh noh ïa ka jingktah jong ka jingkyrkhu kaba pynrhem ïa ki dohnud jong ki ban leh ïa kiei kiei kiba khraw na ka bynta U Khrist bad ka kam jong U.”—Ellen G. White, The Acts of the Apostles,p. 72. Kum ban ong noh, nynkong ki la sdang ïa ka kam da ka jingthmu bad ka mynsiem babha tam, ka jingikwah jong ki pat ka la pyllong ïa ki ban leh mynleh kumba kim long kumta

“Kumta ka jingtieng ka la wan tyllep ïa ka balang bad ïa baroh kiba ïohsngew ïa kine kiei kiei” (Ki Kam 5:11).hadien kane ka jingjia, ki briew ki la sdang ban kheiñ bniah shuwa ba kin pynphai ïa kaba shiphew. Hynrei kane ka jingjia bansgewsih ym shym la niew ha ka Baibyl ba ka dei ka jingmaham shaphang ka jingpynphai hok ïa ka bashiphew. Pynban, aiu ka hikai ïa ngi ba shano ka jingikwah kan ïalam ïa ka jingim briew?