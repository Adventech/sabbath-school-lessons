---
title:  Pule Shuh Shuh
date:   03/03/2023
---

Ha ka jingleit hiar thma ïa ka Jerikho, u Akhan um dei tang ma u uba wanrah ksiar bad rupa sha ïingjaiñ ki Isreal. U Joshua u la dep ïathuh ïa baroh ba ki dei ban wallam lut noh ïa ka ksiar, ka rupa, ka rnong bad ki kynja nar sha ka ïing jingkynshew U Blei (Joshua 6:19,24). Bad kiwei kiei kiei baroh dei ban ban shu thang noh khoit. Phewse dei tang u Akhan uba la buh noh ïalade de.

“Na ki lakh ki Isreal la don tang uwei u briew ba ka kata ka jingjop bakhraw bad ka por jong ka jingbishar bashongkun, uba la nud ban pynkheiñ ïa ka hukum U Blei. Ka jingikwah u Akhan la pynshongshit da kaba u ïohi ïa ka jaiñkup baremdor ka Shinar; watla ka la wan ïalam ïa u markhmat bad ka jingïap u la khot pynban ïa ka ‘ka jaiñkup babha ka Babylon.’ Kawei ka pop ka la ïalam sha kawei pat ka pop, bad u la shim noh ïa ka ksiar bad rupa kaba la pynkyntang sha ka ïing jingkynshew U Trai – u la tuh noh na U Blei ïa ki soh nyngkong jong ka ri Kanaan.” - Ellen G. White, Patriarchs and Prophets, p. 496.

Ha ka jingjer u Paul ïa ki dak jong ki sngi kiba khatduh, artylli na kine kiba na khmat eh ki ïadei bad ka jingsngew jong ngi shaphang ka pisa pilaiñ bad ki jingdon jing-em jong ngi. “Hynrei to tip ïa kane, ba ki sngi ki por ka jingjynjar kin wan: naba ki briew kin long kiba ieid tang ïalade, kiba ieid sbai [kiba ikwah]” (2Tim. 3:1,2). Ka jingkhwan myntoi bad ka ieid sbai ki long ki jingbatai kiba paw bha ïa ka jinglong briew ha ki sngi bakhatduh – kiba long ki sngi jong ngi mynta 

**Ki Jingkylli ban ia Puson**:

`Pule bha 1 Timothy 6:6–10: “Hynrei kata ka jingriew-Blei lem bad ka jingsngewhun ka long ka jingmyntoi bakhraw. Namar ngim shym wallam ei ei ruh sha kane ka pyrthei, bad la thikna ba ngim lah ban kit eiei ruh nangne. Hynrei haba ïoh ka jingbam bad ka jaiñkup katta ngin sngewhun. Hynrei kito kiba kwah eh ban riewspah ki hap sha ka jingpynshoi bad jingriam, bad sha kiba bun ki jingkwah brai kiba pynjyllop ïa ki briew sha ka jingjot bad jingkordit. Namar kaba ieid tang ïa ka pisa ka long u thied jong ki jait jingsniew baroh, namar kane, don kiba la sakma noh na ka jingngngeit ha ka jinglalot spah jong ki, bad la dung noh ïalade da kiba bun ki jingsngewsih.” Hapoh ka klas, pyni ïa ki nuksa jong kito kiba ieid spah eh ba la dung noh ïa ki bad ïa kiwei da ki jngsngewsih ba bun jait, Don shibun bah ki nuksa, ym dei? Kumno ngi lah ban pynbeit ryntih, da kaba tip ba ngi donkam pisa hynrei ngim dei pat ban ngat ha ka shangkhawiah kaba u Paul u la kren hangne?`

`Ïa kiei de, nalor ka pisa, kiba ngi lah ban ikwah?`

`Kaei ka jingïapher hapdeng ka jingkwah hok ïa ka pisa bad ka jingikwah? Tad lano ba ka jingkwah hok kan kylla long ka jingikwah?`