---
title:  Ka Dohnud U Judas
date:   28/02/2023
---

Kawei na ki jingïathuhkhana batriem bad bakthang tam ha ka Baibyl ka dei ka jong u Judas Iskariot. U briew uba la ïoh ïa ka kabu ksiar kaba tang ki 11 kiwei pat ki briew kiba la ïoh ha ka khanapateng jong ka pyrthei: uba ju don syndah syndah bad U Jisu U Kynrad jong u ban ioh bsa da ki jingshisha babymjukut na la u Kynrad hi.Katno ka long kaba sngewsih ba bun bun ki briew kibym da ïoh shisha ki lad ki lynti bad ka kabu ksiar kum ba ïoh U Judas , khnang ban ioh lait im, katba u Judas pat, ngi tip, ba mynta la mang lypa ïa u na ka bynta ka jingjot babymjukut. 

Kaei kaba la jia ïa u? ka jubab ka long tang shi kyntien: ka jingikwah, ki jingthrew ka dohnud jong u.

`Pule bha Ioannis 12:1–8. Aïu ba ka Mary ka la leh haduh ba ka la khring jingmut lut ïa baroh ha kata ka jingkhawai? Kaei ka jingwohnia u Judas? Balei? Kaei ka jingpynphai ktien u Jisu?`

Ka jingdumok U Jisu ïa ka jingkynthoh jingikwah u Judas ka la pynlong ïa u ban mih noh na ka jingkhawai bad u la leit beit sha u rangbah Lyngdoh, ba hangta la ïalum lut ki nongshun U Jisu. U la tyrwa hangta ban shet kylla noh ïa U Jisu ban die noh ïa U tang ha ka dor kaba kham duna ban ïa ka dor jong ka jingai sngewbha ka Mary. (Peit Math. 26:14-16).

La jia aiu keiñ ïa u Judas? Haba la ïoh lut ki lad ki lynti ki babha shisha, ki kabu ksiar banylla, balei pat ba u hap leh ïa ki kam bymman? Katkum ka jingthoh ka Ellen G White, u Judas “u la ieid ïa u Nonghikai Bakhraw, bad u angnud shisha ban don ryngkat bad U. U kwah shisha ban don ka jingkylla ha ka jingim jong u, bad u la kyrmen skhem ban ïoh ïa kane ka jingkylla da ka jingïateh ïalade bad U Jisu. U Nongpynim um shym la kyntait noh ïa u. U la ai jaka ïa u hapdeng ki khat-ar ngut. U la shaniah ïa u ban un long u nongïalap. U la pynkup ïa u da ka bor ban pynkhiah ïa kiba pang bad ban beh ruh ïa ki ksuid. Hynrei u Judas u khlem kot sha kata ka khep kaba u dei ban aiti pyndem lut phar sha U Khrist.” —The Desire of Ages, p. 716.

Ha kaba kut hi, ma ngi baroh ngi don la ki jong ki jingduna, lada aiti lut te, ngi lah ban pynbha pynbiang da ka bor U Khrist kaba ïaitrei hapoh jong ngi. Hynrei u Judas um shym la aiti lut phar sha U Khrist, bad ka pop jong ka jingikwah, kaba lah da kaba suk ban pynduh pyndam da ka bor U Khrist, Ka bam duh pynban ïa u, da ki jingïashem bakthang ka jingim.

Mano keiñ napdeng jong ngi kibym ju ïaksaid bym ju ïakhun bad ka jingikwah ïa kane bad ïa katai lane para mangi? Ha kane ka jingjia, kaei kaba u ikwah palat ka dei ka pisa, bad kata ka jingikwah, kaba long ka jingeh jong ka dohnud, kaba la ïalam ïa u ban tuh (Ioannis 12:6), kaba khatduh-ïawai ka la ïalam ïa u ban shet kylla bad die noh syndon ïa u Jisu.

Katno ka long ka jinghikai basngewtriem ïa ngi baroh shaphang ka jingma ba ka jingikwah ka lah ban wanrah. Kaei kaba ikumba ka long kaba rit, bad I jingkwah ba shidana ka dohnud, I lah ban ïalam ia ngi sha ka jingjot babymjukut