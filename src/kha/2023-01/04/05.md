---
title:  U Blei U Khmihthuh Ia Ki Jingkynshew Jong Ngi
date:   25/01/2023
---

`Pule Markos 12:41–44. La ngi riewspah ne duh, kaei ka khubor kaba ngi ïoh na kane ka jingïathuhkhana? Kaei ka jinghikai ba ka hikai ïa ngi, bad kumno ba ngi lah ban pynïahap ha ka jingmane jong ngi ïa U Blei?`

U Jisu bad ki synran ki la don ha ka pongshai ka temple hajan ka synduh jingkynshew, bad U la khmihthuh ïa kito baroh kiba wallam ïa ki jingai jong ki. U la don hajan bha ban ïohi ïa kato ka riewkynthei kaba ai artylli ki pisa nar takma. Ka la ailut ïa baroh ba ka don. “Hynrei U Jisu u la tip lut ïa ka jingthmu ka dohnud jong ka. Ka la ngeit ba ka jingshakri ïa ka temple ka long ka jingthung kam U Blei hi, bad ka da thrang ban leh katlah katïai, kane ka jingleh ka long u mot jingkynmaw jong ka lynter ki ‘rta baroh, bad ka jingkmen jong ka sha ki bymjukut. Ka dohnud ka tuid lang bad ka jingai jong ka; ban thew hi da kito ki khutia nar te ka jingai jong ka kam dondor eiei ruh em, hynrei lada thew pat da ka jingieid ïa U Blei bad ïa ka jingshitrhem ha ka kam jong U te ka jingai jongka ka long kaba shongdor shisha,”—Ellen G. White,Counsels on Stewardship, p. 175.

Sa kawei pat ka mat kaba kongsan bha hangne ka long ba dei tang ïa kane ka jingai ba U Jisu u da ïaroh — ka jingai sha ka balang kaba la jan kyntait noh ïa U, ka balang kaba la pynkynriang noh ïa ka jingbuh beit jong ka jongkhot bad ka jingtreikam jong ka.

`Pule bha Ki Kam 10:1–4. Balei ba u rangbah shispah ka Rom u la ïoh ia ka jingwan jngoh jong u angel ka bneng? Kano na ki jingleh jong u kaba la thoh ha bneng?`

Hangne ka paw shai, ba ym dei tang ïa ki jingduwai la iohsngew ha bneng hynrei wat ïa ki jingthmu ka dohnud ïa ki jingai jong ngi ruh la thoh hangtei. Ka jingthoh ka pyni ba u Cornelius u long uba sbun bad kylluid mynsiem bha. “’Naba ha kaba ka spah ka don, hangta long ka dohnud jong phi ‘” (Math. 6:21). Ka dohnud u Cornelius ka bud ryngkat bad ka jingai jong u. U la pynkhreh ban tip shuh shuh shaphang U Jisu. Ka jingduwai bad ka jingai ïarap ki don jingïateh bajan bha bad ki pyni ruh ïa ka jingieid jong ngi ïa U Blei bad ïa ki parabriew ruh de— ki artylli ki nongrim ka hukum U Blei: “’Phin ieid ïa U Blei da ka dohnud jong phi baroh , da ka jingim jong phi baroh, da ka bor jong phi baroh, bad da ka jingmut jong phi baroh,” bad “ïa ki parabriew jong phi kumba ïalade’” (Lukas 10:27). Ïa kaba nyngkong la pynpaw ha ka jingduwai, ïa kaba ar ha jingai ïarap ïa kiba duk.