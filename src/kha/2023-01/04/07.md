---
title:  Pule Shuh Shuh
date:   27/01/2023
---

Ka kitab jingkynmaw ha bneng ruh ka buh jingthoh ïa ka jingïaineh jong ki dkhot ka longïing U Blei ha ka kam pisa pilaiñ. “U angel nongthoh u buh jingkynmaw thik thik ïa kawei-pa-kawei ka jingkynshew kaba la pynkyntang sha U Blei bad kaba la buh ha ka ïing jingkynshew, kumjuh ruh ïa jingmyntoi kaba mih na kane. Ka khmat U Trai ka khmih thuh wat ïa kawei-pa-kawei ka naya kaba la pynkyntang sha ka kam jong U, bad ïa ka jingkylluid ne jingkhim mynsiem ki nongai. Wat ïa ka jingthmu ka mynsiem ruh la thoh. Kito baroh kiba ai da ka jingkheiñduh ïalade na ka bynta ban pynphai sha U Blei kaba dei ka jong U hi kaba U la dawa, yn sa ai nong ïa ki jingleh jong ki. Wat lada,la pyndonkam bakla ïa baroh ki jingai da ki nongpynïaid haduh ba khlem don jingmyntoi ïa ka kam U Blei- kito pat kiba ai hok da ka jingthmu ban pyndonburom ïa U Blei, kin ym duh ïa ka bainong jong ki.”—Ellen G. White,Testimonies for the Church, vol. 2, p. 518.

“U Blei u angnud shisha ba ki briew jong U kin thmu bad duwai na ka bynta ka jingpynïar shaphrang ïa ka kam jong U. Kum u Cornelius, ngi ban ïatylli kawei ha ka jingduwai bad jingai. KI jingduwai bad ki jingai ïa ki baduk ki dei ban kiew soit sha U Blei kum ka jingbuh jingkynmaw. Ba ka jingngeit khlem ka jingleh ka long shisha kaba ïap; bad khlem ka jingngeit kaba im ka long shisha kaba eh ban pynsngewbha ïa U Blei. Katba ngi duwai, ngi dei ban ai katlah katïai, la ka jingtrei jong ngi ne ki jingïoh jong ngi, baroh ar kum ka jingjubab ïa ki jingduwai jong ngi. Lada ngi leh shisha da ka jingngeit, U Blei un ym klet noh ïa ngi. U buh dak ïa kawei-pa-kawei ka jingleh jong ka jingieid bad ka jingkheiñduh-lade. Un plie lad plie lynti keiñ khnang ba ngi lah ban pyni ïa ka jingngeit da ki kam jong ngi.”—Ellen G. White, Atlantic Union Gleaner, June17, 1903.

**Jingkylli ban Ïa puson**:  

`Kumno ba ka jingduwai bad ka jingai kin ïa ïaidlang marsyndah? Kumno ba ka jingduwai kan ïarap ïa phi ban tip ïa kaei ban ai, kumjuh ruh shano, lano bad katno ban ai?`

`Kawei ka kot khubor ha USA ka la thoh shaphang ki samla bastad bha ka Wall Street kiba la kamai pisa shibun bha hynrei kim suk kim saiñ, ki khuslai. Te uwei na ki u la ong: “myntoi aïu ïa nga hadien ba nga la ïap watla nga la thaw pisa ban ïohnong tang 1 na ka 100 ruh ha ka jingkamai jong nga?” Ka jinghikai aïu kaba ngi lah ban sot na kane ka jingïathuhkhana ba kumno ka jingai , wat ka jingkheiñduh ban ai, ka lah ban long ka jingïohnong bakynja-mynsiem ïa ki nongai bad ha kane ka ïarap ïa ngi ban lait na “ka jingshukor ka spah ka phew” (Math.13:22)?`

`Ha ka jingkynthoh banyngkong ka Ellen G. White hangtei haneng, peit ïa ka bynta kaba dei shaphang ka pisa “b’la pyndonkam bakla.” Balei ka long kaba donkam shisha ïa kito baroh kiba ai ban kynmaw ïa kane ka jingong jong ka?`