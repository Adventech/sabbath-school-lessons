---
title:  Katno Ka Bhah Ia Ki Jingkynshew?
date:   23/01/2023
---

`Pule Deuteronomy 16:17. Ban ïa ka lyngkhot shispah, kaei ka kyndon kaba U Blei U buh kum ka jingkheiñ ïa ki jingkynshew jong ngi?`

Ki jingkynshew jong ngi ki long kum ka jingpynpaw ïa ka jingsngewnguh jong ngi ïa U Blei namar ki jingai bakyrhai jong U ha ka jingim jong ngi, ka jingsiewspah,ka jingpyndap pynbiang, bad ki jingkyrkhu baharukom kiba khlem kut. Kumta , haba ngi pule ïa katei ka dkhot, ka jingmang ïa ki jingkynshew jong ngi ka shong eh katkum ki jingkyrkhu baroh kiba ngi ïohpdiang. “’Naba ha uno uno ha uba la ai shibun, na uta yn pan ruh shibun’” (Lukas 12:48).

`Pule Psalm 116:12–14. Kumno ngi dei ban jubab ïa ka jingkylli ba la buh ha ka dkhot 12? Kumno ba ka pisa ka ïahap bad ka jingjubab?`

Haduh katno ngi la ju lah ban siew kylliang ïa U Blei namar ki jingkyrkhu jong U baroh ïa ngi? Ka jubab babeit ka long ba ngim pat ju lah mynno mynno ruh. Kaba bha tam kaba ngi lah ban leh ka long tang ban ai khylluid mynsiem sha ka kam ka jong U bad ban ïarap ïa ki para briew. Haba U Jisu u phah ïa ki synran jong U sha ka kam mishoneri, U la ïathuh te ïa ki, “’Phi la ïoh pdiang ei, phin ïa ai ei’” (Math10:8). Ki jingkynshew jong ngi ki noh synïang sha ka jingsan jong ka jinglong jong ngi kum U Khrist. Te kumta kein, la pynkylla ïa ngi na ka jinglongkhwan pihuiñ sha ka jingieid; ngi dei ban ïapyrkhat lem ïa kiwei bad ïa ka kam U Blei ruh kumba long U Khrist.

To ngin kynmaw barabor ba “’U Blei u la ieid katta katta……., ba U la ai’’ (Ioannis 3:16). Markhongpong pat – kumba la thikna ba ka mynsngi ka bud ïa ka miet – katta katba ngi kynshew spah ïalade katta ngin long kiba khwan bad ngin dang long dukha mynsiem shuh shuh.

Ka shong eh ha ngi ban mang katno ka jingkheiñ ngin ai bad mano ban ïoh jingmyntoi na ka jingai jong ngi. Hynrei kaba wallam ïa ki jingkynshew sha U Trai ka dei ka kamram bym lah lait kaba long ki jingthew ïa ka jinglong bakynja-mynsiem babha. Ban shu leh kiat bad bym suidñiew ïa kane te ka long ban pynjot ïa ka jinglong bakynja-mynsiem jong ngi, haduh ba ngin nym sngewthuh shuh.

`Haduh katno ba ki jingkynshew jong phi, bad ka jingsngew haba phi ai ïa ki, ki kren shaphang ka jingïatehlok jong phi bad U Blei?`