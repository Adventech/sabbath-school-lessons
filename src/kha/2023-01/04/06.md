---
title:  'Ki Jingtrei Bakyrpang: Ka Jingai “Klong Heh”'
date:   26/01/2023
---

Ka Jingwad-bniah ka la pyni ba tang 9 na ka 100 jong ka jingdon jingem ki briew la pynkylla pisa pliah kaba lah ban ai kum ka jingkynshew ha kano kano ka por. Ka pisa, ki chek, jingkynshew pisa, ki pisa ba pynïaid ha ïew bad kumta ter ter kine baroh ki dei ki jingdon jingem bapliah. Ïa kiba bun hi ki jingdon jingem kibym dei ki pisa pliah la shu buh bynda ban ïoh ïing ïoh sem, ban ri jingri kum ha nongkyndong, bad kiwei pat ki jait mar ki bym dei ki pisa pliah. Ka jingïapher hapdeng kine ar ka long 9 na ka 100 ka pisa pliah bad 91 na ka 100 ki jingdon jingem bym dei pisa pliah. Kiba bun hi ki ai jingkynshew na ka 9 na ka 100 kaba long u klong barit. Tang lada ki sngewshongshit ki ai na u klong baheh. Ka Baibl ka don shibun kum kine ki jait jingïathuhkhana.

`Pule bha Markos 14:3–9 bad Ioannis 12:2–8. Kiei ki ‘riew kongsan ha ka jingkhawai u Simon? Katno ka shongdor ka jingai ka Mary? Balei ba ka hap pynsleh ïa U Jisu ha kane ka por?`

Ka jingai ka Mary ka shongdor 300 denarii — kat ka bainong sngi shisnem pura. Ka lah ban long ka jingai na “u klong baheh.” Kham hadien kane, u Judas u la die noh ïa U Jisu tang kumba shi bynta na ka lai bynta jong kane ka dor - ka jingai na “u klong barit” tang 30 tylli ki sbai rupa (Math.26:15). Ka long shisha ka jingaiti lut bad ka jingieid bakhraw ban ai na “u klong baheh.” Hynrei haba ngi lalot pat de, kum u Judas, ngi lah ban die tat dor wat ïa ki jingim briew.

Ka kam bad ki jingleh u Barnabas la thoh 28 sien ha ka Testament Bathymmai. Ngi tip nyngkong hi u dei u nongïasyllok jong u Paul bad kum u mishoneri bakhraw. Hynrei ka nongrim jong kine kiei kiei baroh la pynshisha ha ka jingthoh banyngkong, shaphang jong u. Ha Ki Kam 4:36,37, ngi pule shaphang ka jingai basbun jong u, shisha ka jingkynshew na “u klong baheh.” Ka long shisha ka nuksa bakhlaiñ bor jong ki kyntien U Khrist: “’Ha kaba ka spah jong phi ka don, hangta ruh long ka dohnud jong phi’” (Math.6:21)

`Balei ba ka jingai jingkheiñ ka long kaba donkam ïa ki nong-ai bad kumjuh ruh ïa ki nong-pdiang?`