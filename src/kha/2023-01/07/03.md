---
title:  Jingmanglypa U Blei ïa kiba Duk
date:   13/02/2023
---

Ha ki jingthoh jong ki nongthoh Baibyl ki kynthup shibun ki jingmang lypa U Blei namar kiba duk, ki nongwei, ki riewkynthei, bad kiba khlem kpa. Ngi don ki jingbuh jingkynmaw ïa kine baroh naduh ki por jong u Lūm Sinai. “ ‘Hynriew snem phin bet bad phin ot ruh, hynrei ha snem ba hynñiew phin ieh shrah, khnang ba kiba duk kin ïoh bam; bad ïa kaei kaba ki iehnoh, ki mrad ka lyngkha ki lah ban bam. Ha kajuh ka rukom phin leh ruh ïa ki kper soh bad ïa ki soh olib’ “ (Eksod. 23:10,11).

`Pule bha Lebitikos 23:22 bad Deuteronomy 15:11. Watla ka kham pher na ka rukom jong ngi mynta ki sngi, hynrei kiei ki nongrim jinghikai kiba ngi ïoh na kine ki dkhot?`

La ju sngewthuh hi ba “para” hangne ka thew ïa ki para nong Isreal ne ki para bangeit. Ngi lah ban pyrkhat ïa ki kum kiba duk hok lane “uba rit tam na kine ki para jong Nga.” Ki salm ki pyni lynti kumno ba ngi dei ban leh ïa kito kiba donkam jingïarap. “Ïada ïa kiba duk bad ki khunswet; leh hok ïa kiba shitom bad ki rangli. Pynim ïa kiba duk bad bakyrduh; pyllait ïa ki na ka kti jong ki bymman” (Salm 82:3,4). Kane ka jingthoh ka kdew ïa ka jingïadon bynta jong ngi ha kiei kiei kiba kham bun ym tang kaba shu ai bam ai dih. 

Nangta don ruh ki jingkular ïa kito kiba ïarap ïa kiba kyrduh. “Uta uba ai ha uba duk un ym kyrduh” (Prob. 28:27). “U syiem uba bishar ïa kiba duk da ka jingshisha, ka khet jong u kan neh junom” (Prob. 29:14). Bad u syiem David ruh u ong, “Long ba la kyrkhu ïa uta uba pyrkhat lem ïa kiba duk;U Trai un pyllait ïa u ha ki por ka jingjynjar” (Salm 41:1).Kane ka la ju long barabor ka kam kaba hakhmat eh ha ka por ki Isreal hyndai watla lada, teng teng kim da salia shuh ïa kane.

Markhongpong pat, wat ha ki por ka juk ba kham thmmai mynta, khamtam eh ha England, ha ka jingktah jong ka jingpyrkhat kaba ki khot ka “ ka imlang sahlang kat kum u Darwin,” ba kiba bun ki ong ba ym da donkam hi ïa ngi ban ïarap lem ïa ki baduk, ki ong , ha ka jingshisha ka long kaba bakla ban ïarap ïa ki. Kat kum kane ka jingpyrkhat, ba ka ju long hi ba kiba kham khlaiñ bor ki im namar ka jingkheiñduh kiba tlot bor. Ki ngeit ruh ba ka long ka jingjot ïa ka imlang sahlang lada ngi ïarap ïa kiba duk, namar lada ki nang ïabunIn kin pyntlot bor ïa ka imlang sahlang. Kane shisha ka long kaba sngew tohmet, hynrei ka long ka jingkyshan ïa ka jinghikai ba bakla jong ka jinglong-hi ka pyrthei kaba la saphriang bha mynta.

`Kumno ba ka gospel ka dei ban long ka jingshisha ba U Khrist u wan ïap na ka bynta ka pyrthei baroh, bad kumno kane ka jingmut ka ktah ïa ngi ha ka jingïadei jong ngi bad ki para briew kampher ki long kiba kumno?`