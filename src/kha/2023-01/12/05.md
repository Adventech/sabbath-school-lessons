---
title:  Ka Jingïakheiñ Pisa 
date:   22/03/2023
---

Hamar bakut ka jngtrei U Jisu, ki synran ki la wan jar jar sha U bad ki la kylli. “Lano kine kiei kiei ruh kin long? Bad kaba kumno ka dak ka jingwan jong me, bad kaba wai noh jong ka pyrthei?” (Math.24:3). U Jisu te u la pyndonkam artylli ki lynnong ban jubab ïa ki jingkylli jong ki. Ka lynnong 24 u Mathaios ka ïathuhlypa shaphang ki dak kiban paw ha ka mariang, ki dak ha ka imlang sahlang, ki dak ha ka jinglong bakynja-mysiem, ki dak ha ka jinglong jingman jong ka pyrthei baroh kawei, bad kumta ter ter. Te ka lynnong 25 u Mathaios pat ka dei shaphang ki jinglong jong ka balang shuwa ka jingwan arsien U Jisu. Ïa kine ki jinglong la pyni da ki lai tylli ki pharshi, kawei na kine ka dei shaphang ki talent, kaba kren shaphang kumno ki briew jong U Blei ki la pyndonkam ïa ki jingai kiba U la ai ha ki.

`Pule bha Mathaios 25:14–19. Uei uta uba leit jingleit sha ka ri bajngai? Hano u la phah peit ïa ka spah jong u? Ka mut kumno ban “ïakheiñ noh ïa ka pisa pilaiñ” (peit Math.25:19)`

Ngi teng teng ngi sngew ba ki talent (ki sap ki phong) ki jingai ïoh ei, kum ka rwai,ka kren bad kiwei kiwei, hynrei ha kawei ka jingïathuhkhana shaphang ki shiphew tylli ki sbai rupa ha u Lukas 19:12-24, la iathuh khnang shaphang ka pisa bad ka jingpynïaid ïa ka. Ka Ellen G. White ruh ka thoh, “Ïa nga la pyni ba ka pharshi shaphang ki talent ym pat da sngewthuh bha. Kane ka jinghikai badonkam la ai ha ki synran ban ïoh jingmyntoi ki Khristan kiba im ha ki sngi bakhatduh. Bad kine ki talent kim thew tang ïa ka sap ban ïalap bad ban hikai na ka ktien u Blei. Kane ka pharshi ka thew ïa ki jingdon jing-em kiba U Blei u la ai ha ki briew jong U.”—Testimonies for the Church, vol. 1, p. 197.

Pule bha Matahios 25:20–23. Kaei kaba U Blei u ong ha kito ki nongbat pisa bahok kiba kyrshan ïa ka kam jong U? Ka mut kumno ban “ ‘ “rung sha ka jingkmen u trai jong me” ‘ “ (Math. 25:23) 

Kaba ju long hi ban pyrkhat ba kiba kham don bun ki talent ki don kham bun ka jingkitkhlieh ïa ka kam U Blei. Hynrei ha kane ka jingiathuhkhana pat, uta uba don shi talent - ba khyndiat duh – u la long ubym ïaineh bad u la duh noh ïa ka hima. Ban ïa kaba pyrkhat ïa ki jingkitkhlieh jong kiwei, to ngin ïa pynleit jingmut ha kaei kaba u Blei u la ai ha ngi bad ba ngin pyndonkam hok ïa ka na ka bynta ka burom jong U 

`Ym shem ne em kiba biang babeit ynda haba U Blei u wan ban “ïakheiñ ïadiah pisa” bad phi?`