---
title:  Ki Khmat ha ka Jingïathong
date:   23/03/2023
---

Hadien ka jingkylla U Paul, u la aiti lut tang na ka bynta U Khrist. Namar ba u la nang la stad bha kumta u tip bad u sngewthuh bha ïa ka jinglong ka pyrthei. Kum u Moses, u Paul ruh u la jied ban shahshitom lem ba ki khun baïaineh U Blei na ka bynta U Khrist. U la shah shoh shah dat, shah lynthem maw, la set byndi, pait ka jhad, shah thngan, shah khriat, bad shibun ki jingshah shitom kumba la thoh ha 2 Korinth 11:24-33. Kumno keiñ u lah ban shah ïa kine baroh?

`Pule Rom 8:16–18. Kumno ba ka jingtip jong u ba u long u khun jong U Blei ka long ka daw jong ka jingïaineh skhem jong u?`

Ka dor kaba u Paul u la kheiñ ïa kata ka nong jong ka jingïaineh skhem ka la ai mynsiem ïa u ban shitrhem ha ka jingshah shitom namar U Khrist. U la thoh kumne katba u dang don ha byndi: “Ko para bangeit, nga te ngam ñiew ïalade uba la lah bat: hynrei ïa kane kawei nga leh, da kaba klet noh ïa kita kiei kiei kiba shadien, bad da kaba kner noh sha kiei kiei kiba sha khmat, nga beh sha pyrshah ka dak ban ïoh ïa ka jingïathong kaba long ka jingkhot shaneng ka jong U Blei ha U khrist Jisu” (Phil.3:13,14)

`Pule 1 Timothy 6:6–12, Ki dkhot kiba ngi la ju pule, hynrei ka shongdor ba ngin ïa peit biang. Kaei ka khubor kaba donkam eh kaba ngi shem ha kine ki dkhot, khamtam eh na ka bynta jong ngi ki Khristan?`

Na ka jingïohi ka Baibyl hi, ka jingriewspah ka dei ka jingdon katba phi donkam. Tang kat ban bit ban biang ym ban kynshew spah lalot. Ka jingriewspah ka dei ruh ka jingïoh ïa ka jingkular U Blei ha Phillipi 4:19: “Te U Blei jong nga un pyndap ïa ka jingkyrduh jong phi baroh katba kum kat ka jingkynrei spah jong U ha ka burom ha U Khrist Jisu.” Khatduh ïawai, ka jingriewspah ka dei ban long ka jingsngewnguh ïa kaei baroh kaba phi don ha U Trai bad shaniah ha U ïa kiei kiei baroh ruh.

U Blei um shym la kular ïa ki khun jong U ba kin long kiba riewspah ha ka spah pyrthei. Pynban U ong ba kito baroh kiba im riewblei kin hap ban shah ïa ki jingpynshitom beiñ. Namar kaei kaba u la tyrwa ha ngi ka long kham bha bun phew shah ban ïa kano kano ka spah pyrthei. U ong, “Ngan pyndap ïa ki jingkyrduh jong phi, bad kat shaba phi leit, Ngan don ryngkat bad phi.” Te ha kaba kut, Un sa ai ha kito kiba ïaineh jong U ïa ka spah bashisha bad ka jingkitkhlieh bad ka jingim bymjukut. Ka nong aïu kaba kat kane eh!

Hamar bakut ka jingim jong u, u Paul u la lah ban ong, “Naba mynta nga la kloi ban shah aiti noh, bad ka por jong nga ba ngan leit noh ka la jan. Nga la ïaleh ka jingïaleh babha, nga la pyndep ïa ka jingphet, nga la ri ïa ka jingngeit: Naduh mynta ïa nga la buh ïa kata ka pansngiat jong ka hok, ïa kaba U Trai , uta u Nongbishar bahok, un ai ha nga ha kata ka sngi: bad ym tang ha nga, hynrei ha kita baroh kiba ieid ïa kata ka jingmihpaw jong u.” (2Tim. 4:6-8). Ai ba ngi baroh, da ka jingaiei-sngewbha U Blei, ngi lah ban ong ïa kane kajuh ka jingong, bad da kajuh ka jingsngewskhem ruh.