---
title:  Ka Jingim Bymjukut
date:   20/03/2023
---

Kum ki briew hi (la ngi ne ngim sngewtynnad) ka bymjukut ka ap ïa ngi. Katkum ka Baibyl, kane ka bymjukut ha kan wan ha kawei na ki ar ki jingpynpaw ha ngi shimet shimet: la ka long ka jingim bymjukut ne ka jingïap bymjukut. Ym don jaka pdeng.Ym kawei ka kjat ha kawei ka liang bad kawei ka kjat ha kawei pat. Ka long tang kawei (jingim) bad kawei pat (Ka jingïap). Ka long kumta ïa baroh.

`Pule Rom 6:23 bad Ioannis 3:16. Kiei ki jingjied kiba la buh ha khmat jong ngi ban jied?`

Kaba eh ban mutdur ba don artylli ki jingjied kiba shai kdar, ym dei?

Lah ban long, lada phi pule ïa kane ba phi la kut jingmut ban jied ïa ka jingim bymjukut, lane phi dang shu puson bad kun ha lade phin leh kumno.U Blei u don ka jinglah bakyrpang ba un leh kumba u la ong ban pyndep lut ïa ki jingkular baroh. Ka bynta jong ngi ka dei tang ban shu ngeit, pynshet tang ha jingstad U Blei, bad da ka jingngeit kohnguh ïa ka Ktien jong U.

`Pule Ioannis 14:1–3. Kaei ka jingsneng U Blei ïa ngi ha ka dkhot 1, bad kaei kaba U kular ïa ngi ha ki dkhot 2 bad 3?`

Ha ki sngi bakut ka jingtrei jong U ha kane ka pyrthei, U Jisu u la kren ïa kine ki kyntien baphylla jong ka jingkyrmen bad ka jingshlur ha ki synran jong U. Kine ki kyntien kin kyntiew mynsiem ïa ki ha ki por jong ka jingduh jingkyrmen bad jingtynjuh. Kin long kumjuh ruh ïa ngi. U Jisu u la wan na bneng bad u la leit kiew biang sha bneng, bad U la kular ha ngi. “Ngan wan pat bad ngan shimti ïa phi ha lade hi khnang ba phi lah ban don bad Nga hangtei” (Ioannis 14:3)

Bad, lehse kaba kham palat ban ïa kaei kaei kawei pat, ka jingïap U Khrist ha ka diengphna ha ka jingwan banyngkong jong U ka dei ka jingpynskhem bakhraw tam ïa ka jingwan arsien jong U, naba khlem ka jingwan arsien, myntoi aïu kata ka jingwan banyngkong jong U? Kumba ngi la tip thikna ba U Jisu u la ïap ha ka diengphna kumta ruh ngi dei ban sngewthikna ba Un wan biang kumba U la kular: “Ngan wan pat bad shimti ïa phi ha lade hi: ba ha kaba nga don ma Nga, phi ruh phi lah ban don’” (Ioannis 14:3)

`Pynlut por kham bun ha ka jingshisha ba ka jingwan nyngkong U Khrist ka pynthikna ïa ka jingwan arsien jong U. Kaei kaba la jia ha ka jingwan nyngkong jong U kaba pyllong ïa ka jingwan arsien jong U ka jingkular kaba ngi lah ban shaniah?`