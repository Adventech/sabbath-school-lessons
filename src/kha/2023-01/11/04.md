---
title:  Por ban Pynsuk?
date:   14/03/2023
---

Kaei kaba ma ngi ki Khristan Seventh-day Adventist ngi dei ban leh ha ki por jong ka jingeh? Hato ngi shu sdien ryng-ein ha ka rukom tang ban shu im? Em, ka long pynban, markhongpong. Namar ngi tip ba ka jingwai noh ka pyrthei bad ka jingwan U Jisu ka la jan, ngi kwah ban pyndonkam ïa ki spah ki phew jong ngi baroh ban ïathuh sha kiwei ïa ka khubor jong ka gospel bad ïa kaei kaba U Blei u la pynkhreh na ka bynta kito baroh kiba ieid shisha bad ieid hok ïa U. Bad ngi sngwthuh ruh na ka Baibyl ba kiei kei baroh ki jor tynrai jong kane ka pyrthei yn sa thang noh khoit.

`Pule 2 Peter 3:3–12. Kaei kaba U Petros u ïathuh ha ngi da kine ki kyntien?`

Ngi sngewthuh na ka Ktien jong U Blei, ba Un nym phah ia ki lori baheh ban kit ïa ki jingdon jong ngi sha bneng. Kin sa shah thang ha ka jingpynkhuid bakhadduh tad haduh ba ïa ki dak ki shin jong ka pop yn pynduh noh khoit junom la junom duh.

Kumta, ngi ïaleh aïu keiñ ïa ki jingdon jing-em jongngi? “Ka dei mynta ba ki para bangeit jong ngi ki dei ban pynduna noh ïa ka jinglum spah ha ka jaka ba kin nang lum shuh shuh. Namar ngi la dei tang ban kynriah shnong noh sha ka ri kaba kham bha palat, kata ka long ka bneng. To ngin nym long ki nongshongshnong ha kane ka pyrthei, hynrei ban buh ïa kiei kei baroh ha ka jingbiang thik katba lah ei. —Ellen G. White, Counsels on Stewardship, p. 59.

H’oid ka la thoh ïa kane palat shispah snem mynshuwa! Hynrei ka nongrim te ka sah hi kumjuh; ka por barobor ka long kaba lyngkot, namar ba ka jingim jong ngi ruh ka long kaba lyngkot. Ka 60,80, wat 100 hi ruh(kata ka long lada phi ïoh u symbai babha bad ka rukom im kaba koit bakhiah) kan long aïu haba ïanujor bad ka bymjukut? Ka lah ban long ba ka jingim jong phi kan kut noh wat shuwa ba phin dep pule ïa kane ka lynnong mynta ka taïew, bad kaba bud nangta ka long ba phin tip tang ïa ka jingwan arsien U Jisu lane ka jingpynjot bakhatduh U Blei ïa ka pyrthei ynda la pynmih pat ia phi (wow ka long kaba stet shisha , ym dei?).

Kum ki Khristan Seventh-day Adventist ngi dei ban im ha ka jingshai ka lynti sha ka jingim babymjukut. H’oid, da shisha, ngi dei ban treishitom ban pyndap pynbaing ïa ka ïing ka sem jong ngi; lada la pyndap spah da U Blei, kam long kaba sniew ban shem sngewbha ha ka, tang lada ngim long kiba lalot spah hynrei kiba sbun ban ïarap lem ïa kiba duk. Shuh shuh ngi dei ban kynmaw barabor ba kaei kaba ngi pyllang spah hangne ka lah ban ïaid shawei, kaba per; bad lada ngim husiar, ka lah ban pynjot ïa ka jingim bakynja-mynsiem jong ngi ruh.

`Lada phi la tip ba u Jisu un wan hapoh shiphew snem, kumno phin pynkylla ïa ka jingim jong phi? Lane wat hapoh san snem? Lane lai snem?`