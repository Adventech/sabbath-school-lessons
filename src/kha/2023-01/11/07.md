---
title:  Pule Shuh Shuh
date:   17/03/2023
---

Watla ym don jingthoh ei ei ha ka Baibyl kaba maham pyrshah ïa ka spah, ym don hi ruh ka jingthoh kaba kren shaphang ka spah ba ka long ka jingpynmanroi ïa ka jinglong bakynja-mynsiem. Long pynban markhongpong, ka jingma shisha. “Ka jingieid sbai, ka jinglalot spah, ka dei u ksai ksiar uba teh ïa ki briew sha u Soitan.”—Ellen G. White, Steps to Christ, p. 44.

Ha ka jingshisha, naduh ba la shem ïa ka niam Khristan, ym pat ju don ka balang kaba shim bynta ha kat kane ka spah ka phew bad ka pahuh pahai kum ka balang ha kiba bun ki ri ka pyrthei ka leh sahuh sadhai. Ka jingkylli ka long: Ha ka jinglut jongno? Kum kane ka jingleh riewspah ka ktah shisha ïa ka jinglong mynsiem jong ngi— bad ym ban pynmanbha hi ruh. Kumno kan lah? Naduh mynno ba ka pahuh pahai ha ka spah ka phew ka pynkhlaiñ ïa ki jinglong Khristan babha jong ka jinglen-lade bad ka jingkheiñduh-lade? Hato ka jingleh lut phut bad ka jingleh pahuh pahai ha kiei kiei baroh kat kiba don bad kiba lah ban ïoh ha ka pyrthei (jer da lade) kam pynlong ïa ngi ban ieid ïa ka pyrthei? Watla kiba bun hi ki dkhot balang kim don kito ki spah ki phew, don pat kiba don – bad ki leh sahuh ha ka jingjot ïa la kajong ka mynsiem. Ngim ïakren ïa ki “heh spah” mynta namar kito ki tip ba ki riewspah shisha, ki lah ban shahskor ïa ki jinghikai ka Baibyl lada ki kwah. Hynrei ngi ïakren ïa kito kibym da riewspah than, kiba shu pahuh pahai, kiba shah pynbieij da ka jingsngewthuh ba kim long kiba heh spah te ym don jingma ban shah pynngop ïa ka jinglong mynsiem ha ka jingpahuh pahai jong ki. Dei kata ka daw, ba ka bashiphew ka long ka atiar bakynja-mynsiem kaba khlaiñ ban pyllait ïa kito kiba sngew “riewspah” na ka jingma jong ka spah. 

**Ki Jingkylli ban ia Puson**:  

`Wat lada ngim long kiba reiwspah katkum ka kyrdan ka pyrthei, balei ba ngi dei ban husiar bha ha kaba ïadei bad ka jingsngew jong ngi shaphang ka pisa bad ka spah?`

`Kiei de kiba ngi lah ban leh, nalor ka bashiphew, kiban ïarap ïa ngi ban pynthikna ba ngim shym la ngop ha kiei kiei jong kane ka pyrthei?`

`Kaei kaban jia ïa phi lashai la shisngi lada kynsan kynsan phim lah ban die ne ban thied shuh namar ba ïaphi la ñiewlang bad kito “kiba sumar ïa ki huhum U Blei bad kiba don ka jingngeit U Jisu” (Jingpynpaw 14:12)? Haduh katno kan long kata ka jingngeit jong phi?`