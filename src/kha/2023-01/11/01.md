---
title:  Kaba Pynïaidkam ha ki Por Batān
date:   11/03/2023
---

### Dkhot Baibyl ban pynkhreh ia ka Lynnong
2 Khron. 20:1–22, 1 Khron.21:1–14, 2 Pet. 3:3–12, 1 Ioannis 2:15–17, Jingpynpaw 13:11–17.

> <p>Dkhot Spel-lyndet:</p>
>  “ ‘To ai ha U Blei ïa ka jingainguh, bad to siew ïa ki kular jong me ha U Bahakhlieh tam. To khot kyrpad ha Nga ha ki por ka jingjynjar; Ngan pyllait ïa me, te men pyndonburom ïa Nga.” (Salm 50:14,15)

Teng teng ka pyrthei ikumba ka klumar thlim haduh bym lah teh lakam shuh: ki thma, jingumsnam, jingleh kamsniew, jingawria,jingpynjot mariang, ka khlam, jingbymthikna ka ïoh ka kot, jingpyutplak ka saiñ hima sima, ka thok ka shukor, ka bamsap bampong, dang bun. Ka don ka jingdawa bajur ïa ki longïing longsem ban pyrkhat tang kumno ban shu ïa im shuwa tang ïalade. Bad kumta, la pyrkhat sani bha kumno ban wad jingshngaiñ ha kum kine ki por bymthikna, lah hi ban sngewthuh ïa kata te.

Ki jingshitom shipa ka jingim ki pyndap lynter ïa jingmut jingpyrkhat jong ngi manla ka sngi. Ki ram ki shah ban siew, ki khun ban pynheh pynsan, ki jingdon jing-em ban pynïaid, ka bam por ha ki jingpyrkhat. Shisha, ngi donkam jaiñphong, ka bam, bad jaka sah. Ha ka Jingïalap halor u Lūm, u Jisu u la ktah bha ïa kine ki jingdonkam bakongsan tam, bad U la ong pat, “ ‘U Kpa jong phi Uba ha bneng U tip bha ba phi donkam ïa kine kiei kiei baroh. Hynrei to wad shuwa ïa ka hima U Blei bad ka hok jong U, te ia kine kiei kiei baroh yn sa ai lang tam ha phi’ “(Math.6:32,33)

Hapdeng ki por ba eh bad ba tān, ki por kiba ngi donkam ban shanniah tylli lut ha U Trai kham palat ban ha kano kano ka por, don ki mawjam baskhem , kiba la pynshong nongrim ha ki jingshisha ka Baibyl, kiba ngi dei ban bud.

_* Pynkhreh ïa kane ka Lynnong na ka bynta ka Sabbaton, Lber 18._