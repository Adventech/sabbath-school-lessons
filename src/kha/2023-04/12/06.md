---
title:  Ka Kambah jong ka Purim
date:   21/12/2023
---

Ki nongthoh ki la iohi ba ia ka kyrteng jong U Blei khlem la pynpaw ha ka Kitab Esther. Dei tang kane ka Kitab ba la jia kane ka jingjia. Hynrei, ki Jiw ki la sngewthuh ba dei ka kambah kaba khraw jong U Blei ba la pyllait im ia ki. Namar kata ia kane ka Kitab la jied da ki briew jong U Blei ba kan long kawei na ki Kitab jong ka Baibl

Hato ngi lah ban iohi ia ka jingdon jong U Blei ha kaba rieh jong ka jingim jong ngi kaba man la ka sngi? Ka kam bah jong U Blei ka lah ban long ha ka ba rieh ne ha kaba paw ne ki jingjia kiba ngi lah ban iohi, tangba ngi dei ban da pynleit jingmut bha, khnang ba ngin ithuh ia ka jingdon jong U Blei ha syndah jong ngi.

`Pule Esther 9:1-12. Kaei ka jingmih na ka jingkheinduh jong ka Esther?`

Ka kambah jong ka Purim ka wan ha ka rukom kaba pher eh. Kane ka kambah ka long kaba rieh, bad kaba pher eh na kiwei pat ki kambah kiba paw. Ia ka hukum ban pynjot ia ki Jiw khlem la pyndam, hynrei ia ka hukum kaba thymmai la thoh bad la ai, kaba la shah ia ki Jiw ba kin iada ia lade.

Peitbha ruh, kaei kaba la jia hangne, bad kumno U Blei u la trei kam lyngba kine ki jingjia. Ki nong Pershia ki la iohi ia ka kti jong U Blei ba ka ieng na ka bynta ki Jiw.

Bad kaei ka jingmih nangta?

“Bad bun napdeng kita ki kynja bynriew ki la kylla Jiw namar ka jingsheptieng ia ki Jiw ka la ngat ha ki.” Kane ka long ka nuksa kaba khraw tam eh ba kumno ba u Trai u la lah ban trei kam ha kaban wallam ia ki mynsiem kiba la jot noh sha ka jingtip ia U.

Ki nongialam jong ki Jiw ki la ithuh ia ka jingtrei kam jong U Blei. Haba ki Jiw ki la jop ha kaban iada ia lade, ki la pynbna ia ka por ba shisien shisnem (ia kaba la khot Purim) kum ka jinglehniam jong ka jingsah jingkynmaw shaphang ka jingjop jong ki. Haduh mynta ki sngi kane ka jingleh niam ka dang sah kum ka jingainguh ha U Blei ban kynmaw ia ka jingpyllait bakhraw jong U.

`Ka thong: Duwai ba U Blei un ai ha phi ia ka jingshlur ba phin iasam ia kaei re kaei kaba u la leh na ka bynta jong phi hano re hano na ki briew kiba phi la buh jingduwai ha kane ka taiew.`

`Ka Thong Ba shaneng: Sdang ban thoh ia kaba rit ne kaba khraw kaba U Blei u la leh na ka bynta jong phi. Pynleit jingmut bad duwai ba U Blei un pynurlong ia kiei kiei kiba don ha ka jingmut jong phi ha ka por kaba biang khnang ba phin lah ban iasam ia ka badno re badno.`