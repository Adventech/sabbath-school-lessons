---
title:  Na ka bynta kaba kum kane ka por
date:   20/12/2023
---

`Pule Esther 4:1-14. Balei ba la niew ba kane ka por ka long kaba biang eh ia ka Esther ba kan pynpaw ia lade ba ka dei ka Jiw?`

Haba u Mordekai u la phah ktien sha ka Esther na ka bynta ka jingiarap, ka la shong kurim ia u Ahaseuros la bun snem, hynrei don ka ain ha Pershia ba ym don ba lah ban wan paw ha u syiem ha ka khet jong u khlem da don ka jingkhot da u syiem iano iano ban leh kumta. Mano mano ki bym burom ia kane ka ain kin iap. Ka Esther kaba la tip shai ia kane ka jingma, ka la leit sha ka kamra ka khet syiem khlem da shah khot ia ka.

Ka jingngeit jong u Mordekai ka la pynkhlain ia ka jingngeit jong ka Esther ruh. Ka dohnud ne ka pdeng duh jong ka kitab Esther ka dei ha ki ktien jong u Mordekai ha ka Esther “ Ynda kumta U Mordekai u la hukum ia ki ban pynphai ktien ha ka Esther, To wat pyrkhat ha lade ba pha phan kham lait ha ka ing u syiem ban ia ki Jiw baroh. Namar lada pha phan sngap noh jar ha kane ka por, te ka jingiarap bad ka jingpyllait kan mih ia ki Jiw na kawei pat ka jaka hynrei pha bad ka ing u kpa jong pha phin jot noh; bad ei ba tip lehse pha la wan sha kata ka hima khnang na ka bynta kaba kum kane ka por?” Esther 4:13,14).

Ia ka jingngeit jong ka Esther la tynjuh jur eh haba u Mordekai u la dawa ia ka jingieit jong ka, ia la ki briew. Ym don ba tip ba ka long ka Jiw hynrei tang u Mordekai hi marwei, bad haba ka la shim ia ka rai ba kan ia don bynta lang, ka khlem pyntud ba kan pha ia la ka jingim.

Ka jingngeit jong ka ha U Blei ka long kaba khlain, bad ka la tip ba khlem ka jingiarap jong U Blei kam lah ban jop. Ka jubab jong ka ha u Mordekai ka pynpaw ia ka jingngeit jong ka “Khie leit ialum lang ia ki Jiw baroh kiba ia don ha Shushan bad to iashah jingit na ka bynta jong nga bad wat bam lymne dih laisngi mynmiet lane mynsngi; nga ruh bad ki theisamla jong nga, ngin iashah jingit kumjuh bad kumta ngan leit shapoh sha u syiem kabym long katba kum ka ain bad lada ngan iap ai ngan iap” (Esther 4:16). U Mordekai u la phah ia kane ka khubor sha ki jaid Jiw jong u baroh kiba don ha Shushan, bad katba ki ia duwai bad shah jingit, ka Esther ka la pynkhreh ia lade na ka bynta kane ka khyllipmat kaba shyrkhei eh. “Te ha sngi kaba lai, ka Esther ka la phong ia la ki jain syiem bad ka la ieng ha ka phyllaw kaba kham shapoh ka ing u syiem, kaba marpyrshah ia ka ing u syiem, bad u syiem u la shong halor ka khet jong u ha ka ingsyiem, marpyrshah ka jingkhang jong kata ka ing. Bad ka la long kumta haba u syiem u la iohi ia ka Esther syiem ba ka ieng ha ka phyllaw ka la ioh ia ka jingsngewbha ha khmat jong u bad u syiem u la pyni sha ka Esther ia uta u dieng synshar ksiar uba la don ha ka kti jong u. Kumta ka Esther ka la wan hajan bad ka la ktah na khmut uta u dieng synshar.” (Esther 5:1,20).

`Na ka bynta ki Jiw ha kum kane ka jingjia kaba la batai haneng, ka jingduwai ka iaid ryngkat ka jingshah jingit. Ki la shim marwei marwei bad pynlong ia ka jingduwai ka pdeng jong ka jubab jong ki. Kiei ki jinghikai kiba ngi lah ban shim na kane?`