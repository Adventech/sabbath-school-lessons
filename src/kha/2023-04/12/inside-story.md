---
title:  Ka Jingiathuhkhanna Kaba Jia Shisha
date:   22/12/2023
---

### Kaba Phohsniew ia ki Jingphohsniew: Bynta 2

_Da: Andrew McChesney_

Naduh ba dang khynnah u Joseph Delamou u leit sha ingmane man la ka sngi bad bud ia ki dienjat jong u kpa jong u ban dem khohsiew ha khmat ki bleithaw. Hynrei u la ioh ia ka jingphohsniew kaba phylla, bad u la kylli ia U Blei la u la leit ne em ha ka jingiaseng kaba dei. U don ka jingsngewthuh ba U Blei u la khot ia u ba un mih noh na ka balang kaba u kpa jong u.

Kumta u Joseph uba dang 16 snem ka arta u la iasoh noh bad kawei pat ka balang ha Conakry, jong ka Guinea ha Africa ba shaphang sepngi. Shen u la kylla long u nongialam jong ki samla, bad u la pynlong ia shibun ki prokram leit ialap.

Hadien bun bun snem, u kpa jong u Joseph u la nang dom nang bitar ia u khun ba u leit iasoh bad kawei pat ka balang. “Nga kwah ia me ba men nang kren English,” u la ong. “Me donkam ban iehnoh ia ki kam balang jong me bad ba men sdang pule English.”

U Joseph u la pyntud ba un sangeh leit jingiaseng. Hynrei khnang ba un pynkmen ia u kpa, u la sangeh ia ka prokram leit ialap bad u la sdang ban pule English haba u la dap 23 snem ka arta.

U nonghikai English, u Fortunate Kaloubilori, u la sdang ia ka klas da ki ktien “to ngin ia duwai” U Joseph u la sngewphylla eh. U la pyrkhat ba u la iehnoh ia U Blei ba un nang pule English, hynrei u nonghikai u la duwai man la ka klass.

Lai taiew ha kane ka klass, u nonghikai u la pan jingiarap na u Joseph. “Nga don shibun ki kot exam ki khynnah ban pynbeit.” U Fortunate u la ong. “Phi lah ban iarap?”

Hadien ba u la pynbeit ia kita ki kot, u Fortunate u la khot sngewbha ia u Joseph ba un wan ban ia pule Baibl bad U. U Joseph u la sngewbha eh. U la pyrkhat U Blei u la bud ia u kat shaba u leit!

Hynrei kane ka jingiapule Baibl ka la pynkulmar eh ia u. U la ieh noh ia ka balang u kpa jong u bad u la leit iasoh bad kawei pat ka balang. Hynrei mynta u la iohsngew ia ki jinghikai kiba thymmai kiba ka Baibl ka hikai kaba i kumba kan ialam ia u Joseph sha ka balang u Fortunate , ka balang Adventist.

“Kane shisha ka dei ka jingbakla i pa jong nga.” U Joseph u la kren ha lade da ka jingsngew kthang. “Lada i pa i khlem phah ia nga hangne, ngan ym jin da la don ia kine ki jingeh.”

U la iaibteng ia ki jingiapule Baibl haduh ar bnai, nangta u la leit sha u pastor jong u ban pan jingbatai. U la kwah eh ban tip, kano ka balang kaba dei. U pastor jong u, u la shu kren pynrem ba ka balang Adventist ka long kaba bakla.

“Wat sngap ia ki” u la ong.

U Joseph u la phah ia u pastor jong u ban ia kynduh ia u Fortunate ban iakren shaphang kane. U pastor u la kyntait hynrei u la phah da kiwei pat ki briew. Haba kita ki nongmihkhmat u pastor kim lah ban kyrshan ia ki jingkren jong ki na ka Baibl, une u pastor u la kwah ban da ia kynduh hi. Hynrei ha ka sien kaba ar ruh u la shu phah biang da kiwei pat ki nongmihkhmat kiba ki jubab jong ki kim pynhun ei ei ruh em ia u Joseph. U Joseph u la rai ba un duwai bad shah jingit lai sngi khnang ba U Blei un iarap ia u kaei un leh. Te hangta u la ioh pat sa ia kawei ka jingphohsniew.