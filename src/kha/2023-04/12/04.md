---
title:  Ka Jingphla kaba iaineh jong u Mordekai
date:   19/12/2023
---

Ki la im kumba ki long ha ka ri nongwei, shen ne kham hadien u Mordekai bad ka Esther, lada ki iaisah kiba iaineh ha U Blei kin sa ia kynduh ia ki jingeh. Kane ka dei ka jingjia ia u Mordekai.

`Pule Esther 3:1-15. Kaei kaba la jia hangne, bad balei?`

Ha ka Esther 3 ka lynnong, ngi tip ba u syiem Xexres (Ahasueros) u la pyndonburom ia u Haman bad u la ai ha u ia ka kyrdan bad ka bor kaba khraw. La hukum ia baroh ki briew ba ki dei ban dem ha khmat jong u. Hynrei ngi ia pule ba “U Mordekai u khlem la dem khohsiew lane ai ka burom ha u” (Esther 3:2). Ka Baibl ka khlem batai ia ka daw balei ba u Mordekai u khlem dem ha khmat u Haman. Hynrei ngi tip balei. U dei u Jiw uba iaineh. U Mordekai um mon satia ban dem bad mane ia u nonghiar-pateng jong u Agag, u nong Amelek, u nongshun jong ki briew jong u naduh ka por jong ka jingmih noh ha Ijipt (Deuteronomi 25:19). Kumno ba u Jiw uba iaineh un mane dem ia u nong Amelek? Lane, mane iano iano hynrei lait tang ia U Trai

“Ynda kumta kita ki shakri ki jong u syiem kiba la don ha ka khyrdop u syiem ki la ong ha U Mordekai, Balei me ryngkang ia ka hukum u syiem? (Esther 3:3). Watla ngim tip bniah kumno u Mordekai u la jubab, hynrei ka dkhot kaba bud ka ong ba “u la lah iathuh ha ki ba u la long u Jiw” (Esther 3:4). Shisha ha kane ka jubab, u Mordekai u la ioh ka lad ba un batai ba kum u nongmane ia U Blei uba la thaw ia ka bneng bad ka khyndew, um lah ban mane ia uno uno u briew. Khlem artatien u Mordekai, katto katne u la lah ban sakhi shaphang ka jingngeit jong u, ka jingngeit kaba la shong tynrai bad kaba khlain eh kaba lah ban buh ia u bad ia kiwei ruh ha ka jingma.

“Na u Daniel bad ki lok jong u bad ruh na u Mordekai, ka jingshai kaba phyrnai ka la thaba hapdeng ka jingdum ba kynja mynsiem jong ka khet bad jingsynshar syiem ka hima Babilon.” Ellen G. White, Advent Review and SAbath Herald, May 13, 1884

Haba u Haman u la kwah ban pynjot ia ki jaid bynriew Jiw baroh, da kaba batai ia ki kum “Don kawei ka jaid bynriew basaphred bad baphriang hapdeng ki jaid bynriew ha ki shnat baroh jong ka hima jong me bad ki ain jong ki, ki pher na ki jong ki briew baroh; lymne kim sumar ia ki ain u syiem.” (Esther 3:8). Ki briew kiba ki dustur jong ki ki long kiba iapher bad kibym kohnguh ia ki ain u syiem? Ka daw kaba biang eh ba kin ioh ia ka jingpynshitom.

`Kiei ki rukom, wat mynta ruh kiba lah ban tynjuh ia ngi kumba la tynjuh ia u Mordekai? Kumno ngin jubab?`