---
title:  Pule Shuh Shuh
date:   22/12/2023
---

“Ha man la kawei pa kawei ka longing bad man kawei pa kawei ka skul, sha baroh ki kpa ki kmie, ki nonghikai, ki khynnah skul ha kiba ka jingshai jong ka Gospel ka la tyngshain, ka wan kane ka jingkylli kaba la kylli ia ka Esther Syiem ha ka khyllipmat jong ka por kaba eh tam jong ka histori ki Israel, “bad ei ba tip lehse pha la wan sha kata ka hima na ka bynta kaba kum kane ka por.” Esther 4:14.” Ellen G. White, Education, p.263.

“Ka Esther ka la long ka thei samla Jiw kaba bhabriew eh, ka bakha jong u Mordekai, uba la ialam noh ia ka sha ing hadien ba u kpa bad ka kmie jong ka ki la iap noh, bad uba la ieit eh ia ka la kum ka khun la jong hi. U Blei u la pyndonkam ia ka ban pynim ia ki jaitbynriew Jiw ha ka ri Pershia.”

“Ha ki por hyndai U Trai u trei kam ha ka rukom kaba phylla eh lyngba ki kynthei kiba la aiti sha U Blei bad kiba iatylli lang bad ki rangbah kiba la jied ban ieng skhem kum ki nongmihkhmat jong U. U pyndonkam ia ki kynthei ban ioh ia ka jingjop. Palat ban ia shisien, ha ki por kiba kyrkieh eh, u la wallam ia ki shakhmat bad u Trei kam lyngba jong ki ban pynim ia kiba bun ki mynsiem. Lyngba ka Syiem Esther, U Trai u la pyndep ia ka jingpyllait kaba donbor ia ki briew jong U. Ha ka por ba i kumbym don lad shuh ban pynim ia ki, ka Esther bad ki kynthei kiba iasoh lang bad ka da ka jingshah jingit bad ka jingduwai bad ruh da ki kam ha ka por kaba biang, ki la wanrah ia ka jubab bad ki la wallam ia ka jingpynim sha ki briew jong ka.

“Ka jingwad bniah shaphang ka kam ki kynthei ha ka jingiadei bad ka kam U Blei ha ki por ka Testament kaba Rim kin hikai ia ngi ha kine ki sngi khnang ba ngin lah ban leh ei ei ha ki por kiba kyrkieh eh. Ngin ym ia kynduh ia ki jingeh kiba ka syiem Esther ka la iakynduh, hynrei ki kynthei kiba la aiti shisha, ki lah ban iadon bynta ha kiba bun ki khep ki jingiashem kiba donkam. Ia kane la leh da kiba bun bad dang bun kiban dang leh.” Ellen G. White, Daughters of God, p, 45,46.

**Ki Jingkylli ban ia Puson**:

`Ka Kitab ka Esther ka la buh ia ngi ha ki jingkylli kiba khlem jubab, khamtam ha ka jingiadei bad ka kam ka Esther ha ka ingbishar u Syiem, wat la kyntiew ia ka shaduh ka kyrdan Syiem. Kumno ngin ithuh ia kine kiei kiei ha ka jingngeit jong ka, hato ngi lah ban iohi?`

`Ki ktien kiba pawnam ka Esther “Lada ngan iap, ai ngan iap” (Esther 4:16) ka la sawa lyngba ki hajar ki snem kum ka nuksa jong ka jingiaineh wat haduh ka jingiap. Kumno ki ktien jong ka, ki pynsawa ia kaei kaba ki briew jong U Blei kin iakynduh ha kine ki sngi kiba khadduh haba ka jingeh kumba la batai ha ka Jingpynpaw 13 lynnong kan wan jia shisha?`

`Ha klas pyrkhat biang ia ka jingkylli kaba don ha kaba kut jong ka jingiapule jong ngi ha ka sngi kaba Ar, kaba kren shaphang ba don ki por kiba ngin sngap jar shaphang ka jingngeit jong ngi. Hato kata ka dei ia ngi ban iaileh?`