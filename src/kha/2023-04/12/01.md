---
title:  Ka Esther bad U Mordekai
date:   16/12/2023
---

### Dkhot Baibl ban pynkhreh ia ka Lynnong
Daniel 1:1–12; Daniel 6:1–9; Esther 2:1–10, 20; Esther 3:1–15; Esther 4:1–14; Esther 9:1–12.

> <p>Dkhot Spel-lyndet</p>
> “ Ngan ai ruh ia me ban long ka jingshai ia ki Jentil ba men ioh long ka jingpynim jong nga haduh kaba kut ka pyrthei “(Isaiah 49:6).

Kawei na ki jingbuhjingkynmaw kiba ai mynsiem jong ka “Jingshakri shabar ka kolshor” ha ka Baibl lah ban shem ha ka Kitab Esther. La thoh ia shibun kiei kiei kiba la ktah ia ki Jiw ha ki bun spah snem kiba la leit bad kumjuh ruh kiba dang sah haduh kine ki sngi, kum ka jinglehniam jong ka Purim ia kaba la pynshong nongrim ha ka Esther 9:26-31.

Ka Esther bad u Mordekai, u bakha jong ka ki la long ki Jiw kiba la im ha Susa kaba long ka nongbah jong ka hima Pershia. Ngim tip na kino ki daw ym kumba long kiwei pat ki Jiw kiba la leit phai pat sha Judah, ma ki bad kiwei pat ki dang sah ha kane ka ri jong ka jingshah ring mraw.

Lyngba ka jingialam jong U Blei, ka Esther ka la kylla long ka syiem. “U syiem u la ieit eh ia ka palat ban ia kiwei pat ki kynthei bad ka la ioh ia ka jingsngewbha eh ha khmat u syiem palat ban ia kiwei pat ki theisotti; kumta u la pynphong ia ka pangsngiat syiem ha ka khlieh jong ka bad u la pynlong syiem ia ka ha ka jaka ka Vasti (Esther 2:17)

Dei da ka jingshim bynta jong ka, watla ka la long da ka jingbymbanse, ba ka kylla long pynban ka jingiathuhkhanna kaba khraw eh ha ka histori jong ka Baibl. Ha ka rukom kaba phylla kane ka jingiathuhkhanna ka pynpaw ba kumno ki briew jong U Blei watla ki don ha ka ri nongwei ki dang lah ban sakhi ia ka jingshisha.

Pynlut por bha katba phi lah ba phin pule ia kane ka Kitab jong ka Esther na ka bynta ka jingiapule ha kane ka taiew.

_* Pynkhreh ïa kane ka Lynnong na ka bynta ka Sabbaton, December 23_