---
title:  Ha ka Ingbishar ka Ri Nongwei
date:   18/12/2023
---

Hadien ka jingkut noh jong ka hima Babilon bad ka jingkiew jong ka hima Mido bad Pershia, bun eh na ki Jiw ki la leit phai pat sha ka ri ki kpa jong ki. Hynrei ym baroh kiba la leit phai. Dang don katto katne kiba dang sah ha ki jaka kiba ki la im la sah la palat shi pateng bynriew.

Da kane ka thymmei long briew ha ka jingmut, ngi don ia ka jinghikai kaba ngi ioh na ka jingiathuhkhanna jong ka Esther. “Ha kata ka sngi mynba u Ahasueros syiem u la shong halor ka khet ka hima jong u kaba la don ha Shushan kata ka ing syiem” (Esther 1:2). Dei hangne ba ka jingiathuhkhanna katkum ka Baibl ka sdang, ka hima Pershia kaba hapoh une u syiem.

Ha ka lynnong kaba 1, ka Syiem Phasti ka la duh noh ia ka jingsngewbha jong u syiem, kaba la pynlong ia u ba un wad noh da kawei pat ka syiem, da kata kaban shim noh ia ka jaka jong ka Phasti kaba u syiem um sngewbha shuh. Dei ha kane kein ba ka Esther bad u bakha jong ka, u Mordekai, ki la paw nyngkong

`Pule Esther 2:1-9. Kaei kaba kine ki dkhot ki hikai ia ngi shaphang ka jingjia ia u Mordekai bad ka Esther?`

Ka paw ba u Mordekai kum u riewkhraw jong u syiem, u dang shong ha ka khyrdop jong ka ingsyiem bad u shong u sah ha ka nongbah Shushan bad ka khun u bakha jong u ia kaba u la ting khun sha lade, kaba kyrteng ka Esther. Namar ka jinglong bad ka jaka kaba ki im ki sah, ki la im ha ka kolshor jong ki nong Pershia. Kane ka dei shibynta na ka daw, ba ia ka Esther la pynpaw ha khmat jong u syiem: “Te la shim ia ka Esther happoh ka ing u syiem ha ka jingsumar jong u Hegai u nongsumar jong ki kynthei” (Esther 2:8).

`Pule Esther 2:10,20. Kaei kaba la jia hangne, balei ba u Mordekai u la ai hukum ia ka kaba kum kane?`

Watla kane ka dkhot kam kren shai kdar, balei pat ba kam long kaba eh ban shu pyrkhat. Kum ki nongwei ha ka kolshor bad ka niam ki riew nongwei ia kaba ngi iohi ba ka long kaba sniew, ki la long kiba stad ha kaban sngap jar shaphang ka longing longsem bad ki jaitbynriew jong ki.

`Kiei ki jingjia kiba phi lah ban sngewthuh ba hangno ka long kaba bha ba phin sngap jar jar shaphang ka jingngeit jongphi? Lane hato ngim ju dei ban leh ia kata? Lada ngim dei ban sngap jar, te balei?`