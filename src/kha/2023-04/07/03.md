---
title:  Ka Nuksa shakri U Jisu bad ka Jubab jong U
date:   13/11/2023
---

Ka Baibl ka iathuh ia ngi ba u riewsaid u la wan ban tynjuh ia U Jisu, hynrei U Jisu u la tip ia ki jingmut barieh jong u. Shisha U Blei u tip ia ki jingthrang bad ki jingkwah jong ki dohnud jong ngi palat ban ia kaba ngi tip. Bad shisha ngim tip ia ki dohnud lane ki jingpyrkhat jong kito kiba kylli jingkylli ia ngi, ym dei kumta?

Teng teng ki briew kiba na kiwei pat ki jingngeit ki kylli jingkylli ia ngi shaphang ka jingngeit. Kum ka nuksa, iwei i paralok Muslim i la kylli ia ngi ka jingkylli kaba iadei bad ka jinglong Blei U Jisu, “Hangno ha ka Baibl ba U Jisu u ong ia lade ba u dei U Blei?” lane balei ba phi ong “Don tang Uwei U Blei haba phi don pat lai ki Person ha Ki Lai Ha Uwei? Watla kine ki jingkylli ki long kumba wad jingiakynroi, hynrei ka dohnud ka jong U Jisu ka iohi ia ki dohnud kiba thrang bad kiba thylli jong kito ki briew kiba kylli jingkylli. Ngim tip ia ki dohnud jong ki; ngim donkam ruh ban tip. Kaei kaba ngi donkam ban leh ka long ban shakri ba sakhi sha kwei pat da kaba bha tam ka jingstad jong ngi, khlem da niew ia ki jingmut jong ki briew.

`Pule Mathaios 26:56, Ki Kam 17:11, 1 Korin 15:3, bad 2 Timothi 3:16. Kumno kine ki dkhot ki iarap ia ngi ban sngewthuh ia ka jingjubab jong U Jisu ia uto u riewsaid ha u Loukas 10:26.`

Teng teng ngi kwah ia ki jubab hynrei ngi khlem trei shitom ban wad ia ki. U Jisu u la iathuh “Kaei kaba la thoh ha ka hukum? Kumno phi pule ia ka?” (Loukas 10:26). U Jisu u la kdew sha ka tynrai jong ka jingstad. Ha ka jaka ban shu sngap tang ia kaei kaba kiwei ki don ban iathuh ia ngi, ngi donkam ban pule ia ka Jingthoh (Ka Ktien U Blei) da lade hi. Baroh ki jubab ki la don lypa hangta, bad U Mynsiem Bakhuid u trei ha ki dohnud jong ngi ban pyntip kaei ngin leh. U Blei U la ai ha ngi ia ka Ktien jong U. Ha ka ngin shem ia baroh ki jingshisha bad ngi donkam ban tip kumno ngi dei ban im, bad kumno ngi dei ban leh ia kiwei pat, bad shaphang kumno ngin leh ban ioh ka jingim bymjukut. Shisha don ki bynta jong ki nonghikai bad ki pastors, hynrei ha kaba kut hi ngi dei ban leit sha ka Baibl na ka bynta ka jingshisha kaba im, “Ka Ktien jong Me ka long ka sharak ia ki kjat jong nga bad ka jingshai ia ka lynti iaid jong nga” (Salm 119:105). Kane ka dkhot kam dei tang kata ka jingrwai; ka dei ka jingshisha kaba kyntang, kaba kdew ia ngi sha ka Ktien U Blei bad ka long kaba donkam eh ha ki riewngeit.

`U Jisu, U Ktien jong U Blei uba la wan long doh, barobor u ju kdew ia ki briew sha ka Ktien kaba la thoh. Kaei kaba iathuh ia ngi hangne shaphang ka jingdonkam jong ka Baibl, bad balei ba ngi dei ban kyntait ia ki jingkren stad briew lane ki jingbatai stad Baibl jong ki briew kiban pynduh noh ia ka jingshaniah jong ngi ha ka Baibl?`