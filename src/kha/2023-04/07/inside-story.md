---
title:  Ka Jingiathuhkhanna Kaba Jia Shisha
date:   17/11/2023
---

### Ka Lynti Mishon sha Spain: Bynta 1

_Da: U Andrew McChesney_

U Luis u la ioh pang hadien ba u la shah pynbaptis bad ba u la dep pynrung ia lade kum u khynnah skul Theology ha Venezualan Adventist University.

Ha kaba nyngkong u la pyrkhat ba ka dei tang ka baiong khlieh. Hynrei ki dak ki la nang kham sniew, bad u la shitom ban ring mynsiem. Ki doctor ki la ong ba u don ia ka elergy ia ki phngit syntiew soh niamtra kiba dang phuh kylleng sawdong ka University. U la ioh shibun ki injekshon, hynrei ki tor jong u ki khlem shah ia u ban ring mynsiem. Ki doctor ki la ai jingmut ia u ba un iehnoh ia ka jingpule bad leit phai pat sha ing, hynrei um kwah ban leh kumta. U iaibteng ban leh test shuh shuh.

Hadien ka test jingpang ka la pyni ba u don ia ka jingpang HIV. Ka dei ruh ka por ba ki briew ha Venezuala ki la sheptieng eh ia kane ka jingpang. Bun kiba la pyrkhat ba kin ioh ia kane ka jingpang tang da kaba shu kum ktah. Ia u Luis la phah ba un leit noh sha ing.

U Luis um don da kawei pat ka lad hynrei tang ban shu leit beit sha ing. Ha ing u la leit wad jingiarap na kiwei pat ki doctor. Ka jingmih ka long baroh ka juh ka jingpang HIV. U Luis um lah ban sngewthuh balei. Hato u khlem la ai ia ka dohnud jong u sha U Blei? Hato u khlem leit pule pastor? U la sngewsih eh.

U rangbah balang u la ithuh ia kane ka jingsngewsih ha u Luis, “phi dei ban long uba kmen,” la ong u rangbah balang. “Lada phim pat lah ban leh kmen kaba mut ba phi khlem ia kynduh ia U Jisu.”

Kane ka jingiohi jong u rangbah balang ka la ktah jylliew eh ia ka dohnud jong u Luis. U la leit phai sha ka kamra thiah jong u bad u la duwai. U la duwai ia U Blei ba un map ia u. U la iathuh ia U Blei ba u khlem la pyndonburom ia U Blei ha ka met jong u ha ka jingim ba mynshuwa bad u la bakla eh bad u dei ban ioh ia kane ka jingpang HIV. “Ngam kwah ia me ban pynkhiah ia nga,” u la duwai “Nga shu kwah ban ialap ha baroh ki sngi kiba men ai ia nga ban im.”

Ha kata ka khyllipmat don kaei re kaei kaba la jia. U Luis u sngew kumba ka dohnud jong u ka la sdang ban ing, bad kane ka jingkhluit ka la par ha baroh kawei ka met. U la iapler.

Haba la test biang ia u Luis, ka result ka mih ba u long negative na ka jingpang HIV. Da ka jinglyngngoh u la ong ba kin test biang sa shisien bad sa shisien bad ha baroh kine ki test, um don shuh ia ka jingpang HIV.

“Balei ba phi phah test bunsien lada ka result ka long negative?” u doctor u la kylli. “ym donkam test shuh ia phi.”

Da ka jingpyndep ia ka jingkular jong u ia U Blei, u Luis u la aiti ia ka jingim jong u ha kaba ialap bad ha kaban wallam ia ki mynsiem sha U Jisu. U la shong kurim bad u la pyndep ruh ia ka jingpule Theology ha ka University ha u snem 2006.

Nga khlem sangeh ban ialap ia ka gospel naduh kata ka por,” u la ong.

Mynta u Luis bad ka ing jong u ki long ki mishoneri sha Spain.