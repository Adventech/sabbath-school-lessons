---
title:  Ban ieit ia kiwei kumba ieit ia lade
date:   15/11/2023
---

`Pule Mathaios 22:37-40. Kumno ka jingkren jong U Jisu ha kine ki dkhot haba ia nujor bad ka jubab jong U, ia u riewsaid, ha u Loukas 10:27,28.`

Katkum u Mathaios 22:37-40, u Jisu u kren shai ba ka jingpynpaw kaba man la ka sngi ia ka jingngeit ka shong ha kine ki ar tylli ki hukum. Bad Loukas 10:27,28 ka pynshai shuh shuh ba haba u briew u leh ia kine ki ar tylli kiei kiei, te kumta ma u, ne ma ka kin ioh ia ka jingim bymjukut.

“Ka jingieit ka dei ka ain tynrai ne ka nongrim jong ka sorkar U Blei ha bneng bad ha khyndew, bad ka dei ruh ban long ka nongrim jong ka jinglong u khristan baroh. Dei tang kane hi marwei kaba lah ban pynskhem ia u. Dei tang kane hi kaba pynlah ia u ban ieng skhem ha pdeng ki jingeh jingtynjuh bad jingjynjar.” Ellen G. White, Christ Object Lessons, p. 49.

`Pule Galatia 5:14; Mikah 6:6-8; bad 1 Ioannis 4:20,21. Kumno kine ki dkhot ki pynkhlain shuh shuh ia kaei kaba u Jisu u la iathuh ia ngi?`

Katkum u Paul, “Namar la pyndep ia ka hukum baroh ha kawei ka ktien ha kane kein: Men ieit ia la u paramarjan kumba ia lade” (Galatia 5:14). Ha u Paul, ban ieit ia U Blei lah ban iohi shisha tad haduh ba ia kata ka jingieit la pynkhraw bad pynpaw ha ki kam ki jingleh jong ngi ia kiwei pat ki briew. Watla u la kren “hynrei uta uba hok da ka jingngeit un ioh im” (Rome 1:17), hynrei ban im da ka jingngeit kam dei kaei kaei kaba rieh, kabym tip lane kabym lah ban iohi da kiwei pat. U Paul, u Mikah, bad u Ioannis ki kren shai ba ki kam kiba da leh shisha bad kiba paw ki pynpaw, pynshisha ia ka jingngeit kaba shisha kaba ngi phla.

Ha 1 Korin 13 lynnong, u Paul u kren da ka bor bah ba lada mano mano kiba ong ba ki don ia ka jingtip kaba khraw bad kiba leh kam bakhraw lane kiba don ia ka jingngeit kaba khraw wat kiba la kloi ban aiti ia la ka jingim hynrei kibym don ia ka jingieit, te uta u briew u kylla long tang “u khiew thylli ne kum ka rwiang rnong ba sawa”(1 Korin 13:1).

`Peit ia ka jingkren jong ka Ellen G. White haneng. Phi iohi kumno ka kren ba tang ka jingieit kaba pynlah ia ki briew ba kin iaineh bad long khlain ha ki jingpynshoi. Kumno kane ka jinghikai ka pyni ba ka hukum ban ieit kam dei ka jingpynim da ki kam, hynrei ka dei ka jingpynpaw ia ka jingngeit kaba ngi don ha U Jisu?`