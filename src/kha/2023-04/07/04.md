---
title:  Ban Ioh ia ka Jingim Bymjukut
date:   14/11/2023
---

`Pule Loukas 10:27,28. Ka jubab aiu kaba u riewsaid u la ai?`

U riewsaid u la kylli ia ka jingkylli, bad ma u hi u la ai ruh ia ka jubab “ban ieit ia U Trai U Blei jong me da ka dohnud baroh . .” bad “ieit ia u paramarjan kumba ia lade” (Loukas 10:27,28).

Kumno U Jisu u la jubab? U la ong “ Me la iathuh ia kaba dei, to leh ia kane, ta men ioh im. (Loukas 10:28).

Ia kiba bun ki riewngeit, ban jubab ia kaba dei katkum ka jinghikai tynrai bad ka jingngeit kam long kaba eh. Ka jingeh ka long, ban leh ia kaei kaba ki tip ba ka long kaba dei leh bad ban bud ruh ia kaei kaba ki ngeit. Bun ki briew kiba watla ki la tip eh kumno ban ioh jingpynim, kin jot ei noh namar ba ki khlem la kohnguh ia kaei kaba ki la tip. Haduh katta kane ka kam ka long kaba shyrkhei eh. Tang ban shu tip shaphang ban ieit ia U Blei bad ia u paramarjan kam pat biang, hynrei phi donkam ban leh ia ka.

`Pule Jakob 2:17-22. Kumno kine ki dkhot ki syriem eh ia kaei kaba U Jisu u la kren ha u riewsaid?`

Lada ngi la ieit ia U Blei, ngin pule ia ka Ktien jong U, ngin duwai, ngin sumar ruh ia ki hukum jong u, bad ngin long kiba kohnguh ia ka sur jong U, “da ka dohnud baroh.” Lada ngi ong ba ngi ieit ia kiwei pat, hynrei ngam salia ia kiwei pat ha ingmane, lane lada nga leh kiar ia ka jingdonkam jong kiwei pat haba nga lah ban iarap, hato ka jingngeit jong nga ka bha aiu? Ka jinglong khristan kam dei tang ki thup jong ki jinghikai jingngeit, hynrei ka dei shibynta na ka jinglong bad jingim.

“Hynrei lada u para bangeit lane ka para bangeit ki da long kiba lyngkhuid bad lada ki da long kiba kyrduh ka jingbam kaba ha la ka sngi bad lada uno uno ruh na phi u shu ong ha ki, To khie leit phi ha ka ba suk, to phin pynsyaid phin pynkdang ia lade; hynrei pynban phim ai satia ha ki ia kita kiei kiei ruh badonkam ia ka met; hato ka myntoi aiu?”(Jakob 2:15,16).

`Haduh katno phi long kiba sngewlem ia ka jingdonkam jong kiwei pat? Haduh katno phi bud ia ki Ktien jong U Paul: “Khlem da khmih uwei pa uwei tang ia la ki jong hi, hynrei uwei pa uwei na phi ia ki jong kiwei pat kein” (Philipi 2:4)? Da ka jingaiei jong U Blei, kumno phin long kiba iarap shuh shuh ia kiwei pat?`