---
title:  'Ka Gospel Bymjukut: Ka Khubor jong ka Mishon'
date:   10/10/2023
---

`Pule Jingpynpaw 14:6,7. Kaei ka matpdeng kaba donkam ha ka mishon jong U Blei ia kaba phi lah ban iohi na kane ka “gospel bymjukut” ia kaba la pyrta da u angel uba nyngkong napdeng ki lai ki angel?`

Dei tang kane ka dkhot hapdeng ka Jingthoh baroh ha kaba ia ka ktien “bymjukut” bad “gospel” la pyniasoh lang. Ka Gospel ka long ka khubor ba bha jong ka jingaiei ia kaba la tyrwa ha baroh lyngba U Jisu Khrist. U la wan sha kane ka pyrthei ban pyni ha ngi ia ka jingaiei bad ka jingshisha (Ioannis 1:14). U la im da ka jingim kaba khlem pop bad u la iap halor ka diengphna kum ka jingknia ban ia bujli noh ia ka bainong jong ka jingiap kaba long ka pop jong ngi (Isaiah 53:4,5; 1 Petros 3:18). U la mihpat sha ka jingim, u la leit phai pat sha bneng, bad la kyntiew ia u da U Kpa, bad mynta u dang iasaid na ka bynta jong ngi ha ka jaka kyntang ha bneng (JIngpynpaw 1:18; Ki Kam 2:33; Hebru 7:25). Shen un sa pyndep noh ia ka jingkular kaba khraw tam jong U ba un wan pat ha ka bor bad ka burom, bad shisha hadien ka shihajar snem un sa seng ia ka hima jong U Blei ha ka pyrthei (Ioannis 14:1-4; Ki Kam 1:11; JIngpynpaw 21:1-4). Kine baroh ki long ki jingshisha kiba donkam eh na ka bynta ka gospel bymjukut.

Shisha kane ka khubor ka long kaba bymjukut bad kaba khraw eh. Don tang kawei ka gospel kaba lah ban pynim ia ngi. Kan iaineh kajuh tad haduh ba ka mishon jong U Blei kan dep pura. Yn ym don shuh da lei lei da kawei pat ka gospel. Ki jinghikai kiba lamler bad kiba shukor kin wan bad kin jah noh (Ephesos 4:14), hynrei ka khubor jong ka jingpynim, ka gospel bymjukut, kin ym kylla da lei lei ruh em, bad kito kiba ngeit bad kiba im da ka jingkohnguh kin sa ioh ia ka bainong bakhraw (Deuteronomi 5:33, Rom 2:6).

Ka juh ka kam kaba la phah ia ki synran kiba nyngkong, la phah ruh ha ngi mynta ki sngi. Ngi dei ban iaibteng ia ka kam ban pynlong synran na ka bynta u Khrist ha baroh ki jaka. Hynrei ki jait synran aiu? Ki briew kiba bha, kiba shida hok, kiba aiti lut, bad kiba dap da ka jingieit? Kine ki jinglong ki long kiba donkam eh, hynrei kim pat biang. Ngi donkam ban pynlong synran da kaba ngeit bad aiti ha baroh ki jingdawa jong ka Baibl ban long synran (Loukas 9:23; Ioannis 13:34,35; 2 Korin 5:17) da ka rai ba ngin shim: ban long kiba la kloi bad ban pynkhreh ruh ia kiwei na ka bynta ka jingwan kaba arsien jong u Kynrad jong ngi U Jisu Khrist.

“Ka jingpynbna na ka bynta ka jingbishar (Jingpynpaw 14:6,7) ka dei ka jingpynbna na ka bynta ka jingwan arsien jong U Jisu ba ka la hajan eh. Ia kane ka jingpynbna la khot ka gospel kaba bymjukut. Kumta ka jingialap na ka bynta ka jingwan arsien ka jong U Jisu Khrist, ka jingpynbna ia ka jingjan jong ka, ka long ka bynta kaba kongsan jong ka khubor jong ka gospel.” Ellen G. White, Christ Object Lessons, pp.227,228.

`Kumno ba ka jinghikai jong ka jingbishar ka don jingiadei bad ka “Gospel bymjukut” ha ka khubor jong u Angel uba nyngkong? Balei ba ka gospel ka dei ban long pdeng tam eh jong kane ka jingbishar?`