---
title:  'Ka Pyrthei: Ka Madan bah jong Ka Mishon'
date:   12/10/2023
---

`Pule Jingpynpaw 7:9,10. Kaei kaba kane ka dkhot ka batai shaphang ka lyngkha bah jong ka mishon jong U Blei?`

Kane ka lynnong mynta ka taiew ka pynleit jingmut jur ha ki ar tylli ki dkhot kiba kongsan jong ka mishon kiba long ka pdeng ha ka jingleit pynlong synran bad ka gospel bymjukut. Kaba sngewtynnad ka long ba baroh ar tylli ki dkhot ki don ia ka juh ka kyntien kaba pynisaoh lang: kata “hangno” Ki ong: “namar kata kein to khie da leit noh ma phi to pynlong synran ia ki bynriew baroh” (Mathaios 28:19), “ha kita kiba shong halor kata ka khyndew – bad ha ka kynja bynriew bad ka jait bad ka thylliej bad u paitlang baroh” Jingpynpaw 14:6).

Ha kiwei pat ki kyntien, ka gospel jong U Khrist ka dei ban poi sha ki jait bynriew baroh, ki jait ki thylliej bad u paitlang baroh. Ka bor jong ka gospel ka long ban pynlong kawei ia ki briew kiba la pynim ha ka jinglong shipara. Ngi don tang uwei u nongmuna ba ngin pyrthuh bud, bad Uta u long hi U Khrist. Lada ngi pdiang ia ka jingshisha kumba ka long ha U Jisu, ki jingsngew jait bynriew bad ka jingiabishni kan pait kan pra noh, bad U Mynsiem ka jingshisha Un pyntylli ia ki dohnud jong ngi ban long kawei.

Haba U Jisu u ong, “phin long ki nongphla ia nga” (Ki Kam 1:8), u don ia ki lai tylli ki jaka ha ka jingmut jong U:

**Jaka 1**: “Phin long ki nongphla ia nga ha Jerusalem,” ha kata ka por ki synran ki don hajan ka Jerusalem, kumta U Jisu u mut ban ong “sdang ban iasam ia ka jingiashem jong phi bad U Blei, bad ki briew kiba don ha jan eh jong phi” Ka mishon ka sdang na ing, ha ki dkhot ka longing long sem, ki marjan marpa bad ki lok ki jor. Kane ka dei ka jaka sdang jong ka mishon.

**Jaka 2**: Nganta u bteng shuh shuh “bad ha Judia baroh bad ha Samaria.” Ka mishon jong ngi ka kynthup ia kito kiba ngi don jingiadei bad ha ka juh ka por kiba sah kham jngai na jaka shong jong ngi. Ha kane ka kynhun kin don ki briew kiba lah ban iakren da ka juh ka jait ktien kaba ngi kren, ki briew kiba don ia ki riti dustur kiba ia jan bad ngi hynrei kibym ia im kum ma ngi. Kane ka dei ka jaka kaba kham jngai jong ka mishon jong ngi.

**Jaka 3**: Palat ia kane, U Khrist u ong “Bad sha kaba kut ka pyrthei.” Ka mishon ka jong U Blei ka khot ia ngi ba ngin kot sha ki briew na baroh ki jaka, ki ri, ki jait bynriew, ki jait ktien, jait thylliej. Kane ka dei ka jaka kaba khadduh tam eh jong ka mishon jong ngi.

`Ka thong: Duwai man la ka sngi ha kane ka taiew na ka bynta ka imlang sahlang ha kaba phi shong. U Blei u la buh ia phi hangto na ka bynta kane ka daw.`

`Ka Thong shaneng: wad bniah bha ia ka jaka jong phi (ki jait briew aiu kiba ker sawdong ia phi) ki jait niam aiu bad ki dustur jong ki, la kiba tymmen, ki samla, kiba duk, kiba riewspah, kiba kren kumno, bad ter ter. Duwai ha U Blei ba un pyni ia phi kumno ba phi lah ban long ki lad jong ka jingieit U Blei sha ki.`