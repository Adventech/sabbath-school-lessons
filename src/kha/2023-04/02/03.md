---
title:  'Ban Pynlong Synran: Ka Byrshem jong ka Mishon'
date:   09/10/2023
---

`Pule Mathaios 28:16-20. Kiei ki daw bah jong ka jingpynlong synran ia kiba phi lah ban ioh na kine ki dkhot?`

Mathaios 28:16-20 ka pynbna ia ka hukum bym kylla ka Baibl, ia kaba ngi ju tip bha kum ka Jingphah sha ka kam kaba khraw (Mat 28:18-20), ha kaba u Jisu u la bthah ia ki synran jong U ba kin mih shabar bad ban pynlong synran, ban hikai ia ki ha ka jingngeit, bad ban ialam ia ki sha ka jingiasyllok (Markos 16:15,16; Loukas 24:44-49; Ioannis 20:21-23; Ki Kam 1:8).

Ka daw tynrai jong u Mathaios 28:16-20, lah ban iohi bha ha ki saw tylli ki mat ba kongsan (1) U Jisu u hukum ia ki synran jong U ba kin leit sha Kalilaia ba kin don lang bad U (Mathaios 28:16,17), (2) U Jisu u wan sha ki bad u pynbna ba ka bor bad ka burom halor baroh ka dei ka jong U (Mathaios 28:18), (3) Nangta U Jisu u phah ia ki synran ba kin leh ia ka kam kaba khraw – kata ka long ban pynlong synran – (Mathaios28:19,20), bad khadduh, U Jisu u kular ia ki synran jong U ba un long lem bad ki shaduh kaba wai noh ka pyrthei (Mathaios 28:20).

Ka jingpynlong synran ka long ka nongrim kaba kongsan eh jong kane ka jingphah U Jisu, bad ka dei ka kam ba kongsan eh jong ka mishon. Kumba ka long, ha ka ktien Krik kaba sdang jong U Mathaios 28:19 ka ong “ynda nga la leit, namar kata, pynlong synran. Ka ktien “namarkata” ka long ka nongrim ha kane ka jingphah ba khraw. Kumba la kren ha ka dkhot ba 18 ka pynpaw ia ka bor bakhraw tam jong U Khrist – baroh kine ki wan na ka jingjop kaba u la ioh ha ka jingmihpat jong U.

Ka long kaba donkam eh ban sngewthuh ba ka ktien ai bor ban trei kam ha kane ka jingphah kaba khraw ka long ban “pynlong synran” Ban hikai ia baroh, ban pynbaptis ia ki, bad ban iasam ia ki jinghikai jong U Jisu sha ka pyrthei baroh kawei ki long ki jinglong jong ka kam pynlong synran. Hangne u Jisu da kaba shai eh u phah ia ki synran jong U sha kawei ka thong: kata ka long “ban pynlong synran.” Shisha kane ka long ka dkhot mishon kaba khraw eh ha ka Baibl. Ka kut da ka jingkular jong U Jisu da ka jingdon ba ianeh jong U ryngkat ki nongbud jong U baroh.

Shisha, ka jingphah bakhraw ka don jingthmu kaba kham iar ba ym tang ia ki synran kiba nyngkong kiba ia don lem bad U ha kato ka por. “Kim lah ban leit sha baroh ki jaitbynriew da lade hi ban pyndep ia kane ka kam ba khraw kaba la pynshet ha ki. Namar kata kane ka jingphah kaba khraw ka long ia ka pyrthei baroh kawei: man la uwei pa uwei u nongbud ba shisha jong U Jisu Khris u dei ban ia don bynta lem ha ka kam ban pynlong synran ia kiwei pat. Shuh shuh, ka khubor ia kaba dei ban phah – ka dei ka gospel kaba bymjukut jong U Jisu Khrist – ia kaba la thmu na ka bynta ka pyrthei hi baroh kawei khlem da don pud hangno hangno lane khlem da khein jait bynriew lane jait ktien.

`Ka mishon ka long ban “pynlong synran.” Kumno ba kane ka hukum jong u Kynrad ka ktah ia phi katba phi im ban shakri ia kiwei? Kaei kaba phi lah ban leh khnang ba phin ioh trei shuh shuh ia ka kam ia kaba la pynshet ha phi?`