---
title:  Pule Shuh Shuh
date:   13/10/2023
---

Ban long ki nongphla sha baroh ki jait bynriew. “Ki ktien jong U Nongsiewspah, “Phi long ka jingshai jong ka pyrthei, ka kdew sha ka jingshisha ba u la pynkhamti ha ki nongbud jong u ia ka mishon kaba shityllup ka pyrthei. Kumba ki kjat sngi ki sam lyngba shaduh ki kyndong kynshrot jong ka pyrthei baroh kawei, kumta u Blei u la thaw lad ba ka jingshai jong ka gospel ka dei ban poi sha kawei pa kawei ka mynsiem kaba don ha ka pyrthei. Lada ka balang jong U Khrist kan pyndep ia kane ka jingthmu jong U Trai jong ngi, ia ka jingshai yn tyngshain ha baroh kiba shong ha ka jingdum ha ki jaka bad ka syrngiew jong ka jingiap; ha ka jaka ban ialum lang ha ki ingmane shibun ki briew bad ban ieh noh ia ka kamram ba la ai ha ngi ha kaban bah ia ka diengphna jong U, ki dkhot jong ka balang baroh ha ka pyrthei ki dei ban saphret sha baroh ki jaka, ban shah ia ka jingshai jong U Khrist ba kan tyngshain ha ki, ba kan trei kumba u la leh na ka bynta ka jingpynim ia ki mynsiem, bad ba ia kane ka gospel jong ka hima da kaba stet eh yn rah sha ka pyrthei hi baroh kawei.

“Baroh ki ri, ki nong Kekadonia ki khot jam eh, ‘Ale to wan ban iarap ia ngi’” U Blei u la plie ia ki lyngkha ha khmat jong ngi. Ki jingthaw ka bneng ki dang ia trei lang bad u briew. Ka jingialam U Blei ka don lem bad ngi, bad ka bor jong U ka trei kam ha ka jingpyrshang jong u briew. Matlah shisha long ki khmat jong kito ki briew ki bym iohi ia ka jingtrei jong U Trai, bad kyllut shisha long ki shkor kibym iohsngew ia ka jingkhot jong u Nongaplangbrot ba shisha. Don kiba la iohsngew ia ka jingkhot jong U Blei bad ki la ai jubab bad kohnguh. To ai ba baroh ki dohnud kiba la shah pynkyntang kin kohnguh ban wad ia ki lad ha kaban pynbna ia ka khubor jong ka jingpynim. Lada ki shynrang bad ki kynthei ha ka jingsngewrit bad ka jingiaineh kin pdiang bad trei ia ka kam kaba la pynshet ha ki da U Blei, U Blei hi un pynpaw ia ka bor jong U ha kaban pynkylla ia kiba bun sha ka jingshisha. Khraw long shisha ka jingmih na kata ka jingiatrei lang.” Ellen G. White, Advent Review and Sabbath Herald, November 14,1912.

**Ki Jingkylli ban ia Puson**:

`Ka bor jong ka jingtrei jong ka balang ha ka imlang sahlang kan mih bad paw pura haba – ka met jong U Khrist – kan pynpaw bad pyndep ia ka jingieit jong U Blei lyngba ki jingim jong ngi hi ha ka mishon jong U. Kumno phin jubab ia kane ka thong marwei marwei.`

`Kumno phi pyrkhat, hato ki briew ha ka imlang sahlang jongphi ki ithuh bad sngewthuh ia ka balang jong phi? Kumno phi tip? La ka jingpyrkhat jong ki ka long kaba bha, kaei ba phi lah ban leh khnang ban pynkhlain shuh shuh ia ka? Lada ka long pat kaba sniew, kumno phin leh ban pynbha ia ka?`

`Balei ba ka long kaba donkam eh ban batskhem ia ka gospel bymjukut kum ka pdeng jong ka mishon jong ngi? Kaei ka jingkyrmen kaba khraw kaba ngi lah ban iasam bad kiwei, la hangno hangno ia ka khubor kaba bha, ia kaei kaba U Jisu u la leh na ka bynta jong ngi halor ka diengphna?`