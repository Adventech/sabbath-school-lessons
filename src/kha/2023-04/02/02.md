---
title:  'Ki Lai Ha Uwei U Blei: Ka Nongrim Jong Ka Mishon'
date:   08/10/2023
---

Ka mishon jong U Blei ha ka Jingthoh ka don ia U Jisu ha khmat bad hapdeng kum Uta Uba long tang ma U ka lynti sha ka jingpynim. U Jisu hi da lade u la pynbna, “Nga long ka lynti, ka jingshisha bad ka jingim de. Ym don uba wan sha U Kpa lait tang da nga” (Ioannis 14:6). Hynrei U Jisu ruh u iarap ia ngi ban sngewthuh ia ka jinglong pdeng jong Ki Lai Ha Uwei U Blei ha ka mishon jong U.

Baroh kiei kiei ba U Khrist u la leh ka la long na U Kpa Uba ha bneng (peit Ioannis 14:6; 5:30 bad 12:45). Ngi dei ban kynmaw barobor ba ka mishon jong U Khrist kam sdang na ka por ba u la wan sha ka pyrthei. U la ioh pdiang ia ka na U Kpa shuwa ka jingpynlong ia ka pyrthei (Ephesos 1:4; 1 Petros 1:20).

Namar kata U Blei u la thmu ban wan sha u bynriew shuwa ba un buh ia ki nongrim jong ka pyrthei, bad u la rung khnang sha ka histori jong ka jinglong briew khnang ba un pyndep ia kata ka jingthmu jong U.

U Khun u la thaw ia ka pyrthei (Ioannis 1:3) bad ha ka ȉa kaba la dap biang (Galatia 4:4), U Blei u la pynpaw ia ka jingieit jong U da kaba u la phah ia la U Khun ha ngi. (Ioannis 3:16). U Khun u la wan bad u la iap halor ka diengphna bad u la jop thiaw ia ka jingiap. Nangta, U Kpa u la phah ia U Mynsiem Bakhuid hangne (Ioannis 14:26; 16:7), ban pynkynduh ia ka pyrthei(Ioannis 16:8-11), bad mynta u dang iaibteng ia ka mishon jong U Kpa bad U Khun da kaba pynshaitbor bad da kaba phah ia ki briew jong U Blei sha ka mishon (Ioannis 14:26; 16:13,14).

`Pule Ioannis 20:21,22. Kumno ka jingsngewthuh ba ka tynrai jong ka mishon ka wan na U Kpa, U Khun bad U Mynsiem Bakhuid, ka pynwandur ia ka mishon jong ngi?`

Watla ia ka ktien “Ki Lai Ha Uwei” khlem la shem ha ka  Baibl, hynrei ka mishon ka kdew shai sha ki sakhi kaba kynthup ha kiba bun bah ki dkhot shaphang Ki lai ki Person jong ka jinglong Uwei U Blei. Kum ka nuksa, hadien ka jingmihpat, U Khrist u la mihpaw ha ki synran jong U bad u la kular ia ki: “Ngan phah ha phi ia kata ba la kular U Kpa jong nga; hynrei phi to iaishong ha ka nongbah Jerusalem, tadynda yn pynkup ia phi da ka bor na jrong.” (Loukas 24:49). Hangne ngi shem ia ka jingshisha jong ka mishon jong Ki Lai ka jinglong Blei ha kane kawei ka senten: ki jingkular U Kpa, ka jingpynskhem U Khun shaphang kata ka jingkular, bad ka jingkular shaphang ka jingwan jong U Mynsiem Bakhuid (Peit ruh Loukas 3 :16; Ki Kam 1:4,5,8).

Ngi sngewthuh shai na kane ba ka mishon kam dei ka jong ngi. Ka dei ka jong Ki Lai Ha Uwei U Blei. Ka mishon kaba kum kata kan ym duh noh lano lano ruh.

`U Kpa U Khun bad U Mynsiem Bakhuid baroh kine lai ki ai don bynta ha ka kam ban pynim ia ki mynsiem. Balei ba phi shem ba kane ka jingshisha ka long kaba pyntngen shisha?`