---
title:  'Ki Briew jong U Blei: Ki Lad ki lynti jong ka Mishon'
date:   11/10/2023
---

Lyngba ka history baroh kawei, U Blei barobor u don ia ki nongmihkhmat ba iaineh jong U, kiba ha ka jingkohnguh, ki iai bud ia ka jingthmu jong U. Ki briew jong U Blei ki long kito ia kiba la khot bad kiba la pdiang ia kata ka jingkhot sngewbha ban long ki nongiashim bynta ha ka jingaiei jong U. Baroh ki la ju long bad kin nang iai long, ki atiar jong U Blei ban pyndep ia ka mishon jong U.

`Pule Jenesis 12:1-3 bad Deuteronomi 7:6,11,12. Kaei ka jingthmu ba nyngkong eh jong U Blei na ka bynta ki briew jong u ha ka Testament kaba Rim?`

Ka jutang jong U Blei bad u Abraham bad ki pateng bynriew jong u ka don ia ka jingthmu kaba shai kdar. La khot ia ki, la thaw ia ki, bad la phah ia ki ban long ki nongtalbikam jong ka mishon jong U Blei – ki lad jong ki jingkyrkhu U Blei sha ki jaitbynriew baroh (nujor bad Deuteronomi 28:10, Isaiah 49:6). Ia ki la jied hapoh ka jutang jong ka jingiadei bad ba ia mynjur bad U Blei, ba la pynshong nongrim ha ki kyndon jong ka jingngeit bad ka jingkohnguh ha U (Jenesis 22:16-18; Eksodos 19:5,6; Deuteronomi 28:1,2; 2 Khronikyl 7:14). Kane ka kam ban khring ia ki jaitbynriew bad ki ri kiba marjan jong ki Israel, ka dei ka buit jong ka mishon jong U Blei ha ka Testament kaba Rim.

Ha ka Testament kaba Thymmai, ka mishon jong U Blei ka iaibteng. U Trai uba la mihpat bad uba long u Nongpynim u la pynmih ia ka lynti ba thymmai jong ka mishon (Math 28:18-20, bad Ki Kam 1:8) ha kaba ki synran jong u Jisu – kiba pyniar ia ka Balang, ki leit sha ka pyrthei baroh kawei na ka bynta ka mishon, ba iapher na ki Israel ba mynshuwa kiba ngeit ba ka pyrthei ka wan sha ki. Ka Mishon ka khlem sdang na ka balang, mar khongpong ia kata, ka balang ka mih namar ba U Blei u dang don ia ka mishon ba un pyndep, bad u pyndonkam ia ka balang jong U ba kan pyndep ia kata.

Hynrei ka jingkylli ka dang sah: kaei ka mishon jong ka balang? Ka long ka juh ka jong Uta uba la seng ia ka balang: “Naba U Khun u briew u la wan ia kaban wad bad ban pynim ia kaba la jah noh.” (Loukas 19:10). Watla ym don iwei ruh na ngi ha ka balang kiba lah ban pynim iano iano ruh, hynrei ngi lah bad ngi dei ban kdew ia kiwei sha Uta uba lah ban pynim, U Jisu Khrist.

“Ka mishon jong ka balang jong U Khrist ka long ban pynim ia ki nongpop kiba la jah noh. Ngi dei ban pynbna ia ka jingieit jong U Blei sha ki briew baroh bad ban jop ia ki sha U Khrist da ka bor jong kata ka jingieit” Ellen G. White, Testimonies for the Church, Vol. 3, p. 381. Ah shisha ka long ka kabu bad ha ka juh ka por ka long ruh ka jingkitkhlieh kaba khraw eh!

`Ka Mishon ha ka balang ka long kum ka lyer ha ka jingim jong ngi. Khlem ka lyer ngin iap. Khlem ka mishon, ka balang kan iap. Kaei kaba phi lah ban leh marwei marwei ba phin pynneh ia ka jingim jong ka balang jong phi?`