---
title:  Ka Jingiathuhkhanna Kaba Jia Shisha
date:   13/10/2023
---

### Ar ngut Ki Khun shynrang, Ar tylli ki Jingduwai: Bynta 2

_Da: U Andrew McChesney_

Phra bnai ki la leit hadien ba la jubab ia ka jingduwai da ka kambah, bad ba ki dkhot balang Adventist ki la leit jngoh ia u kpa ha ka sien kaba ar ha ka sngi Sabbaton ha Conakry, Guinea. Khatsan ngut ki briew ki la wan ryngkat bad ki khun , u Junior bad u Emilie, kiba la leit skul ha ka jaka kaba don ka ingmane “Ngi wan hangne ban duwai,” u rangbah balang u la ong.

U kpa u la pynpaw ia ka jingsngewnguh, hynrei u la don ia ka jingkylli. “Balei ba baroh kiwei pat ki khristan ki leit jingiaseng ha ka sngi Sunday katba ma phi pat phi ia mane Blei ha ka sngi Saitjain? “ u la kylli.

U Rangbah balang u la ong ia u kpa ba un plie ia ka Baibl sha ki Eksodos 20:8-10. U kpa u la pule; “Kynmaw ia ka sngi Sabbaton ban rakhe khuid ia ka. Hynriew sngi men trei bad men leh ia ki kam jong me baroh, hynrei ka sngi kaba hynniew ka long ka sabbaton ia U Trai U Blei jong me”

Hynrei u kpa u khlem ngeit eh. “ka sngi kaba hynniew ka dei ka sngi Sunday”u la ong.

U Rangbah balang u la phah ia u ba un pule pat ia U Mathaios 28:1. U kpa u la pule. “hadien ka sabbaton te haba kan sa shai ka sngi nyngkong jong ka taiew ka Mari ka nong Magdala ka la wan bad kata kawei ka Mari ban jngoh ia ka jingtep.” U Kpa u la iohi ba ka sngi kaba hynniew katkum ka Baibl ka dei ka sngi saitjain. “nga la sngewthuh,”u la ong. “to ngin ia duwai”

Hadien ba ka kynhun riewngeit ki la leit phai. U kpa u la pyni ia kine ki dkhot ha ka kmie ki khun. Kam leh patiaw. “Em ngin iaineh hi ha ka balang kaba ngi don,” ka la ong. Ngam salia ia kaei kaba ki la ong. Wat la ki khun jong ngi ki leit jingiaseng bad ki, ngan ym ieh ia ka balang jong nga.”

U kpa u la ai jingmut ba kin ia pynlut por ha ka jingshah jingit bad duwai. “Kine ki jingai jingmut ki la sdang na ki khun jong ngi ynda ki la leit skul hangtai,” u la ong. Ngi la phah ia ki khun jong ngi ha kane ka skul namar ba ngi kwah ia ki ba kin stad. Ngim tip ba lehse u Blei u la phah ia ki khun jong ngi ha kane ka balang khnang ban ialam ia ngi. Lada kane ka dei ka balang ka jong U Jisu, ai ba U Jisu un pyni ha ngi.”

U kpa bad ka kmie ki la duwai bad shah jingit shitaiew. “lada kane ka dei ka mon jong me, wat shah ba kaei kaei ruh kan khanglad ia ngi ban leit jingiaseng la sngi Sabbaton,” u kpa u la duwai.

Ha ka Sabbaton kaba bud, baroh kiei kiei ki iaid beit iaid ryntih bha. Ka kmie ka la mynjur ba kan leit jingiaseng ha ka ingmane Adventist, bad ki dkhot balang ki la pdiang sngewbha eh ia ki. U kpa u la sngewkmen eh hadien kata. U sngew kumba ia ki jingkit baroh la weng lut phar. Um pat la juh duwai bha mynshuwa, hynrei mynta u la ioh bor ban iaineh ha ki jingduwai man la ka sngi.

Katba u nang iai duwai, U Blei u la jubab bad ka jingim jong u ruh ka la kylla. Ka kam jong u ka la nang man roi. U la sdang ban ieit biang ia ki para ki hynmen bad u kpa ka kmie jong u. U hynmen jong u, u la ai kyrteng ia la u jong u khun da ka kyrteng jong une u para jong u. Ma u bad ka kmie jong u ki la ai ia la ki dohnud sha U Jisu da kaba ki shim ia ka jingpynbaptis.

“Nga la don jingsuk,” la ong u kpa, uba kyrteng u Pepe Voctorien Soropogui. Ka kti jong U Jisu ka don ryngkat ha kane ka balang, bad nga aignuh ia U Blei namar u la wallam ia nga hangne.”