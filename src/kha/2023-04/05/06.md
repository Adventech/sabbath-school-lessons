---
title:  Nga Hangne, To phah ia nga
date:   02/11/2023
---

Ka jingiathuhkhanna jong u Jonah ka kham phylla shisha. Ka jingshisha ba U Blei u lah ban pynim ia ki nong Ninebeh kampher watla u Jonah u khlem ialap naduh ka mynsiem, ka long ka jingpynkynmaw kaba khraw eh ia ngi ba ka kamram jong ngi ka long tang ban long ka lad ba U Blei un pynkynduh bad pynkylla ia ki dohnud briew. Ka long ruh ka jingpynkynmaw ba U Blei u wad tang ia kito ki nongrah khubor kiba mon sngewbha, kiba sngewrit bad kiban bud ia ka jingialam jong U.

`Pule Isaiah 6:1-8. Ka jinghikai pdeng aiu kaba don ha kine ki dkhot?`

Ka jingkhot ka don. U Blei u iai wad ia ki briew kiba kloi. Ki ban jubab ia ka jingkhot da kaba pyndem ia lade ha ka jingialam jong U, ki ban sngap bad iohsngew ia ka sur jong U, nangta kiban jied ban kohnguh ia kaei kaba un phah ia ki.

Ka jingiathuhkhanna jong U Jonah ka pynpaw ruh ha ngi ia ka jingieit jong U Blei na ka bynta ki briew kiba im ha ki jaka kiba ia ka sur jong U khlem la iohsngew bad ia ka jingieit jong U khlem la pynpaw. Kumba U Blei u isynei ia ki nong Ninebeh, u isynei ruh ia ki millions ngut ki briew ha baroh ki nongbah jong ka pyrthei mynta, ha kiba ki ingbah ingsan ki la ieng ha ka jaka ki dieng bad ki khlaw bad ki syntiew, ha kaba ka jingsawa ka jur eh bad ym lah shuh ban iohsngew ia ka sur ba kren jai jai. Shaphang ka Ninebeh, u Blei u ong “ki briew kibym ithuh ia la ka kti kamon na la ka kti kadiang” (Jonah 4:11). U Blei u donkam ia ki nongrah khubor kiba mon ban rah ia ka khubor jong ka jingkyrmen jong U sha kito kiba la ban ka jingim pyrthei kaba sniewdur.

U Isaiah u la iohsngew ia ka sur kaba ong, “Mano ban leit?” Kaei ka jubab jong phi?

`Ka thong: Ha ka kot sada lane ha ka kot, thoh kyrteng ia ki jingduwai jong phi, thoh ia ki shiphew ngut ki kyrteng ki briew kibym dei ki parabangeit kiba phi ithuh. Ngin khot ia ki “ki synran “ jong phi. Buh ia kine ki kyrteng syndah bad phi, bad ha baroh shi lynter kane ka kwatar, duwai man la ka sngi na ka bynta iwei pa iwei na kine ki synran. Duwai ba U Blei un iarap ia phi ba phin long paralok bad ki. Duwai ba phin ioh ia ka jingialong paralok kaba kham jan bad kham ia shaniah. Katba phi nang rung kham jylliew ha ka jingiadei, phi dei ban pynlut por ban peit bad sngap khnang ba phin lah ban tip ia ka jingdonkam, ki ingmong ka mynsiem, bad ki jingeh jong ki. Nangta duwai ba U Blei un wanrah jubab ha ki jingeh jong ki baroh.`

`Ka Thong ba shaneng: Jied ia ka nongbah kaba don hajan jong phi kumjuh ia ka nongbah kaba don sha kiwei pat ki jaka jong ka pyrthei. Sdang ban duwai na ka bynta ki briew kiba im bad kiba trei ha kita ki nongbah. Pan na U Blei ba un pynmih iano iano ki Adventist kiba khlain ba kin iasam ia ka jingshisha- ka jingshisha shaphang ka jingwan arsien jong U Jisu.`