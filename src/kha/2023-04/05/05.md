---
title:  'Ki Daw jong ngi: Ki jingiapyneh kibym sngewtynnad'
date:   01/11/2023
---

“ Ah Trai, kane kam shym long ka ktien jong nga mynba nga dang don ha la ka ri? Namarkata nga la pynkloi ban phet noh sha Tarshish: naba nga la tip kein ba me long U Blei uba aiei bad uba dap ka jingisynei lem, uba tud ia ka ban bitar bad uba kynrei ha ka jingisynei, bad me kylla kaba mut namar ka jingsniew.” (Jonah 4:2). Shisha kane ka long ka jingduwai kaba sngewtynnad eh jong U Jonah. Hato ym dei kumta?

`Pule Jonah 4. Kaei ka jingeh bad une u briew?`

U Jonah u isih shyrkhei eh ia ki briew kiba la phah ia u ban leit ialap, haduh ba u la sngew ba ka khambha ia u ban iap ban ia kaba un pyni khmat ha ka jinglehrain bakhraw ba kaei kaba u ialap kam wan jia shisha. U Jonah u kwah eh ba ka Ninebeh kan long kum ka Sodom bad Gomorrah. U la kyrmen ba u Blei un pynjot ia kine ki briew kiba u la isih eh. Haba kam jia kumta, ka jingpyrkhat pyrthei jong u ka la khynnuih eh, ba u Jonah u jied ba un iap noh ha ka jaka ba un kylla noh na kita ki jingpyrkhat pyrthei.

Ha ka sien kaba ar jong ka jingiathuhkhanna shaphang u Jonah, U Blei u kren ha u, ym dei da ka jingialap lane ka jingkren da ka ktien hynrei da ka jingiashem. Ka jingpyrkhat pyrthei kam wan da kaba ngi pan. Lymne kim kylla da kaba ngi iohsngew ia kaei kaei kaba thymmai lane kaba iapher. Ia ka jingpyrkhat pyrthei bunsien la pynlong lane pynkylla tang ha ka jingiashem ka jingim lane kumno ba ia ki la batai lane la hikai.

Ka jingiashem kaba thymmai kaba U Blei u la ai ka long ban iarap ia u Jonah ban sngewthuh ba ka jingpyrkhat pyrthei jong u ka long kaba bakla. U Blei u la wanrah ia u jingthung ba un san hi bad u la heh shisha tang ha ka shisngi ban ai jingkah tngen ia u Jonah na ka jingshit kyrang ka sngi. U Jonah u la sngewnguh, ym ba u Blei u la leh ia kane ka kambah, hynrei namar u jingthung u kah tngen. Ha ka jaka ba un iohi ba kane ka long ka jingai sngewbha kaba um deihok ban ioh, hynrei u la iohi pynban kum ka bainong ne jingkyrkhu kaba u dei hok ban ioh namar ki kam babha kiba u la leh. Haba une u jingthung u la iap, ka la long ka jingsngewsih kthang ia u Jonah haduh ba u da sngew bitar eh bad um sngewshngain shuh ha ka dor ka jingim jong u, haduh ba u la pyrkhat ban pyniap noh ia lade.

Ha kane ka jingiashem jong u, la wan ka sur jong U Blei kaba kren jai jai eh ban pynbeit, kaba iarap ia u Jonah ba un iohi ba haduh katno long ka jingbiej ia u ban pynshongdor ia u jingthung ba tang shisngi khamkhraw ban ia ki hajar pa jajar ki mynsiem kiba kordor jong ki shynrang bad kynthei bad ki khynnah kiba don ha Ninebeh bad kumjuh ruh ki mrad.

`Ka jingiathuhkhanna ka khlem pynkut ha ka jingkylla kaba mut jong u Jonah. Pynban kane ka jingiathuhkhanna ka hikai shibun ia ngi. Kaei kaba ngin leh shaphang ka jingieit U Blei na ka bynta ki bymman, ki nongkamsniew bad ki briew kibym pat tip ia U Blei ha sawdong jong ka pyrthei?`