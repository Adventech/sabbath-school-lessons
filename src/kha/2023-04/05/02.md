---
title:  'Ki Daw jong Ngi: Ka Jingsheptieng'
date:   29/10/2023
---

`Pule Nahum 1:1; Nahum 3:1–4; and 2 Ki Syiem 17:5, 6; 2 Ki Syiem 19:32– 37. Kiei kiba kine ki dkhot ki pynpaw shaphang ka Ninebeh bad ka jingiadei hapdeng ka Asyria bad ka Israel? Kumno ba kane ka jingiadei ka lah ban ktah ia u Jonah haduh ba un rai ban phet noh pynban sha Tarshish?`

Kawei na ki daw ba u Jonah um mon ban leit sha Ninebeh ka dei ka jingsheptieng. Ki nong Asyria ki long ki nongshun kiba khraw eh bad ruh ka Ninebeh ka long ka nongbah jong ka hima.

“Hapdeng ki nongbah mynhyndai ha ki sngi jong ka Israel kaba la iapait, kawei na ki ka long ka Ninebeh, ka nongbah jong ka hima Asyria bakhraw. Ha ka por jong ka jingkiew spah kaba shipor jong ka, ka Ninebeh ka long ka pdeng jong ki jingsniew bad ki kam runar bad kam jakhlia baroh. Katkum ka jingbatai, la tip kyrteng ia ka kum ka “Nongbah ba bit snam” Kaba dap tang ki jingthok jingshukor bad ki jingtuh jinglute. Ha ka jingbatai u Nongiathuhlypa Nahum u la ai kyrteng ia ka Ninebeh kum ‘u sing runar uba la thngan eh’ “naba halor jongno ba ka jingleh bymman jong me kam ju iaid ha la ka sngi?’ Nahum 3:1,19.” Ellen G. White Prophets and Kings, p. 265.

Ka Ninebeh ka long ka nongbah kaba khraw eh ha ka jingitynnad. Ki nongthoh histori ki iathuh ia ngi ba u syiem Senacherip, u la pyniar eh ia ka nongbah, kynthup ia ki jingtei ia ka ingsyiem kaba khraw haduh 1650 phut la 794 phut ka jingheh. (503 x 242 Meters) bad kaba don haduh 80 tylli ki kamra. U la tei ruh haduh 18 tylli ki kharai um kiban wanrah um shapoh ka nongbah naduh ka jingjngai kaba 40 mer lane 65 kilometers. Tang ka jingheh jong ka, ka la long lypa kaba khraw ishyrkhei shisha.

Hynrei ki nong Asyria ki long kiba runar. Ha kane ka jingbuh jingkynmaw shaphang ka jingwan hiarthma jong ka Babylon, u Senacherip u la kren sarong ba u la pyndap ia ki surok bah jong ka da ki metiap jong ki hi, kiba samla bad tymmen, bad ki jingotshrong katkum ka jingshem ki riewstad, ki pynpaw ba don shibun eh ki shapai kiba la shah dung da ki sum kiba la thiah iap. Shisha phim kwah ban leit jan sha ki jait briew kiba kum kita. Kim dei ki briew kiba tieng ban leh runar leh jubor ruh ia kino kino ki briew kiba kim sngewbha. Shisha ban pyrkhat, ha kaban iaid napdeng ki briew kiba kum kita hapoh ka nongbah Ninebeh, ia u Jonah shisha la pyndap da ka jingsngew shyrkhei bad jingtieng.

Nalor kine baroh, bunsien ngi pule ia ka jingiathuhkhanna shaphang u Jonah da ka jingbym sngew mynjur ia ka jingleh jong u ban shah ia ka jingtieng ba kan rong noh ia u na ka jingkhot ka jong U Blei ban leit ialap. Kaei pat kaba ngi la rem noh ban sngewthuh ka long ba ma ngi ruh ngi leh ia ka juh ( ngi shah ia lade ban shah tehlakam ha ka jingsheptieng ban ia kaban shaniah ha U Blei).

`Pyrkhat shadien sha ka por ha kaba phi sngew shisha ba U Blei u la phah ia phi ban leh ei ei ha kaba shisha ma phi ha ka jingsheptieng, phim kwah ban leh. Kaei ka jinghikai kaba phi shem na kane ka jingiashem?`