---
title:  Pule Shuh Shuh
date:   03/11/2023
---

Ka Ellen G. White ka ai ia ka jingmaham kaba tyngeh ia kito kiba kyntait ia ka jingkhot jong U Jisu ba kin phla sha kiwei pat kiba don sawdong jong ki.

“Ki daw jong kito kiba kyntait bad kibym leh ia kane ka kam, kin ym pynsting ia ki na ka kam kaba la pynshet ha ki, bad lada kim treh ban leh ia kane ka kam, ki lehbym suidniew ia ki mynsiem kiba U Khrist u la wan iap, bad leh bym suidniew ruh ia ka kam bakhraw ba U Blei u la pynshet ha ki, bad ia ki la thoh ha ki kitab jong ka bneng kum kita ki shakri kiba bymman. Hato ki nongtrei kim trei kumba trei u Kynrad, ban long ka bor bad ka jingkyrkhu ia kiwei pat, bad ban khang noh ia ka lad na ka bynta kito kiba donkam ia U? Kito kibym niewkor ia ka jingiadei jong ki bad kiwei pat, ki kylla long ki riew khwan myntoi shimet, bad ki donkam ia kane ka jingiashem ban pynrung ia lade ha ka jingiadei lok bad kiwei pat ki para briew, khnang ba kin sngewthuh ia ka jinglong ba kynja mynsiem jong ki, bad ban tip kumno ban bsa ia ki langbrot jong U Blei, ban ai ha uwei pa uwei ia ka bam katkum ka jingdonkam ha ki aiom. Kito kiba lyndet ban leh ia kane ka kam ki pynpaw ba ki donkam ia ka jingkylla kaba mut, ba kin iohi ba ki khlem leh ia ka kamram ban kit lang ia ka lyngkor jong ka kam U Blei.” Ellen G. White, Advent Review and Sabbath Herald, August 30,1892.

Hooid kine ki long ki ktien kiba khor bha ha kaban pynsngew ia ka jingdonkam ban don ha ka mishon U Blei, khlem ieh noh pat ia ngi ha ka jingduh jingkyrmen. “ha ka hukum ba la ai ha u, la pynshet ha u Jonah ia ka kam kaba khia bha; hynrei Uta Uba la phah ia u ban leit u lah ruh ban pynshaitbor ia u shakri jong U bad ban ai ka jingjop ha u. Lada u nongiathuhlypa u la kohnguh khlem da kylli jingkylli, un lait na shibun ki jingiashem kiba kthang, bad ruh yn kyrkhu kyrhai eh ia u. Hynrei ha ka kynta jong ka jingdukha eh jong u Jonah u Trai u khlem la iehnoh bein ia u. Lyngba ki jingtynjuh kiba bun bad ki jubab kiba phylla, Dei ban pynim pat ia ka jingshaniah jong u nongiathuhlypa ha U Blei bad ha ka bor ba khlain jong U.” Ellen G. White, Prophets and Kings, p. 266.

Thik kum u Jonah, ka long kaba suk ia ngi ban ai daw ba ngin ym ia shimbynta ha ka kam mishon. Kane ka long kawei na ki daw kiba bun eh. Watla katta ruh, ka jingkhot ia ngi sha ka mishon kam long kaba duna ia ka jingkhot ia u Jonah. Ka jingkylli ka long, kumno phin jied ban jubab?

**Ki Jingkylli ban ia Puson**:

`Ki daw aiu kiba la pynshoi ia phi ban ai khnang ba phin ym ia shim bynta ha ka mishon? Kaei ka Ninebeh jong phi?`

`Pyrkhat, haduh katno long kordor ka jingshisha ba ma ngi ki Adventist ngi don. Pyrkhat ba haduh katno la kyrkhu eh ia phi ba phi don ia kine ki jingshisha. Kaei pat kaba pynwit ia phi ha kaban iasam bad kiwei pat ia kaei kaba ngi ieit eh?`

`Kumno phi lah ban sngewthuh da ka jingaiei U Blei ban jop ia ki jingsheptieng kiba phi don ha kaban sakhi ha ka mishon?`