---
title:  'Ki Daw jong ngi: Jingpeit, jingiohi ba bakla'
date:   30/10/2023
---

Haba ka eriong ka la wan, u Jonah u la kynnoh ia lade (Jonah 1:1-12). Ka jingleh jong u ka pynpaw ia kaei re kaei shaphang ka jait jingiohi bad jait jingsngewthuh shaphang u Blei lane ki blei kiba bun ki briew ha kito ki por ki don. Bun bah ki blei, ki ngeit ba ki synshar ha ki jaka bapher bapher, ka duriaw ka dap da ki ksuid kiba leh kulmar. Ha ka jingiohi pat jong ki jingshong jhad, ki jingknia ki long kiba donkam ban pynjem ia ki jingbitar kita ki ksuid. Watla u Jonah u dei u Hebru, lehse un don ia ka jingiohi kum ka pyrthei kaba ki briew ha ka por jong u ki ngeit.

`Pule Jonah 2:1-3, 7-10. Kaei kaba kine ki dkhot ki pynpaw shaphang kumno u Jonah u sdang ban sngewthuh ia ka jingialam jong U Blei?`

Watla u Jonah u phet na ka ri kaba ki briew ki ngeit ba u Jehovah u long U Blei jong ki, u la iaid lyngba ka lynti kaba eh, ba watla u iaid lynti lyngba ki ri jong kiwei pat ki briew, u Jehovah hi marwei u dang synshar. Ka lyer bad ki jingatphyllung ki long ki jong U Blei. U dohkha heh ruh “Ka khyndew ka long ka jong U Trai bad ka jingdap jong ka, ka pyrthei bad kiba shong ha ka” (Salm 24:1). Ia ka dohnud jong u Jonah la pynphai sha Uba donbor tam jong ka pyrthei bad ka duriaw, kumta u la phla bad ia u la pynim.

Ngi ruh ngi lah ban sngewthuh bakla shaphang U Blei bad kaei kaba u khmih lynti na ngi. Kawei na ki jingsngewthuh bakla jong ngi baroh ka long ba ngi pyrkhat ba ka jingkwah jong U Blei na ka bynta jong ngi baroh ka long ba ngin peit tang ia ka jingpynim jong ngi shimet, bad ba ngin weng noh ia ka jingbymman jong ka pyrthei na baroh sawdong jong ngi. Watla ia ngi la bthah ba ngin long kita “kibym thohbria na ka pyrthei” (Jakob 1:27), ka byrshem jong ngi ka dei ban long ba kumno ngin lah ban wanrah ia ki jingkyrkhu bad ka jingkyrmen jong U Blei sha kito kiba donkam.

Sa kawei pat ka jingsngewthuh bakla kaba pynsangeh ia ngi ban pdiang ia ka jingkhot jong U Blei sha ka mishon jong u ka long ba ngi ngeit ba ka jingjop ka shong ha ngi. Ngim lah ban pynim wat kawei ruh ka mynsiem kumba u Jonah um lah ban pynim ia ka Ninebeh. Ngi lah ban don ia ka jingthmu ban ‘pynim’ ha ka mishon jong ngi. Ka jingkhot ia ngi kam dei ban leh kumta hynrei ban iatrei lang bad U Blei ha ka kam jong ka jingpynim jong U. Ngi ai ia ki jingphla shem mynsiem shaphang ka lynti ba kumno u pynkylla ia ngi, hynrei dei tang U Blei uba lah ban khring ia ki mynsiem sha U hi. Ngi lah ban thung ia ki symbai jong ka jingshisha, hynrei dei tang U Blei uba lah ban pynkylla ia ka dohnud. Bunsien eh ngim sngewthuh ia ka kamram jong ngi bad U Blei, bad ngi kloi ba ngin ai daw khnang ba ngin ym sakhi. Hooid, U Blei u pyndonkam ia u Jonah, hynrei tang U Blei hi, ym dei u Jonah uba la pynkylla ia ka Ninebeh.

`Ban jop ia ki mynsiem ka long kaba eh, ka eh palat ia u briew ba un leh ha ka bor jong u hi. Kumno ngin lah ban nang, ha ka jaka kata, ngin shah ia U Blei ba un jop ia ki mynsiem, hynrei lyngba jong ngi ha ka jingim bad ka jingsakhi jong ngi?`