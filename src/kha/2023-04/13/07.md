---
title:  Pule Shuh Shuh
date:   29/12/2023
---

“Ka jingthmu bakhraw jong ka jingsiewspah ka wallam pat ia ka pyrthei sha ka jingsngewbha jong U Blei. Baroh kiba la duh lehnohei ha ka pop la pynioh pat sa shisien. La siewspah ym tang ia u briew hynrei ia ka pyrthei hi baroh kawei, ba kan long ka jaka shong kaba bymjukut jong kiba kohnguh. Haduh hynriew hajar snem u Soitan u la pyrshang ban synshar bad ban tehlakam ia ka pyrthei. Mynta ia ka jingthmu ba tynrai jong U Blei ia ka pyrthei naduh ka jingpynlong, yn pyndep noh. ‘Ki riekhuid jong Uba Ha khlieh Tam eh kin shimti ia ka hima bad kin iohkynti noh ia ka sha ki bymjukut bymjukut” – Ellen G. White, Patriarch and Prophets, p. 342.

Hynrei shuwa ba kata kan jia, ka dei ka kamram jong ngi ban iatrei lang bad U Blei ha ka mishon jong U ban leit sha ka pyrthei da ka khubor jong ka jingmaham khnang ba ki briew kin pdiang bad kin long shibynta na kita ki jingkular jong U Blei ha ka jingpynthymmai pat ia kiei kiei.

“Nga thrang eh ban iohi ia shibun eh ki nongtrei ban trei ha ka kam na ka bynta kito kibym pat tip ia ka jingngeit kaba ngi don. Bun kiba la ioh pdiang ia ka jingshai da kaba iohsngew ia ka khubor jong ki lai angel, bad mynta kin pynbna ia kine ki khubor sha baroh ki bynta jong ka pyrthei. Nga thrang ban leh ia ka bynta jong nga bad ban plie ia ka lynti kaba thymmai na ka bynta kiwei pat ban rah ia kane ka jingshai jong ka jingshisha. To ai ba U Trai un iarap ia ngi ba ngin phong ia ki jngkieng atiar U Blei. Ki riewngeit baroh ki dei ban iatylli lang ha kane ka kam kaba tlem ha kaban ai ia kane ka khubor jong ka jingmaham sha ka pyrthei.” Ellen G. White, Letter 390, 1907 (unpublished)

Lyngba kane ka kwatar baroh kawei ngi la ia pule ia kiba bun ki bynta bad ki jingeh kiba iadei bad ka mishon jong U Blei. Ha kane ka taiew ngi pynkut ia ka jingpule jong ngi da kaba ngi ia wad bniah bad pule ia ki shabi jong ka Kitab Jingpynpaw sha kaban sngewthuh ia kata ka jingpynioh pat ia kata ka jingiadei jong u briew bad U Blei, kaba wan ryngkat bad ka mishon kaba la pyndep – ka jingthaw thymmai pat bad ka jingpynioh pat ia ka pyrthei kaba nyngkong. Watla ka jingpynjot ia ka pop bad ki jingjynjar baroh ki long kiba shyrkhei eh, hynrei ki long pat kiba shisha ha ka histori jong ka pyrthei. U Blei u pynpaw sha ngi ia ka por kaba shalyndet ka jingpynjot ryngkat ka jingpyntngen bad ka jingpynshlur da ka jingkular shaphang ka pyrthei kaban sa thaw thymmai pat.

**Ki Jingkylli ban ia Puson**:

`Kaei ka gospel ba bymjukut? Balei ka dei ka gospel ba bymjukut? Bad balei ba ka jinghikai jong ka, ka long ka nongrim jong ka mishon jong ngi?`

`Balei ba ngi shon jur eh ha ki khubor jong ki lai angel? Kumno ngin jubab ia ka jingshisha ba ka byrshem jong ngi ka long ha U Jisu bad ym ha ka khubor kaba sniew bad kaba pyrshah kiba la batai ha kine ki khubor, kiba long ruh ki jingmaham kiba khor palat?`

`Kumno ka jingpule ha kane ka kwatar ka iarap ia phi ban sngewthuh khambha ym tang ia ka jingdonkam jong ka mishon hynrei kumno ba ma phi bad ka balang jong phi phi lah ban ia shim bynta khambha, kaba long kata ka jingkhot ba la khot khnang ia ngi ban leh?`