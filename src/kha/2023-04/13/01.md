---
title:  Kaba Kut Jong Ka Mishon U Blei
date:   23/12/2023
---

### Dkhot Baibl ban pynkhreh ia ka Lynnong
Jingpynpaw. 1:1–7, 1 Petros. 2:9, Jingpynpaw 14:6–12, Loukas 11:23, 1 Timothi 2:4, Jingpynpaw. 21:1–4.

> <p>Dkhot Spel-lyndet</p>
> “Namar kata haba yn sain noh kumne ia kine kiei kiei baroh kiba kumno ka dei ia phi ban long ha ka jinglong jingim bakhuid bad ka jinglong riewblei, kiba ia ap khmih bad kiba kwah dik dik ia kata ka jingwan jong kata ka sngi ka jong U Blei . . . “ (2 Petros 3: 11,12).

Ka Kitab Jingpynpaw ka pyndap ia ki jingmut jong ki briew da ka jingsngewtlem shaphang ki sngi kiba kut. Ka pdeng duh jong ka Kitab ka kren shaphang ka thma ha bneng hapdeng u Khrist bad U Soitan. U Soitan u la shah rem bad u la duh noh ia ka bor ban synshar ia ka pyrthei bad mynta u beh thong ia kito kiba iaineh ha U Blei. U Kongsan tam ha kane ka Kitab, dei U Jisu Khrist bad ka jingwan jong U ban pyllait noh ia ki khun jong U, ia baroh ar, kiba hok bad kiba im ha U bad kiba la iap kiba la iaineh ha U naduh ka por jong ka jinghap noh jong U Adam bad ka Im. Kane ka Kitab ka pyni ruh ha ngi ia ka jingpynjot ia u Soitan bad ia ki bymman da ka ding, bad ka jingseng jong U Jisu ia ka hima kaba bymjukut jong U ha ka pyrthei kaba un sa thaw thymmai.

Ki nongpule ia ka kitab Jingpynpaw da ka jingshitrhem ki la wad bad shem bad iohi ia ki dak kiba la iathuhlypa bad wat ia ka histori kaba naduh ka spah snem kaba nyngkong haduh ki sngi jong ngi mynta bad shaduh kaba kut jong ka pyrthei.

La kumta ruh, ha kane la lynnong kaba khadduh, ngin sa iohi ba ka kitab Jingpynpaw ka dei ka Kitab Mishoneri kaba kren tyngeh shaphang U Blei bad ka kam mishoneri jong U ban khot ia ngi ban long ka balang Mishoneri. Ka jingkhot ia ngi ban pynbna “Ia ka jingshisha” sha ka pyrthei kan iai don tad haduh ba baroh kin pynlong hi ia ka rai ban pdiang ne ban ieng pyrshah ia U Blei.

_* Pynkhreh ïa kane ka Lynnong na ka bynta ka Sabbaton, December 30_