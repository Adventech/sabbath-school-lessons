---
title:  U Blei Uba iaibteng ban long lem bad ngi
date:   04/10/2023
---

Ka jingim bad ka jingshakri jong U Jisu ka dei ka jingpynpaw ba shai kdar jong U Blei. Kumba lai snem U Blei u la lah ban pynpaw khambun shaphang Uei Ba U Long bad kaei ka jingmut jong ka mishon jong U ha kaei kaba u la leh ha ki pateng bynriew kiba la leit. U Khrist u long “ka dur kaba janai jong U Blei ubym lah ban iohi” Uta ha Uba “ka jingdap baroh kan shong tylli ha U . . .haba u la lah pynlong ia ka jingpyniasuk da ka snam ka diengphna jong U” (Kolosai 1:15,19,20). Ha U Khrist ka jinglong jong ka kam mishoneri jong U Blei la pyndep bad pynpaw pura. U Jisu hi da lade u la pynpaw ia ka mishon jong U da kaba ong “U Khun U Briew u la wan ban wad bad ban pynim ia kaba la jah” (Loukas 19:10).

`Pule bniah bad pynleit jingmut ha Ioannis 3:16. Kumno phi iohi ia ka jingieit jong U Blei bad ka mishon jong u ia kaba la kren hangne?`

Hadien, ha ka jingshakri jong U haba la jan sha kaba kut jong ka jingim jong U, ka jingtim jong ka pop halor u bynriew kan duh kan dam noh. Ki jingjia baroh kiba la jia ha kito ki por ki pyndep ia ka jingiathuhlypa jong ka jingkyrmen kaba bha ia ka lawei. Ka jingkhawai ka niam ka jinglait – kaba kdew pharshi sha ka jinglailuid na ka jinglong mraw ha Ijipt – U Jisu Khrist, U Blei uba la wan long briew, u la aiti noh ia ka jingim ban pyllait ia ngi na ka jingkhum mraw jong ka pop. U apostol Paul u la thoh “namar ia uta ubym shym la tip ia ka pop, u la pynlong ka pop na ka bynta jong ngi, khnang ba yn pynlong ia ngi ka hok U Blei ha U” (2 Korin 5:21).

`Pule Mathaios 28:18-20. Ka jingkular aiu kaba ngin shem ha kane ka jingphah bakhraw? Kumno ka wanrah ia ka jingsngewskhem ha ngi katba ngi dang ia trei ha ka mishon jong U Blei?`

Ka jingiap jong U Khrist ka long shibynta na ka jingpyniasuk, bad kam long kaba kut. Lyngba ka jingmihpat jong U, U Jisu u la jop thiaw ia ka jingiap bad u la ioh pdiang “ia baroh ka bor . . . ha bneng bad ha khyndew” (Matt 28:18). Haba la pynshong nongrim ha kane ka jingshisha, kumta u la phah ia baroh ki nongbud jong U ba kin leit ban pynlong synran ia ki bynriew baroh sawdong ka pyrthei, da ka jingkular kaba phylla: “ngan long ryngkat lem bad phi, haduh kaba kut noh ka pyrthei” (Matt 28:20).

`Ha kano ka rukom phi la iohi ia ki jingkular jong U Jisu ban “long ryngkat lem bad phi” ba ka jia shisha ha ka jingim jong phi katba phi trei ia ka kam jong U`