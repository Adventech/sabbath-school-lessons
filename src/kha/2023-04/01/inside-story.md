---
title:  Ka Jingiathuhkhanna Kaba Jia Shisha
date:   06/10/2023
---

### Ar Ngut Ki Khynnah Shynrang, Ar tylli ki Jingduwai: Bynta 1

_Da: Andrew McChesney_

U Kpa u la sngew shongshit eh haba u la iohi ia ka jingthoh ba thymmai “Adventist Maranatha School” ha ka surok bah ha Conakry, kaba long ka nongbah jong ka West African Country of Guinea. U la kwah eh ia ki khun shynrang jong u ba kin leit skul khristan, bad kane ka lah ban long ka kabu ia ki. Um la ju pyrkhat ba kane ka skul kan pynkylla ia ka jingim jong u.

U kpa u la rung hapoh ka jaka jong ka skul thymmai kaba la ker bha bad kaba dang shu plie bad u la ia kynduh ia i nonghikai. “Hato kane ka dei ka skul khristan?” u la kylli.

“Hooid” ka ia jubab. “Kane ka dei ka skul Seventh Day Adventist.”

U kpa u la iathuh ba ki khun jong u ki leit skul shawei pat, bad u la kular ba un sa wan buh noh ha kane ka skul. “Nga kwah ia ki ba kin ioh jinghikai na ki skul khristan.” U la ong.

Shen kine ki ar ngut ki khynnah, u Junior uba dang 11 snem ka arta bad u Emil uba dang 8 snem ka arta ki la wan pule noh ha kane ka skul Adventist. Napdeng ki subjek jong ki baroh, kawei ka dei ka Baibyl, bad kine ki khynnah ki la spel lyndet ia ki bun ki dkhot Baibyl, ba u kpa ha ka jinglyngngoh jong u, ba um pat la ju iohsngew. U la nang lyngngoh shuh shuh haba ki khun jong u ki iathuh ba ki nonghikai jong ki ki leit jingiaseng ha ka sngi Saitjain. Kine ki khynnah ki la pan na u kpa la ki lah ne em ban leit jingiaseng ha kane ka sngi ba don ka prokram ha ingmane kaba don hi hapoh kata ka skul. U kpa u la pyrkhat ba ka long kawei na ki jingpule jong ka skul, te u la shah ia ki.

Kine ki khynnah ki la leit jingiaseng man la ka sngi Sabbaton haduh arsnem. Teng teng ki nonghikai ki ju wan jngoh ia u kpa bad ki la ju khot sngewbha lem ia u ba un wan jingiaseng. “Phi lah ban wan jingiaseng bad ngi ha ka sngi Sabbaton?” ki la kylli.

U kpa u la kyntait bunsien. “Em nga hap ban leit trei” u la ong “Nga bunkam eh.”

Ha kawei ka sngi Sabbaton u pastor, Mathew u la iathuh ia ki dkhot balang, “mynta ngin leit jngoh ia i pa jong u Junior bad u Emil”

Ka kynhun jong ki 15 ngut ki dkhot balang, ki la leit lang ba u Junior bad U Emil kiba la kmen palat. Ki la poi ha ing. “Hato ngi lah ban ia duwai lang” u pastor u la kylli ia u kpa.

Haba u kpa u la iamynjur, u pastor u la kylli, la u don ne em ki mat jingduwai. U la jubab ba u don. Bun bnai mynshuwa u kpa uba trei kam NGO, u la apply krant na ka sorkar, bad ba u dang ap ia ka jubab. U pastor u la duwai na ka bynta kane ka krant.

Hadien lai sngi, ha ka sngi ba lai, la ai ia kane ka krant. U Kpa wut wut u la leit sha ka skul ban iathuh ia ki nonghikai shaphang ka jubab U Blei ia ka jingduwai u pastor. U la ainguh ia U Blei na ka bynta ka jingioh krant. Hynrei ka jingjubab ia kane ka jingduwai ka khlem la pynrai ia u ba un leit jingiaseng ha ka sngi Sabbaton.

_Khublei shibun eh ia phi baroh na ka bynta ka jingkynshew 13 sabbaton lai snem mynshuwa kaba la iarap ia ka Adventist Maranatha School ba yn tei ha Conakry Guinea, ha ka West Centrai African Division. Ka jingkynshew 13 Sabbaton jong phi ha kane ka kwatar kan iarap biang ban pynphriang ia ka Gospel ha kane ka Division (WAD). Pule ia ka jingpynkut ia kane ka jingiathuh khanna ha ka taiew kaban wan._