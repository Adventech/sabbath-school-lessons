---
title:  U Blei Uba La wan wad khnang ia ngi
date:   01/10/2023
---

U Blei U la thaw ia ngi ha ka dur bad ha ka jingiasyriem jong U hi. U la ai ha ngi ia ka pyrthei kaba janai, bad ka jingthmu jong U ka long ba ngin im ha ka jingiadei kaba janai lem bad U, kaba shong pdeng ha ka nongrim jong ka jingieit. Khnang ba kata ka jingieit kan long kaba shisha, U Blei u la ai ha ngi sa ia kawei pat ka jingaisngewbha kaba kordor – ka bor laitluid ban jied - ka jinglait luid ban jied ia kano ka lynti ba phin iaid. Hooid shisha U Blei u la ai ia ki jingbthah kiba shai kdar ha u Adam bad ka Im shaphang ka jingma bad ka bainong jong ka jingbym kohnguh (Jenesis 2:16, 17). U Soitan ha kaba kut, da ka jingshukor, u la pynngop bad pynbiej ia ka Im ba ka lah ban bam ia u soh na u dieng jong ka jingtip ia kaba bha bad ia kaba sniew, khlem da wanrah ia kano kano ka jingmih kaba sniew. Pyrshah ia kata u la ong ruh ba kan “long kum U Blei, ba kan tip ia kaba bha bad ia kaba sniew” (Jenesis3:5). Kaba sngewsih ka long ba ka Im ka la jied ban bam bad ka la ai ia u soh ha U Adam ruh, uba la shim ia ka juh ka rai bad ka juh ka jingjied. Kumta ki jingthaw kiba janai ki la bit da ka pop rynjain.

`Pule Jenesis 3:9-15. Kiei ki kyntien kiba nyngkong jong U Blei ha u Adam hadien ba ma u bad ka Im ki la hap sha ka pop, bad balei ba kita ki ktien ki long kiba donkam eh ha ka jingpule bniah ia ka Baibl haduh mynta ki sngi?`

Hooid shisha U Blei u tip bha haei ba ki don, haba la synshar da ka jingsheptieng, u Adam bad ka Im ki dei ma ki kiba la donkam ban iohi kaei kaba la jia. Hynrei ki dei ruh ban shah kylli khnang ba kin sngewthuh ia ka bainong kaba shyrkhei jong jong ka pop jong ki. U Soitan u dei ban shah pynrem. Na ka bynta kata, u Blei u sdang ban pynpaw ia ka mishon jong U: ka jingthmu na ka bynta ka jingsiewspah (Jenesis 3:14,15) – kaba long tang maka ka jingkyrmen ban “pyniasuk biang ia ka pyrthei sha U hi” (2 Korin 5:19).

Ngi donkam ban pynleit jingmut bha, ha ka jingshisha,ha shuwa kane ka jingjia bad ka jingkular jong ka jingpyniasuk, U Blei u la wan ban jngoh ia u bynriew uba la leh pop. Ha kum kane ka bynta jong ka jingbymdon jingkyrmen shuh, U Blei ha ka jingstad u la wanrah ia ki ar tylli ki mat ba kongsan da ka jingkylli kaba u la kylli ia u Adam – ha ka jinglong ba la hap sha ka pop jong ngi bad ka jinglong jong ka mishon jong U. Ngi long kiba la duh lehnohei bad kiba donkam eh ia ka jingpynim. Dei ma u, uba la shem ia ngi da ka rai kaba skhem ban pynim bad ban don ryngkat lem bad ngi.

`Lyngba ka histori baroh kawei, U Blei u iai bteng ban kylli: “Hangno phi don?” Ha ka jingiashem ba shimet jong phi, kane ka mut aiu ia phi bad kumno phi la jubab ia u?`