---
title:  Pule Shuh Shuh
date:   06/10/2023
---

Ka jingthmu na ka bynta ka jingsiewspah ia ngi kam dei kaba wan hadien, lane ka jingthmu ia kaba la thmu hadien ka jinghap u Adam sha ka pop. Ka dei ka jingpynpaw ia ka jingmaian ia kaba la iehnoh jar jar lyngba ki por ba jlan ka bymjukut. Rom 6:25. Kadei ka jingpynpaw ia ki ain tynrai jong ka khet U Blei naduh ki bymjukut. Naduh kaba sdang U Blei bad U Khrist ki la tip shaphang ka jinglamler jong u soitan, bad ia ka jinghap noh jong u briew ha ka jingshukor jong u lyngba ka bor jong ka balang ba lamler. U Blei u khlem thmu ba ka pop kan mih, hynrei u la iohi lypa ia ka jingwan mih jong ka, bad u la wanrah ia ka lad ban pynjem ia kane ka jingeh kaba khraw tam. Khraw long shisha ka jingieit jong u na ka bynta ka pyrthei, ba u la kular ba un ai ia la u jong U Khun ba la kha marwei, ba uei uei ruh uba ngeit ha u un ym jot shuh hynrei un ioh ia ka jingim kaba bymjukut. Ioannis 3:16 – Ellen G. White, The desire of Ages, p. 22.

“U Khrist u khlem iathuh ia ki synran ba ka kam kan long kaba suk . . hynrei un ym iehnoh ia ki ba kin ialeh tang marwei. U la pynthikna ha ki ba un iai long ryngkat lem bad ki, ba lada kin iaid shakhmat da ka jingngeit, kin iaid hapoh ka jingkah jong ka stieh jong Ubadonbor tam . . . . Katba ki dang kohnguh ia ka Ktien jong U, bad ba kin trei kam ha ka jingiasoh kaba jan bad U, kin ym shah rem. Leit sha ki bynriew baroh, u phah ia ki. Leit sha ki jaka kiba jngai tam jong ka pyrthei ha kaba dang don ki briew bad sngewskhem ba ka jingdon jong nga kan iai long lem bad phi hangta ruh. Trei da ka jingngeit bad ka jingsngewskhem, namar ka por kan ym wan jia ha kaba ngan ieh noh ia phi. Ngan iai long lem rynngkat bad phi barobor, ban iarap ia phi ban leh ia ka kamram jong phi, ban ialam, ban pyntngen, ban pynkhuid, ban pynneh pynsah ia phi, ban ai jingjop ia phi ha kaba phin kren ia ki ktien ki ban khring ia kiwei pat sha bneng.” Ellen G. White. The Acts of The Apostles, p. 29.

**Ki Jingkylli ban ia Puson**:

`Pyrkhat ia kaei ka jingmut ba ki ktien kiba nyngkong jong U Blei ha u bynriew uba la pop kim dei “Kaei kaba phi la leh?” lane “Balei ba phi la saitlah ia nga?” ha ka jaka kata, ki ktien kiba nyngkong ki long, “Hangno phi don?” ka jingpyntngen aiu ba kane ka jingshisha ka ai ia ngi ha ka jingiadei bad ka jingthmu jong U Blei na ka bynta jong ngi bad kiba ieit ba thoin?`

`Pyrkhat kaei ka jingmut ba U Blei hi da lade, U Jisu kum u briew, u la wan sha kane ka pyrthei khnang ban pynim ia ngi. U Khrist halor ka diengphna u long ka jingpynpaw ba shisha ia U Blei kum Uta U Blei jong ka mishon. Kaei ba kane ka iathuh ia ngi shaphang ka jinglong jong U?`

`Ka Mishon ka dei ka jong U Blei. Namar kata un pyntbit bad aibor ia ki briew jong u ban pyndep ia kane ka kam. Ha ka jingshai jong kane ka jingshisha, haba phi peit ia ki jingeh ha ka pyrthei baroh kawei ban leit ialap, kumno phin leh ia ka jingsngew bymlah bad ka jingsheptieng?`