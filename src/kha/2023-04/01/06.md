---
title:  U Blei Uban Sa Wan Pat Na Ka Bynta Jong Ngi
date:   05/10/2023
---

`Pule Ioannis 14:1-3. Ha kano ka rukom ba ka don jingiadei bad ka khubor jong ki por kiba khadduh kiba la shem ha ka Jingthoh?`

Ha ka por ka jingshakri jong U Ha pyrthei, kawei na ki jingkular kiba kordor tam jong U Jisu, ka jingkular jong ka jingkyrmen ba la kyrkhu, ka phalang sa shisien ia ka jingthrang jong U Nongthaw ba un long ryngkat lem bad ngi sha ki bymjukut. U la pynskhem shuh, “Ngan wan pat bad ngan shimti ia phi ha lade hi, ha kaba nga long ma nga, phi ruh phi lah ban long” (Ioannis 14:3).

Katkum u apostol Ioannis, kane ka jingkular shisha kan sa wan urlong shisha. “ Bad nga la iohsngew ka ktien bajam na kata ka khet ka da ong, Ha khmih ka tabernakl U Blei ryngkat bad ki briew bad un shong lem bad ki, te ma ki kin ialong ki paitlang jong u, bad U Blei hi un long lem bad ki bad un long U Blei jong ki” (Jingpynpaw 21:3).

Ka kam jong ka jingsiewspah yn sa pyndep noh. Ha ka jaka ba ka pop ka don kyrhai, ka jingaiei ka jong U Blei ka nang kham kyrhai. Ka pyrthei hi, kaba long ka madan kaba u soitan u la kam kynti sha lade, ym tang ba yn sa siewspah hynrei ban kyntiew ruh. Hangne ha kaba U Khun jong U Blei un shong lem bad u briew, ha kaba u Syiem jong ka Burom u la im, u la shah ia ka kordit bad u la iap, - hangne kein ba un sa thaw thymmai pat ia kiei kiei baroh, ka tabernakl jong U Blei kan long lem bad u briew. Bad lyngba ki arta bymjukut, kiba la siewspah kin iaid ha ka jingshai ka jong U Trai. Kin iaroh ia U na ka bynta ka jingai sngewbha kaba phylla ka bym lah shuh ban batai – U Immanuel. ‘U Blei lem bad ngi.” Ellen G. White. The Desire of Ages, p. 26.

Hangne ngi shem ia ka jingpynpaw kaba phylla jong ka jingsiewspah. U Blei jong ka Mishon, khadduh un sa pyndep lut ia ka jingthrang jong u bad long ryngkat lem bad ki khun jong u sha ki bymjukut. Ah shisha ka long ka kabu kaba khraw eh ban long shibynta na kane ka jingshisha.

**Ka Thong jong ka taiew**: Lyngba kane ka kwatar, yn khot sngewbha ia phi ban ia don bynta lang da ka rai mon sngewbha jong phi ha ka mishon jong U Blei. Kane kan long ka lad ka kabu ban phin iohi bad ban shem ba U Blei jong ka Mishon u trei kam ha ka jingim jong phi. Shim ia kane ka kabu ha kane ka khyllipmat ban puson shimet bad pynlong ia kane ka rai ban long kiba la kloi ban iasam ia kaei kaba phi la sngewthuh ha ka klas man la ka taiew. Shuh shuh kane ka thong kan pynshlur ia phi ba phin nang pynkhraw ia ka jingtrei kam jong phi ha ka Mishon U Blei.

`Ka Thong: Duwai man la ka sngi ha kane ka taiew kaban wan, ba U Blei un plie ia ki dohnud jong phi ban phin long shibynta na ka mishon jong U.`

`Ka Thong Ba shaneng: kynmaw ia ka kyrteng jongno jongno ha ka jingim jong phi ia kiba phim pat ju la ithuh – u paramarjan, u para nongtrei, u nongap dukan, u nongniah bus, u nongpynkhuid ing, bad kiwei kiwei. Sdang ban duwai na ka bynta jong u ne ka man la ka sngi.`