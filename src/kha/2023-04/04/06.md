---
title:  Ka Jingpyndem ha ka Mon Jong U Blei
date:   26/10/2023
---

`Pule Jenesis12:1-9. Kaei kaba kine ki dkhot ki hikai shaphang ka jingpyndem ha ka mon jong U Blei, wat la ka lynti shakhmat kam long kaba shai?`

Kawei na ki jinglong kiba kongsan jong u Abraham ka long ka jingpyndem jong u ha ka mon jong U Blei. Baroh ki jingiashem jong u Abraham bad U Blei la pynshong nongrim tang ha ka jingpyndem jong U Abraham ha ka mon jong U Blei.

Ka jingkhot ia U: U Abraham u la ioh pdiang ia ka jingkhot kaba eh shisha na bneng: “Te U Trai u la ong ha U Abraham to khie leit noh ma me hi na la ka ri, bad na la ki kur, bad na ka ing u kpa jong me sha kata ka ri ia kaba ngan pyni ha me” (Jenesis 12:1). Haba u la iohsngew ia ka sur na bneng, lehse un leh kum bym iohsngew ia kane ka sur, da kaba pyrkhat ba lehse u shu iohsngew ram-ia. Lane un da la pyrshah ia kane ka khubor, lehse da kaba ong ngam kwah ban leit, nga sngewtynnad hangne. “ ka ri kaba ngan pyni ha me” ka lah ban paw kum ka jingbatai khyllah! Hynrei u la pdiang ia kane ka jingkhot. U la pyndem lut ia ka mon jong U sha ka mon jong U Blei bad u la iehnoh ia la u kpa bad ka ing ka sem jong u bad ruh ia la ka ri: Kumta u Abram u la leit noh, Kumba U Trai u la lah kren ha u”(Jenesis 12:4).

Ka Jingjied ia ka ri: Ka jingiakajia ka la mih hapdeng ki shakri u Lot bad ki shakri u Abraham, hynrei u Abraham um long u briew uban ialeh thma pyrshah ia la u pyrsa jong u. U la pyndem ia lade ha ka mon jong U Blei, uba la kyrkhu pat ia u: “Te U Trai u la ong ha u Abram hadien ba u Lot u la khlad noh na u, To khmied mynta ia la ki khmat bad to khmih ruh na kata ka jaka ha kaba me don, shaphang shatei, bad shaphang shathie, bad shaphang mihngi bad shaphang sepngi; naba ia kata ka ri baroh katba me iohi ngan ai ha me bad ha u symbai jong me ha la ka arta.” (Jenesis 13:14,15).

Ka jingpynjot ia ka Sodom bad Gomorrah: Haba U Blei u la pynpaw ha u Abraham ia ka jingjot jong ki nongbah, u Abraham uba dap da ka jingieit, u la pyrshang ban iada ia ki nongbah. Namar ba ym don wat tang shiphew ngut kiba hok ha kine ki nongbah, ia ki la pynjot thiaw. U Abraham u la pyndem ha ka mon jong U Blei bad u la pdiang ia ka jingbishar jong U Blei halor kine ki ar ki nongbah.

U Trai u la lah ban pyndonkam ia u Abraham namar ba u aiti bad pyndem ia lade ha U Blei wat hapdeng ki jingjia baroh. Kane ka dei ban long ka juh ka rukom bad ngi ha kine ki sngi.

`Ka Thong: Ha ki nongbah jong ngi, ngi shem shibun ki jingeh ha kaban leit ialap ia ka gospel ha ka rukom kaba dei bad kaba khlain bor. Ngi donkam ban iasaid bad U Blei ba un ialam lynti.`

`Ka Thong ba shaneng: Wat lad ba phin iashem iano iano kiba shem jingeh kum ma phi. Iathuh ia ita i briew ba phi duwai na ka bynta jong i, bad panbor na U Blei ba un pyni ha phi kaei kaba phi lah ban iarap.`