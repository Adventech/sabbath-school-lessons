---
title:  Ban Iasam Ia Ka Mishon Jong U Blei
date:   21/10/2023
---

### Dkhot Baibl ban pynkhreh ia ka Lynnong
Jenesis 18, Jakob 5:16, Rom. 8:34, Hebru. 7:25, Jenesis. 19:1–29, Jenesis. 12:1–9.

> <p>Dkhot Spel-lyndet</p>
> “Ka hukum bathymmai nga ai ha phi, ba phin ia ieit paralok hi; kumba nga la ieit ia phi, ba phi ruh phin iaieit paralok hi. Da kane kin ioh tip baroh ba phi long ki synran jong nga, lada phi don ka jingiaieit paralok hi.” (Ioannis 13:34,35)

Naduh ba sdang u Abraham u la kwah ba un shah pyndonkam da U Blei na ka bynta ka mishon. Ia kane ka jingshisha la iohi kum ka nuksa ha Jenesis 18, haba U Blei u la maham ia kaei kaban sa jia ia ka Sodom bad ka Gomorrah. “Shisha U Trai U Blei un ym leh ei ei khlem da pypaw ia la ka jingthmu ha la ki shakri ki nongiathuhlypa” (Amos 3:7). Bad ha ka jingiathuh-khanna shaphang ka Sodom bad Gomorrah, “U shakri bad u nongiathuhlypa jong U Blei” dei u Abraham.

U Abraham u dang shongthait na ka jingshit jong ka sngi haba u la iohi ia ki lai ngut ki nongwei. “U Abraham u la iohi ha ka jingpyrkhat jong u tang ia ki lai ngut ki nongiaidlynti kiba la thait eh, khlem poi pyrkhat ba uwei napdeng kita un long uta ia uba U Abraham un mane khlem ka pop.” Ellen G. White, Patriarch and Prophets, pp, 138,139.

Hooid shisha, shen u Abraham u la kylla long u nongiashim bynta ha ka mishon jong U Blei. Ka jingiadon bynta jong u, kumba la pynpaw ha kane ka lynnong, ka long ban duwai bad ban iasaid na ka bynta ki briew jong ka Sodom bad ka Gomorrah. Kata ka long ka jingkwah jong u ban iohi ba lada kumno re kumno kine ki briew kin ioh lait im. Ha ka jingmut ba shisha, lada kata kam dei ka jingmut jong ka mishon – te kaei pat?

Lyngba kane ka lynnong baroh kawei, ia ki lai tylli ki jinglong ba kyrpang eh jong U Abraham la pynpaw: ka jinglehsbun, ka jingieit, bad ka jingduwai – ki jinglong kiba donkam eh ha ka mishon ruh.

_* Pynkhreh ïa kane ka Lynnong na ka bynta ka Sabbaton, October 28._