---
title:  Ka jingieit u Abraham ia ki briew Baroh
date:   23/10/2023
---

`Pule Jenesis 18:16-33. Kumno u Abraham u pynpaw ia ka jinglong babha jong u ha ka jingieit na ka bynta ki briew baroh khlem da pyniapher ia ki jait, ki dustur lane ki briew?`

Ka jinglong kaba ar jong u Abraham kaba la ringdur na ki Jenesis 18 ka lynnong ka long ka jingieit jong u namar ki briew, wat ia kito kiba um ithuh ei ei ruh em. Kane ka long ka nuksa kaba khraw eh na ka bynta jong ngi iwei pa iwei. Ki briew jong ka Sodom bad ka Gomorrah ki long ki nongpop suda, kiba jngai eh na ka dor jong u, hynrei ka dohnud jong u ka dap da ka jingieit ia baroh ki briew khlem ka jingpyniapher jait briew, jait ktien ne shynrang ne kynthei lane ka jait niam ruh.

Kumta u Blei u la pynpaw ha u Abraham ia ka rai khadduh jong u ban pynjot noh thiaw ia ki briew ka Sodom bad Gomorrah. “Te U Trai u la ong namarba ka jingpyrta shaphang ka Sodom bad Gomorrah ka la jam eh bad namar ka pop jong ki ka la khia eh kein ngan leit hiar mynta ngan da khmih ruh la shisha ne em ba ki la leh syndon kumba la long kata ka jingpyrta jong ki, kiba la poi haduh ha nga; te lymda kumta ngan ioh tip ia kata”(Jenesis 18:20,21).

Da ka jingsngewrit bad ka jingsngewtlem mynsiem, u Abraham u la buh ia ka jingkyrpad ha U Blei: “To ai kan long jngai na me ban leh ha kane ka rukom ban pyniap ia uba hok lem bad u bymman, kat ban pynlong ia uba hok kum u bymman; to ai kan long jngai na me kata: U Nongbishar ka pyrthei baroh kawei un ym leh hok mo? (Jenesis 18:25)

Lyngba ka jingieit jong u, u Abraham u kyrmen ban pynim ia baroh ki briew ha kine ki nongbah, ym tang ia kiba hok. Shisha, u Abraham u tip ba haduh katno kine ki briew ki long kiba bymman. Mano ban tip, ki khanna aiu kiba u la tip shaphang kito ki briew bad ki jingleh jong ki? Bad na kaei kaba ngi tip shaphang jong ki, kumba la pynpaw ha ka lynnong kaba bud ha ka jingiathuhkhanna shaphang u Lot bad u paitbhur habar ka ing jong u (Jenesis 19:1-11), shisha kine ki long ki briew kiba bymman palat.

Hynrei u Abraham, uba la tip shaphang ka jingieit jong U Blei, u la iasaid sha U na ka bynta jong ki. U Abraham u la tip ba u briew u lah ban phai pat sha U Blei ha ka jingkylla kaba mut. Ha u Abraham, ban pynim ia ki briew jong kine ki nongbah kan ai ka lad ia ki ban kylla kaba mut.

Ha kaba kut, u Abraham u la pynshong nongrim ia ka jingkyrpad jong u na ka jingtip bniah jong u shaphang ka jingieit U Blei ia u bynriew. Ma u hi u don ia ka jingieit kaba khraw na ka bynta ki nongpop, bad u la tip ba katba dang don ka jingim ha u briew, dang don ka jingkyrmen na ka bynta ka jingpynim.

`Balei ba ka jingduwai jingiasaid ka long kaba donkam eh ha ka jingim jong ngi shimet? Kumno ba ka jingduwai na ka bynta kiwei pat kiba donkam ka iarap ia ngi ban san ha ka jinglong mynsiem bad ba ngi mad shuh shuh ia ka jingshisha shaphang ka jingieit jong U Blei na ka bynta ki nongpop?`