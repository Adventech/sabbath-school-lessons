---
title:  Ka Mynsiem Ban Duwai jong U Abraham
date:   24/10/2023
---

`Pule Jenesis 18: 23 – 32 bad Jakob 5:16. Kaei ba kane kan hikai ia ngi shaphang ka bor jong ka jingduwai jingiasaid?`

Ka jingiakren hapdeng u Abraham bad u Blei ka dei ka nuksa ba khraw shaphang ka jingduwai jingiasaid. Ia u Abraham la buh ha kane ka lynnong kum uta u ksiang hakhmat U Blei na ka bynta ki briew jong ka Sodom bad Gomorrah. U la iasaid na ka bynta jong ki, ha ka jaka jong ki, kumta u la long u nuksa, lane dak pharshi jong U Jisu Khrist kum u Nongiasaid bad u ksiang hakhmat U Kpa. Ka mishon jong ngi mynta ki sngi kan long kaba jop tang lada ngi sdang da kane ka jait jingduwai.

U Abraham u la nang ban ieit ia ki briew jong ka Sodom bad Gomorrah bad ia kiwei pat ki nongbah kiba don hajan. Namar kata ka daw ba ka jingduwai jong u ka long kaba beit shida bad lui lui. U la dep ialeh thma pyrshah ia ki katto katne ki syiem kiba la wan jop thma pyrshah ia ki syiem ka Sodom bad Gomorrah. Hadien ka jingjop jong u Abraham, u Bera u syiem jong ka Sodom u la wan ban iakynduh ia u Abraham ryngkat bad u Melkhisedek. U Bera u la pan ia ki briew jong u ba kin leit phai pat sha la ing: “To ai ha nga tang ia kita ki briew te ia kita ki mar to shim ha lade kein” (Jenesis 14:21). Kane ka dei ka jingkdew ia ka jingieit jong u syiem na ka bynta ki briew jong u. Namar ba kawei na ki jinglong babha jong u Abraham ka dei ka jingieit, u la ieit ia u syiem jong ka Sodom bad Gomorrah, bad u la duwai na ka bynta jong ki bad ki briew jong ki. “ka jingieit ia ki briew kiban jot noh ka la ai mynsiem ia ka jingduwai jong u Abraham.” Ellen G. White, Patriarch and Prophets, p. 140.

U Abraham u la nangsan ha ka jingsngewrit bad ha ka jingiaineh bad jingduwai. Shen haba U Blei u la pdiang ia ka jingkyrpad ba nyngkong jong u ban pynsah ia ki nongbah lada don tang 50 ngut ki briew kiba hok kiba sah hangta, nangta u la nang iaibteng ia ka jingiasaid jong u.

Ka mishon jong ngi kan ym long kaba jop khlem ka jingduwai, ban duwai da ka jingiasaid. Hadien ka jingialap, hadien ba ngi la pynpule Baibl, ngi dei ban duwai na ka bynta kito ki briew kiba ngi la dep ban pynithuh ia U Blei. U Blei u long uba kloi ban iohsngew ia kine ki jingduwai ha kaban ktah ia ki dohnud jong ki briew ia kiba ngi la kyntiew sha U. Kim dei ki ktien bapnah bastad jong ngi kiban pynkylla ia ki lok ki jor jong ngi lane ka jingia ithuh ithaw jong ngi bad ki - hynrei dei ka bor U Mynsiem Bakhuid. Dei kane kein ka mishon jong ngi kaba ngi iatrei, ngi dei ban duwai na ka bynta kiwei shimet shimet.

`Pule Rom 8:34 bad Hebru 7:25. Kaei kaba ki iathuh ia ngi ia kaei kaba U Jisu u la leh na ka bynta jong ngi, bad kumno kane ka jingshisha kan iarap ia ngi ban sngewthuh khambha shaphang ka jingduwai jingiasaid jong ngi na ka bynta kiwei?`