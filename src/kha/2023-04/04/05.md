---
title:  Ka Mishon jong U Abraham
date:   25/10/2023
---

`Pule Jenesis 19:1- 29. Kaei ka jingmih na ka mynsiem ka jinglehsbun, ka jingieit bad ka jingduwai jong u Abraham?`

Kane ka iathuh kumno u Lot u long ha ka nongbah Sodom: “Bad u Lot u da shong ha ka khyrdop ka Sodom” (Jenesis 19:1). Kane ka mut ba u long u briew uba khraw ha ka nongbah, shisha u dei u Ophisar jong ki paitbah, namar ban shong ha ka khyrdop jong ka nongbah ka long ka kyrdan ba dei ia ki Ophisar, ki Nongbishar, bad ki Syiem (2 Samuel 19:8, Jeremaiah 38:7, Ruth 4:1).

Jenesis 19 ka ia syriem bha bad ka lynnong 18 ia ka khanna shaphang ki angel bad u Abraham. U Abraham bad u Lot baroh ar ngut ki ia shong ha ka jingkhang (Jenesis 18:1; 19:1); u Abraham bad u Lot ki khot sngewbha ia ki nongwei ba kin shongthait ha ki jaka jong ki (Jenesis 18:3,4; 19:2) u Abraham bad u Lot ki pynkhreh jingbam ia ki nongwei (Jene 18:4-8; 19:3). Watla u Lot u don jingduna, hynrei u don pat ia ki jinglong babha ruh.

“Ynda kumta U Trai u la pynhap slap halor ka Sodom bad Gomorrah da u kyndok bad da ka ding na U Trai na bneng. Kumta u la pynkyllon thiaw ia kita ki nongbah bad ia kata ka pynthor baroh bad ia ki traishnong jong kita ki nongbah baroh bad ia kiei kiei ruh kiba mih na ka khyndew” (Jenesis 19:24,25).

Ngim tip haduh katno ngut ki briew kiba im ha kine ki nongbah jong ka Sodom bad ka Gomorrah ha kata ka por haba la jia kane ka jingpynjot, hynrei hapdeng kine ki hajar ki briew tang saw ngut kiba la phet kloi na ka nongbah bad tang lai ngut pat kiba lait im. Ka long kumjuh ruh kum ka jingshlei um ha ka por u Noah. Ngim tip haduh katno ngut kiba don ha kito ki por, hynrei ngi tip ba lajan baroh khoit ki la jot noh.

Ki khyndiat ngut ki briew kiba la lait im na Sodom ki kdew sha ka mishon jong ngi: ba ym baroh kiban lait im. Ngi kwah ba baroh kin pdiang ia U Jisu bad ia ka jingpynim jong U, hynrei ki briew baroh ki don ia ka bor laitluid ban jied. Ka thong jong ngi ka long ban khot sngewbha ia ki briew baroh kat kiba ngi lah ba kin pynlong ia ka jingjied ia U Jisu. Katba ngi dang trei ha kane ka mishon, U Blei un pynshaitbor ia ngi lyngba U Mynsiem Bakhuid, hynrei un ym pynbor iano iano. Ka mon laitluid ka mut, ba ha kaba kut, kampher kaei ngi leh, kampher haduh katno ngi duwai, ka jingpynim ka wan katkum ka jingjied jong uwei pa uwei.

`Kumno ngin nang ban ym duh jingkyrmen lada ngim iohi ia ka jingmih katkum ka jingkhmih lynti jong ngi katba ngi trei ha ka mishon?`