---
title:  Ka Jingai jong ka Jinglehsbun
date:   22/10/2023
---

`Pule Jenesis 18:1-15. Kiei kita ki daw tynrai jong ka jinglehsbun ia kiba la pynpaw ha ka jingjubab jong u Abraham ia kine ki nongwei?`

U Abraham u la dang shong kai ha ka jingkhang jong ka ingjain jong u ban rieh tngen na ka jingshit jong ka sngi. Kane ka jingleh jong u ka long kaba kham pher. Ha kata ka por jong ka shiteng sngi ka por lyuir, haba ka sngi ka dang shit tyrha eh, baroh ki briew ki ju wad jaka riehtngen bad ioh lyer pyngngad. Hynrei lehse, u Abraham u dang shah ia kata ka jingshit khnang ba un ioh iarap iano iano kiba iaid lyngba nangta.

Hangta u la iohi ia ki lai ngut ki nongiaid lynti. Ka jingmlien jong u ka long ban tyrwa jinglehsbun ia ki nongwei. Ka daw tynrai jong ka jingiakynduh jong ki ka long na u Abraham: kane ka dkhot ka iathuh ba u Abraham u la mareh sha ki na ka jingkhang ka jingjain jong u. Kane ka mat ka long kaba donkam eh: u Abraham u la shim ia ka sien jam kaba nyngkong ban iakynduh ia ki wat ha shuwa ba kin wan sha u.

“To shah ba yn wallam khyndiat ka um nga kyrpad ia phi bad to da sait ia la ki slakjat bad to da shongthait ruh hapoh une u dieng. Nga ruh ngan wallam kyndiat u kpu bad to phin pyntngen ia ki dohnud jong phi hadien kata phin ioh nang leit noh naba na ka bynta kata phi la iawan iaid lait sha la u shakri” (Jenesis 18:4,5)

U Abraham u la tip bha ia ka mishon jong u, ba u dei ban iasam bad ki briew baroh ia ka jingtip ia U Trai ha ka pyrthei kaba dum ha ka jingmane bleithaw bad ka jingngeit ia shibun ki blei. Kumba ngi iohi ha kane ka jingjia, ka rukom kaba kloi jong u ban pyndep ia ka mishon ka long lyngba ka jinglehsbun ia ki nongwei, kiba u lah ban iohi bad iakynduh.

Ha ka juh ka por, ka longing jong u Abraham ka long kaba heh kaba kynthup palat ia ki hajar ngut ki mynsiem, bun na ki, ki long ki khlieh ki longing longsem, ym tang khyndiat na kine ki la kylla noh na ka jingmane bleithaw jong ki sha ka jingmane ia U Blei ba shisha. Kum kita ki jait longing ki donkam ka kti kaba khlain bor ban bat. Ka jingktah jong Abraham ka phriang stet wat shaduh shabar ka ing jong u. Hangno hangno haba u sieh dara, u tei harud ingjain jong u ia ka duwan ba un knia ainguh ha ka jingmane. Haba ia ka ingjain la weng noh, ka duwan ka iaisah; bad bun ki nong Kanaan kiba iaid lynti, kiba la ioh jingtip shaphang U Blei ba im na ka jingim jong u Abraham u shakri U Blei, ynda ki la poi ha ka duwan kin sangeh ban ai jingknia ainguh sha u Jehovah.” Ellen. G. White, Education, p. 187.

Naduh kaba sdang une u briew u la sngewthuh ba U Blei u la khot ia u sha ka mishon, ba kata ka jingleit jong u sha ka ri ka jingkular kam long tang ka jingleit shuti shipor hynrei ban long ka jingkyrkhu ia kito kiba don sawdong jong u bad lyngba u symbai jong u ban pynim ia ka pyrthei.

`Kiei ki jinghikai kiba ngi ioh na ka nuksa jong ka jinglehsbun u Abraham kiba phin pyndonkam ha ka jingim jong phi?`