---
title:  U Nebukhadnessar
date:   26/11/2023
---

Kum ki Seventh Day Adventist ngi ngeit ia kaei kaba ngi tip kum “ Ka jingpyniasuk ba bymjukut namar ki pop” Khampher na ki katto katne kiwei pat ki khristan, ngi ngeit ba ka jingiap U Khrist ka long na ka bynta u bynriew baroh, ym tang na ka bynta ki katto katne ki jait bynriew kiba la thmu lypa da U Blei na ka bynta ka jingpynim jong ki. Namar U Blei “ U thrang eh ba baroh kin ioh laitim bad ba kin wan sha ka jingtip ia ka jingshisha” (1 Timothi 2:4), U Jisu u tyrwa ia lade kum ka jingknia “ namar ki pop jong ngi, hynrei ym tang na ka bynta ka jong ngi hynrei na ka bynta ka pyrthei hi baroh kawei” (Ioannis 2:2). Namarkata, ia baroh la jied “ha U naduh ka jingseng ia ki nongrim ka pyrthei” (Ephesos 1:4), watla ym baroh kin jied ia U. Dei na kata ka daw ngi shem ia ki jingthoh ha ka Baibl ia ki jait pa ki jait briew ia kiba U Blei u la ktah.

`Pule Daniel 4. Kaei kaba la jia ia u syiem hangne, bad kaei kaba iathuh ia ngi shaphang ka jingpynim kaba wan sha ki briew kiba donbor tam ha ka pyrthei?`

Ki nuksa kiba ktah jingmut bha na ka Baibl ba kumno u Blei u ktah ia kibym ngiet bad kiba donbor kum ha ka jingiathuhkhanna shaphang u Syiem Nebukhadnessar. Ia ka jingbishar jong U Blei la pyntrei kam halor jong u ha ka rukom kaba iasyriem ia ki katto katne ngut ki syiem Israel (peit kum ka nuksa 2 Khronikl 32:25,26; 1 Ki Syiem 14:21-31; 1 Samuel 28). Ka jingbuh jingkynmaw ha ka Baibl shaphang u syiem Nebukhadnessar, uba la ioh biang ia ka jingtip briew bad uba la ai burom ia U Blei Uba long U Nongthaw, ka pyni ba U Blei u sngewlem ia kiba riewspah bad kiba donbor, kumjuh ruh ia kiba tlot bad ki duk kiba kyrduh. Ha U Daniel 4: 37, u briew uba donbor tam ha ka pyrthei u la pynbna, “Mynta nga u Nebukhadnessar nga iaroh bad kyntiew nam bad pyndonburom ia uta u syiem jong ka bneng namar ki kam jong u baroh ki long ka jingshisha, bad ki lynti jong u ka jingbishar; bad kiba iaid ha ka jingsarong u lah ban pynpoh” (Daniel 4:37). Lada kiba riewspah baroh bad kiba donbor baroh bad kiba sarong baroh hapdeng u bynriew kin sngewthuh ia kane ka jingshisha kan long ka jingphylla!

Kaei kaba ngi lah ban nang na kane ka jingiathuhkhanna? Nyngkong, U Blei u pyndonkam ia ki riewngeit kiba la aiti kum u Daniel, uba long kum ka jingkieng ban kam sha kiba riewspah bad kiba donbor bad kibym ngeit. Kaba ar, U Blei u lah ban trei kam hi ha kaban ktah ia kiba riewspah bad kiba donbor kibym ngeit. Ia u Nebukhadnessar la pynrit da U Blei hi na ka jingsarong bad ka jingrunar jong u. Watla kane ka long ka jingiathuhkhanna kaba kham phylla, don shibun ki lad ki lynti ha kaba ia kiba riewspah bad kiba donbor bad kiba sarong lah ban pynrit.

`Watla ngim long kiba riewspah bad kiba donbor katkum ka kyrdan ka pyrthei, balei ba ngi dei ban sumar bha ban kiar na ki jinglong ba runar ia kiba une u syiem u la pynpaw? Balei ba kane ka jinglong ka long kaba suk ba ngin ioh wat shuwa ba ngin pyrkhat?`