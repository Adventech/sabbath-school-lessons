---
title:  'Kaba Phla sha Kiba Stad: U Nikodimos'
date:   28/11/2023
---

U Nikodimos u dei u briew uba la nang la stad. Ka Baibl ka batai ia u kum u nongbishar jong ki Jiw (Ioannis 3:1). U Jisu u kdew ia u kum u nonghikai jong ki Israel (Ioannis 3:10). U don ia ka jingsngewthuh kaba shai shaphang ka Baibl bad u don ruh ia ka jingthngan jingsliang kaba khraw eh ia U Trai. Na ka jingpeit briew I kumba u dei u nongbud jong U Blei. U la sumar lut ia ki hukum baroh bad u long u nongialam uba la burom eh da ki briew hapdeng ki Jiw. U long uba donbor bad uba riewspah. Bun kiba peit ia kine kiei kiei kum ki dak ba U Blei u la kyrkhu eh ia u. La kumta ruh kaei ka paw ha khmat ka long tang kata kaba paw ha khmat.

`Pule Ioannis 3:1-12. Kaei kaba kane ka jingiathuhkhanna ka pynpaw shaphang ka jinglong ba kynja mynsiem u Nikodimos bad kumno u Jisu u kren hangto hi markhmat?`

Haba u Nikodimos u la wan sha U Jisu, u pyrshang ban pynpaw dur, kum ka kyrdan jong u. hynrei U Blei u tip ia ka dohnud jong u, kumjuh ruh u Blei u tip ia ka dohnud bad ka jingdonkam jong kiba riewspah bad kiba donbor baroh kampher kaei ka thymmei long briew jong ki. U Nikodimos u la wan sha u Jisu namar ba ki jinghikai jong U Jisu ki la ktah ia u. Ka jingsarong ka la pynlong ia u ba un ym phla paitbah ba U Jisu Khrist u long U Trai, hynrei kato ka miet ka la pynkylla ia u bak lybak. Wat hadien ba u la ngeit ba U Jisu u long uba la phah da U Blei, hynrei u khlem lah ban pynpaw paitbah ba u la long u nongbud jong U Jisu Khrist.

`Pule Ioannis 7:43-52 bad Ioannis 19:39. Kaei kaba kine ki dkhot ki iathuh ia ngi shaphang u Nikodimos bad U Jisu?`

Ngi lah ban iohi ha kine ki dkhot, ba ia u Nikodimos la ktah jur eh da u Jisu. U la wad lad ban iada ia U Jisu katba U dang im bad u la pyndonburom ia u Jisu haba u Jisu u la iap. Ym don jingartatien ba U Jisu u la ioh ktah ia u Nikodimos, uba wat ha ka jingtip bad ka jingstad ba khraw jong u, u dang donkam ia u Nongpynim kumba ma ngi baroh.

`Balei ba ngi dei ban long kiba husiar bha ia ka jingriam ha ka jingpyrkhat ba namar “ngi don ia ka jingshisha” )kaba ngi don), bad ba ka jingtip ia kane ka jingshisha hi marwei ka lah ban pynim ia ngi? Katno tylli ki mynsiem kin jot lehnohei kiba la don shibun ka jingtip, wat ia ki khubor ki lai angel kiban ioh jingpynim?`