---
title:  U Naaman
date:   27/11/2023
---

U Khrist u la iap na ka bynta baroh, khlem da niew ia ki thymmei long briew jong ki, ka spah jong ki, ka jait dustur lane ka kyrdan. U Blei khlem da pud u wallam bad khot ia u bynriew sha lade, kaba kynthup ia kito ki briew kiba donbor kibym dei ki khristan ha ka pyrthei (Peit Ellen G. White, The Acts of Apostles, p. 416).

`Pule 2 Ki Syiem 5:1-19. Kaei kaba ngi lah ban shim na kane ka jingiathuhkhanna shaphang kaban wallam ia ki briew sha U Trai?`

Ha ki 2 ki Syiem 5:1-19. U Namaan u la pynlong ia ki ar tylli ki jingkyrpad kiba kham pher hadien ba U Blei u la pynkhiah ia u na ka jingpang niangthohlieh. Nyngkong eh u la pan khyndew ban leit rah haduh ar kit ki Kada jong U na Israel sha Syria tang na ka bynta ban mane ia U Blei uba im. U la kren “namar u shakri jong me un ym ainguh naduh mynta ka jingainguh thang lymne ka jingknia ha kiwei pat ki blei hynrei tang ha U Trai” (2 Ki Syiem 5:17). Watla u Namaan u la long u bangeit ha U Blei uba shisha, ka jingkyrpad kaba nyngkong jong u ka pynpaw pat ia ka jinglong nongmane bleithaw ba ka dang snoh ha ki jingmut jong u. Une u kapten shipai nong Siria u la pdiang ba U Blei ki Israel kum U Blei ia Uba dei ban mane ha ka ri jong u. watla u Namaan u la pynpaw ia ka jingshisha ba ym don blei lait na U Blei ki Israel, hynrei u khlem lait pat na ka jinglong nongmane bleithaw ba um pat sngewthuh ba ka khyndew na Israel kam don jingiadei ha ka jingmane ia U Blei ki Israel. Kumta u la kwah ban mane ia U Blei ki Israel ha ka khyndew Israel ba un rah sha ri la jong.

Ka jingkyrpad kaba ar jong u Namaan ka pynpaw ia ka jinglong sngur jong ka jingngeit jong u. Haba u la rai ban shakri ia U Blei ka bneng, u sngewthuh ba ban leh ia kane ha ka ri nongmane bleithaw jong u kam long kaba suk. Namar ba u syiem Syria u dang mane hi ia u blei Rimmon, bad katkum ka kyrdan jingtrei jong u, u Namaan u dang dei ban don ha syndah jong u syiem kum u nongiada, ha kajuh ka por u Namaan um don jingmut ban ieh noh ia ka jingshakri jong u ia u syiem pyrthei, um kwah pat ban dem ne mane ia u bleithaw rimmon. Hadien ba u la aiti ia la ka dohnud sha U Blei Jehovah, u Namaan u la rai ba un ym dem ne mane shuh ia ki bleithaw baiap. Um kwah ruh ban pyntip sha u Elisha ba un leh ia kata.

U Elisha u la jubab ia kane ka jingaiti ba la rai da u Namaan da kaba ong “to leit ha ka jingsuk” (2 Ki Syiem 5:19). “Ngim dei ban pyrkhat bakla ia kine ki ktien la ki dei ki ktien jong ka jingiamynjur ne ki ktien jingia pyrshah ha ka jingkyrpad jong u Namaan shuwa ba un leit noh. U dei ban leit phai pat ha ka jingsuk, ym ha ka jingartatien lane ka jingbymsngew thikna. U Blei u la leh isynei bad leh sbun ia u, ba un shem jingsuk bad jingkmen katba u nangtip ha ka jingmane jong u ia U Blei. U Namaan u dei u riewngeit uba thymmai, u briew uba la dap da ka jingtip jingsngewthuh uban sa san ha ka bor bad ka jingstad lada u iaineh ha kane ka jingngeit kaba thymmai kaba u la shem. U Blei u ialam ia ki riewngeit thymmai mawjam pa mawjam, bad u tip bha ia ka por kaba dei biang ha kaba un khot ia ka jingpynthymmai ha kano kano ka jingeh. Kane ka jinghikai ka dei barobor kaban shong ha ka jingmut jong kito kiba trei shitom na ka bynta ka jingpynim ia ki mynsiem.” The SDA Bible Commentary, Vol.2 p. 878.

`Ka jinghikai aiu kaba ngin nang na kane ka jingiathuhkhanna ba ngin ym khynniat stet eh ia ki briew, khamtam ia kito kiba dang wan na ka jingbym pat long khristan?`