---
title:  Ka Mishon sha kiba Riewspah
date:   29/11/2023
---

`Pule Mathaios 19:16-22. Ka jinghikai aiu kaba ngin nang na kane ka jingiathuhkhanna, kaba iapher na ka jinglong u Nikodimos, u briew uba khlem pdiang ia U Jisu?`

Ka jingiakren jong U Jisu bad u samla uba riewspah ka pyni ba haduh katno khraw long ka jingma jong ka jingriam jong ka spah. Peit ia kine ki kyntien, “Pat ruh nga ong ha phi, ba ka kham jem ia ka ut ban bsut lyngba ia ka thliew thyrnia bad ia u riewspah ban bsut hapoh ka hima U Blei” (Mathaios 19:24). Kane kam mut ei ei ruh ba kiba riewspah baroh kin ym ioh laitim, hynrei tang lada kine ki briew kim husiar bha bad tip ba ka spah jong ki, ka long u diengpyngkiang uba khraw eh na ka bynta ka jingpynim.

Ha kaba kut uba riewspah bad uba duk un mad hi ia ka juh ka jingkut; ka jingtep. Kane ka mut ba kiba riewspah ki donkam eh shisha ia ka jingpynim kumba baroh ruh ki donkam. Kampher kaei kaba ka pisa ka lah ban thied, kam lah pat ban thied ia ka jinglaitluid na ka jingiap. Kane ka jinglailuid ka wan tang da ka jingai sngewbha, kaba la tyrwa ei da U Jisu ha uno uno uban pdiang ia ka da ka jingngeit. “Nga long kata ka jingmihpat bad kata ka jingim; uta uba ngeit ha nga la u la iap un ioh im”(Ioannis 11:25).

`Pule Loukas 19:1-10. Kaei jingiapher jong kane ka jingiathuhkhana na ka jingiathuhkhanna shaphang u samla uba riewspah?`

U Sakhaios u la jubab ia U Jisu ha ka rukom kaba bym long kum ka jubab jong u samla ba riewspah. Peit bha U Jisu u khlem phah ia u Sakhaios ban die noh ia ki jingdon jingem jong u baroh bad ban ai noh sha kiba duk, kumba u la leh ha u samla riewspah. U Jisu u tip bha ba haduh katno u samla riewspah u snoh skhem ha ka spah jong u, kaba long ka daw ba u Jisu u kren ia kaei kaba u la kren. Mar iapyrshah ka kata, watla ngim tip lut ia baroh kiba la iakren haba u Jisu u la don ha ka ing jong u, u Sakhaios hooid shisha u la shah ktah eh da u Jisu bad u la tip ba u donkam jingkylla ha ka jingim jong u, khamtam ha ka jingiadei bad ka spah.

`“Naba u briew un myntoi aiu lada un ioh ia ka pyrthei baroh bad un duh noh ia la ka mynsiem lane u briew un iapli da ei ia la ka mynsiem?” (Mathaios 16:26). Kaei kaba kine ki ktien ki kren ia ngi baroh?`