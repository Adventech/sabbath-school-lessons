---
title:  Ka Jingiathuhkhanna Kaba Jia Shisha
date:   08/12/2023
---

### Ka Lynti Mishon sha Spain: Bynta 4

_Da: Andrew McChesney_

U Luis Paiva u la rai ban plie dukan die soh ha Spain. U la sdang ia kane da ka jingsheptieng da kaba pyrkhat ba U Blei u don jingthmu sha kawei pat ka jaka na ka bynta jong u. U la khuslai ruh ba kane ka kam dukan jong u ka lah ban khanglad ha kaba un aiti lut ia ka jingshakri sha U Blei.

Tang ha ki artaiew hadien ba la plie ia kane ka dukan, baroh kiei kiei ki I kumba la lehnohei. Ka kam jong u ka la hiar eh. Ki lok jong u ki la thok ia u. U la ioh pang bad um lah shuh ban iaid. Hynrei u Luis um kwah ban kynran dien. U la pan jingmut na ki para Adventist ha ka jingiadei bad ka kam business. Uwei na ki, da kaba tip ba u Luis u la shah hikai ban long u pastor, u la sneng ia u, “phim dei ban don bynta ha ka kam pyrthei, hynrei tang ha ka kam ban khring mynsiem na ka bynta u Trai.” U la ong.

Ha u Luis kane ka jingsneng ka long kumba iohsngew ia ka sur jong U Blei. U la nang sngew duh jingkyrmen eh. Kumno un shakri kum u pastor khlem ka balang. U Luis u la iakren shaphang kane bad ka lok jong u, bad ki la rai ba kin leit phai pat sha la ka ri Venezuala, lehse un sa ioh koit hangta.

Tang hadien katto katne por, u Luis u la ioh phone na u Gabriel Diaz, u nongialam ia ka balang Adventist ha Spain. Ka balang ka la wad mishoneri ban trei ha Lugo, ka nongbah ha ka Spain ba shaphang shatei. U Luis u la kmen eh ha kane ka khubor ba un lah ban trei pura ia ka kam U Blei, hynrei u la iathuh ba u don jingpang, “Ngam lah wat ban iaid.” U la ong.

Une u nongialam balang u khlem sngew ei ei, bad kine ki ar ngut ki rangbah ki la ia duwai lang. Hapoh ar taiew u Luis u la lah ban iaid pat bad u la plie ia ka ing ban long jingiaseng ha Lugo. Ha ka sngi Sabbaton kaba nyngkong, don tang arngut ki briew, kine ar ngut ki dkhot balang ki la wan ban ia mane. Hynrei tang hadien saw bnai, 22 ngut ki briew ki la wan mane hangta man la ka sngi Sabbaton. Hapdpeng kine don lai ngut kiwei pat kiba dang shu dep pynbaptist bad kiwei pat ki dang pynkhreh ban shah pynbaptist. Nalor kata u Luis u la plie ia ka klas jingiapule Baibl bad ruh ia ka skul jong ka jingialap ban hikai ia ki briew kumno ba kin jop ia ki mynsiem sha U Trai. U dang wad lad ba un seng noh da ka ingmane kaba biang.

“Ngi tip ba ngi hap ban jop ia kiba bun ki mynsiem, khnang ba kane kan jia,” u la ong “Hynrei nga shaniah ha U Blei bad nga don ka jingngeit ha u ba kane ka jia haba ngi ia pyndonkam ia ka rukom trei kam u Jisu hi marwei.”

“Ka rukom trei kam jong U Jisu” katkum ka Ellen G. White, “Kan wanrah jingjop ha kaban kot sha ki briew. U Nongpynim u la ialok bad ki briew kum uta uba thrang eh ia ka jingbha jong ki. U la pynpaw ia ka jingsngewlem na ka bynta jong ki, u la iarap ia ka jingdonkam jong ki bad u la jop ia ka jingshaniah jong ki. Nangta u khot ia ki “To bud ia Nga” (Ministry of Healing, p. 143).

Kum u pastor ha Venezuala bad hadien kum u mishneri ha Mexico, u Luis u khlem phohsniew ba un shakri ia U Blei pat sa sha Spain. Um lah khlem da kmen eh.