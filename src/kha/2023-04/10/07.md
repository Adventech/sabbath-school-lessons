---
title:  Pule Shuh Shuh
date:   08/12/2023
---

Kawei na ki nuksa jinghikai na ka jingiashem jong u Paul ha Ariopagos ka dei na ka jingwadbniah shaphang kumno ban leit ialap ha ki kynhun briew ki bym ngeit, kaba la pynmih ia ka kynhun barit jong kiba ngeit ha Ethen.

“Ki ktien jong une u apostol, bad ka jingbatai shaphang ka jingmut jong u ha ka sawdong sawkun, kumba la thoh da ka jingpyrsad Mynsiem, ka dei ban hiar sha ki pateng la pateng kiban sa wan, ban rah ia ka sakhi jong ka jingngeit kabym lah pynkhih, ka jingshlur hapdeng ka jinglong marwei bad ki jingialeh pyrshah, bad ka jingjop kaba u la ioh na ka bynta ka balang Khristan hapdeng ki nongmane bleithaw.”

“Ki ktien jong u Paul ki kynthup ia ka jingkynshew spah jong ka jingtip na ka bynta ka balang. U la don ha ka khep kaba u lah ban kum kren ia ki ktien kiban pynbitar ia ki nongsngap ba sarong jong u bad ba un wanrah jingeh hi ia lade. Lada ka jingkren sdang jong u ka long ka jingkren pynrem ia ki blei jong kine ki briew kane ka nongbah, un jin da la don ha ka jingma kaba khraw eh ban iakynduh ia ka jingkut kum u Socrate. Hynrei da ka jingstad kaba wan na ka jingieit U Blei, u la khring da kaba jem ia ka jingmut jong ki na ki bleithaw, da kaba pynpaw sha ki ia U Blei uba shisha, uba kim ithuh.” Ellen G. White, The Acts of The Apostles, pp. 240,241.

Da ka jingiashem markhmat jong u bad ki briew, ka jingwadbniah shaphang ka dustur bad ka niam jong ki, bad ka jingburom ia ka mynsiem ba aiti jong ki ha kiei kiei kiba kynja mynsiem, u Paul u la lah ban leh ei ei kaba khraw ha Ethen - kaei kaei kaba long ka spah ba buhrieh ha ka balang. U kiar na kaban pynbitar ia ki nongsngap jong u. Kane ka long ka jingjop kaba khraw eh kaba la pynkup bor kyrpang eh da U Blei. Kane katkum ka Ellen G. White, ka long ka jingkynshew spah jingtip ba ma ngi kum ka balang ngi dei ban pynleit jingmut bha ia kane ka jingiathuhkhanna.

**Ki Jingkylli ban ia Puson**:

`Da ka jingiathuhkhanna jong u Paul ha Ethen kum ka nongmuna, kaei ka sienjam kaba nyngkong ia baroh na ngi ha kaban sdang ia ka kam ialap ha ki nongbah?`

`ka jait jinglong aiu ba u Khristan u donkam ha kaban tei ia ki jingkieng bad ki briew ha ka nongbah lane hangno hangno hapdeng ki briew kibym pat ithuh ia U Blei?`

`Haba ia ngi la pynbitar da ki bun jait ki bleithaw, kaei kaba ngi dei ban kiar, khamtam eh ha kaba sdang nyngkong ia ka kam kaba thymmai hapdeng ki briew kiba mane ia kine ki bleithaw?`

`U Paul u lah ban sangeh noh tang hadien ba u la pynithuh ha kine ki briew shaphang U Blei uba ieit ia ki, bad shisha baroh kin sngewtynnad eh. Hynrei u la jam ia u mawpud kaba la pynlong ia ki briew ban pyrkhat ba u la bakla eh haba u la hikai shaphang ka jingmihpat. Hato u lah ban leh kumta? Balei hooid bad balei em?`