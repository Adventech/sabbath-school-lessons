---
title:  Tang Ka buit Trei Kam U Jisu Marwei
date:   20/11/2023
---

**Kaei ba kine ki jingiathuhkhanna ki hikai ia ngi shaphang ka jingshakri sha kiba duk kiba kyrduh?**

`Ioannis 5:1-9`

`Markos 1:23–28`

Ka Ellen G. White ka ai ia ki san tylli ki mawjam trei kam jong U Jisu kumno ban shakri, khamtam sha kito kiba donkam: “tang ka buit trei kam U Jisu hi marwei kaban ai ia ka jingjop ha kaban kot sha ki briew. U Nongpynim u la iasoh lang bad ki briew kum uta uba thrang eh na ka bynta ka jingbha jong ki. U la pynpaw ia ka jingsngewsynei jong U na ka bynta jong ki, u la iarap ia ka jingdonkam jong ki bad u la ioh ruh ia ka jingshaniah jong ki. Nangta u sa phah ia ki “to bud ia nga,” – The Ministry of Healing, p. 143.

Kaba nyngkong, ngi dei ban long paralok bad kito kiba tlot kibym don nongiarap, pynlut por ban tip ia ki, bad sngewthuh ia ka jingdonkam jong ki da ka jingthmu ban leh bha ia ki. Peit ia kaei kaba U Jisu u la leh ia uto uba pang iap shilliang ha ka pung sum. U Jisu u don hangto hi, “hapdeng ki paidbah nongpang ba bun, kiba matlah, kiba dkoh bad kiba pang iap shilliang” (Ioannis 5:3).

Kaba ar, ngi donkam ban pyni ia ka jingsngewlem jong ngi ia ki. Kane ka long kaba eh ha ki katto katne ki khep namar ka jingbymshaniah, bad ruh hateng hateng ki briew ki pyndonkam da ka jingsbun kum ka lad ban jop ia ka jingshaniah jongno re jongno kiba ha kaba khadduh ki pyndonkam pat ia ki. Hynrei U Blei u khot ia ngi ba ngin pynpaw ia ka jingsngewlem jong ngi khlem da khmih lynti ia kaei kaei ruh na ki.

Kaba lai ka long ba ngin shakri ia kiba duk kiba kyrduh. Kane kam dei tang ha ki ktien. Donkam ba ngin leh da ki kam ba ngin lah ban shakri ia kiba duk kiba kyrduh la ia u paralok lane ia ki nongwei. U Jisu u la kren ha u nongpang iap shilliang, u la kylli kaei kaba u kwah, nangta u sa leh ia ka kambah halor jong u. Ha ka jingiathuhkhanna shaphang u briew u ba shong ksuid, U Jisu u shim ia ka bor ban tehlakam halor kane ka jingjia, u la iarap ia une u briew ubym don nongiarap.

Kaba saw ka long ban jop ia ka jingshaniah jong ki. Haba ngi shakri ia ki briew, haba ngi iarap ia ki, kin sa nang ban shaniah ia ngi ia kaei kaba ngin ong ha ki. Kumta, haba ngi kren bad ki shaphang U Jisu, kin long kiba kloi ban sngap. U Jisu u khlem la kwah tang ban shu pynkhiah briew na ki jingpang jong ki; u kwah ia ki ba kin ioh ia ka jingim bymjukut ha U (peit Ioannis 10:10).

Kaba khadduh ka long ban ialam ia ki sha U Jisu, ka kam kaba dawa ia ka jingngeit na baroh ar ngut, na phi bad na uta uba phi iarap.

`Baroh te ngim lah ban leh ia kita ki kambah kiba U Jisu u la leh. Hynrei kiei pat ki lad ki lynti ba ngin shakri ia kito kiba donkam jingiarap?`