---
title:  Pule Shuh Shuh
date:   24/11/2023
---

Ki Jingkylli ban ia Puson: Pule Arthur White, “A Few Days at Long Point,” Ellen G. White: The Australian Years: 1891–1900, vol. 4, pp. 100–104.

Ki nongthoh Gospel ki la buh jingkynmaw ia ki nuksa jong U Jisu ba u tei ia ki jingkieng sha ki briew na ki jait dustur bapher bapher ban pynim ia ki (Mathaios 8:28-34, Markos 5:1-20). Kumta ruh la khot ia ngi ba ngin pynlong paralok bad ban shakri ia ki briew kiba na ki jait thymmei kiba bun jait ruh. Ka jingiap jong u Khrist ka long na ka bynta ki briew baroh, khlem khein ia ki jait ki kynja, ki ri, ki hima, ki dustur, ki jingduk ne jingriewspah lane ka tynrai longbriew jong ki. Kane ka dei ka mat kaba ngim dei ban klet. “Bad ma u hi ruh u long ka kuna na ka bynta ki pop jong ngi bad ym tang na ka bynta kita ki jong ngi hi, hynrei na ka bynta ki jong ka pyrthei baroh ruh” (1 Ioannis 2:2).

“Ki shynrang bad kynthei kim pyndep ia ka jingthmu jong U Blei, haba ki shu pynpaw ia ka jingieit jong ki tang ia ki bahaing bahasem . . . katba ki buh shabar na ka jingieit jong ki ia kito ki briew kiba donkam shisha ia ka jingiarap.

“Haba U Trai u phah ia ngi ban leh bha ia kiwei pat kiba shabar ka longing jong ngi, kam mut ba ka jingieit jong ngi ia ka ing ka sem kan duh noh, lane ba ngin ieit duna noh ia ki jait ki kynja, ne ia ka ri jong ngi, namar ba u kwah ia ngi ban ngin pyniar ia ka jingsngewlem jong ngi sha kiwei pat. Hynrei ngim dei ban pynkhim ia ka jingieit bad jingsngewlem jong ngi tang ha ki saw kynroh ka ing, bad ban khang noh ia ki jingkyrkhu kiba U Blei u la ai ha ngi ban ai sha kiwei pat ba kin ioh jingkyrkhu lang.” Ellen G. White, Advent Review and Sabbath Herald, October 15, 1895.

Ka jingkitkhlieh kaba la ai ha ngi ban long ka jingkyrkhu ia kiwei pat ki briew kiba donkam shabar ka pud jaka jong ngi, la ki long na kawei pat ka jait dustur briew lane ia tang ki briew kibym don nongiarap, ka dei ka hukum kabym lah ban pynkylla kaba wan na U Jisu hi. (KI Kam 1:8, Markos 11:17).

**Ki Jingkylli ban iakren lang**:

`Kaei ka jingim basuk jong phi, balei ba phin long kiba kloi ban mih shabar jong ka haba donkam?`

`Kiei ki jinghikai na ka jingjia haba la khot ia U Jisu “U briew uba bam lalot, bad uba dih kiad, u lok ki nongkhrong bad kiba pop” ( Mathaios 11:19)? Kaei kaba u Jisu u la leh ba u hap ban shah kynnoh kumne, bad kaei kaba hikai ia ngi shaphang ka mishon?`

`Haduh u pud aiu ba u Khristan u dei ban don bynta ha ka jingiakhawai leh kmen ki bym ngeit? Kumno u khristan un leh ia kata khlem da pynsynjor ia ki jinghikai ka Baibl?`