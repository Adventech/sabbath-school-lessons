---
title:  Ka Jingiathuhkhanna Kaba Jia Shisha
date:   24/11/2023
---

### Ka Lynti Mishon sha Spain: Bynta 2

_Da: U Andrew McChesney_

Tang san ngut ki dkhot ka long ing ki don ha ing haba ki riew kieng suloi ki la wan ban rung ha ki khyndai tylli ki ing ki pastor Adventist ha Venezuela. Da ki suloi ba la pynap, kine ki briew da ka bor ki la pynshong ia ki briew jong ki long ing baroh tang ha kawei ka ing, ha kaba ki la pyniakhlad ia ki shynrang, ki kynthei bad ki khynnah la ka jong ka jong. Ki pulit ki la poi bad ki la kerkut ia kata ka ing, kaba la ialam sha ka jingpynjem hadien ka 10 kynta. Kine ki riewkieng suloi ki la phet noh sha ka khlaw kaba don hadien kata ka ing.

Ia ki tnga kynthei jong kita ki khyndai ngut ki pastor la pynkynriah jaka noh hadien kata ka jingwan leh bor ha u snem 2016. Ki pastors ki la nang trei bun bun bnai katba ki dang ap ia ka jingpynkynriah jaka thymmai. Bun kiba la leit noh sha kiwei pat ki ri ban shakri kum ki pastors.

U Luis Paiva, uba la shakri kum u pastor la kumba shiphew snem, um pat thikna kaei un leh. Ka jingim ka la long kaba eh ha kane ka jaka thma shuwa ka jingwan thombor. Dap tang ka jingkyrduh pisa bad ka bam ruh ka khyndiat eh. Lai snem u la shah jynjar ban siew ia ka ram kaba u don. Um lah wat tang ban siew ruh ia ka interest bad ka ram ka la nang kiew haduh US$1000.

Ka jingshah kit jubor ha ki riew kieng suloi ka la pynher mynsiem ka la lok u Luis. Ki dkhot ka long ing jong ki, kim don ha kata ka por ba la jia, hynrei ka lok jong u ka la khaweit palat bad kam kwah shuh ban sah shuh ha Venezuala. U Luis u la mynjur ba kane ka ri kam long kaba shngain, hynrei um sngewdei ban phet noh khlem da siew dep ia ka ram.

U Luis u la duwai na ka bynta ka dak. U khlem la pan shisha ia kata ka dak namar ba u la ngeit ba U Bleiu lah ban ialam ia ki. Hynrei um tip pat kaei un leh.

“Trai lada men trei kam phylla ban iarap ia nga ba ngan siew noh ia kane ka ram kata kan long ka dak ia nga ba ngan mih noh na Venezuala,” u la duwai.

Kine ki riewkieng suloi ki la lute bad rah shibun ki jingdon jingem jong kine ki longing Adventist kaba kynthup ruh na ka long ing u Luis. Ban shah lute kam long kaba phylla hangne. La ju shah pynpait bad rung lute ha ka ing u Luis la bun bun sien ha kine ki snem ba la leit, hynrei um pat la ju pan jingiarap na ka insurance. Ka jia ba ka jingshah tuh ka long kaba rit eh haba ia nujor bad ka jingwad insurance. Hynrei hadien ka jingshah lute kaba khadduh, ki nongialam ka balang ki la tyrwa ban ai jingiarap ia baroh kiei kiei kiba la shah lute ha kine ki snem kiba la leit lada u Luis un ioh tang ka kot ba la sain da ki pulit kaba pynthikna ia ka jingshah lute.

Ym don iwei ruh na ki pastor kiba lah ban ioh ia kane ka report na ki pulit, hynrei ka jia ba u Luis u don ia ki paralok pulit, bad u la ioh ia kata ka kot report na ka office pulit.

Hadien ar bnai, ka company insurance ka la thep pisa $1000 ha ka Account u Luis. Ka la long thik katban biang ban siew ia ka ram kaba u don.

“Nga khlem ioh pisa ei ei ruh em,” la ong u Luis, uba long u mishoneri ha Spain mynta. “Hynrei nga sngewthuh bad U Blei u la phah ia kato ka pisa khnang ba ngan lah ban siew noh ia ka ram (loan). “Nga tip ba U Blei ruh un kyrkhu ia ka jingthmu ba ngan ieh noh ia kane ka ri.”