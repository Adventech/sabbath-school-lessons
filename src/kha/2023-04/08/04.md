---
title:  Ki Nongphetwir bad ki Nongphet ri
date:   21/11/2023
---

Ka subjek shaphang ki nongphetwir bad ki nongphet ri ka la kylla long ka jingiakren kaba khluit bha, khamtam namar ba mynta ki sngi, ngi don bun eh kiba kum kita. La ka long ba la pynphetphet wir ia ki, na ka daw jong ki thma, ki jingpynjot ka mariang, lane na ka jingkwah ia ka lawei kaba kham kiew ha ka ioh ka kot, ia ki million ki briew kylleng ka pyrthei la pynkynriah noh na ki ing ki sem jong ki bad ki donkam eh ia ka jingiarap.

Ha U Mathaios 2:13,14, U Jisu u long u nongphetwir. U kpa ka kmie ba kynja doh jong u, u Joseph bad ka Mari, ia ki la pynbor ba kin phet krad noh na Bethlehem tang ha ka shimiet bad ban wad jaka sah pat sha Ijipt ban kiar na ka jingpyniap jong u Herod. Ka Baibl ka khlem ong ei ei shaphang ka jingiashem jong ki ha Ijipt, hynrei kam long kaba eh ban shu mutdur ba ki la shem shibun ki jingeh bakhraw, lehse ka lah ban long ka juh ka jingiashem kaba ki nongphetwir ki iashem mynta ruh. Ha ka jingshisha, kumba ka ing jong u Jisu ki la wad jaka rieh tngen ha ka ri nongwei, bun bah ki Muslim, ki Hindu, ki Budhist, ki Khristan bad kiwei pat ki briew kibym ngeit niam ki wad jaka riehtngen ruh.

Ban kren kyllum, ka long kaba kham suk ban pynlong paralok bad ki briew kiba dei na ka juh ka thymmei dustur, ka jait ktien namar ba ngi ia don ia kiba bun kiei kiei kiba iadei lang kijuh. Ka long kaba eh shisha, ban shem ia ka jinglong ba iasyriem bad ki nongphetwir bad ki nongphet ri kiba iapher shibun bad ngi ha ka dur ka dar, kibym kren ia ki ktien jong ngi, kibym dei ruh na ka juh ka jingngeit, bad kibym bam ruh ia ki juh ki jingbam. Ka Gospel ka khot ia ngi ba ngin mih noh na ka jait ka khong bad na ka jingsuk jong ngi bad ban leit iarap ia kito kiba donkam, khlem da khein ia kata ka jingiapher kaba ki don bad ngi.

`Pule Deuteronomi 10:19; Salm 146:9, Rom 12:13, bad Lebitikos 23:22. Ka matpdeng ba donkam aiu hangne na ka bynta jong ngi ba ngin kynmaw?`

Kumno ngin iarap ia ki nongphetwir bad ki nongphet ri? Ka long kaba eh namar, ha ki katto katne ki ri, ka long beain ban iarap lane ban ialok bad kine ki briew. Hynrei ngi dei ban leh ia kaei kaba ngi lah ban leh ban iarap ia kine ki briew kiba, shisha ki la iaid lyngba ki por kiba eh ha ka jingim bad kiba donkam shisha ia ka jingiarap jong ngi. Te kumta haduh katno ngi lah ban iarap ia kine ki briew, ngi dei hi ban iarap.

Sdang da ka jingduwai, nangta wad jingtip ia kita ki nongphetwir lane ki nongphet ri. Ha kiba bun ki jaka ki don ki Organisation kiba sumar ia ki, phi lah ban sdang ban iatrei bad kine ki seng bha lang, lane lehse ka Sabbath School jong ka balang jong phi ka lah ban sdang da ka prokram jingiarap ia kine ki briew.

`Watla ka long tang ka pisa kaba khyndiat, kaei kaba phi lah ban leh ban iarap ia uno uno u nongphetwir ia uba phi la tip?`