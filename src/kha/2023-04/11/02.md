---
title:  Ka Mishon sha ki bynta ba shabar
date:   10/12/2023
---

Ngi la ia pule ba U Jisu u la ialam ia ki synran na Gennesaret (Mathaios 14:34)) “u la leit sha ki phang ka Tyros bad Sidon” (Mathaios 15:21). Balei ba u la ialam ia ki na Kalilaia sha kine ki jaka ki nongmane bleithaw? U la ialam ia ki synran jong u ha kane ka jingleit sha ki pud bad ki ri nongwei khnang ba kin tip ia ki jaka, ia ki briew kiba kim lah ban sngewthuh ha Kalilaia. U kwah ban hikai ia ki synran jong u ia ki jinghikai kiban iarap ia ki ban pynkhreh na ka bynta ka jingkhot ia ki ba kin leit sha ki jait bynriew baroh kaba kynthup ruh ia kiba shong ha ki nongbah.

`Pule Nongbishar 3:1-6, 1 Ki Syiem 5:1-12; bad 1 Ki Syiem 11:1-6. Kumno kine ki dkhot ki iarap ia ngi ban sngewthuh kyndiat ia ka thymmei dustur jong kine ki nongbah?`

Na ki Nongbishar 3:1-6, ngi iohi ba ia kine ki riew hyndai la pyndonkam da U Blei ba un tynjuh ia ka jingngeit jong ki nong Israel. Hynrei kaba sngewsih ka long ba ki briew jong U Blei ki la rem noh ha kata ka jingtynjuh, hooid ha kane ka jingjia “Bad ki la shim ia ki khun kynthei jong ki ban long ki tnga jong ki, kila ai ruh ia la ki khun kynthei ha ki khun shynrang jong ki bad ki la shakri ia ki blei jong ki.” Kumta naduh kaba sdang, kine ki briew ki la long ki maw jynthut ia ki khun Israel.

Ha ki 1 Ki Syiem 5:1-11, ngi lah ban iohi ia ka jingiadei kaba jan hapdeng ki nong Sidon bad ki Hebru. Watla ka jingiakut ha ka liang ka ioh ka kot ka la wanrah jingmyntoi, hynrei shisha ia ki nong Hebru la ktah jur eh da kaba sniew jong ki nongmane bleithaw kiba ia khaii pateng ryngkat.

1 Ki Syiem 11:1-6 ka pynpaw ba haduh katno kaba sniew ka la ktah jur ba ha kaba kut u syiem Solomon hi u la shim tnga ia ki khun syiem kynthei Sidon kiba la ialam bakla noh ia u jngai na U Blei. “Namar u Solomon u la bud ia ka Ashtoreth ka blei ki Sidon bad ia u Milkom ka jingijli jong ki Ammon.” (1 Ki Syiem 11:5).

Hapdeng ka histori jong ka jingbymman bad ka jingmane bleithaw bad ka jingshah ktah da kaba sniew halor ki briew kiba la jied jong U Blei, U Jisu u la wallam ia ki synran jong u sha kane ka jaka. Ha kane ka rukom u hikai ia ki shaphang ka mishon shabar u pud ki dustur briew, da kaba ialeh pyrshah ia ki jingsngew pyrshah bad jingsngew jait bynriew, bad u la long u nuksa ia ki nongbud jong u shaphang ka mishon kaba long salonsar sha baroh ki dustur bad ki jait ki kynja baroh jong ka pyrthei.

Bun bah ki jingeh kiba la iakynduh da ki mishoneri Adventist ha ki jaka sor, hapdeng jong ki kynthup ia ka jingkoit jingkhiah bad ka sawdong sawkun. Kiwei ki kynthup ia ka jingrem dor ha ka sah ka shong, ka jingsngew pyrshah jait bynriew, ka jingsngew ieit ri bad ka jingkhim ha ka ain mane blei. Hynrei watla hapdeng kine ki jingeh, ngi dang dei ban trei shitom na ka bynta ki nongbah.

`Kaei kaba phi lah ban leh ban iarap ia kito kiba don bynta ha ka jingshakri ha ki nongbah?`