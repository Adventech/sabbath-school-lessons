---
title:  Ka Jingiathuhkhanna Kaba Jia Shisha
date:   15/12/2023
---

### Kaba Phohsniew ia ki Jingphohsniew: Bynta 1

_Da: Andrew McChesney_

U Joseph Delamou uba dang 16 snem ka arta u la sngew kulmar eh. U la khuslai namar ba u khlem mane ia U Blei ha ka Balang kaba dei ha Conakry, ka nongbah kaba don ha ka Africa ba shaphang sepngi jong ka Guinea.

“Pyni ia ka lynti ha nga.” U la duwai. “Ngan leit kat shaba me phah ia nga.” Ha kata ka miet u la ioh ia kawei ka jingphohsniew. U la phohsniew ba u la don haduh 70 ngut ki dkhot balang bad u, kiba la ia pyrkhat kumno ban nang pynbun dkhot balang. Shabar kata ka jaka long jingiaseng la don ka ingsyiem kaba khraw jong u syiem uba donbor, bad u nongsynshar jong ka pyrthei.

Kyndit la mih shikynhun ki shipai hapoh kane ka jaka long jingiaseng, “Phi dei ban mih noh” uwei na ki shipai u la hukum ia u Joseph. “Ngi kwah ban ai jinghikai ia phi ban iasoh bad ka kynhun jong ngi.”

U Joseph um kwah ban mih, hynrei u shipai u la iai ban. “Phim lah ban sah,” u la ong. “Leit shano shano kat shaba phi kwah ban leit, tangba wat sah hangne. Hadien lai sngi sa wan pat ba phin iohi kaei kaban jia ia kine ki briew.”

U Joseph u la mih noh bad u la wan phai pat hadien lai sngi, u la shem ba ka jaka ka la long kaba jar jar. U la lyngngoh shano ki briew baroh. Hadien kata u la iohi ia uwei u khynnah ba u rieh hadien ka kynroh ing jong u syiem. Une u khynnah u la phlei snam, bad haba u Joseph u la pyrshang ban kren ia u, u la buh ia ka kti ha ka shyntur jong u.

“Ale hangne.” U la shu pasiaw.

Katba u Joseph u la nang wan sha jan, une u khynnah u la ong. “U Blei jong phi u long uba khraw”

“Kaei” u Joseph u la kylli

“Nga ong, U Blei jong phi u long uba khraw” la ong biang une u khynnah. “Kumno ba dei tang ma phi uba la ieh noh ia ngi lai sngi mynshuwa? Bun na pdeng jong ngi, ngi la shah siat bad shah pyniap, hynrei dei tang ma phi marwei uba la lait im. Kumno?”

U Joseph u la iai khroh ia une u khynna ba un iathuh bniah, bad une u khynnah u la ialam ia u Joseph sha ka kynton khyndew. U la iathuh ba kane ka dei ka jingtep paitbah palat ban ia ka sawphew ngut. “Ki shipai ki khlem la hikai iano iano ruh,” u la ong. “Ki la siat iap ia ki briew bad ki la ialam noh ia kiba im bad ki ruh.”

Nangta u Joseph u la iohi ia u bsien uba thiah khlem khih ha madan. Une u khynnah u la batai ba une u bsein u dei u syiem uba la sah ha kane ka ingsyiem bad u la shah pyniap. “Ngan pyni ia phi ia u khun syiem uba la knieh ia ka khet na u syiem” u la ong.

U Joseph um lah ban pynphai noh ia ka khmat jong u na une u bsein. “Kumno une u bsein u la synshar ia ka pyrthei bad u la khot syiem ia lade?” u la kylli. “Ngam sngewthuh kumno ki briew ki lah ban pdiang ia u bsien ban long u syiem.”

“Ngam lah ban batai ia phi shaphang kane ia mynta.” Une u khynnah u la jubab

Ha kata ka khyllipmat u Joseph u la kyndit noh. U khlem sngewthuh ei ei shaphang ka jingphohsniew. Hynrei u la sngewthuh ba U Blei u khot ia u ba un ieh noh ia ka balang jong u kpa jong u. Shano kein un leit?