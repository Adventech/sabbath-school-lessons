---
title:  “Beh noh ia Ka”
date:   13/12/2023
---

Ha ki marjan marpa jong ki nongbah kiba khlem poi ka jingialap, don bun bah kiba thrang eh ia ka jingkyrmen. Ha ka por jong U Khrist, kaei kaba la khanglad ia ki briew jong U Blei ban wanrah jingkyrmen shaphang U Mesaiah ha ki nongbah nongwei kiba kum kine ka Tyros bad ka Sidon? Ka jingsarong sngewjait bynriew, bad ka jinglong ba shilliang khmat ka pynmatlah noh ia ki briew jong U Blei na kaban peit ia kito kiba don hajan tam eh jong ki, kiba thrang eh ia ka jingkyrmen ia kaba la iathuhlypa shaphang ka jingwan kaba nyngkong U Jisu. Mynta ha ki nongbah, don bun ki kynhun nongshong shnong kiba U Jisu u kwah ia ki briew jong U ba kin iasam ia kane ka “jingkyrmen ba la kyrkhu” ka “Jingwan arsien U Jisu” (Titos 2:13). Kumba u Jisu u khlem salia na ka jait bynriew aiu ba ki wan, kumta ruh ngi dei ban long.

`Pule Ki Kam 10:9-16,28,34,35. Kumno phin ai ia ka pasoh na kine ki jinghikai da U Mynsiem Bakhuid?`

Katba dang ap ia ka bam sngi, u Petros u la ioh ia ka jingithuhpaw shaphang uwei u khiew uba da hiar kum ka jingsiang ba khraw ba la pynhiar na sawdong ka khyndew ha kaba la don ki kynja mrad basaw kjat baroh bad ki kynja bapar jong ka khyndew bad ki sim jong ka bneng de. Lai sien la ong ha u ha kane ka jingithuhpaw ba un shim ban bam ia ki. U Blei u pyndonkam ia kane ka jingithuhpaw ban hikai ia u Petros pyrshah ia ka jingsarong ba kynja niam jong u bad ka jingniew nongpop ia ki Jentil. U Petros hadien u la sngewthuh ia kane ka jingshisha: “Ynda kumta U Petros u la ang la ka shyntur bad u la ong, Shisha nga la sngewthuh ba U Blei um long uba niew shilliang khmat, hynrei ha kano kano ka jaitbynriew jar uba sheptieng ia u bad uba iaileh ia ka hok u long kein uba la pdiang sngewbha da U.” (Ki Kam 10:34,35).

Da kane ka nongrim, to ngin ia pynleit jingmut ha kane ka jinghikai na ka Tyros bad Sidon. Peit biang ia U Jisu bad ka jingiakren jong U bad kane ka kmie. Ki jinghikai aiu kiba ki synran jong u ki la nang na kane ka jingleit lynti bad ruh na ka jingiadei bad ka jingiohipaw jong u Petros? Kumno ngin pyndonkam ia kine ha ka jingim jong ngi mynta ki sngi bad sha ka jingkhot jong U Khrist sha ka mishon ha kine ki sngi kiba khadduh ban leit sha ki nongbah? Ki jinglong shilliang khmat aiu kiba khanglad ia ngi na ka ban iohi ia ki jingdonkam jong ki nongsor? Ki lad aiu kiba U Blei u la plie na ka bynta jong ngi ha ki nongbah – ban pyniar ia ka jingsngewthuh shaphang ka mishon, bad da ka jingieit ba ngin ialeh pyrshah ia kita ki jingsngew briew jong ngi kum ka jingsngew ieit ri bad ka jingsarong ba kynja mynsiem?

U Jisu da ka jingiaishah u la hikai ia ki synran jong U ki bym shem la sngewthuh pura ba ka jingthmu bakhraw jong ka jingpynim U Blei, ka dei na ka bynta ka longing u bynriew baroh kawei, ym tang ia kawei ka jait bynriew ne ka ri. U Mynsiem Bakhuid un iarap ia ngi ban jop ia ki jingsarong jong ngi bad ki jinglong shilliang khmat khnang ba ngin lah ban pyndep ia ka mishon jong ngi sha ki nongbah.

`Pule Galatia 2:11-13. Kaei ba kane ka hikai ia ngi shaphang ba haduh katno ka long kaba eh ia ngi ban bret noh ia ki dieng pynkiang ia kiba la hikai ia ngi naduh ba ngi dang rit?`