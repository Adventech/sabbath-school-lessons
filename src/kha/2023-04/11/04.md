---
title:  Ha Tyros bad Sidon
date:   12/12/2023
---

Ki riewstad Baibl ki ngeit ba ia ka gospel u Mathaios la thoh khamtam na ka bynta ki Jiw, bad u Markos u thoh na ka bynta ki Jentil. Ka long kaba donkam ba ngin buh jingkynmaw ia kine ki jingpyniapher katba ngi ia pule ia kine ki Gospels

`Pule Mathaios 15:22-28; bad Markos 7:24-30. Kiei ki jingiapher kiba phi iohi ha kaba kumno la batai shaphang kine ki kynthei?`

Peitbha kumno u Mathaios u batai ia kane ka kmie da kaba kdew ia ka jait shnong bad ka jait briew: kum ka nong Kanaan. U Markos da ka jingialam jong U Mynsiem Bakhuid u la pyndonkam da kawei pat ka kyntien ban batai shaphang kane ka kmie kum: ka “nong Krik” lane “ka Jentil” bad ruh u la ai jingbatai bniah: “ka kynja Syrophinisa katkum ka jingkha” lane “ka nong Syria jong ka Phoenisia “ – ka sien kaba nyngkong ba ia kane ka ktien la pyndonkam ha ka Baibl.

Pynleit jingmut ba kumno kane ka jingiathuhkhanna ha u Mathaios 15 kan ktah ia ki jait briew kiba pher katkum ka jingsngew jong ki. Ki nongsngap jong u Mathaios kin iohi ia kane ka briew kum ka nongmane bleithaw kaba la shah kyntait. Kane ka ktien ka wan na ka jait briew Jiw kiba la don ka jingiashem bad ki nong Kanaan kiba mane bleithaw bad kiba im bad leh bymman bad kiba la long ki nongpynwit kiba la slem eh ia ka ri jong ki. Wat ki synran U Jisu ki khlem pdiang ba kane ka kynthei kan don ia ka jingngeit bad kan long shi bynta ha ka hima U Blei.

Ha u Markos 7 ka lynnong, ki nongsngap jong u Markos kiba dei ki Jentil kin don da kawei pat ka jingsngew ka bym iadei na ka jingkren jong u Mathaios. Ki Jentil kim don ia ka juh ka jingiashem kumba long ki Jiw haba iadei bad ki nong Kanaan. Hynrei ki Jentil kin ithuh ia kane ka briew kum ka “Krik ka kynja Syrophinisa da ka jingkha” U Jisu u la pynkhiah ia iwei na ki briew jong ki! Na ka bynta ki Jentil, ia kane ka briew la niew kum ka kmie kaba dap jingieit kaba sngewkhia eh na ka bynta ka khun jong ka bad kaba kwah ba u Kynrad un pynkhiah ia ka, khlem khein na ka jait briew aiu ba ka long ne ka wan.

“U Khrist u khlem la jubab mar mar ia ka jingkyrpad jong kane ka briew. U la ioh pdiang ia kane ka nongmihkhmat na ka jait bynriew kaba la shah kyntait kumba pyrkhat ki Jiw. Ha kane ka khep u la kwah ba ki synran kin don jingsngew na ka bynta ka jinglong ba mutlop ba khlem jingisynei jong ki Jiw kiba la ju leh ha kum kine ki jingjia, kumba la pynpaw, da ka jingpdiang jong u ia kane ka briew, bad ka jinglong ba sngewlem ha kaba u la kwah ruh ia ki ba kin don, na ka bynta ki briew kiba la ban ka khuslai, kumba u la pynpaw da ka jingjubab jong U ia ka jingkyrpad jong ka.” Ellen G. White, The Desire of Ages, p. 400.

`Pule 1 Ioannis 2:2. Kaei kaba kane ka dkhot ka kren ha ngi shaphang kumno ba ngi long kumjuh baroh ha khmat U Blei?`