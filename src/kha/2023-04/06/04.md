---
title:  Kaba Ap bad Ka Mishon
date:   07/11/2023
---

Loukas 24 ka kut ha ka jingkiew noh u Jisu sha bneng (Loukas 24:50-53). Hynrei kane kam dei ka jingkut jong ka jingiathuhkhanna. U nongthoh, U Loukas, u la bteng pat ha kaban thoh ia Ki Kam ki Apostol. Shuwa ba u Jisu un kiew noh sha bneng, u la ai ha ki synran jong u ia ka mishon, ia ka jingkular, bad ruh ia ka jingbthah ba donkam kyrkieh ba kin ap ha Jerusalem na ka bynta “Ka bor ba na neng” (Loukas 24:49; peit ruh Ki Kam 1:4-8).

U Jisu u la bthah ia ki synran jong U ba kin ap ha Jerusalem tad haduh ba un pyndep ia ki jingkular jong U ban phah ia Uba la kular da U Kpa (U Mynsiem Bakhuid), uban sa pynshaitbor ia ki ban long ki nongphla ha Jerusalem, ha Judia, bad ha Samaria, bad shaduh kaba kut ka pyrthei.

`Pule Ki Kam 1:12-26. Kaei kaba kine ki synran kiba ia don lang kumba 120 ngut ki shynrang bad kynthei, ki leh katba ki dang ia ap?`

U Jisu u la ai da kaba shai bha ha ki synran ia ka mishon; ki dei ban long ki nongphla namar jong U sha ka pyrthei. Te katba ki dang ap, ki la pynkhreh na ka bynta ka mishon ha ki ar bynta. Nyngkong, u Loukas u ong ba ki la ia long shitylli ha kawei ka jingmut ha ka jingduwai bad ka jingaiti. Ym don jingartatien hano hano ruh hapdeng jong ki shaphang ka mishon ia kaba la ai da u Jisu, bad iwei pa iwei na ki, ki la pdiang ia kata ka mishon. Kane ka ai mynsiem ia ki ba kin iatylli lang ha ka jingduwai. U Loukas u khlem iathuh ia kaei ba ki iaduwai, hynrei ka long kaba thikna ba ki la duwai na ka bynta ka jingstad, ka bor, bad ka jingshlur ban pyndep ia kata ka mishon ryntih lang. Shisha ka long ka nuksa kaba khraw tam ia ngi.

Kaba ar pat kaba ki la leh katba ki dang ia ap, ka long ban pynkhreh ha ka jingsngewthuh kaba pura na ka bynta ka mishon jong ki. U Judas u la aiti da kaba shet kylla ia u Jisu shaduh ka jingiap bad nangta u la shim noh ruh ia la ka jingim. Kane ka la pynduna briew noh hapdeng jong ki khat ar ngut. Te katba ki dang ia ap, ki synran ki la pan ia ka jingialam jong u Blei bad ki la ia jied noh ia u nongmih bujli. Ha ka jingsdang trei kam, ki synran ki la nang pyntbit bad pynlang ia lade baroh da ka jingthmu ba kin sdang noh ia ka mishon. Ha ka jingpynlong ia kine ki rai, u Petros u la long u nongialam ba radbah. Ym don ba lah ban pynkhih ia ka jingjam jong u; baroh ki la iohi ia ka jingstad U Blei halor kane ka kam. La don tang ka jingiasngewthuh jingmut bad ka jingiashaniah ba U Blei u trei kam, u don bynta lem bad u khih hapdeng jong ki. Ka por jong ka jingap jong ki kam long ha ka jingpynsyrwa ei hynrei ka dei ka por kaba dap tang da ki jingiatylli bad da ki kam pynshlur ban trei ia ka mishon.

Katba ngi ap ia ka jingpynsleh jong U Mynsiem Bakhuid ban iarap ia ngi ban pyndep ia kane ka mishon kaba khraw U Blei, ngi dei ban ia tylli bad ban ia pynshlur lang iwei ia iwei pat (Hebru 10:24,25), bad duwai ba U Mynsiem Bakhuid un wan. Bad ruh ngi dei ba ngin ia pynbeit para mangi bad ka balang bad ban buh ia ka jingthmu U Blei ha khmat eh – kata ban pynim ia ki nongpop.

`Kumno phin nang ban ap ia U Trai bad ba phin ym duh noh ia ka jingngeit katba phi dang ap? Ha ka juh ka por, katba phi dang ap, kumno phin pyndonkam pura ia ka por, kumba ki synran ki la leh?`