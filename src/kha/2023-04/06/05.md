---
title:  “Ia Uta Uba Phi La Sahnarphna”
date:   08/11/2023
---

Ki Kam 2 lynnong ka buh jingkynmaw ia ka jingwan hiar jong U Mynsiem Bakhuid ha ka sngi Pentekos. Katba ki nongbud jong U Jisu ki dang duwai, ka ding kum ki thylliej ki la wan ban shong ha ki khlieh jong ki. Ki la sngewthuh ba ia ka jingkular shaphang jong U Mynsiem Bakhuid pyndep mynta.

`Pule Ki Kam 2:1-41. Kaei kaba la jia ia ki synran kum ka jingmih na ka jingpdiang ia U Mynsiem Bakhuid ha ka sngi Pentekos?`

Ki synran ki la sdang ban kren ha jait ktien kiba pher bapher “Kumba U Mynsiem u la ai bor ha ki ban kren” (Ki Kam 2:4). Ka jingdonkam kaba khraw eh hangne ka long ba U Blei u ai bor ia uwei pa uwei u briew na ka bynta ka jingkyrkhu ia ki riewngeit. Kane ka jingkyrkhu kam thew tang na ka bynta ka jingbha jong ki shimet. Kam dei ka jingkyrkhu kaban pynlong ia ki ban long kiba bitdor na ka bynta ka bneng, lane ka jingkyrkhu kaban pynsuk ia ki ban kamai pisa ha ka ri nongwei ba la nang ban kren ktien jong ki. Ia kane ka jingkykhu la ai khnang ban pyndep ia ka mishon jong U Blei na ka bynta ki nongpop. Mynta U Blei u khot ia iwei pa iwei na ki nongbud jong U ba kin pyndonkam ia ki sap ba la ai da U Blei na ka bynta ka jingbha jong ka mishon na ka bynta kito kibym pat ngeit. Ia ngi la ai phylla da ki jingai sngewbha kiba bun eh; ka jingkhot kaba khraw aiu pat, palat ban ia kaba ngin pyndonkam ia kita ki jingai sngewbha U Blei ba ngin phla sha kiwei pat?

Ka jingwan hiar jong U Mynsiem Bakhuid ka pynlong ia kiba bun bah ki mynsiem ba kin kylla kaba mut na ka jingkyntait jong ki ia U Mesaiah, shisha bun na ki, ki don ha Jerusalem ha ka por kaba la sahnarphna ia U. Pyrkhat ia ka bor bah hangne; U Petros u la pynrem ia ki katto katne na ki, ba ki la sahnarphna ia U Khrist. Shisha kito ki briew ki sngewthuh ba ki la leh shisha ia kata, hadien ba ki la sngewkynduh eh ki la ia pyrta jam: “Ah para kumno ngin leh?” (Ki Kam 2:37).

Hynrei ki dang lah ban ioh ia ka jingmap ei. Te u Petros u la iathuh ha ki “to phin kylla kaba mut bad yn pynbaptis ia phi uwei pa uwei ha ka kyrteng U Jisu Khrist ia kaban ioh map ki pop bad phin ioh diang ia ka jingai U Mynsiem Bakhuid” (Ki Kam 2:38).

Da ka jingiatrei lang ha kawei ka jingmut bad U Mynsiem Bakhuid ryngkat lem para maki, kine ki nongbud jong U Jisu ki la ialap shaphang ka jingkylla kaba mut bad ia ka jingphla ia ki pop – wat ia kito ruh kiba la don kti pyrshah ha ka jingsahnarphna ia U Jisu. Kata long ka bor jong ka gospel. Lada kata ka khubor kam pynkhih jingmut ia ngi ban trei ia ka mishon U Blei, te kaei pat kaban pynkhih ia ngi? Ia ngi la khot ban ialap ia ka gospel sha ka pyrthei kaba la hap sha ka pop, kaba la bam khniang da ka jingbymman, kaba dap da ki briew kiba pop bad kiba jakhlia. Ka kam jong ngi kam dei ba ngin bishar, hynrei ngi dei ban sakhi bad phla ia kane ka bor jong ka jingpynim U Jisu.

`Balei ba ka jingthmu ba wat ia kito kiba la don bynta ha ka jingpyniap ia U Jisu la tyrwa lem ia ka jingpynim (1) ka pynshlur ia ngi bad na ka bynta ka mynsiem jong ngi hi bad (2) ka pynshlur ia ngi ban phla sha kiwei pat, kampher wat la haduh katno ki paw ba ki long kiba bymman?`