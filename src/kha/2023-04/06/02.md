---
title:  Ban Iasam ia ka Khubor Babha
date:   05/11/2023
---

`Pule Loukas 24:1-12. Kaei ka jingleh jong kito kiba la iohsngew shaphang U Jisu uba la mihpat?`

Shuwa ban shai byrngut ha ka sngi Sunday, hadien ka jingiap jong U Jisu, u Loukas u ong ba don katto katne ngut ki kynthei kiba la ia leit sha ka jingtep. Ki da rah ia ki jingiwbih bad ki, te shisha ki don ka jingthmu ban leit pynsleh ia ka met u Jisu namar ba ka Sabbaton ka la kut. Da kaba khmih lynti ba ka jingtep ka dang khang, ki la kyndit pat haba ki iohi ba ka jingtep ka la plie bad ba ka thylli ruh. Khlem tip shuh kaei kin leh, ki la sheptieng, haba ar ngut ki rangbah ha ki jain ba phyrnai ki la paw ha ki. Kine ki ar ngut ki rangbah ki don ka khubor na ka bynta jong ki. La pynkynmaw ia ki shaphang ki ktien jong U Jisu, ki la iathuh ia ki ba u Jisu u la mihpat, kumba u la ong kumta ruh ka jia. Haba la pyndap ia ki da ka jingkmen bakhraw da kane ka khubor, ki la leit phai kloi sha ka jaka ha kaba don ki synran bad bun kiwei pat ki nongbud jong u Jisu bad ki la iathuh ia kaei kaba ki la iohi bad iohsngew, da ka jingkmen kaba palat liam kabym lah shuh ban batai. Ki la iathuh sha kiwei pat ia kaei kaba ki la ioh na U Jisu.

Phi lah mo ban mutdur ba haduh katno kine ki kynthei ki sngew? Ki dang shu ioh ia ka jingiashem kaba khraw phylla eh, shisha ka jingiashem kaba la pyndap ia ki da ka jingsngew tlem ba khraw, hynrei ki synran ki la khot pynban ia kane ka jingiashem ka “ka khanna ba shu thaw” bad ki khlem ngeit ia ki. Kumta khlem thikna, la ban ngeit ia kine ki kynthei ne yn ym ngeit, u Petros u la mareh sha ka jingtep ban peit da lade.

U Petros lane bun na ngi, ngi don ia ka jinglehtud ban shu pdiang kyndit ia kaei kaei kaba ki briew ki iathuh. Watla u Petros u la sngap ia kine ki kynthei, u khlem lah ban mad ia kata ka jingiashem tad kham hadien. Ha kaba nyngkong ka jingiashem ka long ka jingtep ba thylli, kaba u Loukas u ong “da kaba sngew lyngngoh ia shaphang kata ka ba la jia” (Loukas 24:12). Ka jingiashem jong u ha ka jingtep kam long ka juh kumba long ki kynthei.

Kampher kumno u Petros u pynpaw, mar shu iohsngew ia ka khubor shaphang u Jisu, ki la kwah noh ban iasam sha kiwei pat. Hato shisha kane kam dei ka jingai mynsiem kaba khraw eh ha ka mishon ha kaban phla sha kiwei pat ba kin tip ia kaei kaba u Jisu u la leh na ka bynta jong ki? Kaei pat ka jingthmu kaba kham khraw palat ban ia ka jingpynphriang ia ka khubor babha jong ka jingpynim U Jisu, kaba long tang ma ka, ka jingkyrmen jong ngi?

Shisha ngi donkam ia ka jingiashem kaba shimet jong ngi bad U Blei shuwa ba ngin iasam lem sha kiwei. Ka jingthrang jong ngi ban iasam bad kiwei pat ia kaei kaba ngi ieit eh, ka dei ban long ka bynta kaba donkam eh jong ka jingai mynsiem ha ka mishon jong ngi. Ha kaba kut, ngim lah ban iasam bad kiwei ia kaei kaba ngi hi ngim don, ym dei kumta?

`Kiei ki katto katne ki jingiashem kiba phi la iashem bad U Blei bad ka jingieit jong U? Balei ba kine ki por ki long kiba kordor eh ha phi, bad kumno kin pynkhlain ia phi ha kaban leit ialap sha kiwei pat ia kane ka khubor kaba bha?`