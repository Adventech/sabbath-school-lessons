---
title:  Ka Nongrim na ka Jingiathuhlypa
date:   06/11/2023
---

`Pule Loukas 24:36-49. Kaei kaba la jia hangne, bad balei ba kane ka long ka jingiashem kaba kordor eh jong ki synran?`

Ka long kaba sngewtynnad eh, ba ha kaba nyngkong, ki synran ki khlem la ngeit namar ka jingsheptieng. Nangta hadien ba ki la iohi ia U Jisu bad ba la pynthikna ba shisha u Im, ki khlem lah ngeit namar ka jingkmen (Loukas 24:41). Hato phi la ju don ka jingiashem kaba phylla tam kaba phim lah ban ngeit ba ka long shisha? Kane ka long ka jingiashem jong ki synran bad kiwei pat kiba iadon lang ha ka kamra kaba haneng.

Lada u Jisu u la iehnoh ia ki tang lem bad kane ka jingiashem, shisha ha ka por kaba u la kiew noh sha bneng, ka jingngeit jong ki kan jah noh. Katba nang iaid ki por, kane ka bor jong ka jingiashem jong ki ka la nang tlot nang tlot, ki klet, lane khlem don shuh ki jngkylli. Kumta u Jisu um sangeh khlem da pyni ia ki ia la ki jingmong ha ka met bad ban bam dohkha ha khmat jong ki. Nalor shuh shuh u la ialam ia ki sha ka Ktien bad pyni ha ki ia nongrim na ka jingiathuhlypa shaphang ka kam bad ka jingshakri jong U. Kata ka long, ba kam pher ba haduh katno khraw long kata ka jingiashem kaba ki la iashem bad U, U Jisu u kwah ban pynkhlain shuh shuh ia ka jingngeit jong ki ha ka Ktien ka jong U Blei.

“Kine ki long kita ki ktien ia kiba nga la kren ha phi, mynba nga dang don lem bad phi ba ka dei ba yn pyndep ia kiei kiei baroh ia kiba la thoh ha ka hukum U Moses bad ha ki nongiathuhlypa bad ha ki Salm de, shaphang jong nga” (Loukas 24:44).

Hangne ruh, ngi shem ia ka jingai mynsiem kaba donbor shisha ban sakhi ha ka mishon: ia ka ktien jong U Blei. U Jisu u tip ba ha kaba pynskhem ia ka jingiashem jong ki synran, ki donkam ban sngewthuh balei ba u hap ban iap ba ka jingmihpat jong u ka kdew ia kaei. Donkam ban pynkynriah noh ia ka jingsngewthuh ba kynja pyrthei jong ki synran na ka jingpyrkhat ba un long syiem ha ka pyrthei sha ka jingsngewthuh ba u la wallam ia ka jingpyniasuk na ka bynta ka pop, bad ia ka jingjop jong U Khrist halor ka jingiap. Ka Gospel ka long kham palat ban ia kaban ioh bat ia ka bor ha ka pyrthei ki Israel. Ka pynpaw ia ka jingjop jong u Khrist halor u soitan bad ba u pynskhem ba ha kawei ka sngi ia baroh ki jingbymman ha kane ka pyrthei yn sa pynduh pyndam noh, ba ia ka pyrthei yn sa thaw thymmai pat, bad ba U Blei un long lem bad ki briew jong U. U “la plie ia ki bor jingsngewthuh jong ki” (Loukas 24:45), khnang ba kin lah ban sngewthuh ia kane ka jingshisha, ia kaba kin sa iasam bad ka pyrthei.

Ka jingiashem jong ngi bad U Jisu kam lah ban long khlain khlem ka nongrim ha ka Ktien jong U, kaba kynthup ia ki jingiathuhlypa kaba kdew sha ka histori bad sha ki jingjia kiba ialam bad ba kynthup sha ka jingwan kaba nynkong bad kaba arsien jong u Khrist. Da kine ki jingshisha kiba la sngewthuh skhem bha, ngi lah ban long kiba la kloi bad ban trei ia ka mishon.

`Haduh katno phi long kiba la sngewthuh bad skhem ha ki jingiathuhlypa kiba kdew sha U Khrist kiba iadei bad baroh ar, ka jingwan ba nyngkong bad ka jingwan ba arsien jong U? Khamtam ha ki sngi kiba khadduh, balei ba ngi dei ban long kiba skhem ha ka Ktien U Blei, kaba kynthup ia ki jngiathuhlypa baroh, bad balei ba ka jingsngewthuh ia ki ka long kaba donkam eh, khamtam ha ka mishon jong ngi?`