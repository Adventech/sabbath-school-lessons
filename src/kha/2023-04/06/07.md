---
title:  Pule Shuh Shuh
date:   10/11/2023
---

Ka kam Mishon jong ngi ka dei ban wan na ka jingieit kaba jylliew bad ka jingsngewnguh na ka bynta kaei kaba u Jisu u la leh bad kaba u dang leh ha ka jingim jong ngi. Lada ka long da kawei pat, lait na kane kan long ka jingbakla bakhraw eh. Ban ngam jylliew ha ka ktien bad ban kohnguh ia ka Ktien ka long u shabi sha ka jingphla bad ka jingialap kaba jop.

“Ka jingim jong ngi ka dei ban don ka jingsuhthied bad ka jingim jong U Khrist, ngi dei ban long man la ka khyllipmat ha u, ban shim bynta na U, U Kpu ba im uba la wan hiar na bneng, ban tong na ka umpohliew kaba im kaba iai kyrsoi ia ki spah ba kyrhai. Lada ngi buh ia U Trai man la ka khyllip mat ha khmat jong ngi, ban shah ia ki dohnud jong ngi ban leit da ka jingaignuh bad ki jingiaroh ia U, ngin don ia ka jingthymmai kabym kut shuh ha ka jingim ba kynja mynsiem jong ngi. Ka jingduwai jong ngi ka long ka jingiakren jong ngi bad U Blei la kum bad la u paralok. Un iathuh ha ngi ia ki jingmaian jong u. Bunsien ka jingkmen kaba thiang eh jong U Jisu ka wan ha ngi. Bunsien ka dohnud jong ngi ka rhem eh hapoh jong ngi katba u wan jajan ban ia kren bad ngi kumba u la wan kren ha u Enok. Haba kane ka jingshisha jong ka jingiashem ka don ha u khristan te yn paw ruh ha ka jingim jong u ia ka jinglong ba shisur, ka jingsngewrit, ka jingjemnud, bad ka jingpynjem ka dohnud kaban iohi da ki briew baroh kiba un iakynduh bad kin tip ba une u briew u la shem ia U Jisu bad u la nang na U.” Ellen G. White, Christ Object Lesson, p. 129,130.

“Yn ym don jingsan lane jingseisoh ha ka jingim kaba ieit tang ia lade bad kaba khwan. Lada phi la pdiang ia U Jisu Khrist kum u Nonpynim jong phi shimet, phi dei ban klet noh ia lade, bad pyrshang ban iarap noh ia kiwei. Kren shaphang ka jingieit jong U Jisu, iathuh sha kiwei shaphang ia jingaiti jong u ia la ka jingim na ka bynta jong ki. Katba phi pdiang ia U Mynsiem U Khrist – u mynsiem jong ka jinglen lade, ba dap da ka jingieit ba khlem kyndon phin trei na ka bynta kiwei pat – phin san bad phin seisoh shibun eh. Ka jingngeit jong phi kan nangroi, ka jingsngew kynduh jong phi kan nang jylliew, bad ka jingieit jong phi kan long janai.” Christ Object Lessons, p. 67,68.

**Ki Jingkylli ban ia Puson**:

`Kumno phi sngewthuh ia ki ktien jong U Paul ha ki Philipi shaphang ba ia U Khrist la ialap na ka jingpihuin, na ka jingiapyneh, bad na ka jingsngew khwan shimet? Kumno ngin pynthikna ba ngin long ki bym don bynta ha kaban leh kumta?`

`Ka jingiashem ba shimet aiu kaba phi la ia kynduh ha ka jingiadei bad U Blei bad ka jingieit bah jong U? Pynshong nongrim ha ka jingiashem jong phi hi, hato phi lah ban ialap sha kiwei pat da ka jingsngur mynsiem bad ka jinglong hok shaphang ka jingbha bad ka jingieit jong U Blei? Ka jingphla shem mynsiem aiu kaba phi don?`

`Ka jingiashem aiu kaba phi don ha ka jingap jong phi ia U Trai, bad ka jinghikai aiu kaba phi ioh shaphang kaba shaniah ha U bad khamtam shaphang ka jingngeit jong phi?`