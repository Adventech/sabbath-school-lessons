---
title:  Ka Dur Jong Ka Balang Kaba Nyngkong
date:   09/11/2023
---

`Pule Ki Kam 2:41-47. Ka dur kaba kumno ia kaba la pyni hangne shaphang ka balang kaba nyngkong?`

Ki Kam 2 ka lynnong ka kut da ka dur kaba itynnad eh kaba pyni kaba kumno long kata ka balang kaba nyngkong. Ki Kam 2:41 ka ong ba ia kito kiba la pynbaptist la “Pyniasoh sha ka balang” Ngi lah ban pule ia kane bad ong ba don kiba la khein bad niew ia ki para bangeit kiba thymmai sha ka jingdon jong ki riewngeit kiba rim bad kiba la khein ban pynlong lang kawei ka balang. Hynrei kata ka jingpyrkhat ka long kaba khim jingmut eh. Kaei kaba rieh ha kine ki ktien ka long ba kine ki parabangeit kiba thymmai ki long ki dkhot kiba pura jong ka balang bad kiba ia ryngkat lem bad kiba rim.

Ha ka juh ka por, ka jingtrei kam kaba kongsan jong ka balang kaba nyngkong ka long ban pynlong synran. Katba ki riewngeit kiba thymmai ki la nang iabun, ia ki la pynlong synran ha ki lai tylli ki bynta. Nyngkong eh ki iaibteng ban shah hikai ha ki apostol, ia ki jinghikai tynrai bad ha ka jingiasyllok. Ki ktien ‘Jinghikai tynrai’ bad ‘jingiasyllok’ ha kane ka dkhot ki mut shisha “ki jingbthah” bad ka “jingialong lok” Ka jingialap jong ki apostol ka kren pyrshah ia ka jinghikai bad jingngeit bakla bad ki ai ruh ia ka jingpynshai kaba thymmai ia kaei kaba ki briew ki iohi bad ki iashem. Hynrei kam hikai ia ki pat kumno ban im ia kata ka jingshisha kaba thymmai ha ka jingim jong ki. Hynrei, ka jingpyndonkam ia jingshisha ha ka jingim u briew ka jia katba ki ia don bynta ha kane ka kynhun kaba thymmai. Ia ki riewngeit kiba thymmai la pynlong synran bad ai jingbthah bha da ki jinghikai ba markhmat, kumjuh ruh da ka jingiashim bynta ha ka jingim kaba man la ka sngi bad kiwei pat ki riewngeit, baroh ki don hapoh ka jingpeit bad ka jingialam jong U Mynsiem U Blei bad ki apostol.

Kan long ka jingialap kaba bakla eh lada iathuh ia ki briew ia kaei kaba kin leh khlem da batai pat kumno kin leh. Kampher lada don ba pule ia ki kot lane kiba sngap ia ka jingialap kaba batai kumno ban leh ia kiei kiei, ym don palat ban ia kaba iohi ia ki briew ba ki leh bad ban pyrthuh bud ban leh. U Paul u tip ia kane bad u la bthah ia ki riewngeit jong u ban pyrthuh bud ia u katba u pyrthuh bud ia U Jisu (1 Korin 11:1). Haba kiwei ki iohi ia phi bad ia ka jingshisha jong kata ka jingiashem jong phi bad U Khrist, kan sa ktah jur ia ki ruh.

`Ka Thong: Pyrkhat iano iano ha ka jingim jong phi iba phi kwah ban long i parabangeit. Duwai man la ka sngi na ka bynta jong i ba in don ia ka jingiashem kaba shimet bad U Jisu.`

`Ka Thong kaba shaneng: Iano phi pynlong synran bad phi ialam sha ka jingiadei bad U Jisu? Wad ia ki lad ban wallam ia i sha ka jingiasyllok bad kiwei pat ki riewngeit.`