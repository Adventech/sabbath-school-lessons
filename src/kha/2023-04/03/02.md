---
title:  Ban Mih Shabar Ka Jaka Basuk Jong Ngi
date:   15/10/2023
---

Khnang ban kot sha kiwei, U Blei u thmu ia ngi ba ngin mih noh shabar ka jaka shong suk jong ngi. Ka jingkwah ba shu sah tang bad la ki jait ki kynja jong ngi lane ka imlang sahlang jong ngi ka ialam sha ka jingkhwan myntoi tang lade hi, bad ka long ruh kaba bymman. Kane ka jingma ka long kawei na ki jinghikai kaba mih na ka Babel.

`Pule Jenesis 11:1-9. Kiei ki jingthmu jong kine ki briew? Kiei ki jingkwah jong ki ban leh, bad balei ba U Blei u pynkulmar noh ia ki?`

Ka jingiathuhkhanna shaphang ki briew ha u mot Babel, ka pynpaw ia ka jingkwah bakhraw jong ki. Ki la thmu ban shna ia u mot jong ka jingkynmaw bakhraw, ka nongbah bad u mot uba ym pat la ju don ha ka pyrthei myno mynno ruh: “Ki la ia ong ruh ia ngin iatei ia ka nongbah kawei ia lade bad ia ka kut ruh kawei, kaba ka kliar jong ka kan kot haduh ka bneng” (Jenesis 11:4).

Shisha bun sien ki briew haduh mynta ki pyrshang ban leh ia ka juh. La ka long lyngba ka politik, ka jingstad jingnang, ka khaii ka pateng, wat da ka niam ruh, kam pher kaei. Kine ki long kita kiba kwah ban pynkhraw kyrteng ia lade. Ha kaba kut Ah katno sha long ka jinglehnohei bad ka jingthala kita ki kam ki jingleh jong ki (Eklesiastis 2:1-11).

Ka Baibl ka ong ha ki Jenesis11:4 ba kine ki briew ki kwah ban tei ia u mot khnang ba kin lah ban kiar na kaba shah pynsaphret kylleng ka pyrthei. Ki kwah ba kin ia shong lang hajuh na ka bynta ka jingsuk jong ki. Hynrei U Blei u don da kawei pat ka jingthmu.

Kito ki briew ki long shitylli ruh ha kane ka jingiatrei kam. Hynrei “U Trai u la ong ruh, Ha khmih ki briew ki long uwei u paidlang bad ki don baroh tang kawei ka ktien bad ia kane ki iasdang ban leh te mynta kaei kaei ruh em kan ym khang ia ki ban leh ia kaba ki la lah iathmu kein.” (Jenesis 11:6). Kane ka jingthmu baskhem jong ki briew shisha ka long kaba bymman.

Watla ka Jingthoh kam kren ia kata, ka Ellen G. White ka iathuh ba ki khlem la shaniah ha ki jingkular jong U Blei ba un ym pynjot shuh ia ka pyrthei da ka um (Jenesis 9:14,15). Ki la thmu ban tei ia ka nongbah bad u mot Babel na ka daw ba kin ioh lait im khlem da shaniah ha ki ktien U Blei. Kampher kaei ka jingthmu ba shisha jong ki, U Blei u la tip ba ka jingthmu jong ki kam long kaba khuid hynrei kaba dap da ka jingkhwan myntoi shimet, kumta U Blei u la khang noh ia ki na kaban pyndep ia ka jingtei kaba ki la tei.

`Hato phi long shi bynta na ka kynhuh imlang sahlang bad ka jait bynriew jong phi ha kaba phi sngewsuk ban im? Ha kano ka rukom ba phi lah ban pyniadei ia lade ba kiwei pat ki briew kibym long na ka jait jong phi?`