---
title:  Ka Balang ba Nyngkong Bad Ka Jingsuk Jong ka
date:   18/10/2023
---

`Pule Ki Kam 8:1-4. Ha ka balang kaba nyngkong, kaei kaba la pynlong ia ki riewngeit ba kin ia saphret kylleng kylleng shabar ka jaka ba suk jong ki?`

Tad haduh kane ka por, ka balang ba nyngkong ka la don tang ha Jerusalem lane tang hapdeng jong ki Jiw hi. Haba ka jingpynshitom bein ka la jia – ha kaba u Saul, u riew shongshit niam jong ki Jiw uba dei u Pharisi u la trei tyngeh – ka balang na ka Jerusalem ka la saphret kylleng ka Judia bad ka Samaria. U Jisu u la iathuhlypa ha ki Kam 1:8 “Phin long ki nongphla ia nga ha Jerusalem, bad ha Judia baroh bad ha Samaria.” Ia kane ka jingkren la pyndep, kumba la thoh, ba kito kiba la saphret ki la ialap ia ka Ktien shano shano kat shaba ki leit”

Watla hadien ba ka balang ka la sdang ban mih noh na Jerusalem, ki riewngeit ki dang ialap ha ki thain jong ki Jiw lane ha ki para Jiw kiba don ha kiwei pat ki nongbah. Ki Kam 11:19 ka pynpaw ba ki riewngeit ki la saphriang shaduh ka Phoiniki (Labanon) bad Kypros, hynrei haduh kane ka khyllipmat ki khlem ialap ia ka Gospel ha kiwei pat ki jait bynriew lait tang ha ki para Jiw hi. Ki synran jong U Jisu ha ka balang kaba nyngkong ki khlem don jingmut na ka bynta ki Jentil, hynrei tang ia ki Jiw ba kin wan sha U Jisu. Ki dang don ia ka jingmut kaba khim eh shaphang kumno ka mishon ka dei ban long.

U Petros uba long u synran jong U Jisu bad uba long ruh uba kham paw khmat ha ka balang ba nynkong, u pyntud ban ialap ia ka gospel sha ki Jentil, watla u Paul u la sdang ban leh kumta. Ia u Petros la tip kum u apostol jong kiba la otsher (tang ha ki Jiw) bad U Paul u dei u apostol sha ki Jentil (Galatia 2:8). Shuwa kata, u Petros um kwah ba ki briew kin iohi ia u ba u don lang bad ki Jentil (Galatia 2:11,12). Hynrei U Blei u la phah noh ia u Petros shabar ka jaka ba suk jong u bad u la pynkylla ia ka dohnud jong u. U la sdang ban sngewthuh ia ka gospel jong ka mishon lyngba ka jingiap jong U Jisu ka dei na ka bynta ban ialap ha ka pyrthei hi baroh kawei.

`Pule Ki Kam 10:9-15,28,29. Ka khubor aiu kaba U Trai u la ai ha u Petros, bad kumno ruh ma ngi ha ki sngi bad ki arta jong ngi ban pyndonkam ia kane ka jinghikai ha ka kam jong ka mishon?`