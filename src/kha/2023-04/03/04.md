---
title:  Ka Jingkhot Ia U Abraham
date:   17/10/2023
---

Da kaba kohnguh ia ka jingkhot jong U Blei, U Abraham u la rung sha ka ri kumba U Blei u la hukum ia u. Naduh kaba sdang eh, kiei kiei ki imat kumba kim iaid beit ha u. U la poi ha ka jaka kaba U Blei U la phah ia u ban leit, hynrei katkum ka Baibl, “Ki nong Kanaan ki la don lypa ha ngta” (Jenesis 12:6)- ki nong mane bleithaw la tip ia ki kum kiba runar bad ki riewialeh. Khlem jinglyngngoh ba tang mar shu poi u Abraham hangta, U Trai u la paw ha u bad u la ong, “Ha ka pateng jong me ngan ai ia kane ka ri” (Jenesis 12:7). Khlem artatien ba u Abraham u donkam ia ka jingpynshlur.

Watla katta ruh kiei kiei ki khlem iaid beit ha kaba suk, hooid ha kaba nyngkong.

`Pule Jenesis 12:10-13:1. Kiei kiba la jia ia u hadien, bad kiei ki jingbakla kiba une u briew jong U Blei u la leh?`

Shisha ka long ka jingduh mynsiem kaba khraw eh ia u, ban ieh noh ia ka jingim kaba suk bad kaba dap da ka spah ha ing ha ka shnong jong u, ban leit, “khlem tip shano un leit” (Hebru 11:8). Bad kaba nyngkong eh na baroh kaba u la iakynduh ka dei ka nemsniew. Kane ka nemsniew ka long kaba sniew eh ba u hap ban ieh noh ia ka jaka ia kaba la kular da U Blei ba un shong, bad u hap ban leit noh shawei pat. Kiei kiei pat ki nang kham sniew hadien kata.

“Ha ka por ba u sah ha Ijipt, ka paw shai ba u Abraham um lait na ki jingtlot briew bad ba um long uba janai. Ha ka jaka ba un bat skhem ia ka jingshisha ba ka Sarah ka dei ka tnga jong u, pynban u la klet noh bad khlem shaniah ha ka jingsumar jong U Blei. Ka jingtlot ha ka jingngeit ba shisha, bad ka jingbymdon jingshlur ka la paw ha ka jingim jong u. . . . Lyngba ka jingtlot u Abraham ha ka jingngeit, ia ka Sarah la buh ha ka jingeh kaba khraw tam. U syiem jong ka Ijipt hadien ba u la tip shaphang ka jingbhabriew jong ka, u la phah ban wallam ia ka sha ka ingsyiem jong u da ka jingthmu ban shim tnga ia ka. Hynrei U Trai ha ka jingisynei bakhraw jong u, u la iada ia ka Sarah da kaba u la phah ia ka jingbishar halor ka khet syiem bad ka ingsyiem baroh kawei.” Ellen G. White, Patriarch and Prophets, p.130.

Ym ju don uban ong ba ka kam mishon ka long kaba suk. Da kaba thok lane shukor, u Abraham u la pynlong ia kiei kiei baroh ban kham sniew pynban. Kaba sngew tynnad ka long ba U Blei u long U Blei jong ka jingiaishah, u khlem la iehnoh bein ia la u shakri ha ki jingbakla jong u. Ah katno shisha long ka jingpyntngen kaba khraw ban tip ba wat hapdeng ki jingbakla jong ngi, lada ngin snoh rdin ha U Trai ha ka jingngeit bad ka jingaitilut, kumba la leh da u Abraham, ym tang ba yn map ia ki jingbakla bad ki pop jong ngi, hynrei U Trai un dang pyndonkam ia ngi na ka bynta ka mishon jong u.

`Ka jinghikai aiu kaba ngi lah ban shim na ka jingiathuhkhann shaphang u Abraham ha Ijipt?`