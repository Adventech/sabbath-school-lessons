---
title:  La Jied Bad La Pdiang Ha U Khrist
date:   02/07/2023
---

Ka shithi ai khublei barabor ka kynthup ia ki jingaisngewbha lane ki jingaisngewbha kiba la iohpdiang. U Paul u la kynthup ia ka jingaisngewbha kaba jrong ha Ephesos 1:3–14 katba u ai khublei ia u Blei na ka bynta ki jingkyrkhu jong ka gospel.

U Paul u iaroh ia u Blei namar ba U “la kyrkhu ia ngi da ki jingkyrkhu bakynja mynsiem baroh” (Eph. 1:3). Kita ki jingai sngewbha kiba kynja mynsiem (Greek, pneumatikos) ka pyni ba ki wan lyngba u Mynsiem (pneuma), da kaba kdew sha ka jingkyrkhu pynkut jong u Paul, kaba shadkmen ha ka kam jong u Mynsiem bakhuid ha ka jingim jong ki riewngeit (Eph. 1:13, 14).

Ephesos 1:3-6 ka kynthup ia ki kyntien ai mynsiem shaphang kumno u Blei u khmih sha ngi ha U Khrist. Ha shwa ka jingpynlong ia ka pyrthei, U Blei u la jied ia ngi ha u Khrist bad u la rai ba ngin ieng “khuid bad khlem thobria” ha khmat jong U (Eph. 1:4, ESV; ianujor Eph. 5:27) kumba ki khun shynrang bad kynthei kiba kordor da ka hok jong ka jingpynlong bad ka jingsiewspah ha U Khrist (Eph. 1:5). Naduh shwa ba ka sngi kan shai, ka la long ka jingthmu jong U ba ia ngi “la pdianghun ha u Baieit” (Eph. 1:6, NKJV). Ban kren lyngkot, ka dei ka jingthmu jong u Blei ba ia ngi yn pynim. Ngi la duh ia ka jingpynim tang namar ki jingjied ba bymman jong ngi.

`Kaei ka jingmut jong ka kyntien “ha ki jaka bneng” ha Ephesos (dei tang hangne ba la pyndonkam ha ka Testament bathymmai)? Pule bniah ia ka jingpyndonkam ia kane ka kyntien (Peit Eph. 1:3, 20; Eph. 2:6; Eph. 3:10; Eph. 6:12; ianujor ia ka jingpyndonkam jong “ha ki bneng”, Eph. 3:15, Eph. 4:10, Eph. 6:9.)`

Ha Ephesos ka kyntien “ha ki jaka bneng” bad “ki bneng” lane “ha bneng” ka kdew sha bneng kum ka jaka shongsah jong u Blei (Eph. 1:3, Eph. 6:9), sha ka jaka ba don ka bor bakynja mynsiem (Eph. 1:10, 20, 21; Eph. 3:10, 15; Eph. 6:12), bad sha ka jaka ba la kyntiew ia u Khrist sha ka kti kamon jong u Kpa (Eph. 1:20). Ki riewngeit ki lah ban rung sha “ki jaka bneng” mynta kum ka jaka ha kaba ia jingkyrkhu bakynja mynsiem la tyrwa ha U Khrist (Eph. 1:3, Eph. 2:6). Watla “ki jaka bneng” ki la long ki jaka jong ka jingkyrkhu ia ki riewngeit , ki dang iai long ka jaka jong jingialeh na ki bor jong u bymman kaba iakop ia ka jinglong trai u jong U Khrist (Eph. 3:10, Eph. 6:12).

`Puson ha ka Ephesos 1:4, kaba ong ba ia ngi la jied ha U, Khrsit, “ shwa ka jingpynlong ia ka pyrthei.” Kaei ka jingmut? Kumno ka pynpaw ha ngi ia ka jingieit jong u Blei na ka bynta jong ngi bad ka jingangnud jong U ban pynim ia ngi?`