---
title:  Kaba ialeh pyrshah ia ki bor ka jingsniew
date:   14/09/2023
---

`Kaei phi pyrkhat ba ka long ka jingthmu jong U Paul ha kaba kdew ia ki kyrteng kiba pher na ka bynta ki bor jong ka jingdum ba la iohi ha Ephesos 1:21, Ephesos 3:10; bad Ephesos 6:10 – 20?`
	
U Paul  u batai “ka jingialeh shitom jong ngi” (Eph 6:12), da kaba pyndonkam ia ka ktien Greek na ka bynta ka jingiakop hapdeng ki nongialeh (Pale). Namar ba ia ka jingialeh la niew kum ka jingpynkhreh kaba biang bha ia ka thma, kane ka dei ka jingbatai kaba biang bha ia ka jingialeh da ki atiar para atiar bad kti para kti kaba jia haba ki ar ki kynhun baroh arliang ki ia tyngkhuh. U Paul u kren ia ka jingialeh ba shisha jong ki bangeit pyrshah ia ki bor jong ka jingsniew.

Kine ki dei ki kyrteng kiba u ai ia ki:

| Ephesos 1:21 | Ephesos 3:10 | Ephesos 6:12 |
| --- | --- | --- |
| kajingsynshar baroh | Ki nongsynshar | Ki nongsynshar |
| Ki Bor baroh | Ki bor | Ki bor |
| Ka Bor baroh | | Ki Nongsynshar pyrthei jong kane ka jingdum |
| Ka jinglong trai baroh | | Ki Jingbymman ba kynja mynsiem ha ki jaka bneng |
| Halor ka kyrteng baroh ba la ai kyrteng | | |

Ha ka jingbatai ba iar jong u (“halor ka kyrteng baroh ba la ai kyrteng” Eph 1:21; “ki jingbymman ba kynja mynsiem ha ki jaka bneng,” eph 6:12), U Paul u pyntikna ba baroh ki jingsniew bad ki bor bakhlain baroh kilong hapoh jong U Khrist (Eph 1:21).  Namarkata, ha kano kano ka thma, kam long jingmut kaba bha ban khein sting ia ki bor ha ka liang pyrshah.  U Paul u maham ban gin ym iakynduh tang ia ki nongshun ba kynja doh hynrei “ki jingbymman bakynja mynsiem ha ki jaka bneng” (Eph 6:12), ba la ialam da u nongialam ba shukor, uba long u ksuid (Eph 6:11). Namarkata, katba ngi dang hap ban long kiba peit ngor pyrshah ia ki nongialeh pyrshah bakhlain bor, ngim dei ban duh mynsiem hakhmat jongki. U Blei u don ryngkat bad ngi ha ka thma (Eph 6:10) bad u ai ha ngi ia ki atiar ba bha tam, ka atiar jong u hi, ka jingkieng atiar jong U Blei (Eph 6:11; ianujor bad Isaiah 59:15 – 17). U la ai ha ka jingpyndonkam jong ngi ia ka jingshisha, ka hok, ka jingsuk, ka jingngeit, bad ka jingpynim, bad ia u Mynsiem Bakhuid (Eph 6:13 – 17). Bad U Blei ba un iaid ha shwa jong ngi bad ba la pynkup iangi na khlieh ha kjat da ka jingkieng atiar ba u la ai, ngim lah ban bakla (Rom 16:20; 1 Kor 15:23, 24; 2 Thess 2:8).

`Kaei ba ka jingshisha jong kine ki bor jong ka jingdum – pyrshah ia kaei kaba ngi da lade ngim lah leh ei ei – ka hikai ia ngi ha kaba iadei bad  balei ba ngi donkam ban snoh ha U Jisu, uba long ym tang uba kham khraw ban ia kine ki bor hynrei u la dep jop ia ki?`