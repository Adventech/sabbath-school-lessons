---
title:  Ka jingkilan ha Ka Madan Thma Jong ka jingdwai
date:   21/09/2023
---

Ha ka jingpynkut jong u ïaka jingsneng halor ka thma, u Paul u kyntu jur ïa kiba ngeit kum ki shipai ban ïashim bynta ha kiba kam kiba kongsan tam, da kaba ki ïai dwai na ka bynta “Baroh ki riewkhuid” (Eph 6:18) bad na ka bynta ïalde uba long u nongkit tien syiem ïa uba la set byndi (Eph 6:19,20). Kane ka jingkhot jong u sha ka jingdwai ka long kum shibynta na ka kam kum u shipai, namar ka jingkhot kyrpad ïa U Blei (bad ha ki blei) ha ka jingdwai ka la ju long ka jingleh ha ki por hyndai katba ki don ha ka madan thma. Ban shim kawei na ki nuksa jong ka Baibl: da kaba bud ï aka jingbthah jong u Jahziel, ha ka jingïadei bad ka jingïaleh u Jehoshaphat u la ïalam ïa “baroh ki Judah bad kiba shong ha Jerusalem” ban dem khrup “hakhmat  jong U Trai bad ban mane ïa U” (2 Khronikl 20:18). Watla ïa ka jingdwai ym shym la kynthup kum kaba hynñiew napdeng ki atiar ïaleh, ka dei shibynta na ka jingbthah bad ka jingai mynsiem u Paul ha ka kam shipai.

Ha ki artylli ki jingkyrpad jong u ïa ki jingdwai u Paul u khot ïa kita kiba u la bthah ba kin ïashim bynta ha ka jingdwai shitrhem na ka bynta “ïa baroh ki riewkhuid”. (Eph 6:18) Lada ka balang ka dei ban ïoh ka jingjop ha kajingïaleh pyrshah ïa ki bor jong ka jingbymman, ka la dei ban ïai kilan ïaka jingshaniah tylli jong ka ha U Blei lyngba ka jingdwai ha U Mynsiem.

Kaba ar na ki jingkyrpad U Paul ha ki jingdwai ka dei na ka bynta ïa lade: “bad na ka bynta jong nga ruh” (Eph 6:19). U la kyrpad ïaka jingdwai ba U Blei Un ai ha u ïa ka khubor kaba dei biang (“ba ïa ki ktien yn ai ha nga”), ha ka por kaba dei (“ha kaba plie ïa ka shyntur jong nga”), bad ba ngan kren ha ka rukom kaba dei (“bann ïalap da ka jingshlur”), bad nga la lah ban kren ïa kaba kaongsan tam (“ ïa ka jingmaïan jong ka Gospel” (Eph 6:19). Kane ka lain kaba khatduh ka dei “ka jingbuhrieh ba la pynpaw” jong U blei ha ka jingkyrpad U Khrist ban siewspah ïa ki Jentil ryngkat bad ïa ki Jiw ruh (Eph 3:1-13), ban pynlong “kawei ka jaitbynriew” (Eph 2:15, peit ruh Eph 2:11-22) kum ka dak ka ban kot ha ka ban pynlong kawei ïa kiei kiei baroh ha U Khrist. (Eph 1:10)

`Peit biang ïa kine harum “ka jingkhot sha ka jingdwai” ha ka Testament Bathymmai, kano napdeng na kine kaba kham ai mynsiem? Balei? Louk 18:1-8, Phil 4:6, Col 4:2,1, 1 Thess 5:16-18.`

Balei ïa ngi kiba ngeit la ju kyntu ba ngin shim bynta ha ka jingdwai bashitrhem? Ki dur jong ka thma kaba u Paul u ai jingmut ki ai ïa kine ki jubab harum: (1) ka jingma kaba mih na ka jingïaleh pyrshah ïa ki bor jong u nongshun ki long kiba shisha bad (2) Ki jingkular U Blei ï aka bor bakynja-mynsiem bad ï aka jingjop la pyni lyngba ka jinghikai jong u Paul ha ka jingïadei bad ka kam shipai (Eph 6:10-17) Ka jingdwai baïaineh bad naduh ka mynsiem ka ai ï aka kabu na ka bynta jong ngi ba ngin shahshkor bha  ïa kine ki jingkular, ban lehkmen ha ki, ban ainguh ïa U Blei na ka bynta ki kabu baroh kiba U la ai lyngba ka jingai-ei jong U.