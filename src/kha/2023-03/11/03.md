---
title:  Ka Jingsneng Ia Ki Kmie Ki Kpa
date:   04/09/2023
---

`Ianujor Ephesos 6:24 bad Kolossai 3:21. Kaei ka jingpynkhih mynsiem ba ka Kolossai 3:21 ka pynioh ha kaba kiar na kaba pynbitar ia ki khun?`

Ka kitab u Sirach, kawei na ki kot hikai jong ki Jiw ha ki sngi u Paul, ka sneng ia ki kpa shaphang ka jinghikai ia ki khun: “Uta uba ieit ia la u khun un sympat ia u man la ka por. . . . leh ieit sha ba palat, bad un pynshitom ia phi, ialeh kai bad u, bad un pynsngewsih ia phi. . . . Pynbeit ia u khun bad pynkhia ia ka lyngkor jong u, khnang ba men ym sngew sih da ka jinglehrain jong u” (Sirach 30:1, 9, 13) .

Ka jingsneng u Paul ka don ia ka sur kaba pher. Nyngkong u kren ka hukum jingmaham ia ki longkpa: “to wat pynbitar ia la ki khun,” bud sa ka jingpynshlur, “hynrei to bsa pjiah ia ki ha ka jinghikai bad ka jingsneng U Trai” (Eph. 6:4) . Ha ki sngi u Paul, ki longkpa ki don ka bor kaba pura kaba kat kum ka ain ha la ki khun la jong, ia kiba la niew kum ki jingdon jingem jong u. Ki kpa ki don ia ka hok ban pynshitom jur ia ki khun, wat ka jingiap ruh. Ha ka jingshisha, ha kawei ka liang, ka bor u kpa halor ki khun jong u ka kham palat wat ia ka bor u kynrad ha ki mraw jong u. U Paul um shym iamynjur ia kum kata ka bor, hynrei u kren shlur ha kaban pynshai bad pynwandur ia ka jingiadei ha iing. Ha ka nongrim jong ka jingkohnguh syiem ia U Khrist, u Paul u khot sngewbha ia ki longkpa Khristan ban pyrkhat biang ia ka jingpyndonkam ia ka bor, namar ki khun kiba la pynbitar kin ym don ha ka kyrdan ban pdiang ia “ka jinghikai bad ka jingsneng U Trai” (Eph. 6:4) .

“Ki longkpa bad ki longkmie, ha ki iing jong phi, phi dei ban iengpli ia ka jingpynbeit U Blei. Phi dei ban dawa ia ka jingkohnguh, ym da ka eriong jong ki ktien, hynrei ha ka rukom kaba sbun bad ba ieit.

“Long kiba jai jai ha iing. Khanglad ia kino kino ki kyntien kiba lah ban pynmih ia ka jingbitar bymkhuid. ‘Phi ki kpa, to wat pynbitar ia la ki khun,’ ka dei ka jingpyni ba kynja blei.

“Ym shym la ailad ha ka Ktien U Blei ia ka jinglong pyrkhing ne ban ban bein na ka liang ki kmie ki kpa lane ka jingbymkohnguh na ka liang ki khun. Ka hukum U Blei, ha ka jingim ha iing bad ka sorkar jong ki jaitbynriew, ka tuid na ka dohnud ka jingieit bymjukut.”—Ellen G. White,Child Guidance, sla. 259.

`Wat la ka nongrim ha kane ka lynnong ka kren ia ki kmie ki kpa bad ki khun, kaei ka jinghikai kaba ngi lah ban shim na kine ki dkhot kaba lah ban ktah kumno ngin iadei bad kiwei ki briew ruh?`