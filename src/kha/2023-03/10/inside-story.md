---
title:  Ka Jingiathuhkhanna Kaba Jia Shisha
date:   01/09/2023
---

### Kaba Leit Jngoh ia ki Koidi ha Spain

_Da: U Gabriel Diaz_

Kaba iatrei bad ki koidi kadei ka dei na ki jingsngewtynnad jong nga. Nga la iashim bynta ha ka ministry jong ka jingleit jngoh ia ki koidi ha man ki jaka ba nga trei kum u pastor, nynkong ha ri jong nga ha Colombia bad mynta pat ha Spain.

Ha ki ar phew snem ba la dep, nga la leit jngoh 4 tylli ki byndi ha Spain, kaba kynthup ia ka byndi ia ki kynthei ha ka nongbah ka Spain, ka Madrid. Ka shim por lai snem ban iakren bad ki nongtrei jong ka byndi ban iohlad ban ban rung sha kane ka byndi kaba kynthup ia ki 400 ngut ki kynthei. Ki bor peit ia ka byndi khadduh iawai ki la shah ia nga ban rung ha ka sien kaba nyngkong ha u snem 2019 bad nga la sdang ka jingiaseng naduh 5:30 haduh 7:00 janmiet man ka sngi palei. Tang kawei ka briew kaba wan ha ka jingiaseng kaba nyngkong. Hynrei ka long kaba thrang bad mon eh ban sngap ia nga.

“Nga sngewkmen eh ban iakynduh ia phi,” nga la ong ia kane ka briew. “Ka pyndap ia nga da ka jingkmen ban wan hangne. Hynrei ngi donkam ban duwai ban iakynduh shibun shuh ki briew.”

Ngi la duwai ha U Blei ban wallam shuh shuh ia ki briew sha ka jingiakynduh ha ka sngi palei. Haba nga la wan ha ka jingiakynduh kaba saw, 10 ngut ki kynthei ki la ap ia nga! Mynta, 60 ngut ki kynthei ki la wan sha kane ka jingiakynduh man ka taiew. Ki rta jong ki ki long naduh 22 snem haduh 70 snem. Ia ka jingiaseng jong ngi la bynta ha ki lai bynta: ki jingrwai bad ki jingduwai; ka por na ka bynta ki kynthei ban iasam ia ki jingiakynduh jong ki, kaba ngi khot, “Jer kyrteng ia ka kambah jong phi”; bad ka jingpule Baibl.

Haba nga kren sha ki, nga ju pynkynmaw beit ia ki ba U Blei u dei U Kpa jong ki ha bneng. “U Blei u i ia phi kum ki khun jong u,” nga ong.

Ha ki snem baroh jong ka jingtrei jong nga kum u pastor, ngam pat ju iohi ia ka jingmane bad jingiaroh kumba long ha byndi. Ka jingmane bad jingiaroh ka long kaba shitrhem. Kine ki kynthei ki long kiba shida bad bahok ha ki jingduwai jong ki. Teng teng nga thrang ia kine ki jingiakynduh ha ka sngi palei palat ban ia ka jingiakynduh ha ka sngi Sabbaton ha iingmane.

Ka por jong ngi ka long kaba lyngkot; kumta, kawei pa kawei ka briew ka lah ban thoh ia ki jingiashem mynsiem jong ki ha ka kot, wanrah ia ki ha ka jingiakynduh, bad ban ai ia ki ha nga ha kaba wai ka jingiaseng. Kine ki shithi ki kynthup ia ki kyntien jingiaroh ha kaba kumno U Blei u pynkylla ia ki jingim. Nga don ka thup ba rben jong ki shithi mynta.

Ka kynhun jong ki dkhot balang ruh ki la leit jngoh ia kine ki kynthei bad ki pynlong ka jingiapule Baibl bad ki ha ki kut taiew. Ki lah ban leit jngoh ia ki kynthei tang na shilliang ka iit. Ym shym la shah ia ki shapoh kum ia nga. Hynrei ha ka jingiatrei ryngkat ngi iohi ia ki soh. Kiba bun ki kynthei ki la ai ia ka jingim jong ki sha U Jisu, bad ngi la pynlong ka jingiakren bad kiba ha iing jong ki ruh.