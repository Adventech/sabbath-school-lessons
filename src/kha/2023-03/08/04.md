---
title:  Ki Jingkren Ba Tei Ia Ka Jinglong Kawei Bad Ba La Pyndap Da Ka Jingiaiei
date:   15/08/2023
---

`Kiei na ki jingkren jingpyni u Paul kiba iadei shaphang ka jingpyndonkam ia ki jingkren hapdeng parabangeit kaba long donkam eh ha phi mynta? Balei?  Eph 4:25-29.`

U Paul u iai pyndonkam ia ka rukom ba pynkhih jingmut ha ka Ephesos 4:25-32, kaba la ai nuksa da ka Ephesos 4:25: ka hukum jingmaham (“buh noh ia ka jinglamler”); bad ka hukum jingpynshlur (“to kren ia kaba shisha uwei pa uwei bad la u paramarjan”); bad ka jingbatai ba shong nia (“naba ngi ialong ki dkhot jong ki paralok,” kaba i kumba ka mut “namar ngi long ki dkhot jong kawei ka met bad ba ngi don jingiadei iwei hapdeng iwei kum ki dkhot jong ka met”). Ka jingkyntu u Paul ban “kren ia kaba shisha” kam dei ka jingkhot jong u ban ialeh ia kiwei pat ki dkhot balang da ki jingrken ia ki jingshisha khlem pyrkhat. U Paul u kdew sha u Sekharaiah 8:16, kaba kyntu ia ka jingkren ia ka jingshisha kum ka lad ban wanrah ia ka jingsuk.

Namar ba ha ka Ephesos 4:31 u Paul u la pynduh ia ka jingkren bitar, ki kyntien jong u ha ki Ephesos 4:26 kim ai jingbit ban pyni ia ka jingbitar hapdeng u paidlang. Ha ka jaka kata, u Paul u phla ia ka jinglah ban long kiba khih bitar, katba ngi pynduna pat ia ka jingpynpaw ia ka da ka jingmut “To bitar, hynrei wat leh pop: to wat ai ba ka sngi kan sep noh ha ka jingkhih bitar jong phi.”

I kumba u Paul u pyndkut kynsan ia ka mat shaphang ka ktien da ka hukum jingmaham shaphang ki nongtuh: “Jar uba ju tuh, to wat tuh shuh” (Eph. 4:28 ). Bad da ka jingpynshlur, u Paul u ong ba u nongtuh u dei ban “trei shitom, da kaba trei da la ki kti ia kata kaba bha” (Eph. 4:28; peit ruh 1 Korinth 4:12, 1 Thess. 4:11) da kaba pynshong nongrim ha ka jingpynshongnia “ba un ioh ei ei ban ia ai ha Uta uba kyrduh” (Eph. 4:28 ). Lehse u Paul u kynthup ia kane ka kyntien hangne shaphang ki nongtuh namar ka jingiadei hapdeng ka jingtuh bad ki ktien shukor kumba la ai nuksa da ka khana jong u Annanias bad ka Saphhira ha Ki Kam 5:1-11. Ka jingngeit u Paul ha ka bor jingpynkylla U Khrist ka long kaba khlain bha ba u pyrkhat ia kaba bha ba ki nongtuh ki kylla ki nongiarap jong kiwei!

U Paul nangta u hukum, “Wat ai ba kano kano ka ktien sih kan mih na ka shyntur jong phi” (Eph. 4:29 ), kaba batai ba ka ktien jingpynjot kaba i kum ka bym lah teh lakam ka pynlong ia ka lynti jong ka sha ka shyntur ban trei ia ka kam jingpynjot. Ha ka jingkylluid jingmut, u Paul u mutdur ym tang ban sangeh ia ka jingkren sniew, hynrei ban bujli da ki ktien kiba pyni ia kine ki lai ki kyndon: (1) “kaba bit ia kaban tei,” (2) “ia kaba donkam” bad (3) ba kan ai ka jingaiei ia kita kiba ïohsngew” (Eph. 4:29 ). Lada ki ktien ba ngi kren baroh kin long kumta!