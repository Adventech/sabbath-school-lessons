---
title:  Ki Jingim ba la pynwandur da U Khrist bad Ka Jingkren ba la ai mynsiem U Mynsiem
date:   12/08/2023
---

### Dkhot Baibyl ban pynkhreh ia ka Lynnong
Ephesos 4:17-32; Kolossai 3:1-17; Sekharaiah 3:3- 5; Sekharaiah 8:16; Isaiah 63:10; Rom 8:16, 26, 27 .

> <p>Dkhot Spel-lyndet</p>
> “Ba phin buh noh, shaphang kata ka jinglong jong phi kaba mynshuwa, ia uta u briew batymmen kein, uba nang pyut katba kum kita ki jingikwah ka jingshukor, bad ba yn pynthymmai ia phi ha ka mynsiem ka jingmut jong phi; bad ba phin kup ia u briew bathymmai, ia uba la pynlong ha ka dur U Blei ha ka hok bad ha ka jingkhuid ka jingshisha” (Ephesos 4:22-24 ).

U Jose Antonio u im ha ki surok ka shnong Palma ka ri Spain kum u briew u bym don їing don sem da ki bun snem. Bad u sñiuh bad ñiuhmoh ba la lieh bad bym don dur, i kumba u la kham tymmen palat ban ia ka rta jong u kaba la 57 snem. Ha kawei ka sngi, ka Salva Garcia, ka trai jong kawei ka dukan khap sñiuh ka la wan sha u Jose bad ka la tyrwa ban pynkylla dur ia u.

Katba u dang shong ha ka shuki ban khap sñiuh, ka kynhun ba trei shitom ki la khap bad la pynsait, pynwandur ia uta u sñiuh bad ñiuhmoh ba la kyllaiñ. Hadien nangta, la ai ha u ia ki sopti thymmai ba itynnad. Bad hangta wan ka jingpynpaw! Katba u dang shong ha khmat jong ka їit khmih, u la jaw ummat. Hato dei ma nga? Nga la kylla eh; ym don shuh ki ban dang ithuh ia nga!” U ong shuh shuh, “kam dei tang ka jingpynkylla ia ka dur. Ka la pynkylla ia ka jingim jong nga ruh.”

Ha ka Ephesos 4:17-32, u Paul u iasaid ba kiba ngeit ki la iohmad ia ka jingkylla ba pura. Ki la bret noh ia uta u briew ba tymmen kein bad ki la kdup ia ka jingithuh thymmai. Syriem ia ka jingkylla u Jose, wat la, kane kam dei tang ka jingkylla kaba shabar. Ka kynthup ia ka “jingpynthymmai ia phi ha ka mynsiem ka jingmut jong phi” (Eph 4:23 ), kaba wanrah ha ka jingim ia “ka hok bad ha ka jingkhuid ka jingshisha” (Eph 4:24 ). Kane ka dei ka jingpynkylla ba khadduh eh.

_*Pynkhreh ia kane ka lynnong na ka bynta ka Sabbaton, August 19._