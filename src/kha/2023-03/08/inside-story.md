---
title:  Ka Jingiathuhkhanna Kaba Jia Shisha
date:   18/08/2023
---

### Ka Jingpynkhiah Ba Kynja Blei Kaba Shisha: Bynta 5

_Da: U Andrew McChesney_

Ka Almira ka la iathuh ha ki kmie ki kpa jong ka ia ka rai jong ka ban long ka Seventh-day Adventist. Ka la iathuh ruh ia ki ba kan shim ia ki klass ha skul kiba la mana shaphang ka bor sha lyndet ka mariang, ka jingmih jong u mynsiem bymman, bad ki jingphohsniew ba shyrkhei ba iai wan.

Ka kmie jong ka ka la iam. “Lada ka balang ka lah ban iarap ia pha, khie leit,” ka la ong.

Hadien ka jingpynbaptist jong ka, ia ka Almira ym ju la pynwit shuh da u mynsiem bymman.

Mynta, ka Almira H. Yalysheva, 46 snem ka rta, ka dei ka nonghikai linguistics ha Zaoksky Aventist University ha Russia. U lok jong ka, u Kemil K. Yalyshev, uba ka la iakynduh bad uba ka la shongkurim katba ka dang pule ha Zoaksky ha ki bynta ba kut ka 1990, u la long u pastor bad u dei u vice president na ka bynta ki kam ki khynnah ha kane ka university. Shwa ban trei ha ka university, kine ki shijur ki la shakri shiphew kum ki mishoneri ha kito ki bym pat dei Khristan ha bynta ba shatei ka Russia, ha ki ‘khangїit 10/40. Ha kine ki por ba la dep, ki la ioh ia ki kyrdan pule ba kham shalor na Adventist International Institute of advanced Studies (AIIAS) ha Philippines.

Ka Almira ka la dei ka longkmie, bad ka don ka ain ha iing kaba pyrkhing ia baroh ki durbula ha tv bad ki kot kiba pyndonkam ia ka jingleh jadu. Hadien ka jingiakynduh ba marwei jong ka bad ki mynsiem bymman, ka ngeit ba ym don ka jadu kaba bha ne kaba sinew. Baroh ki jingleh jadu ki plie ia ka jingkhang ia u Soitan bad ki bor ba bymman jong u, ka ong. Don ki por ba kiwei ki longkime long kpa kiba kylli ia ka, “Kaei ba ki khun jong nga kin iakren bad ki paralok lada kim peit ia ki durbula?” Ka ong ia ki ba don shibun kiei kiei kiba itynnad ban peit bad ban iakren, kaba kynthup ia ki phlim ba lyngkot shaphang ki mrad bad ka mariang, lada ki jied ban don ia ki tv ha ki iing jong ki.

Ka para ka Almira, ka Faniya, ka la dei ka Adventist, bad u kpa jong ki ruh u la iamane lang bad ki ha ka Sabbaton shwa ba un iap. Ka kmie jong ki, kaba la 75 snem ka rta, ka iai pule man ka por ia ka Baibl bad ki jingthoh ka Ellen White. Kam don shuh ia ka jingktha khlieh kaba ka Almira ka la pyrkhat ban sumar lyngba ki bor ba na shalyndet ka mariang. Hadien ba ka la shim ia ka jingpynbaptist, ka Almira ka la sdang ban rah ia ki kot khubor shaphang ka koit ka khiah na iingmane. Ka kmie jong ka ka la pule ia ki, bad suki suki ka rukom im jong ka ka la kylla. Shisien ka sngi ka la long ka nongdih slasha ba jur, hynrei ka la bujli ia kata da ka jingdih um bad ka la kylla long kaba khiah. Ka jingktha khlieh ka la phet noh. Ia ka jingthrang ka Almira la pyndep, hynrei ym ha ka rukom ba ka la khmih lynti. Ka kmie jong ka ka la koit.

Ka Almira ka la duwai ba kan iai long ka jingpynkhiah ia shibun ki jingim, ka da ong, “Ka jingshlur jong nga ban shim ia ka sien jam ban ai ia ka jingim jong nga sha U Jisu ka la pynkylla ia ka jingim jong nga. Ka khynnah kaba la rem, kaba khwan shimet, pynban la ai ha ka ia ka kabu ban long ki kti bad ki kjat U Jisu. Ka jingthrang bakhraw jong nga ka long ban shakri ia u.”