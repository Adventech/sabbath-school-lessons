---
title:  Ka Jingkyllain Ba Nang Hiar Jong Ka Pop
date:   13/08/2023
---

`Ianujor Ephesos 4:17-32 bad ka Kolossai 3:1-17. Kumno u paul u iasaid ia ki bangeit ban im ha ka lynti kaba pynshlur ia ka jingialong kawei ha ka balang?`

Ha ki bynta kiba shakhmat jong ka Ephesos 4:1-16, ka mat pdeng jong u Paul ka dei ka jingialong kawei jong ka balang. Haba ia nujor ia ka Ephesos 4:1 bad ka Ephesos 4:17, ngi iohi haduh katno ki long ia syriem kine ki jingkyntu shaphang kumno ban iaid ne ban im. Kane ka jingiasyriem ka kdew ba u Paul u kren ia ka juh ka mat—ka jingialong kawei bad ka rukom im kaba kyrshan ia ka—hynrei ha ka rukom jingiohi ba thymmai.

Ha ka Ephesos 4:17-24, u Paul u pyni ia ka jingialong pyrshah ha ka rukom im ki Jentil, kaba u niew kum kaba pyntlot ia ka jingialong kawei (Eph 4:17-19 ), bad ka rukom im Khristan kaba shisha kaba pynheh pynsan ia ka (Eph 4:20-24 ). Katba ngi pule ia ka jingkren pyrshah u Paul ia ka rukom im ba bymman ki Jentil, ngi dei ban kynmaw ia ka jingngeit jong u ba ki Jentil ki long kiba la siew spah da U Blei lyngba U Khrist bad la ai ha ki ia ka jingiasnoh kti lang ba pura bad ki briew U Blei (Eph 2:11-22, Eph 3:1-13 ). Ha ka Ephesos 4:17-19, ha kato ka por, u ai ka jingbatai ba lyngkot bad bym sngewtynnad jong “ki Jentil ha ka doh” (Eph 2:11 ).

U Paul ym tang ba u don jingsngew shaphang ki pop ne ki jinglong ba la pynpaw da ki Jentil. U don ka jingsngew shaphang ka rukom jinglong kaba ki pyni, ka jingim ha ka lynti kaba nang hiar sha ka jingbatskhem jong ka pop. Ha ka pdeng eh jong ka Ephesos 4:17-19 ka don ka dur jong ka jinglong mynsiem ba eh dohnud: “ha ka jingthala ka jingmut jong ki, ba la pyndum ia ki ha ka jingshemphang jong ki, ba la pynlong khun soh syiem na ka jingim ka jong U Blei” (Eph. 4:17, 18 ). Kane ka jingeh dohnud ba kynja mynsiem ka dei ka tynrai jong ka jingpyndum ia ki jingshemphang kaba la kren ha kaba sdang (“namar kata ka jingbymtip kaba ha ki, namar ka jingpyneh ka dohnud jong ki: kiba haba ki long kiba khlem rain,”Eph. 4:18, 19 ) bad ka jinglong jakhlia ha ka shongkha shongman ia kaba la kren ha kaba kut kato ka bynta (“ki la aiti noh ia lade ha ka jingleh nuti, ban leh ia kaba jakhlia baroh da ka jingkangar,” Eph. 4:19 ). Haba la pynjngai na U Blei, kim tip shuh kumno ban im, bad ba la pyniakhlad na ka jingaiei ba pynim jong U, ki iai bteng ha ka jinghiar ba kyllain jong ka pop bad ka jingbymman.

`Kaei ka jingiashem ba marwei jong phi bad ka bor jong ka pop ban iaibteng ha ka jingkhring ia u briew shapoh ha kaban nangpop shuh shuh?`