---
title:  U Mynsiem Bakhuid Ha Ka Jingim U Bangeit
date:   16/08/2023
---

`Ha ka jingiakren ia ka pop jong ki ktien hapoh ka kynhun Khristan, kaei ka jingkyntu ba u Paul u iasam shaphang ka jingdon U Mynsiem Bakhuid bad ki bangeit? Eph. 4:30`

U Paul u ai ha kajuh ka por ia ka jingmaham bajur bad ka jingkular ba ai mynsiem. Ki pop pyrshah iwei ia iwei pat hapoh ka balang kim dei ki jingbakla barit bad ki jingmih barit: kaei kaba pynsngewsih ia U Mynsiem Bakhuid ka dei ka jingpyndonkam bakla ia ka jingai sngewbha jong U Blei ha ka ktien ba ngi pynjot ia kiwei (Eph. 4:25-27, 29, 31, 32 ). Ba u Paul u pynkynmaw ia ka jingong u Isaiah 63:10 ka kdew ia ka jingmaham ba jur: “Hynrei ki (Israel) ki la ialeh pyrshah, bad ki la pynsngewsih ia u Mynsiem bakhuid jong u: namarkata u la kylla ban long uba shun ia ki, bad u hi u la ialeh ia ki.”

Ha ka jingkular ba pynthymmai, u Paul u pynskhem ba U Mynsiem Bakhuid u shon shap ia ki bangeit naduh ka sngi ba ki la pdiang ia U Khrist (Eph 1:13, 14 ) haduh “kata ka sngi ka jingsiewspah” (Eph 4:30 ). Ka jingiadei hapdeng U Mynsiem bad u bangeit kam dei kaba shroiñ, hynrei kaba iaineh. Haba ki bangeit ki leh bym suidniew ia ka jingdon U Mynsiem da kaba pynlong atiar ia ka jingai sngewbha jong ki ktien, U Mynsiem ym shym la phet hynrei u sngewsih. U Mynsiem u iai thmu ban iaisah ha ka jingdon lang bad ki bangeit, da kaba shon shap ia ki kum ki jong u bad ba la iada da U Blei, haduh ka jingwan U Jisu.

U Paul u pyni ia ka jinglong blei ba pura jong U Mynsiem kum “U Mynsiem Bakhuid U Blei” bad u pyni ia ka jinglong rynieng U Mynsiem da kaba pyni ba U Mynsiem Bakhuid u sngewsih. (Peit ruh ki Rom 8:16, 26, 27; 1 Korinth 2:10, 13; 1 Korinth 12:11; Galatia 5:17, 18 ).

Ngi dei ban iaid da ka jingsumar ha ka jingiakren shaphang ka jingmaian ka jinglong blei. U Mynsiem u long kawei bad ha kajuh ka por u iapher na U Kpa bad na U Khun. “U Mynsiem u don la ka jong ka mon bad u jied kumba u mon. Ia u, lah ban pynsngewsih bad ban kren bein. Kum kine ki jingkren kim shongnia na ka bynta uba tang ka bor jingktah, hynrei ia ka jinglong ba don ka longrynieng. Haba kumta, hato U Mynsiem u long kum ka long rynieng kum ma nga bad ma phi? Em, ngi pyndonkam ia ka jingtip ba lyngkot eh kum ki briew ban batai ia ka jinglong blei, bad U Mynsiem hi u long uba ki briew kim lah ban kylla kum ma U.”—Paul Petersen, God in 3 Persons—In the New Testament (Silver Spring, MD: Biblical Research Institute, 2015), sla. 20.

`U dei “U Mynsiem Bakhuid U Blei” uba im ha ka jingiakynduh bajan eh bad ngi ba ki jingleh jong ngi la ong ba ki ktah ia U. Ngi iasam ia ka jingim bad u dkhot jong ka jinglong blei ia uba la pynkhamti ha ngi ha ka jingiadei ba iaineh, uba shon shap ia ngi haduh kiba kut ki por. Kaei kaba dei ka jingpynphai jong ka jingngeit jong ngi sha kane ka jingshisha baphylla?`