---
title:  'U Paul: U Apostol Uba la shah byndi Na ka bynta ki Jentil'
date:   30/07/2023
---

`Pule Ephesos 3. Katba phi pule, wad ia iwei ne ar ki matpdeng bakongsam. Ki ki mat ba u Paul u wanrah?`

Ephesos 3 ka pyni ia ka jingthoh kaba sngewtynnad. U Paul u sdang ia ka lynnong da kine ki kyntien: “Namar kane ka daw nga U Paul, u nongsah byndi U Khrist Jisu na ka bynta jong phi ki Jentil” (Eph. 3:1) Bad hadien katta ka don ka jingpyniakhlad sha ka jingbatai kaba jrong jong ka kam apostle na ka bynta ki Jentil (Eph. 3:2-13). Hadien ka jingiaid lait na kaei kaba u la sdang ia ka lynnong, u la wanphai biang sha ka jingpyrkhat kaba nyngkong da kaba ban “ Na ka bynta kane ka daw” (Eph. 3:14, NKJV), bad ki dkhot 14-21 da kaba ai ia ka jingpyntip shaphang ka jingduwai jong u.

Ha Ephesos 3:1, u Paul u pynithuh ia lade kum, “u nongsah byndi jong u Khrist Jisu”, ka rukom iatai jong u ba watla u dei u nongshongshnong ha Rome, ka don ka jingthmu kaba jylliew bad bakynja blei kaba trei hapoh ka jingim jong u. Um dei u nongsah byndi ka Rome hynrei “ u nongsah byndi jong u Khrist Jisu”! (ianujor Eph. 4:1).

Paul u kdew ia “ka jingshitom jong u” (Eph. 3:13, ESV), bad ka shithi jong u ka kren shaphang ki kynjri jong u (Eph. 6:20), ka pyni ba um shong suk (ianujor Ki Kam 28:16) hynrei u don ha byndi. Ban shong ha byndi ha ka spah snem kaba nyngkong bad ha ka krem ha Rom ka long kaba shitom. Ka hima Rom kam shym khmih bha ban don ki ïïng byndi kiba bha kiba don ia painkhana bad jaka sah ba ikoit ikhiah bad ka jingpyndap bam kaba tikna. Ha ka jingshisha, ka hima kam donkam ia ki iing byndi namar ka jingset kut ha byndi kam dei ka lad jong ka jingpynshitom.Ia ki briew la buh ha byndi tang lada ki dang ap ia ka jingbishar. Ia ki koidi la khmihlynti ba kin pyndap hi ia lade bad ki hap ban ap ia ki bahaïïng bad paralok ban ai bam bad ia kiwei de ki jingdonkam.

Ka jingkhuslai u Paul ka dei lehse namar ka jingktah jong ka jingsngewmyllung jong ka jingsah byndi halor ki riewngeit, namar ka jingsah byndi ka dei ka jingjah burom khamtam ha ka kolshor jong ka burom-jinglehraiñ. U sheptieng ioh don kiba kylli, “Kumno u Paul u apostle bad nongrah khubor jong u Khrist ba la kyntiew hynrei u long pat u nongsah byndi ba la kyntait?” Te, u pynwandur ia ka jingsah byndi jong u, ban iarap ia ki riewngeit ban iohi ba ka dei shibynta jong ka jingthmu u Blei. U shah shitom na ka bynta jong ki (“shah shitom na ka bynta jong ph,” ESV), bad kaei kaba paw kum ka jinglehraiñ ka long pynban ka “burom” jong ki (Eph. 3:13).

`Kumno ngin nang ban shaniah ha u Blei bad ki lynti jong U hapdeng ki jingtynjuh?`