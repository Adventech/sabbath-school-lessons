---
title:  'Ka Balang: Ka Nongpynpaw ia ka jingstad U Blei'
date:   01/08/2023
---

`Aiu u Paul u ong shaphang u Blei bad ki kam jong u Blei ha Ephesos 3:7-13?`

U Paul u kam biang ba u long u “shakri” lyngba “ ka jingaisngewbha jong ka jingaiei u Blei” (Eph. 3:7, ESV; ianujor Eph. 3:1, 2). Kane ka jingaisngewbha, kum ka gospel, ym shym la ai namar ba ki nongpdiang ia ka ki long kiba bitdor, hynrei lyngba ka jingaiei jong u Blei. U Paul u thoh ia kane ka mat da kaba batai ia lade kum “uba rit tam na ki riewkhuid baroh” (Eph. 3:8, ESV).

Ka don ka jingkylla ha ka jingsngewthuh u Paul ia kaba lah ban sngewthuh katba ngi pule ia ka shithi jong u ha ka rukom ba la thoh ia ka. Kham hashwa u kam ba u long u apostle uba la pynsleh da ka bor blei (Gal. 1:1). Kham hadien, u pynithuh ia lade kum “uba rit na ki apostle” (1 Kor. 15:9), NKJV). Hangne ha Ephesos u iohi ia lade kum “uba rit tam na ki riewkhuid baroh” (Eph. 3:8). Khatduh u iohi ia lade kum “u kongsan” (NKJV) lane “kham sniew” na ki nongpop. (1 Tim. 1:15, NIV).

Lehse kane ka jingpyrkhat u Paul ka iarap ban batai ia ka jingkren ka Ellen G. White: “Katta dang jan phi wan sha u Jisu, kiba bun ki jingduna jong phi kin paw hakhmat jong phi; namar ka jingiohi jong phi ka kham shai, bad ka jingbymjanai lah ban iohi bha kaba long marpyrshah ia ka jinglong bajanai jong U.”—Steps to Christ, p. 64.

U Paul u bteng biang. Ha Ephesos 3:10, u thoh “Khnang ban ioh pyntip mynta ha ki jingsynshar bad ha kibor ha ki Jaka bneng, da ka balang, ia ka jingstad babun syrtap ka jong U Blei”. Mano kita ki ki “nongsynshar bad ki bor kiba don ha ki jaka bneng” (ESV) ia kaba la kren hangne? Kumno ka balang ka pynbna ia “kiba bun syrtap” ka jingstad sha ki? Watla ka Ephesos 3:10 kam batai ia ka jinglong jong kita ki bor, ka imat ka bha ban shim ia ki kum ki mynsiem bymman ia kaba la batai ha Ephesos 6:11,12. Lada ka long kumta, ki bynta jong ka balang, kaba pyniasoh ia ki Jiw bad ki Jentil kum kita shisien ka jaitbynriew kaba iapait, ka kylla long ka jingpynbna ba sawa sha kine ki bymman “ ki nongsynshar bad ki bor ha ki jaka bneng” jong ka jingthmu u Blei na ka bynta ka lawei, “ ban pyniasoh lang ia kiei kiei baroh ha u (Khrist), kiei kiei jong ka bneng bad khyndew” (Eph. 1:10, ESV). La pyntip ia ki ba ka jingthmu u Blei kan sa urlong bad ia ka jingpynjot ia ki la pyntikna. Ka jinglong baiatylli jong ka balang ka kdew sha ka jingpynjot jong ki.

`Lada ka balang jong phi ka shim khia ia ka jingbatai jong u Paul shaphang ka balang ha Ephesos 3:10, kumno lah ban pynkylla ia ka rukom ba ki para dkhot balang ki pyniadei iwei ia iwei pat?`