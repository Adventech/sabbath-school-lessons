---
title:  “Hynrei Khamtam Kaba Ainguh”
date:   20/08/2023
---


`Ha kano ka rukom u Paul u kwah ba ki bangeit kin long “ki nongbud ia U Blei”?Peit Ephesos 5:1, 2.`

U Paul u kyntu ia ki bangeit ha Ephesos ban iaid ha ka jingieit, ka jingkhot kaba donkam ha kane ka bynta (peit Eph. 5:8, 15 ) Kane ka “jingiaid ha ka jingieit” (peit Eph. 5:2 ) ka dei ban long ka jingringdur na ka jingieit U Khrist ia ngi (ianujor Eph. 4:32 ), ia kaba la pynpaw ha ka jingknia ka jingpyniasuk jong u. U Paul u kren skhem saw tylli kiei kiei shaphang kane ka jingknia: (1) la pynkhih ia ka da ka jingieit jong U Blei U Kpa (Eph. 5:1 ) bad ka jong U Khrist hi (Eph. 5:2 ); (2) ka dei ka jingleh bujli, da ka ba U Khrist u iap ha ka jaka jong ngi; (3) ha ka jingringdur jong ka jingknia ka Testament Barim, ka jingiap U Khrist ka dei ruh ka jingknia, ia kaba la pynlong sha U Blei; bad (4) ia kane ka jingknia la pdiang hun da U Blei namar ka long ka “jingiw kaba iwbih” (Eph. 5:2: ianujor bad Eksodos 29:18, Lebitikos 2:9, Philippi 4:18 ).

Ka Ephesos 5:3-5 kumta ka sdang da ka bynta kaba pynpaw ia ka jingsngewkhia ia ka jinglong akor ha ka shongkha shongman. Kiba la wan sha ka jingkylla kaba mut dang shen ha Ephesos ki don ha ka jingma jong ka jingkylla ia ka jingkhot Khristan jong ki bad ban ialam biang ia ki sha ka jingiashong lok kaban khanglad ia ka jingsakhi Khristan jong ki (ianujor 1 Kor. 5:1-11, 1 Kor. 6:12-20, 2 Kor. 12:21 ).

Ha kawei ka liang, ka pyrthei jong ki Greek bad ki Rom ha ka spah snem kaba nyngkong ka pynpaw ia ka jinghiar ka jinglong ka akor bad ha ka rukom shongkha shongman ia kaba la batai ruh ha kiwei ki bynta ha ka Testament Bathymmai (peit 1 Kor. 6:9, Gal. 5:19, Eph. 4:17–19, Kol. 3:5 ). Kum ka nuksa, ki jingkhawai jong kiba riewspah ki don ia ka jinglong kiba u Paul u pynrem ha ka Ephesos 5:3-14: ka jingbuaid, jingkren kynshlein, ki jingpynbyrngia ba kynshlein, bad ki kam khlem akor. Nalor katta, ki jaka sor ki pynioh ia ka jingailad ban pynshlur ia ki jingleh awria. Ha kawei pat ka liang, shibun ha kata ka imlang sahlang ki im ka jingim bahok bad ki shakri ban ialap shaphang ka jingpyrkhing ha ka imlang sahlang. Haba ka Testament Bathymmai ka pynioh ia ka thup jong ka jinglong ba sniew bad ba bha, bad ba ka ai ia ki rukom im ha ki iing (nuksa Eph. 5:21-6:9, Kol. 3:18–4:1 ), u nongthoh u phalang ia ki mat jong ka pyrthei ha kito ki por. Kane ka pyrthei kaba awria bad kaba hok ha kajuh ka por, ka iarap ban batai ia ki jingkyntu U Paul ban kiar na ka jinglong ba khlem akor kaba la leh da ki Jentil katba u thrang ia ki bangeit ban ym buh ialde ha ka jingma jong ki jinglong jong ki (Jentil) khnang ba yn ioh ka burom hapdeng kiba shabar.

`Ha kano ka rukom ba ki jingkren u Paul shaphang ka jinglong jingman ka shongkha shongman ka iadei ha ki kolshor, lada phi im hangno hangno?`