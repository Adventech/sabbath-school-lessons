---
title:  “To khie joit me uba iohthiah!”
date:   22/08/2023
---

`Pule Ephesos 5:11-14. Kiei ki jingmaham ba jur kiba u Paul u ai hangne, bad kumno ki don jingiadei bad ka jinglong jingman mynta?`

Ban sngewthuh ia ka Ephesos 5:11-14, ka long ka jingiarap ban peit bha ba u Paul u tyrwa artylli ki jingkyntu, kawei hadien kawei pat: (1) im ka jingim kaba ai burom ia U Blei kum “ki khun ka jingshai” (Eph. 5:8; peit ruh Eph. 5:1, 2, 4, 9–10, 11, 13, 14 ); bad (2) wat im kiba awria, ka jingim kaba ia pyrshah ia U Blei, kaba pyni ia “ki kam bymseisoh jong ka jingdum” (Eph. 5:11; peit ruh Eph. 5:3–8, 12 ).

Ngi lah ban tih jylliew ia ka jingiaiaid ryngkat jong ki jingkyntu ha ki Ephesos 5:8-10 khnang ba ngin sngewthuh ia ka Ephesos 5:11. Ki bangeit ki dei ban im ha khmat jong ki bymngeit kum “ka jingshai ha U Trai” bad kum “ki khun ka jingshai” (Eph. 5:8 ). Ka jingmut jong kane ka jingleh ka long ban iohi, ban pynshai ba “u soh jong ka jingshai u long ha ka jinglehbha, bad ka hok, bad ka jingshisha baroh” (Eph 5:9 ). U Paul, kumta, u ialap ia ka rukom ban pyni ia ka jingbha U Blei. Ki bangeit ki dei ban pynpaw ia ka jingbymseisoh ka jingdum da kaba pyni ia ka hok jongkawei pat na ka bynta ia baroh ban iohi.

Ha kajuh ka por, ngi lah ban shim ia ka jingdawa ki dkhot 13 bad 14 kum ki jingkren ba sngewskhem u Paul ba ki bangeit, da kaba pyni ia “u soh U Mynsiem” (Eph. 5:9 ), kin lah ban jop ia ki riew pyrthei sha U Khrist. U Mynsiem u long kum ka jingshai bad u pynpaw ia ki barieh: “ynda la pynrem ia ki la pynpaw da ka jingshai: namar kaei kaei baroh ia kaba la pynpaw, ka long ka jingshai” (Eph. 5:13, 14 ). Haba ia ka jingim ba pop la pynrem da ka jingshai, ki ‘riew pyrthei kin iohi ia ka jinglong jong ki bad kaba kumno ka long (“la pynpaw da ka jingshai”), ka bymdon ka lawei bad kaba kut ha ka jingbitar (Eph. 5:5, 6 ), bad ban iohmad ia ka jingkylla na ka jingdum sha ka jingshai (“namar kaei kaei baroh ia kaba la pynpaw, ka long ka jingshai”), ka jingkylla kaba kiba pule ia ka shithi u Paul sha ki Ephesos ki la iohmad kum ki bangeit (Eph. 5:8).

Kaei kaba ngin pynlong na kane ka poitri ne jingrwai ha ka Ephesos 5:14, kaba pyndonkam ia ki kyntien kiba iadei bad ka jingmihpat jong kiba iap ha kaba kut ki sngi (ianujor Eph 2:1, 5 ) ban pynlong ia ka jingkhot bajur ban khie noh na ka jingiohthiah ba kynja mynsiem bad ban iohmad ia ka jingkylla ka jingdon U Khrist? Kumba u Isaiah 60:1-3, kaba u Paul u la phalang, la kdew sha ki briew jong U Blei ki Israel, ngi lah ban iohi ia kane ka jingrwai/poitri jong ka Ephesos 5:14 kum ka jingkhot ba donbor ia ki bangeit ban khie sha ka kam jong ki kum ki mishoneri, ki nongpashat jingshai jong U Khrist ha ka pyrthei kaba dum (ia nujor Phil. 2:14–16, Matt. 5:16 ).

`Kumno phi im ka jingim kaba pynpaw ia ki kam ka jingdum kumba ki long?`