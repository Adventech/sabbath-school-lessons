---
title:  Ka Jingiathuhkhanna Kaba Jia Shisha
date:   29/09/2023
---

### Kaba Iaroh Ia U Blei Na Ka Bynta Ka Jingpang Kyllon

_Da: U Andrew McChesney_

Ka Anna Rozenberga ka la don ia ka jingshitom kyllon naduh ba ka dang khynnah ha Riga, Latvia.  Ym dei tangba ka kyllon, kane ka jingpang ka ktah ruh ia ka bor jingsngew bad jingpyrkhat.  Ka shem ba ka long kaba eh ia ka ban pynleit jingmut.  Ka kwah eh ban ioh jong khiah.

Ha ka lyuir hadien ba ka la pass na High School, kane ka khynnah kaba la dap 19 snem ka la leit ia kynduh ia ka doctor jabieng, kaba ong ba ka lah ban pynkhiah ia ka.  Haba kane ka doctor ka la iohi, kam lah ban iarap.  Ka la iathuh ia ka Anna shaphang iwei ia nongpang iba la ioh jingkoit lyngba ka jingduwai jong u pastor.  Kane ka doctor ka la ai ha ka Anna ia ka number phone jong u pastor.

Un sa iathuh ia phi shibun kiei kiei kiba dei shaphang ka balang bad u blei jong u, phi wat sngap ia u, ka la ong, shu pdiang tang ia ka jingpynkhiah bad leit noh.  Baroh kiba u ong ki long tang ki jinglamler.

Ka Anna ka la phone ia u pastor.  Ha ka jingiakren lyngba ka phone, ka la iohsngew ha ka sien kaba nyngkong eh ia ka kyrteng Seventh – Day Adventist Church.  Ki la ia mynjur ba kin ia kynduh.  Ha ka jingiakynduh kaba ar, u pastor u la duwai na ka bynta ka Anna.  Hynrei ka jingpang ka dang sah.

Ka Anna ka sngewtynnad ia u pastor bad ka la pdiang sngewbha ia ka jingkhot ban ia pule Baibyl.  Ha kata ka shuti lyuir, ka la leit sha ka jingiaseng kynhun ha ingmane, nangta ka la leit ruh sha ka jingiaseng ha ka sngi Sabbaton.  Phi tip kaei kaba jia?  Ka la iathuh ia ka kmie jong ka hadien kata, “nga ngeit ba kane ka balang ka long kaba bha”

Kumta ka kmie jong ka Anna ka leit jingiaseng lang bad ka Anna.  Hadien katto katne bnai, ka Anna ka la leit jingiaseng lang bad la  ka kmie bad u kpa.  Hadien shisnem ka Anna bad ka kmie jong ka ki la shah pynbaptist.  Sa ha uwei pat u snem u kpa ruh u la shah pynbaptist.  Nangta sa u para shynrang bad ka mei ieit jong ka ruh ki la shah pynbaptist.

Ha ki bun snem, bun ki parabangeit ki la duwai na ka bynta ka Anna.  Ia ka la pynsleh da ka umphniang.  Hynrei ka jingpang ka dang sah.  Ka Anna ka la pyrkhat balei ba U Blei u khlem la pynkhiah ia ka, hynrei ka la kynmaw, kumba u apostol Paul u la duwai na ka bynta ka jingpyllait, U Blei u la ong ha ka, “Ka jingaiei jong nga ka dap biang ia phi ba ka jingkhlain jong nga ka pynshait bor ha ki jingtlot” (2 Korin 12:9).

Mynta la dap 30 snem, ka Anna ka la iohi ba ka jingpang jong ka, ka la long ka jingkyrkhu.  Namar ba ka hap ban sumar ia ka jingpang man la ka sngi, ka pynlong ia ka ba kan shaniah shuh shuh ha U Blei man la ka sngi.  Ha ki katto katne ki step Sabbaton ka la kwah ban shu thiah ha jingthiah, hynrei ka kynmaw ba ka hap ban iashim bynta ha ingmane.  Kumta ka leit jingiaseng beit bad shaniah lut ha U Blei ba un khmih ia ka.

Ka jingpang kyllong ka la iarap ia ka ban kan sakhi.  Kane ka jinglong ka la pynlong ia ka ba kan sngew synei ia kiwei pat.  Kam ju iathuh ia kane ka jingpang ha ki briew haba ka iakynduh nyngkong bad ki, hynrei kane ka jingleh jong ka ka aibor ia kiwei pat.  Kumta kane ka jingpang ka iarap ia nga ba ngan pynphriang ia ka Ktien jong U Blei, ka Anna ka la ong.  Nga ainguh ia ki jingeh jong ka jingkoit jingkhiah kiba nga iashem.