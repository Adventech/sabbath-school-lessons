---
title:  Ia Ngi La Siewspah Na Ka Bynta Ka Imlang Sahlang
date:   25/09/2023
---

`Katba phi pule Ephesos 2 pyrshang ban jubab ia kine ki jingkylli harum:  kaei kaba U Blei u la leh na ka bynta jong ngi lyngba U Khun jong U, U Jisu Khrist?`

“Hynrei U Blei. . . . ”	kine ki ar tylli ki kyntien ki dei ban long shisha ki kyntien kiba dap jingkyrmen ia kiba la tip ha u bynriew.  Ha ki Ephesos 2:1-10, u Paul u batai ia ka mynnor jong ki jongsngap jong u.  Da kaba iasam ia ki jingeh jong u bynriew, ki long kiba ialeh pyrshah ia U Blei, ia ka jingim jong ki la synshar bor bah da ka pop bad u Soitan (Ephesos 2:1-3).  “Hynrei u Blei Uba kynrei ka jingisynei . . . ” Kaei kaba U Blei u la leh na ka bynta jong ki bad ka jong ngi? (1) U la pynlong im lem ia ngi bad U Khrist – ka jingmihpat jong U Khrist ka dei ka jong ngi hi.  (2) U la pynmih pat ia ngi lem bad U Khrist – ka jingkiew jong U sha bneng ka long ka jong ngi hi.  (3) Ha bneng u la pynshong ia ngi lem bad U Khrist- ka jingpynlong syiem bad pynphong pansngiat ia U Khrist ka long ka jong ngi (Ephe 2:4-7).  Ngim dei kita ki nongieng kai ban peit ia kane ka jingkylla jong ki jingjia ha ka bneng baroh kawei da ka jingim u Khrist!  U Blei u la leh ia kine ki kam kiba kongsan eh, ym namar ba ngi don hok ma ngi hi, hynrei dei namar tang da ka jingaiei jong u hi (Ephe 2:8-9),  bad u kwah ba ki riew ngeit kin im ia ka jingim kaba iadei dur bad U Khrist bad ban leh ruh ia ki kam babha (Ephe 2:10).

Lada Ephesos 2:1-10 ka hikai ba ngi dei ban im ka jingim kaba jan bad iadei dur bad U Jisu, ki Ephesos 2:11-22 ka hikai ia ngi pat ban im ka jingim kaba bha ruh bad kiwei kum shibynta na ka balang jong U.  Ka jingiap jong u Jisu ka don ia baroh ar ki jingkyrkhu, ka jingiadei bad U Blei ha jrong, bad ka jingiadei kaba bha bad ki parabriew ruh.  Lyngba ka diengphna jong U, u Jisu u la pynduh noh ia ki kynroh ba ker hapdeng ki riewngeit jentil bad ki riewngeit Jiw kaba kynthup ia ka jingpyndonkam bakla ia ki hokum ban nang pyniar ia ka kharai jingpyniakhlad.U Jisu u la tei ruh ia kawei pat kaba donkam, ia ka temple kaba thymmai kaba phylla eh ia kaba la pynlong da ki riewngeit.  Ia ki Jentil la ju kyntait bein na ki jingiamene lang ha ki jaka mane jong ka temple, hynrei mynta pat ki lah ban iasoh lang bad ki riewngeit Jiw ban ia long kawei.  Ngi ruh ngi la ialong shibynta na ka balang jong U Blei “Ka Temple bakhuid ha U Trai” (Ephe 2:19 -22).

Lyngba ka jingaiei jong U Blei, phi don ia ka lad ka kabu ban im jan eh bad U Jisu ryngkat ruh bad ki parabangeit mynta ki sngi.

Ephesos 2:8-10 ka la donbynta kaba khraw eh ha ka jingkylla kaba mut jong kiba bun bah ki briew.  U Martin Luther u la shem ha kine ki dkhot ia ka jingaiei kaba la jop ia ka dohnud jong u, bad u la shem ruh ia ka jingpynskhem kaba long pdeng eh jong ka jingpynthymmai niam:  ka jingpynim ka wan tang da ka jingngeit marwei, tang da ka jingaiei hi marwei, da U Jisu Khrist marwei bad tang ia ka burom U Blei marwei.  Ha u snem 1738, khatphra sngi hadien ba u la mad ia ka jingkylla ha London’s Aldergate Street, u John Wesley u la ialap ha Oxford  University, da kaba tyrwa “ka jingiam jingpyrta naduh ka dohnud” bad ia ka “jingpynpaw ia ka jingiakhih kaba thymmai.”