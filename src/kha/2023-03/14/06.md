---
title:  Ngi long ki nongpdiang bad ki nongai ia ka Jingaiei
date:   28/09/2023
---

`Katba phi pule Ephesos 5 ka lynnong, puson ia kaba kumno u Paul u phah ia ngi ban im da ka gospel ha ka jingiadei jong ngi bad kiwei pat.  Kano na ki kyntien jong u kiba kit jingmut eh ha phi?`

Lada phi sdang ban pule Ephesos 5, ha kaba nyngkong phin ym ioh lehse ia ka bor ba pura jong ka mad pdeng kaba donkam. Te kumta phin sdang ban pule na Ephesos 4:32 ha kaba u Paul u kyntu ia ki nong Ephesos ban long “kiba sbun iwei ia iwei pat, kiba jemnud, kiba map iwei ia iwei, la kumba U Blei ha U Khrist u la map ia phi”

Kum ki riewngeit ia ngi la khot ban im kum ka nuksa sha kiwei pat da ka jingmap bad ka jingaiei jong U Blei ba u la ai ha ngi.  Ngi dei ban long ki nongpyrthuh bud ia U Blei (Mathaios 5:43-48).

U Paul u pyniapher ia kane ka jingpyrthuh bud – ka jingim da ka jingieit jong U Blei pyrshah ia ka jinglong ki nongmane bleithaw.  Ha ka jaka ban niew ia kiwei kum ki para bad hynmen kynthei bad shynrang ha ka longing jong U Blei, u bynriew barobor u pyndonkam ia kiwei pat tang na ka bynta ka jingkwah brai ka doh bad ban threw ia kiba sniew (Ephe 5:3,4).  U la maham ba ka jingleh kaba kum kata kam don bynta ha kata ka pyrthei kaba thymmai ia kaba U Blei u la thmu na ka bynta u briew.

Ha ka jaka kata, ki riewngeit ki dei ban phai noh na ka jingdum jong ka mynnor jong ki bad ba “kin iaid noh kum ki khun ka jingshai” da kaba pyrthuh bud ia ka jingieit u Kpa.  Shuh shuh u Paul u maham ia ngi ban jngai noh na ki “kam jong ka jingdum” kiba la leh ha ki barieh (Ephe 5:11,12).  Pyrshah ia kata ngi dei ban im ha ka jingshai ka jong U Khrist (Ephe 5:13,14).  Ban ia kaba pynsyrwa ei ia ka por ha ki jingdih buaid, ngin “siewspah ia ka por” da kaba ai ki jingainguh ia U Blei na ka bynta ka jingieit jong U (Ephe 5:15-21)> 

U Paul u la pyniair shuh shuh ia ka matpdeng jong u ban pyrthuh bud ia ka jingieit jong U Blei, haba u la nang kyntu ia ki tnga shynrang bad tnga kynthei khristan.  Ka jingkheinduh jong U Khrist da ka jingieit na ka bynta ka balang, ka kylla long ka nongmuna na ka bynta ki tnga shynrang khristan (Ephe 5:25-33), katba ka jingiaineh jong ka balang ha U Khrist ka kum ka nongmuna ia ki tnga kynthei khristan (Ephe 5:22-24).  Ha ka jaka ban pyndonkam ia ka jingai jong ka jingialong shilok shitnga ia u bynriew ha ka lynti kaba sniew bad ba khwan lade, u tnga bad ka tnga khristan kin pynleit jingmut ha kaban niewkor bad sumar iwei ia iwei pat, ha kaban long kawei ka doh (Ephe 5:28-33).

“Long ki nongpyrthuh bud ia U Blei kum ki khun jong U”(Ephe 5:1).  Da ka jingaiei U Blei, ia phi la khot mynta ban im ia kane ka thong ha ka jingiadei ba jan jong phi bad kiwei pat.

`Kumno ki Ephesos 5:2 kaba iathuh ia ngi ba ngin ïaid ha ka jingieit, ka iarap ia ngi ba ngin sngewthuh ia kaei kaba U Paul u mut ha ki Ephesos 5:1 kaba kren shaphang ka jingpyrthuh bud ia U Blei?`