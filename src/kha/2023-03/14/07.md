---
title:  Jingpule Shuh Shuh
date:   29/09/2023
---

Ngi pynkut da kaba puson ha ki Ephesos 6 ka lynnong ha kaba ngi shem ba ka balang ka dei ka kynhun shipai ialehthma jong ka jingsuk U Blei

Ha ka shithi sha ki Ephesos, u Paul u la pynpaw ia ka balang kum ka met jong U Khrist (Ephesos 1:22,23; 4:11-16),  kum ka temple jong U Blei (Ephesos 2 :19-22), bad kum ka nongleit kurim/ ne ka tnga u Jisu (Ephe5:21-33).  Ha ki Ephesos 6:10-20, u Paul u batai ba ka balang ka long kum ka kynhun shipai jong U Blei ia kaba la khot kyrkieh ba kan phong ia ka jingkieng atiar jong U Blei.  Ka dei ka bynta kaba tyrwa ia shibun ki jingmyntoi.

Ngi lah ban sngewthuh bakla ia ki ktien jong u Paul ha ka jingkhot ba ngin phong ia ki atiar ialeh thma ki shipai lane kum ban long pyrshah ha ka jingiadei bad kiwei pat.  U Paul,  u la kyntu jur ia ka jingiatylli, da ka jingkren ai mynsiem, bad ka jingjemnud ruh de (Ephe 4:25 – 5:2).  U batai ia ka khubor babha jong U Blei kum “ka gospel jong ka jingsuk” (Ephe 6:15).  Lyngba kane ka pharshi atiar kynhun shipai, ka balang kam dei ba leit ialeh thma kumba leh ki briew, hynrei ngi dei ban ialeh ia ka thma jong ka jingsuk ha ka jinglong ba kynja mynsiem pyrshah ia u bymman.  U Paul u la leit sha ka madan thma jong ka jingialeh bakhraw bad u khot ia ngi baroh ba ngin ai kyrteng ban rung ha ka kynhun shipai U Blei.

Ngi dei ban leh kumta da ka jingmut kaba shisha shaphang u nongshun khnang ba ngin ym khein sting da lei lei ia ki bor jingdum kiba la ieng pyrshah ia ngi.  Ngim ialeh pyrshah ia ki nongshun briew, hynrei ia ki bor ka jingdum ba kynja mynsiem ha ki jaka bneng (Ephe 6:12), ia kaba la ialam da u kapten ka jingdum u bymman hi (Ephe 6:11).  Ngim dei ban sheptieng ia ki nongshun jong ngi.  U Blei u long ryngkat lem bad ngi ha ka thma (Ephe 6:10) bad uba la ai ia ngi ia ki tiar thma kiba donbor tam bad kiba bha tam, da ka jingkieng atiar jong U hi, “Ka jingkieng atiar U Blei” (Ephe 6:11; Isaiah 59:15-17).  U la ai ia ka ha ngi da ka jingshisha, ka hok, ka jingsuk, ka jingngeit, ka jingpynim bad U Mynsiem (Ephe 6:13-17).  Ryngkat U Blei uba iaid hakhmat jong ngi bad da ka jinglong ba la khreh bad ba la kloi haduh khlieh haduh kjat ha ka jingkieng atiar kaba u la ai, ngim dei shuh ban rem.  Ka jingjop ka la long lypa ka jong ngi.

**Ki Jingkylli ban ia Puson**:    

`Watla ia ngi khlem la pynim da ki kam, hynrei kaei kajingmut haba u Paul u thoh ba ia ngi “Namr ngi long ka jingthaw jogn u ba la pynlong ha U Khrist Jisu ia ki jingleh babha ia kiba U Blei u la lah khreh lypa ba ngin ioh iaid ha ki (Ephe2:10)?  Te kaei ka jingmut pat jong ki kam babha jong ngi? `

`U Paul u thoh; “Te ha uta uba lah ban leh kham tam eh nalor baroh ba ngi pan lane ngi pyrkhat, katba kum kata ka bor kaba trei ha ngi” (Ephe 3:20.  Kaei ka bor kaba trei ha ngi, bad kumno ba kane ka bor kan paw ha ki jingim jong ngi?`