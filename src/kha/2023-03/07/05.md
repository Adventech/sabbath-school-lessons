---
title:  Ki Jingai jong U Jisu ba la kyntiew
date:   09/08/2023
---

`Da kaba ring jingmut ha ki Salm 68:18, u Paul u dang shu batai ba U Jisu uba la kiew, ba la kyntiew, bad ba jop uba ai ki jingai sngewbha sha ki briew jong U na sha jrong. Kiei “ki jingai” ba U Jisu ba la kyntiew u ai, bad na ka bynta kaei ka jingthmu? Eph 4:11-13.`

U Paul u kdew ia saw kynhun ki briew kiba la ioh jingai kum shi bynta na kata ka jingkynshew jong U Jisu ba la kyntiew ba u ai sha ka balang: (1) ki apostol; (2) ki nongiathulypa (3) ki nongiathuhkhana (4) ki nongsharai bad ki nonghikai (kat kumba ha ka Greek, kane kaba saw ka long kawei ka kynhun). U Khrist u ai ia kine ki jingai ban pyndep ia ka kam ba donkam: “ia kaban pynjanai ia ki riewkhuid, ia ka jingtrei ka jingshakri tien Blei, ïa kaban tei ia ka met U Khrist” (Eph 4:12 ) bad “tadynda ngi ioh poi baroh sha kata ka jinglong kawei ka jong ka jingngeit, bad ka jong ka Jingtip ia U Khun U Blei, haduh ka jinglong rangbah bha, haduh ka jingthew ka rynieng ka jingdap U Khrist” (Eph 4:13 ).

Ka mat ba khatduh ka long kaba donkam bha ia ki Adventist ba hashwa eh, kiba ia pyrkhat sani ha ka jingiadei bad ki jingai jong U Mynsiem ha ka Ellen G. White. Hato ka Baibl ka pyntikna ia ka jingtrei kam jong ka jingai jong ka jingiathuhlypa ha ka balang tang ha ka por jong ki apostol? Ne kane ka jingai ka iaibteng haduh ka jingwan U Khrist? Ki Adventist ba ha shwa eh ki shem ia ka jubab ha ka Ephesos 4:13 bad ki iasam ia ka lyngba ka jingiathuhkhana shaphang u kapten jong ka jhaj uba la rai ban bud ia ki jingbthah kiba la pynioh ia ka jingiaid lynti. Katba ka jhaj ka la jan sha ka kadlieng, u kapten u la shem ba kata ka jingbthah ka iathuh ia u ba u pilot un wan kiew ban iarap ha kaban niah ia ka jhaj. Ban long uba bud beit ia kita ki jingbthah, u hap ban ailad ia uta u pilot ban kiew bad ban ngeit ia kita ki jingbthah ba bud ba la ai. “Mano mynta ba kohnguh ia ki jingbthah jong kata ka kot? Kita kiba kyntait ia u pilot, ne kiba pdiang ia u, kumba la bthah kata ka kot? Bishar ma phi.”—Uriah Smith, “Do We Discard the Bible by Endorsing the Visions?” Review and Herald , January 13, 1863, sla. 52.

Ngi dei ban long husiar haba ngi kdew ia “ki nongsharai” (ne ki pastor), “ki nonghikai” bad “ki nongiathuhkhana,” namar ngi ju pyrkhat ia kine ki kyrdan tang kumba ha ki sngi jong ngi hi. Katba ngi lah ban shem, ha ki sngi u Paul, kine baroh ki dei ki nongialam hapoh balang kiba shakri ia ki їing ba pynlong jingiaseng ha Ephesos (peit 1Petros 2:9, Ki Kam 2:46, Ki Kam 12:12 ).

`Pule Isaiah 5:4 “Lah ban leh sa aiu pat ia ka brisoh jong nga, kaba ngam shym leh ha ka?” Pyrkhat shaphang kane ka dkhot ha ka nongrim kaba U Blei u la ai ha ngi ha ka jingshakri jong ka El en G. White. Kumno ka trei kam?`