---
title:  U Khrist Ba la Kyntiew, U Nongai ia ki Jingaisngewbha
date:   08/08/2023
---

> <p></p>
> “Hynrei, ha uwei pa uwei na ngi la ai ia ka jingaiei katba kum ka jingthew kata ka jingai U Khrist. Namar kata u ong:
> <p></p>
> Mynba u la kiew sha jrong,
> <p></p>
> u la ialam mraw ia ka jinglong mraw,
> <p></p>
> bad u la ai ki jingai ha ki briew.
> <p></p>
> (Te kane, Ba u la kiew, ka long aiu tang ba u la wan hiar ruh shuwa sha kita ki jaka kiba kham poh jong ka khyndew? Te Uta uba la wan hiar u long Uta ujuh uba la kiew ruh kham sha jrong eh ia ki bneng baroh, ba un ioh pyndap ia kiei kiei baroh.” (Eph 4:7-10)

`Kaei kaba jia hangne, kaei ka jingthmu u Paul ha kine ki dkhot?`

Hangne u Paul u sot na ki Salm 68:18, kaba ong: “Me la kiew shajrong, me la ialam mraw ia ka jinglong mraw, me la pdiang ïa ki jingai hapdeng ki briew, wat hapdeng kiba kiat ruh.” Ka Jingrwai Salm 68:18 ka pyni ia U Trai, U Blei, kum u rangbah shipai ba jop, uba la jop ia ki nongshun jong U, U la kiew sha u lum ha kaba la pynieng ia ka nongbah jong U, ryngkat bad ki mraw jong ka thma ha ka jingialam jong U (peit Salm 68:1, 2 ). Nangta U ioh pdiang ia ki jingai (“ki jingai sngewbha”) na kita ki nongshun jong U kiba la shah jop (peit bha kumno u Paul u pyniadei ia kane ka dur pharshi sha ka U Khrist ba la kyntiew “uba ai ki jingai sngewbha,” da kaba pynshong nongrim ha ka jingmut ba iar ka jingrwai salm; (peit Salm 68:35 ).

Lada ngin bud ia ka jingialam ka Salm 68:18, ka jingkiew—Ka jingkiew U Khrist sha bneng  (Eph 1:21-23 )—ka jia nyngkong, nangta bud sa ka jinghiar ha kaba U Khrist uba la kiew, uba la kyntiew u ai ki jingai bad pyndap ia kiei kiei baroh. Kane ka dei ka jingringdur jong u Paul ia ka jingwan hiar U Mynsiem Bakhuid ha ka sngi Pentekost (peit Ki Kam 2 ). Ia kane ka jingiohi la pynskhem da ka Ephesos 4:11, 12, kiba kdew ia kita ki jingai ba la pynioh da U Khrist ba la kyntiew kum ki jingai U Mynsiem.

“U Khrist u la kiew sha jrong, bad ialam mraw ia ki mraw, bad u ai ki jingai ha ki briew. Hadien ka jingkiew U Khrist, U Mynsiem u la wan hiar kumba la kular, kum ka lyer bah ba beh kyrthep, bad ka la pyndap ia ka ïing baroh kawei ha kaba ki la iashong, kaei ka jingmih? Da ki hajar la pynkylla ha ka shisngi.”—Ellen G. White, Ye Shall Receive Power , sla 158.

`Wat la kine ki kyntien ha ki Ephesos ki long kiba jylliew katno katno, kumno ngin lah ban ioh jingtngen na kaei kaba ki la pyni ba U Khrist u la leh bad ba un sa leh ia ngi, khamtam haba un pyndap “ia kiei kiei baroh ha baroh” (Eph 1:23 )?`