---
title:  Ka Jingiathuhkhanna Kaba Jia Shisha
date:   11/08/2023
---

### Ka Jingknia ba shisha - Bynta 4

_Da: U Andrew McChesney_

Kumba shi snem la iaid. Ka Almira ka duwai bad ka pule ia ka Baibl man la ka miet ban teh lakam ia u mynsiem bymman. Ka leit jingiaseng man ka Sabbaton, da kaba iashah ia ki jingkren dong bad ki jingmaham na ki kmie ki kpa, kiba don jingiadei bad ki jan їing. Hynrei kiba bun ki bynta ka jingim jong ka kim shym kylla. Ka leit sha skul ha ki sngi pohia bad ka ia leit sngewbha bad ki paralok sha ki klob ha ka por miet bad ki por kut taiew.

Ha ka por ba ka dap 18 snem, ka Almira ka la poi ha ka por ba ka hap ban pynlong ia ki rai ba donkam ha ka jingngeit Khristan. Ka wan ka jingkylli ha ka kaba kam lah ban ai jubab. Kam lah ban sngewthuh balei ba ka Baibl ka khot ia ka jingiap U Jisu kum ka jingknia. Ha ka hi, ka jingiap U Jisu kam i kum ka jingknia. Katba ia U la pynshitom jur bad la sahnarphna, u tip bha ba un sa mih pat, te kumno ba ka jingiap jong u kan long ka jingknia? Pyrshah ia kata, ka Almira ka iakynduh jingshitom man ka Sabbaton, bad ka sngew kumba ka la kheinduh ia ka jingiadei bad ki kmie ki kpa, kiba ha їing bad ki paralok namar U Jisu. Kam tip kumno ba ka khana shaphang jong ka kan kut. I kumba ka la pynlong ia ka jingkhein duh ba khraw.

Ha ka jingdum buit, ka duwai na ka bynta ka jubab. “Jisu,” ka la ong, “Nga la pule ba nga donkam ban iathuh shai ha me ia ki jingkhuslai jong nga bad ba men jubab. Kane ka dei ka jingai jingmut jong nga: ngan pule shaphang ka jingim jong Me ha ki Kospel bad Ka Jingthrang ki Yrta man ka sngi. Sngewbha pynpaw ha nga kaei ka jingmut jong ka jingiap jong Me ha ka diengphna bad balei ba ka jingaiti lut jong Me ka long kaba khraw haduh katta katta.”

Ka Almira kam da kwah shisha ban pule ia ka Baibl lane ia ka kot ka Ellen G. White,Ka Jingthrang ki Yrta , hynrei ka pynbor ialade ban pule baroh ar man ka sngi. Ha kaba nyngkong, ka ialeh pyrshah bad ka jingsngewbtai katba ka pule. Kam don ka jingiadei ba jan bad U Jisu. Wat la ka mane ha ka sngi Sabbaton, ka im ka jingim la jong ha baroh shitaiew.

Ka Almira ka la iai pule bad khadduh ka la lap ia ka jubab. Ka pule haKa Jingthrang ki Yrta , “U Soitan, da ki jingtynjuh ba shyrkhei u la pynkhein ia ka dohnud U Jisu. U Nongpynim um lah ban iohi lyngba ki jingkhang jong ka jingtep. Ka jingkyrmen kam ai ha u ia ka jingmih jong u na jingtep kum u nongjop, lane ka iathuh ha u ia ka jingpdiang jong U Kpa ia ka jingknia. U sheptieng ba ka pop ka long kaba sniew eh ha khmat U Blei ba ka jingiakhlad jong ki ka lah ban long kaba sha ki bymjukut.”

Kane ka long ka jingjubab ia ka jingduwai jong ka. U Jisu ruh u la sheptieng ba un iap sha ki bymjukut, hynrei u long ba la kloi ban buh ialade ha ka jingma na ka bynta jongka . Ka la ktah eh ia ka ba Um shym tip ia ka ba kut, kumba kam shym la tip kumno ka khana shaphang jong ka kan kut. Hynrei u la khein duh ia ka jingim bymjukut ban pynim ia ka.

Haba la pynphylla ia ka da kane ka jingieit bymjukut, ka la aiti ia la ka dohnud ha ka jingduwai. “Jisu, wat lada ym don mano mano ban bud ia me ha pyrthei, nga ngan bud ia Me,” ka ong. Bad ka la rai ban aiti ia ka jingim sha U Jisu ha ka Jingpynbaptist.