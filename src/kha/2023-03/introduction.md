### Ki Nong Ephesos: Kumno ban bud ia u Jisu ha ki por jong ka jingtynjuh

Ha ka shithi sha ki Nong Ephesos, U Paul u iathuh ia ngi shaphang ki nong Ephesos. Hadien bun snem jong ki jingjia kiba pynkyndeh mynsiem ha ki sngi ka jingsdang jong ka mission ki Khristan ha Ephesos, ki nong Ephesos ki la shah shitom namar ka jingngeit khristan jong ki.U Paul uba la long shisien u nongpynkhynwin jong kane ka nongbah kaba wan basaw ha ka jingheh hapoh ka hima Rome, mynta pat la pynkynriah sharud bad set phatok ia u. Katba u thoh na iïng byndi, u khuslai ba ki riewngeit ha Ephesos ki lah ban “duh mynsiem,” ha ka jingklet noh ban sngewthuh shaphang ka jingmut ban long ki synran jong u Jisu ha ka kolshor riewspah, sor, bad mane bleithaw jong ka Ephesos. Watla ki nongsngap jong u ki la long Khristan, hynrei ka sur jong u Paul ka long ban kynthup biang ia ki. U wad ban pynrung biang ia ki sha ka jingngeit khristan, ban pynrhem pat ia ka ding jong ka jingmane jong ki ia u Khrist, ban kyrsiew pat ia ka jingsngewkmen ban long long shibynta bad ka kynhun kaba khraw jong u Blei ha kane ka pyrthei, kaba long ka balang.

Namar ka jingngeit khristan ka dei lut shaphang u Jisu, u Paul u pynphalang ia ka jingsngew ieit bad jingmane jong u ia U. Lada ki synran khristan kiba tlot ki hap ban pynskhem ha ka nongrim jong ki, ka dei namar ba ki la ioh pat ia ka jingieit banyngkong jong ki na ka bynta u Jisu bad ki la shaniah thymmai ha ka jingaiei bad ka bor jong U. Te namar kata, u Paul u la pynpaw biang pat ia ka jingkyntiew ia u Jisu sha bneng, halor baroh ki bor bad ki blei kiba wad ban khring ia ka jingmane jong ki riewngeit ha Ephesos. U Jisu u long ka jingthmu jong ka jingthmu bakynja blei na ka bynta ki yrta bah, ka jingthmu ha kaba ki riewngeit, kum ka balang, U long uba kongsan ha ka jingthmu jong u Blei ban pyniatylli ia kiei kiei baroh.

Katba u Paul u wad ban khring ia ki riewngeit ha Ephesos sha ka jingmane thymmai ia u Trai, um shym la pynjynsur ia ka jingdawa jong ka kyrdan khristan jong ka jinglong synran. U la kdew katto katne ha ki Ephesos: Kumno ban bud ia u Jisu ha ki por jong ka jingtynjuh,kumno ki jinglong jong ki Khristan ki dei ban long. Ia ki Khristan la khot sha jingmane ba la pynkhih da u Mynsiem, ba la pyndonburom ia u Khrist, bad ba la ialam da u Blei, kumba u Paul u pynpaw na ka por sha ka por. Ka jingmane ia u Khrist ka ktah kumno u briew u leh bad kren. Ban ieit ia u Khrist ka long ban burom bad kheiñkor ia ki parabangeit. Ka mut ban kiar na ka rukom jong ka mynsiem hangameng bad jingkwah brai ha ka shongkha shongman kumba long ha ka kolshor jong ki. Ka mut, ba ha ka jingiadei hapoh ka balang bad longïng, da kaba shim kylliang na ki nuksa jong ka jinglen ia ka lade ia kaba la aiti da u Jisu. Ka mut ban aiti ha ki para nongshong shnong jong ka Ephesos ki nuksa bashai ia ka rukom bathymmai jong ka jingim briew .

U Paul u pynlut shibun ka por ha ka shithi jong u ia ka jingangnud na ka bynta kane ka rukom bathymmai ia ka jingmut ban long briew lyngba ka jinglong dkhot ha ka balang jong U Blei. La pynshaitbor da ka jingpyrkhat ba u Blei u la pyniasoh pat ia ka jaitbynriew ba la pait—Jiw bad ki Jentil— kumba ka kawei ha ka balang. Ha kaba im ia ka jingialong shitylli ha ka pyrthei ba dap ia ka jingiaprat, ki don ki kabu ban pynpaw ia ki jinglong jong ka imlang sahlang bathymmai jong u Blei. Bad ka hima kaban sa wan.

Ha ka jingiabeh ia ka jingdonkam ban long shibynta bad ka balang jong u Blei, u Paul u la ai saw tylli ki pharshi ha kaba iadei bad ka balang. Ki bangeit ki pynlong ia ka met jong u Khrist, da kaba pyni ia ka jingmane ia u khrist bad ka jingiatylli iwei ia iwei pat. Ki long ka templ baim, kaba ieng ia ka jingkñia ia u Khrist ha ka diengphna Kalbari, ha kaba ia u Blei la mane. Ki long ka tnga jong u Khrist, kiba peit sha ka jingiathoh shong kurim kaba donburom ynda haba u Nongleitkurim un wan ban kam ia la ki jong. Ha ka pharshi kaba khatduh ka jingpynpaw ia ka jingtrei u Paul ban pynrung pat ia ki sha ka jingngeit Khristan, ki long ka kynhun shipai jong u Khrist, kaba wallam ia ka jingsuk ha ka kyrteng jong U, da kaba ialeh ia ki bor jong ka jingdum ha ka bor jong u Blei katba ki khmih sha ka jingwan pat u Khrist.

Ka Ephesos, kumta, ka kren khamtam sha ki por kum ki jong ngi ha kaba ki jingriam jong ka pyrthei bad ka jingiaid jong ka por ka byrthem ban pyndum rong ia ka jinglong synran jong ka kyrdan Khristan. Ka kyntiew ia u Khrist bad pynkhraw ia ka jingdonkam ban bud ia U kum ki dkhot kiba don bynta, bad shitrhem jong ka balang jong U katba ngi im ia kata ka jingkyrmen jong ka jingwan pat jong U. Ha kane ka kwarter ngi don ia ka kabu ban shahshkor ryngkat ka jingduwai ia ka Ephesos bad mad thymmai ia ka jingsngewkmen ban bud ia u Jisu ha ka pork aba eh.

_John K. McVay, PhD, u dei u president and professor jong ka religion ha Walla Walla University ha College Place, Washington, USA, ha kaba u la shakri naduh u snem 2006_