---
title:  Kaba iashim bynta ha ka bor jong ka jingmihpat
date:   11/07/2023
---

Ha ki dkhot kiba sah jong ka jingduwai u Paul, Ephesos 1:20–23, u Paul u pyniar ia ka sobjek kaba lai jong ka jingshemphang ba u kyrmen ba u Mynsiem Bakhuid un wallam sha ki riewngeit: Ka jingkhraw ka bor jong U Blei, kaba u trei na ka bynta jong ki. U Paul u sdang da kaba u kdew sha ar tylli ki jingjia jong ka jingpynim ha ka histori kum ka jingpynpaw ia ka bor jong u Blei : (1) Ka jingmihpat u Jisu na kiba iap (2) Ka jingkyntiew ia u Jisu sha ka khet bneng (Eph. 1:20),

`Kumno ia ka bor jong u Blei la pynpaw lyngba ka jingmihpat jong U Jisu? Eph. 1:20; 1 Kor. 15:20–22; Phil. 3:8–11; Heb. 13:20, 21; 1 Pet. 1:3.`

Ka jingmihpat jong u Jisu ka dei ka jingngeit ka bym lah ban len jong ka jingngeit Khristan (1 Kor. 15:14, 17). Ka dei namar ba u Khrist u la mihpat ba ki riewngeit kiba iaineh ki ap sha ka lawei bakhraw jong ka jingmipat sha ka jingim bymjukut ha ka jingwan arsien u Khrist (1 Kor. 15:20–23). Ka dei namar ba u Khrist u la mihpat ba ngi lah ban khmih sha U mynta na ka bynta ki jingkyrkhu baroh jong ka gospel, kaba kynthup ruh ia ka jingdon ryngkat u Mynsiem Bakhuid ha ka jingim jong ngi.

Ka dur, ba u Blei “u la pynshong ia U (Khrist) ha ka kti kamon” (Eph. 1:20, NKJV), la shim na ki Salm 110:1, ka dkhot baibl ba la pyndonkam bha ha ka Testament Bathymmai ( baroh ki dkhot bad la kdew haneng ka imat ba la shim na ka.) Ka jingkyntiew ia u Khrsit ka don ia ka jingpynithuh kaba khraw ha Ephesos. Ia ki riewngeit la “pynshong lang bad ….U (Khrist Jisu) ha ki jaka bneng” (Eph. 2:6, ESV). Shuh shuh , u Paul u kdew sha ka jingkiew noh u Khrist kum ka lamphrang ia ka jingpyndep jong u Khrist ban pyndap ia kiei kiei baroh bad ban ai ka jingaisngewbha sha ka balang jong U (peit Eph. 4:8–11).

Ha Ephesos 4:8–11, u Paul u maham ia ngi ban kiar na kaba hikai ba ka dei tang ka dur ba u Khrist u don ha ka khet u Kpa khlem leh eiei, hynrei ka pynpaw ia“ ka dur kaba donbor jong ka Testament Bathymmai jong ka jingkyntiew ia u Khrist da kaba leit ha u Mynsiem jong u sha ka pyrthei baroh kawei, da kaba jop bad iai jop” - F. F. Bruce, The Epistles to the Colossians, to Philemon, and to the Ephesians (Grand Rapids, MI: Eerdmans, 1984), p. 133. Te u Paul u pyni ia ka jingkyntiew/ ka jingpynkup burom jong u Khrsit, ym tang ka jingpynpaw jong ka bor blei ba la ai ha U, hynrei U long u tynrai jong ka bor”

`Kiei ki lad ba phi donkam ia ka bor jong u Khrist ha ka jingim jong phi, bad kumno ngi lah ban ioh ia kata ka bor? Kiei ki kam kiba khanglad ia ngi ban iohpdiang ia ka bor jong U?`