---
title:  La iap shisien bad la shukor da u Soitan
date:   16/07/2023
---

`Pule Ephesos 2:1-10. Kaei ka jinghikai bakongsan ba u Paul u la ai hangne shaphang kaei kaba u Jisu u la leh na ka bynta jong ngi?`

U Paul u la dep batai ia ka jingpynim ia kaba la ai ha ki Khristan (Eph. 1:3–14, 15–23) bad iathuh lyngkot, ia ka jingiathuhkhana jong ki riewngeit ha Ephesos (Eph. 1:13). Ha Ephesos 2:1–10, u Paul un iathuh ia ngi mynta shaphang ka jingiathuhkhana ba kham bniah jong ka jingkylla bamut jong ki, da kaba pynleit jingmut ban kren ia ki shimet shimet. U pyniapher ia ka mynnor jong ki, ka jingim bapop (Eph. 2:1–3) da ka jingkyrkhu jong ka jingpynim jong u Blei, ia kaba u la pynpaw kum ka jingshimbynta ha ka jingmihpat, ka jingrong sha bneng, bad ka jingkyntiew jong u Khrist (Eph. 2:4–7), bad lehkmen ia ka nongrim jong kata ka jingpynim ha ka kam ka jingaiei bad bastad u Blei (Eph. 2:8–10).

Kine ki lai bynta jong ka jingpule ki ai ia ka pasoh bashai ha ki kyntien jong ka Ephesos 2:5: (1) “ngi la iap ha ki jingpalat jong ngi”; (2) U Blei u la “pynim lang ia ngi lem bad u Khrist”; (3) “ da ka jingaiei la pynim ia phi”.

Ha Ephesos 2:1, 2, u Paul u pyni ia ka jingshisha kaba sngewsih shwa ka jingkylla bamut jong ki nongsngap jong u da kaba u ong ba ki la long kiba iap ha ka jingim bakynja mynsiem, da kaba ryngkang bad leh pop kum shibynta ka rukom im jong ki (Eph. 2:1), bad la synshar ia ki da u Soitan Eph. 2:2). Namar ba u Paul u thoh sha ki briew kiba im, u kdew ia ki kum “kiba la iap” kum ka pharshi (ianujor Eph. 5:14). Namarkata, ka jingjynjar jong ki ka long kaba shisha bad kaba shyrkhei namar shisien ki la iakhlad noh na u Blei, u Tynrai jong ka jingim (ianujor Kol. 2:13, Rom. 5:17, Rom. 6:23).

Katba u puson shaphang ka jingim barim jong ki nongsngap jong u, u Paul u shem artylli ki bor kiba tehlakam ia ki. Kawei na kine ka “ka rukom jong kane ka pyrthei” Ephesos 2:2- ki kolshor bad ki jinglong ha ka imlang sahlang kaba iar jong ka Ephesos kaba saiñdur bakla ia ka jingim u briew sha ka jingialeh pyrshah ia u Blei.

Ia u Soitan la batai ha ki ar rukom kum ka bor bymjukut , kaba ar kaba tehlakam ia ka jingim ba mynshwa jong ki. U long u “syiem ka jingsynshar ka suiñ” (Ephesos 2:2) namar ka suiñ” (lane “ki jaka bneng”) la ithuh kum ka jaka jong ki bor kyllah, kaba kynthup ia u bymman ( ianujor Eph. 1:3, Eph. 3:10). Kumjuh u trei ha ka pyrthei namar ba u “u long u mynsiem kein uba trei mynta ha ki khun ka jingbymkohnguh” (Eph. 2:2, NKJV).

`Aiu kine ki dkhot ki hikai shaphang ka jingshisha jong ka jingialeh bakhraw? Ha kajuh ka por, kumno ngi lah ban ioh ka jingpyntngen bad jingkyrmen ha ka jingtip ba u Jisu u la la jop bad ngi lah ban ba kam ia ka jingjop U mynta?`