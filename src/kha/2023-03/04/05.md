---
title:  Mynta la kyrkhu junom da ka jingaiei
date:   19/07/2023
---

`Ianujor ka jingthmu u Blei na ka bynta ka jingpynim ha Ephesos 1:3,4 bad ka bainong bymjukut jong ka jingthmu ba la batai ha Ephesos 2:7. Kiei ki mat bad ki thong badonkam jong ka “ jingthmu jong ka jingpynim” jong u Blei?`

Ka jinglehñiam jong ka jingpynkup burom ha ka sngi Graduation ka long ka jinglehkmen kaba sah jingkynmaw, lada ka dei ia ki kindergarten lane PhD. Ka graduation ka dei ka dak jong ka jingpyndep kaba kongsan, bad phi leit noh sha kawei pat ka bynta jong ka jingim lane ka jingtrei. Ka long kaba donkam ia ngi ki riewngeit ban sngewthuh ia ka jingshisha bajylliew jong ka gosel: ngim ju graduate lane pass na ka jingaiei. Kam ju don ka jingkhawai ba ngi la ioh Phd ha ka jingaiei lane ba ngim donkam shuh ia ka.

U Paul u pynskhem ia kane ka jingshisha ha Ephesos 2:7 da kaba pyni ia ki rta kiban sa wan. U Blei u la trei ha ka mynnor ha u Khrist uba siewspah ia ngi, da kaba pynithuh ha ngi ia u Khun jong U, Jisu Khrist, bad ngi long ki nongiashimbynta ha ka jingmihpat, ka jingkiew noh, bad ka jingkyntiew nam (Eph. 2:4–6). Ka jingthmu u Blei, kam kut da ka mynnor kaba dap da ka jingaiei lane da ka mynta kaba dap da ka jingisynei. Ka jingthmu Blei ka suhthied ha ka jingsyllok ba kynja blei naduh ka por mynhyndai (Eph. 1:4), ka kner junom sha ka lawei. Ka kynthup ia baroh “rta kiban sa wan” (Eph. 2:7, ESV). Ka jingthmu na ka bynta ka lawei kaba bymjukut, la pynskhem ha kajuh ka jinghikai kumba long ki kam jong u ha ka mynnor bad ka mynta—ka jinghikai jong ka jingaiei. “Ha ki rta kiba sa wan”, u Blei u khmih sha ka jingpynpaw “ ia ka jingkynrei eh ka jingaiei jong u, ha ka jinglehsbun sha ngi ha U Khrist Jisu.” (Eph. 2:7, ESV).

U Paul u pyrkhat shaphang ka jingaiei jong u Blei kum ka jingkynshew bakordor ia kaba yn ym lah ban thew (ianujor Eph. 1:7, Eph. 3:8) ki dkhot baibl kiba iarap ia ki riewngeit ha ka por jong ka jingdonkam. Ka jingsbun bakhraw jong u Blei sha ngi ka kylla long ka kaba janai, ka bym man rim, bad ka bneng ka pynpaw ia ka jingaiei jong U.

“Da kaba wan ban shong bad ngi, u Jisu u dei ban pynpaw ia u Blei sha ki briew bad ki angel. . . Hynrei ym dei tang ia ki khun jong kane ka pyrthei marwei ba ia kane ka jingpynpaw la ai. Ka pyrthei barit jong ngi ka long ka kot lyngkdop ia ka pyrthei bneng saloñsor. Ka jingthmu jong ka jingaiei kaba phylla jong u Blei, ka jingmaian jong jingieit jong ka jingsiewspah, ka dei ka matpdeng ha kaba ki “angel ki thrang ban peit,” bad kan long ka sobjek jingpule jong ki baroh shirta jingim. Baroh kiba la siewpsha bad ki bym pat shym la hap ki lah ban shem ha ka diengphna jong u Khrist ia ka saiañ bad ka jingrwai jong ki. Yn lah ban iohi ia ka burom kaba tynshaiñ na ka khmat jong u Jisu ha ka burom jong ka jingieit len lade” —Ellen G. White, The Desire of Ages, pp. 19, 20