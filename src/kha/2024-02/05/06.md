---
title:  'Ka Jingkohnguh: U Soh jong ka Jingngeit'
date:   02/05/2024
---

`Pule Rom 3:27-31; Rom 6:15-18; bad Rom 8:1,2. Kaei kaba kine ki dkhot ki hikai ia ngi shaphang ka jingpynim lyngba ka hok jong U Khrist hi marwei?`

Ka lyer kaba thymmai ka la beh ha ka balang khristan ha ki sngi jong u Luther. Da ki hajar phew hajar ki briew ki la shah hikai ba kin phai noh jngai na ki jingim ba pop jong ki bad ba kin peit noh sha U Jisu Khrist. Khlem artatien kine ki briew, kiba peit sha lade, bad ki la iohi ia kiei kiei kiba pynduh jingkyrmen ia ki. Hato kata kam dei kaba jia ia ngi mynta? Namar kata ka daw ngi donkam ban khmih tang sha U Jisu marwei.

Ka jingaiei U Blei ka pynkylla ia ka jingim jong ngi. Ha kawei ka sngi, u John Wesley u la leit sha ka jingialang ki Moravian ha London. U Wesley u la shong lyngngoh eh haba u iohsngew ia ka jingkren jong u Luther na ki Rom. Ka dei ka sien kaba nyngkong eh ia u ba u sdang ban sngewthuh ia ka gospel. Don kaei re kaei kaba la pynkhih ia ka mynsiem jong u, bad u sngew ba ia u la ring sha jan eh sha Une u Khrist uba la aiti ia la ka jingim na ka bynta jong u. U ong shai, “ nga sngewthuh ba nga la shaniah ha U Khrist, bad tang ha U Khrist marwei na ka bynta ka jingpynim jong nga, bad ia ka jingpynskhem la ai ha nga, ba u la kit noh ia ki pop jong nga , ia uba kum ma nga, bad u la pynim ia nga na ka hukum jong ka pop bad ka jingiap.” – John Whitehead, The Life of the Rev. John Wesley, M.A. (London: Stephen Couchman, 1793), p. 331.

`Pule 1 Petros 2:2; 2 Petros 3:18; Kolosai 1:10, bad Ephesos 4:18-24. Kiei ki jingshisha kiba donkam kiba kine ki dkhot ki pynpaw shaphang ka jingim khristan?`

Ki nongpynthymmai niam ki la pule bniah bha ia ka Ktien ba kin shem shuh shuh ia ka jingshisha. Ki khlem sngewhun tang ha kata ka kyrdan, lane long kiba khim jingmut ha ki jingiashem ba kynja niam kiba tang khyndiat lane bym don jingsan ei ei, ki la iai thrang eh ban tip shuh shuh ia U Jisu. Bun ki khristan kiba ngeit ha ka Baibl ha ki arta pdeng ki da pha shisha ia la ka jingim na ka bynta ka jingaiti jong ki. Ia ki la shoh la sympat, la set byndi, la pynryngkangpar bad la pyniap ruh. Ia ki jingdon jingem jong ki la knieh noh, ia ki ing ki sem jong ki la thang noh, ia ki jaka puta jong ki la knieh bor noh, bad ia ki lok ki tnga ki khun jong ki baroh la pynshitom lang. Haba ia ki la beh noh na ki ing ki sem jong ki, ki la wad ia ka nongbah “kaba u misteri bad u nongtei dei U Blei hi” (Hebru 11:10). Haba ia ki la pynshitom sat, ki la kyrkhu ia ki nongpynshitom jong ki, haba ia ki la bret ha ka byndi kaba dum bad kaba jhieh, ki iai kren ia ki jingkular U Blei shaphang ka lawei kaba phyrnai. Watla ia ki met jong ki la set byndi, hynrei ki long kiba laitluid – kiba laitluid ha U Khrist, kiba laitluid ha ka jingshisha jong ka Ktien jong U, kiba laitluid ha ka jingkyrmen jong ka jingwan shen jong U.

`Haba phi peit ia lade, ka jingkyrmen jong ka jingpynim aiu kaba phi don?`