---
title:  Kaba Aiti pateng ia ka Ktien U Blei
date:   29/04/2024
---

`Pule 2 Korin 4:1-6 bad 2 Korin 2:14. Kaei kaba kine ki dkhot ki iathuh ia ngi shaphang ka jingsngewskhem kaba u Paul u don, wat hapdeng ki jingeh ba shyrkhei kiba u la iakynduh ha ka jingpyrta ia ka jingshisha ka Ktien U Blei?`

U apostol Paul u la ia kynduh ia ki jingeh kiba shyrkhei palat ha ka kam ban pynphriang ia ka gospel; hynrei u don ia ka jingsngewskhem ba ka Ktien U Blei kan sa jop thiaw, “namar” kumba u la ong, “Namar ngim lah ban leh ei ei ruh pyrshah ia ka jingshisha, hynrei na ka bynta kata ka jingshisha” (2 Korin 13:8).

Ki nongpynthymmai niam ki la iashem ia ki juh ki jingeh, hynrei da ka jingngeit ki la iaineh skhem ha ka Ktien U Blei. Kum u nuksa jong ka jingpynshlur hakhmat ki jingeh kibym ilah shuh ban shah peit ia u William Tyndale. Ka jingthrang ba khraw tam jong u Tyndale ka long ban ai ia ki nong England ia ka jingpynkylla ktien kaba kham bniah jong ka Baibl. U la rai ban pynkylla ktien ia ka Baibl na ka ktien tynrai bad ban pynbeit ia ki jingbakla jong ka jingpynkylla ktien u Wycliffe kumba 40 snem mynshuwa. Hadien ia u Tyndale ruh la kem bad la pynshitom. Bun na ki Baibl ba la pynkylla ktien jong u ia kiba la shon ha Worms, Germany, la kem bad lum bad thang ha khmat ki paitbah. Ia u la pynshitom ha Belgium ha u snem 1536 H.K. Ia u la pynrem ha ka daw jong ka jinghikai pyrshah bad la rai ruh ban thang im. Ki nongpyniap ia u ki la ksih shuwa na ryndang katba ki teh ia u ha ka jaka thang im nangta ki sa thang ia ka met jong u. U la kren ia ki ktien khadduh jong u da ka jingshitrhem ha ka sur kaba jam kaba ong “Trai pynpeit ia ki khmat jong u syiem ka England.” U Blei da ka kambah u la jubab ia ka jingduwai jong u Tyndale.

Hadien saw snem na ka jingiap jong u, saw tylli ki jingpynkylla ktien ia ka Baibl sha ka English la shon. Ha u snem 1611 ia ka King James Version la shon, bad kane ka Baibl ka dei ka jingtrei shitom jong u Tyndale. Ki 54 ngut ki nongthoh kiba la pynmih kot, ki la shim bun eh na ki jingpynkylla ktien u Tyndale. Don kawei ka jingkren ba ka Testament kaba Rim ba la shon ha u snem 1611 jong ka King James Version, kumba 76 na ka shispah ka dei ka jingpynkylla ktien jong u Tyndale, bad ia ka Testament kaba Thymmai haduh 83 na ka shispah. Ha u snem 2011 ka King James Version ka la lehkmen ia ka jingdap ba 400 snem jong ka da kaba kiew sha u mawjam uba haduh shi billion tylli ki Baibl la dep shon. Ka King James Version ka la ktah ia ki phew phew million ngut ki briew kylleng ka pyrthei. Ka jingiap u Tyndale ka la long shisha kaba donbor.

Kampher haduh katno ka jingiashem ka long kaba kordit. U Tyndale bad ki para kiba ngeit ha ka Baibl ki shaniah ba U Blei u trei kam ha kiei kiei baroh katkum ka mon jong U. Ka jingim jong u Tyndale ka wanrah ia ka jingkylla sha ki bymjukut.

`Pule Daniel 12:3 bad Jingpynpaw 14:13. Kumno kine ki dkhot ki ktah ia ka jingim u Tyndale ha ka bor bah? Mynta pyrkhat shaphang ka jingim jong phi hi bad ia ka jingktah jong phi ia kiwei pat. Ki jingpynshlur aiu kiba kine ki dkhot ki ai ha ka jingiadei bad ki lad ki lynti kiba phi ioh ban ktah ia kiwei pat na ka bynta ka bymjukut?`