---
title:  Tang Ka Ktien U Blei hi marwei
date:   28/04/2024
---

`PuleSalm 119:103, 104; Salm 119:147; Salm 119:162. Kaei ka jingpyrkhat jong U Dabid shaphang ka Ktien U Blei? Kumno kane ka ktah ia ki nongpynthymmai niam, bad kumno ka ktah ruh ia ka jingim jong ngi mynta ki sngi?`

Ka Baibl ka long ka nongrim baskhem jong ka jing ngeit ki nongpynhymmai niam bad ka tynrai ba kongsan jong ka jinghikai jong ki. Ki sngewthuh ba ki ioh bat kynti ia ka “ktien ba la pyrsad Mynsiem kaba im bad iaisah junom” (1 Petros 1:23). Ki kheinkor eh ia man kawei pa kawei ka kyntien. Katba ki pule ia kawei pa kawei ka sla bad ki la ngeit ia ki jingkular jong ki, ia ka jingngeit jong ki la pynskhem shuh shuh bad ka jingshlur jong ki la nang pynthymmai. “Kumta ruh da ki jingkular baroh jong ka ktien U Blei. Ha ki U Blei u kren ha ngi shimet shimet, u kren ha ka rukom la kumba ngi lah ban iohsngew ia ka sur kren jong U. Dei ha kine ki jingkular ba U Khrist u ia kren bad ngi ha ka jingaiei bad ka bor. Ki long ki sla na u dieng uba long “na ka bynta ka jingpynkhiah ia ki jaitbynriew.’ Jingpynpaw 22:2. Ia kiba la iohpdiang bad kiba la kdup, ki long ka bor ia ka jinglong, ki long ka jingpyrsad mynsiem bad ka bor pynneh pynsah ia ka jingim. Ym kiei kiei kiwei pat kiba lah ban don ia ka bor jingpynkhiah kiba kum ma ka. Yn don shuh ba lah ban ai jingpynshlur bad jingngeit ba skhem ban long ka nongrim jong ka bor bad ka jingim baroh.” Ellen G. White White, The Ministry of Healing, p. 122.

Ka Jingthoh ka tyngshain ia ka jingkmen halor ki jingsngewsih jong ngi, ka jingkyrmen hapdeng ka jingduh jingkyrmen jong ngi, ka jingshai hapdpeng ka jingdum jong ngi. Ki pyni ia ki lad ki lynti hapdeng ka jingkulmar jong ngi, ka jingpynskhem ha ki jingsynjor, ka bor ha ki jingtlot jong ngi, bad ka jingstad hapdeng ka jingbymtip jong ngi. Haba ngi pynleit jingmut bad puson ha ka Ktien U Blei, bad da ka jingngeit ngi shaniah ha ki jingkular jong ka, ka bor kaba ai jingim jong U Blei ka pynshaitbor ia ngi ha ka met, ka mynsiem, ka bor jingsngew bad ka jinglong ba riewblei.

Ki nongpynthymmai niam ki la pyniasoh skhem eh ia ka jingmut jong ki bad ka Jingthoh. Ki im da ka Ktien, bad bun na ki ki la iap na ka bynta ka Ktien. Kim long ki khristan kiba shu leh mynleh, kiba khlem pyrkhat, kiba khlem husiar, da ka jinglong riewblei kaba arsap. Ki tip bha ba khlem ka bor jong ka Ktien U Blei, kin ym lah ban ieng pyrshah ia ki bor kiba ialeh pyrshah ia ki.

Ka Jingsliang ba khraw eh jong u John Wycliffe ka long ban pynkylla ktien ia ka Baibl sha ka ktien English, khnang ba ki briew madan ki lah ban pule bad sngewthuh ia ka. Namar kane ka jingleh ka long kaba be-ain. Ia u la pynshitom namar ka jingngeit jong u, la pynrem kum u riew lamler, bad la rai ban pyniap ia U. Ha ka jingpynshitom ia u, u Wycliffe u la pynlong ia ka jingkhot kaba sngur eh. “Pyrshah iano ba phi ialeh? Bad u tymmen ha khlieh ka riat jong ka jingiap? Em! Pyrshah ia ka jingshisha – ka jingshisha kaba kham khlain bor ban ia phi, bad kan sa jop thiaw ia phi.” – Wylie, book 2, Chapter 13, la sot ha ka kot Jingialeh Bakhraw da ka Ellen G. White, p. 90. Ki ktien khadduh jong u Wycliffe ki la jia urlong katba ka jingshai jong ka jingshisha jong U Blei ka tyngshain hapdeng ka jingdum jong ka spah snem.

`Ha kano ka rukom ba ka Ktien U Blei ka la pyntngen ia phi ha ki por jong ki jingeh?`