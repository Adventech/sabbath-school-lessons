---
title:  Tang U Khrist Marwei . . .Tang ka Jingaiei Marwei
date:   01/05/2024
---

`Pule Ephesos 2:8,9; Rom 3:23,24; Rom 6:23; bad Rom 5:8-10. Kaei kaba kine ki dkhot ki hikai shaphang ka jingthmu jong ka jingpynim?`

U Blei u la ai ia ka jingpynim kum ka jingai sngewbha. U Mynsiem Bakhuid u ialam ia ngi ban pdiang da ka jingngeit ia kaei kaba U Khrist u la aiei da ka jingiap jong U halor ka diengphna Kalbari. U Jisu u Khun jong U Blei, u la aiti ia ka jingim kaba janai jong U ban pyniasuk na ka bynta ki pop jong ngi.

Ka jingbishar hok jong U Blei ka dawa ia ka jingkohnguh kaba janai. Ka jingim ba janai jong U Khrist ka ieng bujli noh ha ka jaka jong ka jingim kabym janai jong ngi. Ka hukum Blei ia kaba la pynkhein noh, ka pynrem ia ngi sha ka jingiap kaba bymjukut. Ka Baibl ka long kaba shai. Lyngba ki jingjied ba pop jong ngi, ngi la “duh lehnohei” ia ka jingthmu ba janai U Blei na ka bynta ka jingim jong ngi. Ngi la leh pop. Da lade hi, ngim lah ban pynsngewbha ia ka jingdawa bahok jong U Blei Uba Khuid. Ka jingmih nangta, ngi dei ban iap bymjukut. Hynrei ka don ka khubor kaba bha. U apostol Paul u pynthikna ha ngi, “ka bainong jong ka pop ka long ka jingiap, hynrei ka jingaiei ka jong U Blei ka long ka jingim ba bymjukut da U Jisu Khrist Uba U Trai jong ngi” (Rom 6:23). Ka dei ka jingai sngewbha, kaba ngim dei hok ban ioh ia ka, lada ka dei da ki kam, ngi lah ban ioh ia ka, lada don tang kawei ka jingshisha kaba kham khraw ha ka gospel, ka dei ba ngim lah ban kamai ia ka jingpynim.

U Martin Luther bad kiwei pat ki nongpynthymmai niam ki la shem ba dei tang U Khrist bad U Khrist hi marwei u long u thymmei jong ka jingpynim. Dei hangta kein ba u Luther u la sdang ban ialap ia ka khubor jong ka Jingaiei kaba pynim ei jong U Khrist. Ki paitbah babun ki la iawan ban sngap ia kane ka khubor ba ktah mynsiem bad kaba pynkylla. Ki ktien jong u ki long kumba dih ia ka um kaba khriat ha ka ri shyiap kaba tyrkhong bad khluit eh jong ka jingim jong ki. Ia ki briew la teh mraw da ki kynjri jong ki dustur bad jinghikai jong ka balang bad la set byndi ia ki da ki spah snem jong ki jinglehniam kiba thala bad kibym don jingmyntoi. Ka khubor jong ka Ktien U Blei kaba u Martin Luther u ialap ka la ktah ia ki dohnud, bad ki jingim briew ki la kylla shisha.

Katba u Luther u dang pule ia ka Testament Bathymmai, la ktah eh ia u bad u lung mynsiem eh da ka jingbha U Blei. U la lyngngoh eh ban tip ia ka jingthrang jong u Blei ban pynim ia u bynriew baroh. Ki jinghikai kiba paw nam ba la hikai da ki nongialam balang ha kata ka por ka long ba ka jingpynim ka dei shibynta na ki kam jong u briew bad shibynta na ka kam jong U Blei. U Luther u la shem ba ka jingiap jong U Khrist halor ka diengphna ka la biang lut na ka bynta ban pynim ia u bynriew baroh.

“Ia U Khrist la lehbein kumba dei ban leh ia ngi. Ia u la pynrem na ka bynta ki pop jong ngi, ha kaba shisha um don bynta ei ei ruh em hangta, khnang ba ia ngi yn pynksan da ka hok jong U ha kaba ngim don hok ei ei ruh ha ka. U la shah ia ka jingiap kaba dei hok ka jong ngi, khnang ba ngin ioh pdiang ia ka jingim kaba dei ka jong U.” Ellen G. White. The Desirie of Ages, p. 25.

Shisha ka long kaba donbor tam bad kaba phylla tam eh ban tip ba ka gospel ka kren, ba ia ngi la pynksan da ka hok “kaba shisha ngim don bynta ei ei ruh em ha ka.” Ah thiang ka jingkular.

`Lada ka jingpynim ka dei ka kam jong U Blei ha U Khrist, te kaei ka bynta kaba ka jingleh babha jong ngi ka don ha ka jingim Khristan? Kumno ngin pynthikna ia ka jingdonkam jong ki kam kiba bha ha ki jingiashem jong ngi khlem da pynlong ia ki ka nongrim jong ka jingkyrmen jong ngi?`