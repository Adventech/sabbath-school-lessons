---
title:  Ba la Pynshai da U Mynsiem
date:   30/04/2024
---

Ha kawei ka sngi katba u Martin Luther u dang pule kot ha library, u Martin Luther u shem ia ka bynta kaba la pynkylla bak lybak ia ka jingim jong u. U la shem ia kawei ka Baibl ha ka ktien Latin. Um pat la ju tip ba ka kot kum kane ka don ha ka pyrthei. Da ka jingkmen bakhraw, u la pule ka lynnong hadien kawei pat ka lynnong, ka dkhot hadien kawei pat. U la lyngngoh eh ia ka jingshai bad ka bor bakhraw jong ka Ktien jong U. Katba u dang iai plied na kawei ka sla sha kawei pat ka sla kot, U Mynsiem Bakhuid u la phalang phyrnai ha ka jingmut jong u. U sngewthuh ia ka jingialam jong U Mynsiem Bakhuid ba ka jingshisha kaba la buhrieh slem eh da ka jinghikai pateng u briew ka la mih bad kynthih shabar kawei pa kawei ka sla jong ki jingthoh ba la pyrsad mynsiem. Haba la batai ia ka jingiashem kaba nyngkong jong u bad ka Baibl, u la thoh “Ah ba U Blei un da ai ia nga ka kot kaba kum kane na ka bynta jong nga hi!”

**Kaei ki jinghikai kiba ngi lah ban shim na kine ki dkhot harum ha ka jingiadei kumno ngi dei ban batai ia ka Baibl?**

`Ioannis 14:25,26`

`Ioannis 16:13-15`

`2 Petros 1:20,21`

Kaba donbor ha kine ki dkhot ka dei ka jingsngew skhem ba u juh U Mynsiem Bakhuid uba pyrsad mynsiem ia ki nongthoh Baibl baroh u ialam ia ngi katba ngi pule ruh ia ka. U dei u nongbatai ba kynja Blei ia ka jingshisha ba kynja Blei. Hynrei kaba sngewsih ka long ba bun ki briew kiba kam khristan ia lade myntba ki sngi, ki la pynpoh ia ka bor bad ka jingmut Blei jong ka Baibl bad ki la bujli pynban noh da ka jingstad briew jong ki. Naduh ba u Soitan um lah shuh ban buhrieh ia ka Baibl na ngi, u leh ia kawei pat ka jingbuit tuh kaba khraw eh, ban bret noh na ka ia ka bor Blei, bad pynlong ia ka tang kum ka kot babha lane kaba kham sniew shuh shuh u la pyndonkam ia ka kum ka tiar ban teh mraw da ka niam briew ia ki paitbah.

Ki nongpynthymmai niam ki la iohi shai kdar ba dei U Mynsiem Bakhuid – ym dei ki lyngdoh, ki Bishop ne ki Pope – uba long u nongbatai ba janai ia ka Jingthoh. Don ka jingiapynphai ktien kaba sngewtynnad eh hapdeng u John Knox, u nongpynthymmai niam na Scotland, bad ka Syiem Marry jong ka Scotland.

“La ong ka Mary: ‘phi batai ia ka Jingthoh ha kawei ka rukom, hynrei ma ki (ki nonghikai Roman Katholik) ki batai da kawei pat; iano ngan ngeit, bad mano ban long nongbishar?”

“To phin ngeit ia U Blei, Uba la kren shai ha ka Ktien jong U,’ la jubab u nongpynthymmai niam,’ palat ban ia kaei kaba ka Ktien ka hikai ia phi, phim dei ban ngeit ia une ne ia utai. Ka Ktien jong U Blei ka long kaba shai kdar da lade hi; bad lada ka I kumba don jingeh ha kawei ka bynta, U Mynsiem Bakhuid, U bym ju ia pyrshah ia lade, u batai ia ka juh ka bynta ha kawei pat ka jaka, khnang ba yn ym don jingartatien hynrei ha kaba kum kata ka bynta, ka jingmutlop ka iaineh ban long uba biej.’” – Daivd Laing, The Collected Works pof John Knox, Vol. 2. Pp. 281,284, ba la sot da ka Ellen White, Ka Jingialeh Bakhraw, p. 251.