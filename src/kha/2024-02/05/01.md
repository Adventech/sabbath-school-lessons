---
title:  Ka Jingngeit hapdeng ki Jingeh baroh
date:   27/04/2024
---

### Dkhot Baibl ban pynkhreh ia ka Lynnong
Salm 119:162; Ioannis 16:13–15; 2 Petros 1:20, 21; Ephesos 2:8, 9; Rom 3:23, 24; Rom 6:15–18.

> <p>Dkhot Spel-lyndet</p>
> “Nga la ri khop ia ka ktien jong me ha la ka dohnud, khnang ba ngan ym leh pop ia me.”(Salm 119:11)

Ki nongpynthymmai niam Protestan ki don ia kaei re kaei kaba ki briew ha ka spah snem kaba arphew wei ki donkam eh – ka jingthmu jong ka jingim jong ki. Ha kane ka kot, The Empty Self, u doctor jabieng uba pawnam U Philip Cushman u kren shaphang ki briew kiba im khlem jingmut. Ka jingngeit jong ki ka long kaba jyndong palat. Tang khyndiat eh na ki jingdonkam ba kongsan ka jingim ki don jingmut ha ki, bad kim don ei ei kaba ki khein kor, namar ba baroh long ki bym don jingmut ha ki.

Hynrei ki rangbah shynrang, ki kynthei, ki khynnah jong ka por ka jingpynthymmai niam ki long shisha kiba iapher shibun eh. Ki don ia ka jingthmu kaba neh bad kaba ki khein kordor eh. Kaei kaba ki ngeit ka long kongsan ia ki, bad kim mon da lei lei ban len noh ia kata ka jingngeit jong ki. Ka jingngeit ba la shong nongrim skhem ka long shi bynta na ka jingim kaba kim lah shuh ban iakhlad. Ban len ia ka jingngeit jong ki ka long ban len noh ia ka dor ka jingim. Wat ha khmat ka jingiap hi, ki don ia ka jingsuk kaba khraw eh hapoh ka mynsiem.

Ha kane ka jingiapule jong ngi mynta ka taiew, da ki nuksa na ka por jong ka jingpynthymmai niam, ngin ia khmih bniah ia ka bor jinghikai ka Jingthoh kaba pynkylla ia ka jingim, kaba la long ruh ka nongrim tynrai ia ka jingthmu bad jingmut kaba shisha jong ka jingim. Da kaba sngewthuh ia kine ki jingshisha kiba bymjukut kan pynkhreh ia ngi na ka bynta ka jingeh kiba khadduh ha ka jingialeh bakhraw hapdeng kaba bha bad kaba sniew. Ka thma ha kaba ki nongpynthymmai niam ki la ialeh kam pat kut, bad ia ngi la khot ba ngin shimti ia ka bynta ha kaba ki la ieh noh ma ki. Ngi ruh ngi lah ban shem ba U Blei u long uba khraw shisha na ka bynta ki jingeh kiba ngi ia kynduh, U Blei uba ai ia ka jingmut bad jingthmu jong ka jingim jong ngi kaba ka pyrthei kam lah ban ai.

_* Pule ia kne ka lynnong mynta ka taiew ba la pynshong nongrim ha ka lynnong kaba 7 -11 jong ka Jingialeh Bakhraw, ban Pynkhreh na ka bynta ka Sabbaton, May 4._