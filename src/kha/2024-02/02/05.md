---
title:  Kaba sumar lem ia ka Imlang sahlang
date:   10/04/2024
---

Ka balang kaba nyngkong ka roi ym tang namar ba ki dkhot balang ki ialap ia ka gospel hynrei ki im katkum ka gospel. Ki riewngeit ki la im katkum ka nongmuna ka jingshakri jong U Khrist “Uba la leit baroh sawdong ka Galilaia, da kaba hikai ha ki Synagog, ialap ia ka gospel jong ka hima bad pynkhiah ia baroh ki jait jingpang jingshitom hapdeng ki briew baroh” (Mathaios 4:23). U Jisu u ieit bad sumar bha ia ki briew, ba kumta ruh ka balang ha ka testament kaba thymmai ka la leh. Dei kane ka jingieit kaba la theh lut bad ka jingaiti lut ban iarap ia ki jingdonkam jong ki briew bad haba la khleh lang bad ka jingiasam ia ka khubor kaba bha jong ka gospel ha ka bor jong U Mynsiem Bakhuid kaba la wanrah ia ka jingktah bad ka jingkylla kaba khraw ha ka pyrthei ha ka spah snem kaba nyngkong jong ka balang khristan.

`Pule Ki Kam 2:44 – 47, Ki Kam 3:6-9, bad Ki Kam 6:1-7. Watla ki jingiashem ki iapher, kaei ka jinghikai kaba ngi lah ban ioh na kine ki dkhot shaphang ka jinglong ba skhem jong ka jingngeit khristan?`

Kine ki riewngeit ka Testament kaba Thymmai ki la bud ia ki dienjat jong U Jisu kiba kum u Petros ki phla, “ba la pynsleh ia U da U Mynsiem Bakhuid bad da ka bor, uba da iaid kylleng u da leh babha bad u da pynkhiah ia kita baroh kiba la ban shitom da u Soitan; naba U Blei u long ryngkat bad u.” (Ki Kam 10:38). Ka balang jong U Khrist ka long ka met jong U ha ka pyrthei, ba ka dei ruh ha kine ki spah snem kiba nyngkong, kiba la pynpaw ia ka jingieit ba la aiti lut jong U Khrist na ka bynta u bynriew uba la mong bad ba la jot la pra. Kine ki riewngeit ki la long ki nuksa kiba im na ka bynta ka jingsngewlem jong U Khrist.

Ha ka jingialeh bakhraw kaba dang iaid shaphrang ha ka bneng, u ksuid u kwah ban pynsniew dur ia ka jinglong jong U Blei ha u bynriew. Ka jingthmu jong ka gospel ka long ban pynioh pat ia ka dur jong U Blei ha u bynriew. Kane ka jingpynthymmai pat ka kynthup ia ka jingpynkhiah ia ka met, ka jingmut jingpyrkhat, ka jingsngew bad ka jinglong mynsiem.

Ha u Ioannis 10:10, u Jisu u pynpaw ia ka jingthmu jong u na ka bynta iwei pa iwei na ngi.

“U nongtuh um wan hynrei tang ba un ioh tuh bad ba un ioh pyniap bad ba un ioh pynjot de; nga nga la wan ba kin ioh ka jingim, ba kin ioh kyrhai ia ka ruh” u thrang eh ia ngi ba ngin long kiba khiah ha ka met, kiba shai ha ka jingmut jingpyrkhat, kiba skhem ha ki jingsngew bad kiba koit ha ka mynsiem.

Kane ka long kaba shisha ha ka jingshai jong ka jingkular jong ka jingwan pat jong U. Kane ka pyrthei ka dang iatur ia ka jingeh kaba khraw tam. Ka jingiathuhlypa jong U Jisu hi ha u Mathaios 24 bad Loukas 21 ka iathuhlypa shaphang ka jingpynjot ia ka pyrthei shuwa ba un wan pat. Haba U Trai un ktah ia ngi da ka jingaiei kaba pynkhiah jong U, ngi thrang ban ktah ruh ia kiwei da ka jingktah jong U Khrist khnang ba ia ki ruh yn pynkhiah phar. U Jisu u phah ia ngi sha ka pyrthei kaba la jot la pra kum ki nongkit ktien syiem jong U Khrist ban ktah ia kiwei pat da ka jingieit jong U. Ia ka jinglong khristan ha ka testament kaba thymmai la saindur da ka jingieit khristan iwei ia iwei pat bad ruh ia ka imlang sahlang.

`Iakren: ka bynta aiu ba ka balang ka don ha kaba ia trei lang bad U Khrist ha kaban sakhi pyrshah ba ki jingmudui jong u soitan ki long kiba lamler?`