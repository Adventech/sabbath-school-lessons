---
title:  Pule Shuh Shuh
date:   12/04/2024
---

“Ka gospel ka la nang iai saphriang bad la nangbun ki nongsngap bad nongpdiang. Ka la sam lyngba ki kyndong kynshrot kibym lah wat ban poi da ki khlieng jong ka Rome. La ong uwei u khristan, kaba u mut shaphang ki nongsynshar mane bleithaw kiba la iaid shaphrang ban pyniap bad pynshitom: phi lah ban pyniap ia ngi, pynshitom ia ngi, pynrem ia ngi . . . ka jingbishar bymhok jong phi ka nang pynshisha ba ngi long kiba lui lui . . . Ka jingrunar jong phi kam pynmyntoi ei ei ia phi.’ Ka kylla long pynban ka jingkhot kaba kham khlain bor ba kiwei pat kin ngeit bad kin pdiang ia ka jingkhot. Katba ka jingpynjot ka nang wan na phi, kata ngin nang roi nang roi; ka snam jong ki khristan ka long u symbai.’ –Tertuian, Apology, Paragraph 50.” – Ellen G. White, The Great Controversy, pp. 41,42.

“Ka jingpyniaid ba maian kaba la shah ia kiba hok ba kin mad ia ka jingpynshitom bein ha ki kti jong ki bymman ka la kylla long ka daw jong ka jingkulmar bad jinglyngngoh ia kiba bun kiba tlot ha ka jingngeit. Don kiba la kloi ban ieh noh ia ka jingshaniah skhem jong ki ha U Blei namar u la shah ia ki jingjynjar bakhraw tam namar u briew ba un nang roi, katba kita kiba bha bad ba hok ki la shah jynjar bad shah pynshitom bein da ki bor bymman. Kumno ba Uta uba hok bad uba isynei bad Uta uba don ka bor bakhraw tam, u lah ban shah ia kine ki jingbymhok bad ki jingban bein? Kane ka dei ka jingkylli ha kaba ngim don bynta. U Blei u la ai ha ngi ia ki sakhi kiba biang eh shaphang ka jingieit jong U, bad ngim dei ban artatien ia ka jingbha jong U namar ba ngim lah hi ruh ban sngewthuh ia ka jingmaian ka jingtrei kam jong U.” – The Great Controversy, p. 47.

**Ki Jingkylli ban ia Puson**:

`Ka dor aiu ba ka jingpynshitom bein ka don? Balei ngi pyrkhat ba U Blei u shah ia ki briew jong U ban jynjar? Watla ha ki katto katne ki jingiashem, kum ha ki por ka balang kaba nyngkong, kaba bha ka ju mih na kita ki jingjynjar, kumno shaphang ka por kaba I kumba ym don jingmih babha ei ei ruh em na ka? Balei ba ha ki por kiba kum kine ba ka jingiashem kaba shimet bad kaba jan bad U Blei ka long kaba donkam eh khnang ba ngin long kiba nang san ha ka jingngeit?`

`Kumno phin jubab lada i paralok jong phi i kylli ia phi ia kine ki jingkylli: Hangno U Blei hapdeng ki jingjynjar jong nga? Lada U ieit ia nga, balei ba nga hap iaid lyngba ia ki por kiba eh kum kine?”`

`Kumno ka balang jong phi ka lah ban long ka nongsumar ia ka imlang sahlang ban ktah bad kot ia ka pyrthei? Iakren ia ki lad kiba shisha ban pyndonkam ia kane ka jingiapule jong ngi ha kane ka taiew.`