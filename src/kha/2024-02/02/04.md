---
title:  Iaineh hapdeng ka Jingshah pynshitom bein
date:   09/04/2024
---

Lyngba ki spah snem ba nyngkong jong ka balang khristan, ka balang ka la nangroi stet eh, watla hapdeng ka jingshah set byndi, jingshah pynshitom bad jingshah pyniap. Ki riewngeit kiba iaineh, ki la aiti lut ia lade sha U Khrist, kiba la pyndap da U Mynsiem Bakhuid, ki phla ia ka Ktien jong U da ka bor; da ki hajar phew hajar ki mynsiem ba kordor ki la kylla kabamut.

`Pule Ki Kam 2:41; Ki Kam 4:4,31; Ki Kam 5:42 bad ki Kam 8:1-8. Kaei kaba kine ki dkhot ki hikai ia ngi shaphang ki jingeh kiba ka balang ha ka testament kaba thymmai ka la iakynduh bad ruh balei ba ka la nangroi stet eh?`

Ki synran ki la shah byrngem (Ki Kam 4:17), ka jingshah set byndi (Ki Kam 5:17,18), ki jingshah pynshitom bein (Ki Kam 8:1) bad shah iap ruh (Ki Kam 7:59, Ki Kam 12:2),hynrei da ka bor jong U Mynsiem Bakhuid, da ka jingshlur ki pynbna skhem shaphang u Khrist Uba la mihpat, bad ka balang ka la nangroi shaduh ka Judia, ka Galilaia bad ruh shaduh Samaria (Ki Kam 9:31).

Ki kut baskhem jong ka dujok ki la khynniuh. Ki kynjri jong u soitan ki la dkut phar. Ki jingngeit ksuid jong ki nongmane bleithaw ki la shah pynpra ha ka bor jong U Khrist. Ka gospel ka la jop wat hapdeng ki jingeh kiba shyrkhei eh. Ki synran kim shym la rieh shuh ha ka kamra kaba haneng. Ka jingsheptieng ka la jah noh la kum ka syrngiew bym don shuh.

Ha ka jaka kata, ka jingngeit ka la nang khlain ha ka dohnud ki synran. Kawei ka jingiohi jong ki ia ka khmat u Trai ba la mihpat, ka la pynkylla bak lybak ia ka jingim jong ki. U Jisu u la ai ha ki ia ka daw kaba thymmai ban im. U Trai jong ngi u khlem ai ia ki tang ia ka jingbthah kaba khraw (Markos 16:15) hynrei ia ka jingkular kaba khraw ruh, “Hynrei phin ioh diang ia ka bor ynda la wan U Mynsiem Bakhuid ha phi; ba phin long ki nongphla ia nga ha Jerusalem bad ha Judia baroh bad ha Samaria bad haduh bakut ka pyrthei” (Ki Kam 1:8)

Ka gospel ka rung shaduh ki kyndong kynshrot jong ka pyrthei (Kolosai 1:23). Watla uba khadduh tam na ki synran, u Ioannis u la iap ha kaba kut jong ka spah snem kaba nyngkong, kiwei pat ki la nang iai rah ia ka jingshai jong ka jingshisha bad ki la pynbna ia U Khrist uba im. U Pliny u Governor ba dang samla jong ka Bithinia ka hima Rome ha ka shaphang shatei jong ka Turkey, u la thoh sha u Syiem Trajan ha u snem 110 H.K. Ka jingkren jong u Pliny ka long kaba donkam namar ka dei kumba phra snem hadien ka jingshah sah narphna jong U Jisu. U Pliny u la batai shaphang ka jingpynshitom da kaba pyniap ia ki khristan da kaba ong, “na ka bynta katno ngut ki briew ha ki arta baroh, bad ki jait kyrdan baroh la ki long ki shynrang ne kynthei ia kiba la pynshitom bad pyniap da ka jingmudui, kane ka nangkham jur. Ka jingiabit jong kane ka jingngeit ka la phriang ym tang ha ki nongbah hynrei ha ki shnong rit bad shnong heh jong ki district nongkyndong baroh.” Henrry Bettenson, Document of the Christian Church (NewYork: Oxford University Press, 2011), p. 4.

Nalor ka jinghiar thma ba shyrkhei eh jong u bymman, ka balang Khristan ka la nang roi stet eh.

`Kaei kaba ngi lah ban nang na ka balang kaba nyngkong kaba lah ban iarap ia ngi kum ka balang ha ki por kiba khadduh?`