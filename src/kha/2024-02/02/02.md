---
title:  U Nongpynim Uba la Paitdohnud
date:   07/04/2024
---

Katba U Jisu u dang shong ha u lum Olib, da kaba khmih sha ka nongbah Jerusalem, ka dohnud jong u ka la pait. Ka Gospel katkum u Ioannis ka ong “U la wan sha kiei kiei la ki jong bad kita kiba dei la ki jong kum shym la pdiang ia U” (Ioannis 1:11). U Jisu u la leh ia baroh kiei kiei katba u lah ban pynim ia ki briew jong u na ka jingpynjot kaban wan shen ia ka nongbah ba la ieit eh jong ki.

Ka jingieit jong U Jisu na ka bynta ki briew jong U ka tuid na ka dohnud jong ka jingieit ba bymjukut . Man la ka por u iai khot ia ki da ka jingieit ba kin kylla kaba mut bad ba kin pdiang ia ka jingkhot jong ka jingisynei bad ka jingaiei jong U.

`Pule Loukas 19:41-44; Mathaios 23:37, 38 bad Ioannis 5:40. Kaei kaba kine ki dkhot ki iathuh ia phi shaphang ka jingthmu U Jisu shaphang ki briew jong U bad ia ka jingjubab jong ki ia ka jingkhot ieit jong ka jingaiei bad ka jingisynei jong U? Ka jingpynpaw aiu ka jong ka jinglong U Blei kaba phi iohi hangne?`

Ka long kaba eh ban sngewthuh ia ka jait jingjia kaba kum kata shaphang ka jingpynjot ia ka Jerusalem ha ka jingshai jong ka jinglong ba ieit jong U Blei. Ka histori ka pynpaw ba ki hajar phew hajar ki la iap katba u Titus u Kapten shipai u ialam ia ki kynhun shipai jong u pyrshah ia ka nongbah. Ka Jerusalem ka la shah pynjot thiaw. Ki shynrang, ki kynthei, bad ki khynnah khyllung ki la shah pyniap. Hangno U Blei u don haba ki briew jong U ki shah jynjar shitom eh? Ka jubab ka long kaba shai hynrei ka long pat kaba eh ban sngewthuh pura ia ka. Ka dohnud jong U Blei ka la pait la pra. Ia ki khmat jong U la pyndap da ki ummat sngewsih. Da ki spah snem u la iai khot ia ki briew jong U. Da ka jingialeh pyrshah ia kane ka jingkhot ieit ba sbun eh jong U, ki la kyntait noh ia ka jingiada Blei jong U. U Blei barobor um ju tuklar ban pynduna ia ki bainong jong ka pop da ka jingjied jong ki. U shah ia ki jingmih jong ki jingialehpyrshah jong ki ba kin nang khraw. U Blei u khlem wanrah ia ka jingpyniap ia ki khynnah khyllung ha ka jingpynjot ia ka Jerusalem. Ka jingpyniap ia kiba lui lui ka dei ka kam jong U Soitan hynrei kam dei ka jong U Blei.

U Soitan u kmen eh ha ki thma, namar ka pynkhih ia ka jingkwah jong ka dohnud u briew. Lyngba ki spah snem, ka la long ka jingthmu jong u ban shukor bad ban pynjot nangta ba un sa kynnoh ia ki kam jingleh bymman jong u ia U Blei.

`Pule Mathaios 24:15-20. Ki jingbthah aiu kiba U Jisu u la ai ia ki briew jong U ban pynim ia ki na ka jingpynjot kaban sa wan jong ka Jerusalem?`

Ka long kaba suk ban kynmaw ba bun na ki khristan kiba sah ha Jerusalem ha u snem 70 H.K ki wan na ka thymmei Jiw. U Blei uba ieit u kwah eh ban pynneh pynsah bun ki briew katba u ioh. Namar kata ka daw u la ai lypa ia ka jingbthah ba haba ki shipai Rome kin wan hiar thma, ki dei ban phet noh na ka nongbah.

`Pynleit jingmut ha kine ki jingkren: Ngim bishar ia ka jinglong jong U Blei da ki jingjia kiba ngi iohi sawdong jong ngi; hynrei baroh ki jingjia kiba ngi iohi ka long kumba ngi peit lyngba ka iit jong ka jinglong ba ieit jong U kumba la pynpaw ha ka Baibl. Balei ba kane ka long ka jingsyllok kaba bha?`