---
title:  La Pynneh Pynsah kyrpang ia ki Khristan
date:   08/04/2024
---

Ia ka jingisynei, ka jingaiei, ka jingpyndap pynbiang jong U Blei, la pynpaw shai lypa ha ki jingjia kiban ialam sha ka jingpynjot ia ka Jerusalem. U Cestius Gallus bad ki kynhun shipai Rom ki la kerkut ia ka nongbah, ha ka rukom kaba khlem poi pyrkhat, haba ka jingwan hiar thma jong ki ka pulom noh, ki la phai dien noh. Ki shipai Jiw ki la beh thong ia ki bad ki la jop da ka jingjop kaba khraw.

Da kaba ki shipai Rome ki phet krad bad ba ki Jiw ki beh thong, ki khristan na Jerusalem ki la phet noh sha Pella ha Peria, sha lyndet ka wah Jordan. “Ki dak kumba la kular la ai shai ia kito ki khristan kiba la ap, bad kane ka long ka lad bakhraw ia kaba la tyrwa ha ki bad iabaroh kiba mon ban kohnguh ia ka jingmaham jong u Nongpynim. Ki jingjia ki la jop ba ym ki Jiw lymne ki shipai Rome kiba lah ban khanglad ia ka jingphet rieh jong ki khristan.” Ellen G. White, The Great Controversy, p. 30.

`Pule Salm 46:1 bad Isaiah 41:10. Kaei kaba kine ki dkhot ki iathuh ia ngi shaphang ka jingsumar ba kyrpang jong U Blei?`

U Blei u long uba donbor tam bad Uba peit ba khmih ia ki jingjia ha ka pyrthei na ka bynta ka jingpyndep ba pura ia ka jingthmu bakynja blei jong U. Watla don ki por ba U Blei u pynkylla ia ki jingmut ba u la thmu katba kum ka jingjied jong ngi ki briew, ka jingthmu ba khadduh jong U na ka bynta kane ka planet yn sa pyndep shisha. Kan wan ka por ha kaba ki briew jong U Blei kin ia shem ia ki jingeh, ia ki jingpynshitom bein, ki jingshah set phatok, bad ka jingiap hi ruh na ka bynta U Khrist. Hynrei wat ha ki por kiba shyrkhei eh ha ka buit wan hiar thma jong U Soitan, U Blei U Pynneh pynsah ia ka ka balang jong U.

`Pule Hebru 11:35 – 38 bad Jingpynpaw 2:10. Kiei ki jingshisha kiba kine ki dkhot ki pynpaw shaphang ka thma jong ngi pyrshah ia ki bor jong u bymman? Kumno kine ki dkhot ki iadei lang bad ka lad jingiada jong U Blei ha ka jingkylli kaba la dep? Hato don ka jingiapyrshah ha ka jingthmu jong ka jingiada jong U Blei bad ka jingshah jong U Blei ia ki katto katne ba kin iakynduh ia ka jingjynjar jingshitom bad wat ban shah ia ka jingiap kum ki martyr na ka bynta U Khrist?`

“Longlehnohei ka jingpyrshang jong u Soitan ba un pynjot ia ka balang jong U Khrist da ka jingleh jubor. Ka jingialeh bakhraw ha kaba ki synran jong U Jisu ki la aiti noh ia la ki jingim jong ki ka khlem kut noh haba kine ki nongrah khubor ba iaineh ki iap noh ha ka jingialeh. Da ka jingshah iap jong ki ki la jop. Ki nongtrei jong U Blei ki la shah pyniap, hynrei ka kam jong U ka la nangiaid shaphrang.” Ellen G. White, The Great Controversy, p. 41.

`Kaei ka jingmut ha ngi ba ki nongthoh ia ka Baibl kiba la shah ia ka jingshitom bad jingjynjar, ba ki khlem sangeh hynrei ki la nang iai thoh shuh shuh shaphang ka jingshisha jong ka jingieit jong U Blei? Kumno ngin mad lang ia kata ka juh ka jingieit ha ngi?`