---
title:  Pule Shuh Shuh
date:   10/05/2024
---

“Haba ia ka Baibl la bat bor da ka balang bad da ki bor pyrthei; haba ia ka jingphla jong ka la pynbakla, bad ia baroh ki jingpyrshang ba ki briew bad ki ksuid ki lah ban pynphai noh ia ki jingmut jong ki briew na ka; haba ia kito kiba nud ban ialap ia ka jingshisha kaba kyntang jong ka la beh mrad, la shet kylla, la pynshitom, la tep ha ki along, bad la pyniap na ka bynta ka jingngeit jong ki, lane la beh bor noh ia ki sha ki lum ki khlaw bad ha ki krem jong ka pyrthei - hangta kein ba kine ki ar ki nongiaphla ki la iaphla ha ki jain khain. Hynrei ki dang iaibteng ia ka jingphla jong ki haduh kine ki 1260 snem kynthih. Ha ki por kiba dum tam, don ki briew kiba iaineh kiba ieit ia ka Ktien U Blei bad kiba ieit eh ia ka burom jong U. Ha kine ki shakri kiba iaineh sngur la ai ia ka jingstad, ka bor, bad ka jingshlur ban ialap ia ka jingshisha jong U lynter kine ki por badum.” Ellen G. White, The Great Controversy, pp 267, 268.

“Haba ka ri France ka la kyntait paitbah ia U Blei bad ka la bret noh ia ka Baibl, ki riew bymman bad ki mynsiem ka jingdum ki la jop ban ioh ia ka jingkwah ba la slem bah jong ki – ka hima kaba laitluid na ki jingteh ki hukum jong U Blei . . . Ka bor tehlakam jong U Blei, kaba la wanrah ia ka jingsynshar halor ki bor ba runar jong u Soitan, la weng phar noh ia ka, bad uta uba kmen eh ha ka jinglong ba jot bad ba bymman eh jong ki briew u la ioh ka lad ban trei laitluid katba u mon. Kito kiba la jied ban shakri da ka jingialeh pyrshah ia ki la shah ba kin kheit ia u soh haduh ba ia ka hima la pyndap tang da ki jingleh jubor, ki kam sniew kiba shyrkhei eh pyllein pyllein. Na ki dong ki shnat kiba la pynjot bad ki nongbah kiba la kyllon la mih ka jingiam kaba shyrkhei eh - ka jinglynniar kaba kthang tam. Ia ka France la pynkhynniuh jur eh la kumba khih u jumai bah. Ki jingngeit Blei, ki ain ki hukum, ki jingiaid beit iaid ryntih jong ka imlang sahlang, ki longing longsem, ka ri bad ka balang - ia baroh la pynduh jait da ka kti ka jingbymman kaba la rah ban ktah kti pyrshah ia ki hukum U Blei.” – Ellen G. White The Great Controversy, p. 286.

“Lymda ka balang kan iai bud ia ka jingialam jong U Blei, ban pdiang ia man kawei pa kawei ka kjat jingshai sngi, ban leh hok ia man la ka kamram ia kaba la pynpaw, ka jingngeit niam shisha kan sa nang hiar dor palat, bad ka mynsiem jong ka jinglong riewblei kan sa jah noh.” – The Great Controversy, p. 316.

**Ki Jingkylli ban ia Puson**:

`Kumno ia ki jinghikai jong ka jingialeh bakhraw la pynpaw ha ka French Revolution?`

`Haba iatai nia ba ym don Blei, uwei u briew u la thoh ba “Ngi long kiba laitluid ba ngin leh katba mon bad ban rung shabar u pud jong ka jingiatiplem khlem da peit shuh ia ki dak jingmaham ba la thoh wat tam pud.” Balei ba kane ka jingkren “khlem da peit ia ki dak jingmaham wat tam pud” ka long ka jinghikai ia kiba bun kiba la kyntait ia U Blei? Kumno ba ka jinghikai kaba kum kane ka iarap ban batai ia ki briew ia kaei kaba la jia ha ka French Revolution?`

`Kaei kaba kongsan eh ha ka jingithuhpaw u Ioannis shaphang ka Jaka Kyntang katba ka kren shaphang ki jingjia kiba khadduh?`