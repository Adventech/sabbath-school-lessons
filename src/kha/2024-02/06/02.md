---
title:  Arngut ki Nongiaphla
date:   05/05/2024
---

`Pule Jingpynpaw 11:3-6. Thoh san tylli ki mat kdew jong ki ar ngut ki nongiaphla kiba phi shem ha kine ki dkhot.`

Ha Sekharaiah 4, u nongiathuhlypa u la iohi ia ki ar tylli ki dieng olip ha baroh arliang jong u dieng pynieng sharak ksiar- ka juh ka dak pharshi kaba ngi iohi hangne ruh ha Jingpynpaw 11. Ia u Sekharaiah la iathuh ba kane ka thew ia “kita ki ar ngut kiba la sleh, kiba ieng ha khmat U Trai jong ka khyndew baroh” (Sekharaiah 4:14). Ki dieng olip ki ai umphniang ia ki diengpynieng sharak khnang ba kan iai bteng ban ai jingshai. Ia ngi la pynkynmaw ia kaei kaba u nongrwai salm u la thoh: “Ka Ktien jong me ka long ka sharak ia ki kjat jong nga bad ka jingshai ha ka lynti iaid jong nga” (Salm 119:105). Ka umphniang ka thew pharshi ia U Mynsiem Bakhuid (Sekharaiah 4:2,6). Ka jingiohipaw jong u Ioannis ha ka Jingpynpaw 11 la batai ba ia ka Ktien U Blei la pynbna ha ka bor jong U Mynsiem Bakhuid ban pynshai ia ka pyrthei.

Kine ki ar ngut ki nongiaphla ki lah ban iathuhlypa bad ba pynsangeh ia u slap ba un hap katba la buh ia ka por. Ki lah ban pynkylla snam ia ka um bad ban shoh ia ka pyrthei da ki khlam. Da ka Ktien U Blei, u Elijah u la ong ba yn ym don slap ban hap ha Israel, bad kum ka jubab ia ki jingduwai jong u, u slap u khlem hap haduh lai snem shiteng (Jakob 5:17). Nangta u la duwai ia U Blei, bad u slap u la hap hadien ba u nongiathuhlypa lamler jong u Baal um lah ban pynsangeh ia ka jingtyrkhong (1 Ki Syiem 17,18). U Moses lyngba ka Ktien jong U Blei, u la wallam ia ki khlam ba bun jait ha ki nong Ijipt, kaba kynthup ia ka jingpynkylla snam ia ki um baroh, namar u Pharoah u la kyntait ban pyllait noh ia ki briew jong U Blei (Eksodos 7).

Kito kiba wad ban pynsniew ia ka Jingthoh kin sa shah pyniap da ka ding kaban sa wan na ka shyntur jong ki. U Blei u ong, “namarba phi kren ia kane ka ktien ha khmih ngan pynlong ia ki ktien jong nga ka ding ha ka shyntur jong me, bad ki dieng ia une u paidbah bad kan bam duh ia ki’” (Jeremaiah 5:14), Ka Ktien U Trai ka pynbna ia ka jingbishar halor baroh kito kiba kynntait ia ka. Ka Ktien jong u ka long kum ka ding ha ka shyntur.

Ha u Ioannis 5:39, U Jisu u pynbna ba ka Jingthoh ha ka Testament kaba Rim ki phla kum ki sakhi ia U. U ong ruh ba ia ka gospel yn ialap “kum ka sakhi” sha ka pyrthei baroh kawei (Mathaios 24:14), bad ka Testament Bathymmai, ryngkat lang bad ka Testament Barim, ka long ka nongrim ha kita ki jingphla. Ka ktien (martyr) kaba wan na ka juh ka thymmei kum ki ktien jingsakhi ia kiba la pyndonkam ha kine ki dkhot ki paw ruh ha ka Jingpynpaw 11:3.

Kiei kine ki ar ngut ki nongiaphla? Ha ka jingiadei bad kane ka mat bad ruh ia ka jinglong kaba la ai ha ka Jingpynpaw 11, ngi lah ban pynkut nia, ba kine ki ar ngut ki nongiaphla ki long ki Jingthoh jong ka Testament Barim bad ka Testament Bathymmai, kiba phla bad pynpaw ia ka jingshai bad ka jingshisha U Blei ha ka pyrthei.

`Bun bah ki khristan ha kine ki sngi ki pyrshang ban pynpoh ia ka Testament Barim, ban ong ba kam don jingiadei bad ruh ba ngim donkam shuh ia ka, namar ngi la don ia ka Testament kaba Thymmai. Kaei ka jingbakla kaba khraw eh bad kane ka jingpyrkhat?`