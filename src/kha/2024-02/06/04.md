---
title:  Ia ki arngut ki Nongiaphla la pyniap
date:   07/05/2024
---

`PuleJingpynpaw 11:7-9. Da kaba kynmaw ba ka kyntien ka long ka dak pharshi, ia kaei kaba kine ki ktien ki iathuhlypa kiban jia ha kine ki ar ngut ki nongiaphla jong U Blei, ka Testament Barim bad ka Testament kaba Thymmai?`

Ha u snem 538, ka Rome nongmane bleithaw ka la kyllon noh. U Justinian uba long u patsha jong ka Rome, u la aiti noh ia ka bor synshar ri bad ka bor synshar niam sha u Pope Vigillis. Ka por ba jlan tam jong ka jingsynshar bor bah jong ka balang Roman ka la sdang. Ka la iai bteng haduh u snem 1798. U General Berthier, ha ka hukum jong u Napoleon, u la ialam ia ka kynhun shipai jong u pyrshah ia ka Rome ha u February 10, 1798. Ia u Pope Pius VI la ialam mraw noh bad la wallam pat ia u sha France bad hangta u la iap noh. Kane ka Tarik kala buh ia ka dak bakut ia ka jingiathuhlypa kaba la kren shaphang ka jingkut jong ka bor bad ka jingsynshar jong ka balang Roman Katholik, ki 1260 sngi lane snem kiba la kren da u Daniel bad Jingpynpaw.

Shisha ka long ka jingpynpaw kaba donbor ia ka jingshisha jong ka jingiathuhlypa ka Baibl! Ka jingthoh jong u Daniel palat ia ka 500 snem shuwa U Khrist ka la wan jia khlem jingbakla, kumjuh ruh khlem jingbakla ia ka jingiathuhlypa kaba 2300 snem. Shisha ngi dei ban shaniah ia ki jingiathuhlypa kiba la ai ha ka Baibl.

Ha ka por jong kine baroh, ia ka jingshisha jong ka Baibl la sumar pynim ia ka da ki sakhi jong ka Ktien. Hynrei ki dang don ki jingeh kiba kham khraw kiba la byrngem ia ka jingshisha ka Ktien U Blei. U mrad khlaw uba la mih noh na ka liewlong ba khlem trai (u soitan) u la pynlong thma pyrshah ia ka Jingthoh. U la buh da ki buit thymmai ban pynjot ia ka bor jong ka Baibl lyngba ka jingpynthymmai kaba la jia ha France kaba la sdang u snem 1789.

Ha ka French Revolution, ka sorkar ka la seng da ka ain ia ka niam bymngeit blei, ba la khot ka Cult of Reason da ka jingthmu ban weng noh ia ka jingngeit niam khristan. Ia ka jingkhawai jong kane ka niam Cult of Reason la leh ha ka ri baroh kawei ha ka 10 tarik u bnai November, 1793. Ki ïingmane kiba bun kylleng ka ri France la pynkylla sha ki temple jong ka niam thymmai, bad ia ka briew kaba im la pynlong kum ka blei kynthei. Ia ki Baibl la thang ha ki surok bah. La pynbna paitbah ba ym don blei shuh, bad ia ka jingiap la pynbna ba ka long ka jingiohthiah kabym ju kut shuh. U soitan u la trei bor bah lyngba ki riewkhlem blei ba kin pyniap ia kine ki ar ngut ki nongiaphla jong U Blei. Ki met iap jong ki ki “thiah lyngktar ha ki surok bah jong ka nongbah bakhraw ia kaba la khot ka Sodom bad Komora ba kynja mynsiem bad ruh ka Ijipt, ha kaba ia U Trai jong ngi ruh la Sahnarphna” (Jingpynpaw 11:8).

Ka Ijipt ka dei ka ri ba ka dustur jong ka ka long ban mane bun bah ki blei bad ki len ia U Blei uba shisha (Eksodos 5:2). Ka Sodom ka iengpli ia ka jingklim sih bad jingjakhlia ba kynja mynsiem. Ha ka French Revolution, ki ar ngut ki nongiaphla jong U Blei – ka Testament Barim bad ka Testament Bathymmai ki la sah kiba iap kum ka jingmih na ka niam bymngeit blei bad ka jingklim sih ba jakhlia ba kynja mynsiem kaba la saphriang khlem kyndon shuh ha ka jingialeh pyrshah bad ka jingia um snam.

Jingpynpaw 11:9 ka ong ba ki met jong ki ar ngut ki nongiaphla kin sah khlem tep haduh “laisngi shiteng” kaba mut katkum ka por jingiathuhlypa ki laisngi shiteng ki mut lai snem shiteng. Ka jingbym ngeit blei ka la khlain bor eh ha kane ka French Revolution haduh kumba lai snem shiteng. Kane ka por ka sdang naduh ka 26 tarik u November 1793, haba la pynmih ia ka hukum ha Paris ban pynduh noh ia ka niam khristan kaba kut haduh ka 17 tarik u June 1797, haba ka sorkar French ka la weng noh ia kane ka ain kaba khang ia ka jingleh niam.