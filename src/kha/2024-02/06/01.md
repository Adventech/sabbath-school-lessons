---
title:  Ki Arngut Ki Nongiaphla
date:   04/05/2024
---

### Dkhot Baibl ban pynkhreh ia ka Lynnong
Jingpynpaw 11:3-6; Sekharaiah 4:14; Jingpynpaw 12:5,6,14,15; Daniel 7:25; Isaiah 54:17; Salm 119:89; Jingpynpaw 11:15-18.

> <p>Dkhot Spel-lyndet</p>
> “Uta u phlang u iap tyrkhong, uta u syntiew u tlor noh hynrei ka ktien U Blei jong ngi kan neh junom” (Isaiah 40:8).

Lyngba ki spah snem, ia ka Ktien U Blei la ju kyntait noh, la artatien, bad la niew bymkor. Ia ka la teh la khum hapoh ki jaka mane blei, la thang ha khmat paitbah, bad la tar lyngkhot lyngkhai. Ia ki riewngeit jong ka la ju kren bein eh, la pynlehrain, la set byndi, bad ruh la pyniap. Lyngba kiei kiei baroh, ka Ktien U Blei ka iaineh.

Ka balang kaba bakla ka la pynshitom ia ki khristan kiba iaineh bad kiba ngeit. Hynrei, ka Ktien U Blei ka la tyngshain hapdeng ka jingdum. Ka jingbanbein bad ka jingpynshitom bein kam lah ban pynsangeh ia ka jingpynbna ia ka Ktien U Blei. Katba ia u nongpynkylla ktien ia ka Baibl sha ka English, u William Tyndale la pynshitom bad pyniap na ka bynta ka jingngeit jong u, la kylli ia u mano ba la iarap ia u ban pynphriang ia ka Ktien U Blei. U la pyrkhat shaphang kane ka jingkylli shiphang por bad hadien u la jubab, “U Bishop jong ka Durham.” Ki nongbishar ki la kyndit eh.

U Tyndale u la batai ba ha kawei ka jingjia, u Bishop u la thied ia shibun eh ki Baibl English ba la tyrwa die ba un thang ia ki hakhmat ki paitbah. Kawei kaei kaei kaba u Bishop um tip ka long ba ha kata ka por u la iarap bun eh ia ka kam pynphriang ia ka jingshisha. U la thied ia kine ki Baibl ha ka dor kaba kham heh shibun ban ia ka dor die. Dei da kane ka jingthied kaba radbah jong u Bishop la bei pisa bun eh ha ka ban shon kham bun kiwei pat ki Baibl English ban ia ki Baibl kiba la shah thang. Ia ka jingshisha kaba la iuh roit ha madan ka la ieng bad iai ieng ban iai tyngshain ha ka bor bah jong ka.

Ha kane ka taiew ngin ia pule ia kawei ka jinghiarthma kaba khraw ia ka Jingthoh bad ruh ia ka jingngeit Khristan. Ha ka por jong ka French Revolution, ka snam ka la tuid ha ki surok bah jong ka France. Ia ka jaka pyniap briew la shna ha ka jaka paitbah ka Paris, bad hajar pa hajar ki briew la pyniap hangta. Ka jingngeit bym don blei ka la synshar ha kane ka jaka, watla katta ruh ia ka Ktien U Blei ym lah ban pynjar jar.

_* Pule ia kane ka lynnong ha kane ka taiew ba la pynshong nongrim ha ka lynnong 12 – 17 na ka kot The Great Controversy, ban pynkhreh na ka bynta ka Sabbaton, May 11._