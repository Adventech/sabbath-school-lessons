---
title:  Ki Por jong ka jingiathuhlypa
date:   06/05/2024
---

`Ianujor Jingpynpaw 11:3 bad Jingpynpaw 12:5,6,14,15 bad Daniel 7:25. Kiei ki jingiasyriem kiba phi iohi ha kine ki por jong ka jingiathuhlypa?`

Ki ar ngut ki nongiaphla “te kin iathuhlypa shihajar arspah hynriew phew sngi kiba la kup da ki jain khain” (Jingpynpaw 11:3). Kane ka dei ka juh ka por jingiathuhlypa bad ka 42 bnai ka por ha kaba ki “Jentil” (kito kiba pyrshah ia ka jingshisha U Blei) kin ia iuh top ia ka Nongbah Bakhuid ha ki kjat jong ki (Jingpynpaw 11:2). Ki nongshun jong U Blei ki la ia iuh top ia ka jingshisha jong U Blei ha ki kjat jong ki haduh 1260 sngi (42 x 30 = 1260, kawei pa kawei ka sngi ka thew pharshi ia kawei ka snem ha ka jingiathuhlypa shaphang ki sngi kiba khadduh), bad ki ar ngut ki nongiaphla jong U Blei, ka Testament Barim bad ka Testament Bathymmai, ki iathuhlypa pyrshah ia ki ha kane ka juh ka por.

Kumba ngi la iohi (peit ia ka lynnong 4), Daniel 7:25 ka bor jong ka reng kaba rit kan mih na ka Hima Rome bad kan pynshitom bein ia ki briew jong U Blei haduh “ka por, ki por, bad shiteng por. “Ka por” ka dei shi snem (360 sngi). Namar kata, lai snem shiteng ka iaryngkat bad ka 1260 sngi.

Jingpynpaw 12:6,13 ka kren shaphang ki 1260 sngi jong ka jingpynshitom bein ia ki briew jong U Blei. Jingpynpaw 12:14 ka kren shaphang ka por, ki por, bad shiteng por. Jingpynpaw 13:5 ka kren shaphang ki 42 bnai. Ngi shem ba baroh ar ki 42 bnai bad ka 1260 sngi, ia kaba la kren ha ka Jingpynpaw 11:2,3. Baroh kine ki jingiathuhlypa ki batai ia ki bynta kiba iapher jong ka juh ka por jong ka jingiathuhlypa.

Haba ia ka bor jong ka Jingthoh la leh bymsuidniew bad leh lyndet, bad ki bor briew ki la mih. Kane ka ialam barabor sha ka jingpynshitom bein ia kito kiba iaibat bad kyntiew ia ka Ktien U Blei, kaba la jia ha ka por jong ka jingsynshar jong u Pope naduh ka 538 H.K haduh u snem 1798 H.K, haba ka balang ka la ngam sha ka ïa jong ka jingdum tliw. Ka hukum briew ka la shim bor bad bujli noh ia ki hukum jong U Blei. Ka dustur briew ka la kah syrngiew noh ia ka jinglong bakhuid bad ba shai jong ka gospel. Ka balang Roman Katholik ka la pyniasoh ia lade bad ka bor jong ka pyrthei ban pyniar ia ka bor jingsynshar jong ka halor ka ri Europe baroh kawei.

Ha kine ki por jong ka 1260 snem, ka Ktien U Blei – ki ar ngut ki nongiaphla – ki lah pynkup da ki jain khain. Ka jingshisha ka la shah buhrieh hapoh ki bun bah ki thup jong ka jinghikai pateng ba ki jinglehniam briew. Kito ki ar ngut ki nongiaphla ki dang iathuhlypa hi; ka Baibl ka dang iai kren hi. Wat hapdeng kane ka jingdum ba kynja mynsiem kaba khraw, ia ka Ktien U Blei dang pynsah pynneh kyrpang. Don kito kiba niewkor eh ia ka bad kiba im da ki jinghikai jong ka. Hynrei haba ianujor bad ki ba bun bah ki briew jong ka ri Europe, ki long tang khyndiat eh. Ki Waldenses, u John Huss, u Jerome, u Martin Luther, u Ulrich Zwingli, u John Calvin, u John bad Charles Wesley, bad ki kynhun jong kiwei pat ki nongpynthymmai niam ki la iaineh ha ka Ktien U Blei kumba ki la sngewthuh ia ka.

`Kiei ki katto katne ki jinghikai mynta ki sngi, kiba la bat da kiba bun ki khristan, ia kiba la pynshongnongrim ha ki dustur bad jinghikai pateng ym ha ka Ktien U Blei?`