---
title:  Ka Jingiathuhkhanna kaba Jia shisha
date:   10/05/2024
---

### Uwei u Angel, Saw tylli ki Jingiashem

_Da: Nelson Cinco Reis Chitaonga Bad Calavete Sabonete Ossifo_

Tang khyndiat ki briew ki lah ban ong ba ki la iakynduh ia u angel – ym tang shisien hynrei haduh saw sien.

Oyele u la jngai noh na ka jingngeit ha ka por ba u dang khynnah katba u leit trei lai snem sha jngai na ing, ha kaban shna surok kaba jngai haduh 400 kilometers hapdeng ki nongbah Mocuba bad ka Nampula ha Mozambique. Ka long ka kam kaba eh, bad u la wad ia ki lad ban kiar na ki jingtrei kam kiba pynkhein ia ki Hukum U Blei.

Ha kawei ka sngi bun ki nongwei ki la wan iakynduh ia u Oyele, uba la buaid hadien ka jingtrei kam, bad kiba la kylli la u tip ne em ba ka Baibl ka hikai ba ka sngi Sabbaton ka dei ha ka sngi kaba hynniew jong ka taiew. U Oyele u la ngeit skhem ba kine ki nongwei ki la bakla eh. “Pynshisha ia nga na ka Baibl,” u la ong.

Kine ki nongwei kiba la pynithuh ia lade ba ki dei ki Seventh day Adventist ki la plie ia ka Baibl sha ka hukum kaba saw kaba ong, “Kynmaw ia ka sngi Sabbaton ban rakhe khuid ia ka” (Eksodos 20:8). Nangta ki la plie pat sa sha u Esekiel 20:20 bad pule, “To sumar khuid ia ki Sabbaton jong nga, ba kin long ka dak hapdeng jong nga bad phi ba phin ioh tip ba nga long ma nga U Trai U Blei jong phi”

U Oyele u la pule bad iai pule bunsien ia kine ki dkhot ha ki sngi kiba bud. U la lyngngoh la u pule ia ka jingshisha na ka Ktien U Blei. Watla u la leit jingiaseng tang ha ki por kiba u dang khynnah, um pat la ju tip ia kane ka dkhot mynshuwa.

Katba u la nang pyrkhat bad duwai, u Angel uba phyrnai u la wan paw ha ka miet ha ka ing jong u. “Ka Bor!” u angel u la ong. “Phi don ha ka lynti kaba dei.” Kane ka jingjia ka la jia haduh lai sien ha ki lai miet. U Oyele u la leit sha ka ingmane Adventist ha ka Sabbaton kaba bud. Hadien kane u la iai bteng ban leit jingiaseng man la ka sabbaton bad ki Adventist.

Haba ka kam jong u kaba lai snem ka la kut, u Oyele u la leitphai pat sha ing bad u la lyngngoh eh ban shem ba ka lok bad ki khun jong u ki la iasoh bad ka balang Adventist. Um pat la ju ia kren bad ki shaphang kane ha kine ki por kiba um don ha ing.

“Wow! Ka dei ka jingjia ryngkhat!” ka lok jong u ka la ong haba ka la tip ba u Oyele u la leit jingiaseng Adventist. “Hato kane ka shu jia hi?”

Ha shnong, u Oyele u la leit jingiaseng bad ki Adventist man la ki sngi Sabbaton bad ruh bad ki lok jong u ha ka sngi Sunday. Um pat sngew thikna kaei un leh. Nangta u Angel u la wan paw ha ka sien kaba saw. “Kaei kaba phi la pule ka long ka shisha,” u Angel u la ong. Ha kata hi ka por u Oyele u la rai ba un kylla Adventist noh.

Don katto katne ki Adventist ha ka jaka kaba u Oyele u shong u sah, hynrei u Blei u la kyrkhu ia ki jingpyrshang jong u ba un iasam ia ka khubor babha ba U Jisu un sa wan noh shen. U Oyele u la iarap ban sdang noh ia ki lai tylli ki jaka mane ha ki lai tylli ki ïing briew. “Phla bad ialap sha kino kino wat lada ki dang buaid,” u la ong. “Dei U Blei hi uba pynkylla kaba mut, bad don shibun ki briew kiba U Blei u la pynkhreh ban pdiang ia ka gospel. Donkam tang ba phin leit ia kynduh ia ki.”

Khublei shibun ia phi na ka bynta ki jingkynshew Mission kiba la iarap ban pynphriang ia ka gospel ha Mozambique bad kylleng ka pyrthei.