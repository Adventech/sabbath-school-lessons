---
title:  Ka Jingshisha ka Jopthiaw
date:   09/05/2024
---

Kampher watla u nongshun u hiar thma, ka kam jong U Blei ha ka pyrthei kan sa nang khraw bor. Ia ka gospel yn ialap “ha kita kiba shong halor ka khyndew, bad ha ki kynja bynriew bad ki jaid bad ka thylliej bad u paidlang baroh” (Jingpynpaw 14:6). Ka jingialeh bakhraw hapdeng u Khrist bad u soitan kan kut noh da kaba U Khrist un jop thma ia ki bor ka dujok baroh. Ka hima jong U Blei kan jop thiaw halor ka jingsniew, bad ia ka pop yn sa rat dyngkhong noh shi junom na kane ka bneng bad pyrthei baroh kawei. Jingpynpaw 11 ka sdang ba ka jingpyrshang pynjot jong u soitan lyngba ka French Revolution ia ka jingngeit Khristan bad ban rat dyngkhong noh ia ka jingngeit Blei ruh, hynrei ka lynnong ka kut da ka jingjop jong ka hima U Blei halor ka jingdum bad ki bor ka jingsniew baroh. Kane ka ai jingpynshlur ia baroh kiba iaid lyngba ki jingeh jingshitom kiba shyrkhei na ka bynta ka jingshisha jong U Khrist.

`Pule Jingpynpaw 11:15-18. Katkum kine ki dkhot, kiei ki jingjia kiba la jia ha ki por kiba kut haba ka turoi kaba hynniew ka la riew?`

Ki hima jong kane ka pyrthei ki la kylla long ki hima jong U Trai jong ngi. U Khrist u la jop thiaw. Ka jingsniew ka la shah rem. U Jisu u la jop bad u Soitan u la rem. Ka hok ka la jop. Ka jingshisha ka synshar. Ngi dei ban long kiba kloi ban shahshkor ia kine ki jingbthah harum: “Kaei kaei kaba la seng halor ka bor u briew kan sa jot thiaw, hynrei ia kaba la seng halor u Mawsiang jong ka Ktien bymju kylla U Blei, kan iaineh junom.” Ellen G. White, The Great Controversy, p. 288.

`Pule Jingpynpaw 11:19. Kaei kaba u Ioannis u la iohi kaba la plie ha bneng? Bad ia kaei u la iohi haba u la khmih sha bneng?`

Ka Temple U Blei ha bneng ka la plie ha ka jingiohi jong u Ioannis. Katba u dang peit sha ka Jaka Kyntang Tam, u la iohi ia ka synduk ka Jutang. Ha ka jaka kyntang jong ka Testament kaba Rim, kaba la ring dur ia kaba janai kaba don ha bneng, ka jingdon U Blei bad ka burom bakhraw jong u la pynpaw hapdeng ki ar ngut ki dur angel ia kiba la shna ha ka jingtap jong ka synduk ka Jutang. Hapoh jong ka synduk ka Jutang don ka hukum U Blei. Watla ia ngi la pynim tang da ka jingaiei lyngba ka jingngeit, ka jingkohnguh ia ki hukum U Blei ki pynpaw shynna ia ka jingngeit jong ngi ka long kaba shisha ne em. Ki hukum jong U Blei ki long ka nongrim baskhem jong ka jingbishar hok (Jakob 2:12). Kane ka jingshisha ka long kaba kongsan eh bad kaba iadei palat ha kine ki por kiba khadduh (peit Jingpynpaw 12:17, Jingpynpaw 14:12).

`Kumno kane ka jingiapher kaba khraw hapdeng ka jingbym don blei jong ka French Revolution bad ka jingpynpaw ba donburom eh ha ka Jingpynpaw 11 ka ka kren ha ngi mynta ki sngi?`