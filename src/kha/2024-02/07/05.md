---
title:  Ki 2300 Sngi jong U Daniel 8:14
date:   15/05/2024
---

U William Miller u la peitngor bha ba ki jingjia kiba la iathuhlypa da ki nongiathuhlypa ki la wan jia thik: ki 400 snem jong ka jinglongmraw, bad ka 40 snem jong ka jingiaid wir ha ri khlaw, bad ki 70 snem jong ka jingshah ringmraw jong ki khun Israel, bad ki 70 taiew jong u Daniel ia kaba la buh na ka bynta ki Israel (Jenesis 15:13; Jingkhein 14:34; Jeremaiah 25:11; bad Daniel 9:24).

`Pule Markos 1:15; Galatia 4:4; bad Rom 5:6. Kaei kaba kine ki dkhot ki iathuh ia ngi shaphang ka por ba la buh beit da U Blei ha ka bynta ka jingwan ba nyngkong jong U Jisu?`

Katba u Miller u la nang pule ia ki jingiathuhlypa da kaba u la ia nujor Jingthoh bad ka Jingthoh, u la pynkut nia ba lada U Blei u don ia la ka por kaba u la buh beit ha ka Baibl baroh kawei. U dei ban don ruh ia ka por kaba u la buh beit haba iadei bad ka jingwan arsien jong U Jisu.

`Pule Daniel 8:14. Kiei ki jingjia kiba dei ban jia ha kaba kut jong ka 2300 sngi?`

U William Miller u la pdiang ia ka jinghikai paitbah ki briew ba ka “jingpynkhuid ia ka jaka kyntang” ka long da ka jingpynkhuid ia ka pyrthei da ka ding ba thang. U la pule bniah bha ia ka Jingthoh ban sngewthuh shaphang kane ka jingjia kaba donkam khraw eh. U la shem ia ka jingiadei lang hapdeng u Daniel 8 bad 9. Ha u Daniel 8 ia u angel la bthah ba “un pynsngewthuh ia une u briew” (Daniel 8:16). Ha ka bakut jong kane ka lynnong, ka bynta kaba dang sah ba khlem pynsngewthuh na u Daniel 8 ka long ka bynta jong ka 2300 sngi. Hadien u angel u la wanphai pat sha u Daniel ban pynbna, “ nga la wan noh ia kaban pynlong ia me uba nang ha ka jingsngewthuh” (Daniel 9:22; peit ruh Daniel 9:23, 25-27). Kane ka long ban iarap ia u ba un sngewthuh shaphang ka 2300 sngi.

Ngi tip ia kane namar, ba hadien ba la bthah ia u Daniel ban “pyrkhat ia kata ka ktien, bad to sngewthuh ia kata ka jingithuhpaw” (Daniel 9:23), ki ktien kiba nyngkong jong u Angel ki long: “Hynniewphew taiew la pynkut halor ki briew jong me bad halor kata ka nongbah bakhuid jong me” (Daniel 9:24). Ki ktien “la pynkut” ia kiba la pynkylla ktien ki mut shisha “la ot noh.” Hynniewphew taiew, 490 snem, yn sa ot noh ia ki. Hynrei na kaei yn ot? Ka jingithuhpaw jong ki 2300 sngi, kiba dei tang kata ka bynta jong u Daniel 8 ia kaba khlem la sngewthuh ba u angel mynta u la wan ban batai.

Kumta ka jingsdang jong kane ka 70 taiew ka long “na kata ka jingmih noh jong kata ka hukum ia ka ban pynthymmai bad ban tei ia ka Jerusalem” (Daniel 9:25), u Miller u la tip ba lada u ioh ia kane ka tarik, u lah ban tip ia ka jingsdang jong ki 70 taiew bad ruh ia ki 2300 sngi jong ka jingiathuhlypa.