---
title:  Ka por jingiathuhlypa kaba jrong tam
date:   16/05/2024
---

`Pule Esra 7:7-13. Mynno ia ka hukum la ai da u syiem Artaxerxes jong ka hima Pershia ban shah ia ki mraw Israel ba kin leit phai pat da ka jinglaitluid ba kin tei pat ia ka Temple jong ki?`

Ia ka hukum la ai da u Artaxerxes, u syiem jong ka Pershia, ha u snem 457 SK. Kane ka hukum ka dei ka hukum kaba khadduh na ki lai tylli ki hukum ban shah ia ki Jiw ba kin leit phai pat bad ban tei pat ia ka Templ bad ia ki jinglehniam baroh. Ka hukum kaba lai ka long kaba donkam tam bad kaba long ruh ka dak jong ka jingsdang jong ka 2300 sngi jong ka jingiathuhlypa.

`Pule Daniel 9:25,26. Lano kane ka por jong ka jingiathuhlypa baroh kan sdang? Kiei ki jingjia kiba khraw kiba kine ki dkhot ki iathuhlypa?`

Ha kane ka jingiathuhlypa kaba donkam eh, u Daniel u la iathuhlypa ba naduh “ka jingmih noh ia hukum ban tei pat ia ka Jerusalem” haduh u Mesaiah kan long 69 taiew, lane 483 sngi jong ka jingiathuhlypa, lane 483 snem. Naduh ba ka hukum ka la mih ha u snem 457 S.K. ka 483 snem ka poi haduh u snem 27 H.K. Ka ktien “Mesaiah” ka mut “Uba la sleh.” Ha ka synrai jong u snem 27 HK, ia U Khrist la pynbaptist bad u la shah pynsleh da u Mynsiem (Ki Kam 10:38). Hadien ka jingshah pynbaptist jong U, U Jisu la leit sha Kalilaia, “u da ialap ia ka gospel jong ka Hima U Blei, bad u da ong, ‘la pyndep” (Markos 1:14,15,).

Ha ka pyrem jong u snem 31, ha pdeng jong ka taiew ka jingiathuhlypa, lai snem shiteng hadien ka jingpynbaptist jong U, ia U Jisu la sahnarphna. Ki jingleh niam jong ki jingknia kiba thew sha u Khun Langbrot U Blei ki la kut noh phar da ka jingknia ba shisien na kabynta baroh jong U Khrist ha Kalbari. Shisha baroh ki jingknia jingkhriam jong ka jingleh niam baroh ki la duh la dam noh.

`Pule Daniel 9:27. Kumno ki 70 taiew jong ka jingiathuhlypa ki kut noh?`

Ki 70 taiew, lane ki 490 snem, kiba la buh kyrpang na ka bynta ki Jiw, ki la kut noh ha u snem 34 HK da ka jingkyntait jong ka Sanhedrin ia ka khubor jong ka gospel (Ki Kam 6:8- 7:60).

Da kaba shim noh 490 snem na ki 2300 snem, kaba sah ka long 1810 snem haduh ban pynkut ia ka jingiathuhlypa. Kane ka ialam shaduh u snem 1844. U William Miller bad ki Adventist kiba nyngkong ki la ngeit ba ka jaka kyntang ha u Daniel 8 ka long ka pyrthei, bad ki la ngeit ba U Khrist un wan pat ban pynkhuid ia ka pyrthei da ka ding ha u snem 1844. (peit ruh ia ka chart ha ka sngi pynkhreh.)