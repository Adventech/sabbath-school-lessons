---
title:  Bala pynkhih jur da ka jingkyrmen
date:   11/05/2024
---

### Dkhot Baibl ban pynkhreh ia ka Lynnong
1 Thesaaloni. 4:13–18; Mathaios 24:27, 30, 31; 2 Petros 1:19–21; Daniel 8:14; Daniel 9:20–27; Esra 7:7–13.

> <p>Dkhot Spel-lyndet</p>
> “Te yn ong ha kata ka sngi, Ha khmih une u long U Blei jong ngi; ngi la khmih lynti ia u te un pynim ia ngi; une u long U Trai; ngi la khmih lynti ia u ngin sngewbha bad shadkmen ha ka jingpynim jong u” (Isaiah 25:9).

Ka jingwan arsien jong U Jisu ka long ka matpdeng kaba khraw tam jong ka Jingthoh. Ka dei u ksai ksiar uba la tan naduh basdang haduh bakut jong ki sla kiba kordor jong ka Baibl. Uwei u riewstad Baibl u la ong ba katkum ka jingwad bniah u la shem ba don haduh kumba 1845 tylli ki dkhot kiba kdew sha ka jingwan arsien U Jisu ha ka Testament Barim. Ha ki 260 tylli ki lynnong jong ka Testament kaba Thymmai, la don palat ia ka 300 tylli ki dkhot kiba kdew ia ka jingwan pat jong U Jisu Khrist. Kawei ha man la ha ki 25 tylli ki dkhot kiba la kren ha ka. 23 tylli na ki 27 tylli ki Kitab jong ka Testament kaba Thymmai ki kdew sha kane ka jingwan arsien ba khraw jong U Khrist.

Hadien jong ka pynthymmai niam ha Europe kaba la wan jia bad ia kaba la pyntroin da ka jingialeh thma bad ka jingiapait, ka jingngeit Protestant ka la ioh ban suh thied noh ha ka pyrthei Thymmai, kaba kynthup ia ka United States jong ka America, ha kaba bun ki briew ki la wad ban shem ia ka jngshisha shaphang ka jingwan arsien U Jisu.

Napdeng jong ki la mih u nongrep uba dei na ka balang Baptist uba kyrteng u William Miller. Na ka jingpule bniah jong u ia ka Baibl, u la ngeit ba U Jisu un wan noh shen, ba shisha un wan ha ka por jong u, nangta u la sdang ban ialap ia kane ka khubor. U Miller u la sdang ia ka seng ba kynja mynsiem kaba la mad ruh ia ka jingduh jingkyrmen kaba khraw eh, kaba la plie ruh sha kiba bun ki briew ia ka jingshisha jong ka Baibl kaba dang neh bad iadei haduh kine ki sngi.

Ha kane ka lynnong ngin ia peit bniah balei ba ka jingwan arsien U Khrist ka la pyndap ia ki dohnud jong ki riewngeit da ka jingkmen lyngba ki spah snem kiba bun, bad kumno ngi ruh ngin long kiba la kloi na ka bynta kane ka jingjia kaba khraw.

_Pule ia la lynnong mynta ka taiew, ba la pynshong nongrim ha ka lynnong 18 – 21 na ka Jingialeh Bakhraw, ban pynkhreh na ka bynta ka Sabbaton, May 18._