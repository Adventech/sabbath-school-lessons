---
title:  Ka Jingkular jong ka Jingwan pat jong U
date:   12/05/2024
---

Ki nongpynthymmai niam Protestant bad ki pilkrim kiba la ieh noh ia ka Holland ban leit sha ka pyrthei thymmai (America), ki thrang eh ia ka jingwan pat jong U Jisu. Ha ki, ka jingwan arsien jong U Jisu ka long ka jingjia kaba kmen tam eh ia kaba ki dang iai ap khmih. U John Wycliffe u iai ap ia ka jingwan jong U Jisu kum ka jingkyrmen jong ka balang. U Calvin u kren ha baroh ki nongpynthymmai niam haba u kren shaphang kata ka jingwan kaba donburom jong U Khrist kum “ka jingjia kaba khraw tam, bad donburom tam na ki jngjia baroh.” Na ka bynta ki rangbah shynrang bad kynthei kiba iaineh jong U Blei, ka jingwan arsien jong U Jisu Khrist ka dei kaba kongsan eh ba ngin pdiang bad ap khmih da ka jingkmen hynrei ym kum kaei kaei kaba ngin sheptieng.

`Pule Ioannis 14:1-3, 1 Thessoloni 4:13-18, bad Titos 2:11-14. Balei ba kine ki dkhot Baibl ki ai ka jingkyrmen ba kat kine ia ki khristan lyngba ki spah snem baroh?`

Ka long ka suk ban sngewthuh balei ka jingngeit ha ka jingwan arsien jong U Khrist ka wanrah ia ka jingkyrmen kaba khraw bad ka jingkmen kaba dapbiang ia ki khristan kiba ngeit ha ka Baibl. Ka kdew shakmat sha kaba kut jong ki jingpang, ki jingshitom, bad ka jingiap. Ka pynkut noh ia ka jingduk jingkyrduh, ia ka jingbishar bymman, ka jingban bein. Ka ap khmih ia ka jingkut jong ka jingialeh, ka jingiapyrshah bad ki thma. Ka iathuh lypa ia ka lawei jong ka jingsuk, ka jingkmen bad ka jingiasyllok kaba iaineh bad U Khrist ryngkat kiba la siewspah na ki arta baroh.

“Ka jingwan jong U Trai ka la ju long ha baroh ki arta ka jingkyrmen jong ki nongbud ba shisha jong u. Ki jingkular bathiang jong u Nongpynim ha u lum Olib shuwa ba un kiew noh sha bneng, ba un sa wan pat, kaba pynkhlain bad pynshai phyrnai ia ka lawei na ka bynta ki synran jong u, ka la pyndap ia ka dohnud jong ki da ka jingkmen bad jingkyrmen ba ki jingsngewsih kim lah nguid lane ba ki jingjynjar kin pyndum noh ia ki. Hapdeng ki jingjynjar bad ki jingshah pynshitom bein, ka jingwanpaw jong U Blei bad u Nongpynim jong ngi U Jisu Khrist ka long ka jingkyrmen kaba la kyrkhu tam eh. Haba ki khristan na Thessoloni ki la dap da ki jingsngewsih kthang katba ki leit tep ia kiba ieit ba thoin jong ki kiba ki la kyrmen ba kin iohi ia ka jingwan jong U Jisu, u Paul uba long u nonghikai u la kdew ia ki ia ka jingmihpat, ba kan jia ha ka jingwan pat jong u Nongpynim jong ngi. Bad kita kiba iap ha U Khrist kin ia mihpat. Ynda kumta ma ngi kiba dang im ia kiba la pynsah, yn rong noh ia ngi lem bad ki ha ki lyoh ia kaban iashem ia U Trai ha ka suin bneng. ‘Bad kumta u la ong ruh ‘te kumta ngin iailong junom junom lem bad U Trai’ naba kumta to phin ia pyntngen paralok da kine ki ktien. 1 Thessaloni 4:16 – 18.”—Ellen G. White, The Great Controversy, p. 302.

`Balei ba ka jingwan arsien U Jisu Khrist ka long kaba donkam eh ha ka jingngeit jong ngi? Khamtam namar ngi tip ba kiba iap ki iohthiah (peit lynnong 10), balei ba kane ka jinghikai ka long kaba donkam? Khlem ma ka, balei ngin long kumba u Paul u la ong, shisha ka long kaba thala (1 Korin 15:15-18)?`