---
title:  Ka Jingiap ha ka Testament kaba Thymmai
date:   04/06/2024
---

`Pule Ioannis 11:11-14, 21-25; 2 Timothi 1:10; 1 Korin 15:51-54; bad 1 Thessoloni 4:15-17. Kumno ki nongthoh jong ka Testament kaba Thymmai ki batai shaphang ka jingiap haba ia nujor bad ki nongthoh ka Testament Barim?`

Baroh ar, ka Testament kaba Rim bad kaba Thymmai ki pyndonkam da ka ktien ‘thiah’ia ka jingiap. Ka ktien ‘thiah’ka don haduh 53 sien ha ka Baibl ban batai ia ka jingiap. Ki nongthoh Baibl ki iai kren ba ym don kano kano ka jingim kum kata ka mynsiem baim kaba ieh noh ia ka met mar shu iap u briew.

Ka Testament kaba Thymmai ka pynlang shuh sa kawei ka jingbatai, ia kaba la kren ha kaba Rim: ka jingmihpat kaba donburom ha ka jingwan pat U Jisu.

Ki gospel ki iaiban, ba ka jingim bymjukut ka don tang ha U Khrist marwei. Baroh ki ksuid ha dujok kim lah ban lute na ki riewngeit ia ka jingshaniah baskhem jong ki ia ka jingim bymjukut. U Khrist u la jop ia ka jingiap halor ka diengphna. Ka jingtep kam lah shuh ban bat ia kiba iap jong ki. Ka jingmihpat jong U Khrist ka long ka jingpynshisha ba baroh ki bangeit ha kawei ka sngi kin sa mihpat na ki jingtep jong ki ha ka jingwan jong U.

Peit ia kien ki ktien jong U Paul: “Namar lada ia kiba iap yn ym pytnmihpat, te ia U Khrist ruh ym shym la pynmihpat, te lada ia U Khrist ym shym la pynmihpat, ka jingngeit jong phi ka long kaba thala, phi dang sah ha ki pop jong phi. Te kumta ruh kita kiba la iohthiah ha U Khrist ki la jot noh kein.”(1 Korin 15:16-18). Kumno kine ki dkhot kin don jingmut lada kiba iap, ha ka jingiap, ki la don lypa ha ka jingsuk jong ka bneng? Kaei ka jingmut ba u Paul u ong “ki long thala” lada shisha kita ki baiap ki la don lypa ha bneng?

Ha ka jingshisha ka mat jingkren jong U Paul ka long ba ka jingmihpat jong U Khrist ka dei ka nongrim jong ka jingmihpat jong ngi bad ba lada khlem jingmihpat, “ka jingngeit jong phi ka long kaba thala; phi dang long ha ki pop jong phi,” bad kiba iap kiba don ha ki jingtep ki la jot noh kein.

Kine ki dkhot Baibl ki iadei janai eh bad kiwei pat ki dkhot ha ka Baibl shaphang ka jingkyrmen kaba ngi don ha ka jingmihpat ha ka jingwan pat jong U Jisu ha kaba ngin sa ioh pdiang ia kata ka “Ka jingioh kynti kabym pyut, bad kabym bit tngit bad kabym sep noh, ia kaba la ri ha ki bneng khnang ia phi.” Lada, shisha kiba iap ki la don lypa ha bneng, balei u Petros u kren shaphang ka jingioh kynti ia kiba “la ri ha bneng” na ka bynta jong ngi? Ka long kaba shai eh, ki riewngeit ka Testament kaba Thymmai da ka jingthrang eh ki peit shakhmat sha ka jingwan jong U Khrist bad sha ka jingmihpat jong ki nongiap, bad kane ka jingkyrmen ka ai mynsiem ia ki sha ka jingiaineh wat hapdeng ki jingjynjar jong ka jingim.

`Balei ba ka jingmihpat ka long ka jingkyrmen kaba donbor na ka bynta ka jingngeit Khristan? Kumno lada ngin don ia ka diengphna hynrei khlem jingmihpat? Ka jingkyrmen aiu kaba ngin don? Balei, te ba ka jingmihpat ka long ka bynta kaba kongsan eh ha ka jingngeit jong ngi?`