---
title:  'Ka Jingngeit ksuid ha ki sngi kiba khadduh: Bynta 2'
date:   06/06/2024
---

Ka jingkyrmen jong ka jingpynim jong ngi ka don ha U Khrist. Ki kti ba la phlei snam jong U ki pynshai ia ngi ba ngin pdiang ia ka jingknia kaba la aiei kum ka dor bymjukut. Shen U Khrist un wan pat ba un wan shim noh ia la ki jong. Titos 2:13 ka khot ia ka jingwan jong U Jisu ka “Jingkyrmen basuk”

Ka thong jong u Soitan ka long ban pynjot ia kane ka jingkyrmen. Un leh ia shibun ki kambah, ki dak bad ki jingphylla, bad kaei kaei kaba lah ban ialam jngai noh ia ki briew na ki jingshisha jong ka Baibl bad ka jingpynim ha U Jisu Khrist.

“Hangne don ka jingiaishah jong ki riewkhuid, kita kiba sunmar ia ki hukum U Blei bad ia ka jingngeit U Jisu” (Jingpynpaw 14:12). Ha ka jingialeh kaba khadduh, u Soitan un sa leh lut ia baroh kiba u lah ban khanglad ia ki briew na kaba sumar ia “ki Hukum U Blei” lane “don ia ka jingngeit U Jisu,” lane baroh ar. Kumta ka jingdonkam ban long kiba husiar ia kino kino ki jinghikai kiba don lang bad ki jingleh kambah lane pyni dak khyllah, ka long kaba donkam eh, namar ki lah ban ialam bakla noh ia ngi na ka jingdon ia kine ki ar tylli ki jinglong jong ki briew jong ka balang basah.

`Pule Mathaios 24:23-27; 2 Korin 11:13,14; bad 2 Thessaloni 2:9-12. Kaei kaba kine ki dkhot ki iathuh ia ngi shaphang ka bor jingshukor jong U Soitan bad ka rukom trei kam jong U?`

Ha ki kynta kiba khadduh jong ka por, u Soitan un pyntrei kam jur ia ki jingshukor jong u: “ki jingpyni dak kiba ishyrkhei jong ka bor u Soitan kin paw ha bneng, da ka bor ki kambah ba trei ki ksuid hi. Ki mynsiem jong ki bymman kin mih noh ban leit sha ki syiem jong ka khyndew bad ka pyrthei baroh kawei, ban pynskhem ia ki ha kane ka jingshukor jong u, bad ban pynshit ia ki ba kin iasoh lang bad u Soitan ha ka jingialeh kaba khadduh jong u pyrshah ia ka sorkar ka bneng. Da kine ki nongtalbikam, ia ki nongialam bad ki briew bad ki nongsynshar baroh yn shukor noh. Ki briew kin mih bad kin leh mynleh ba ki long U Khrist hi, bad kin kam ia ka kyrteng bad ruh ia ka jingmane kaba dei hok tang ka jong U Nongsiewspah jong ka pyrthei. Kin leh ia shibun ki kambah ba phylla da kaba pynkhiah bad kin kam ba ki don ia ka jingiathuhlypa na bneng da kaba pyrshah ia ka jingphla jong ka Jingthoh.

“Kum ka jingshukor ba khraw tam bad khadduh tam jong kane ka drama jong ka jingshukor, u soitan hi un sa wan kum U Khrist. Ka Balang kaba la phla slem ba ki ap ia ka jingwan jong U Nongpynim kum ka jingpyllait bad jingkyrmen bakhraw jong ka. Mynta une u nongshukor bakhraw un pyni ia lade kum U Khrist uba la wan. Ha kiba bun ki jaka jong ka pyrthei, u Soitan un pynpaw ialade hapdeng ki briew kum u Jingthaw uba donbor bad badon burom da ka jingphyrnai jong u, da kaba pyrthuh ia ka jingbatai ba kumno u Khun U Blei un wan da u Ioannis ha ka Jingpynpaw. Jingpynpaw 1:13-15.” – Ellen G. White, The Great Controversy, p. 624.

`Balei ba ka jingsngewthuh ia ka jingshisha shaphang kumno ba U Khrist un wanphai, bad kumjuh ruh ia ka jinglong kiba iap, ka long kaba donkam eh khnang ba ngin ym shah shukor?`