---
title:  Ka Jingiap ha ka Testament kaba Rim
date:   03/06/2024
---

`Pule Salm 6:5, Salm 115:17, 1 Ki Syiem 2:10, 1 Ki Syiem 11:43, bad 1 Ki Syiem 14:20. Kaei kaba kine ki dkhot ki hikai ia ngi shaphang ka jinglong kiba iap?`

Ka Testament Kaba Rim kam ju hikai ba ka mynsiem kam ju iap. Kam ju hikai ruh ba hadien ka jingiap ba kiba hok ki shu her noh sha ka jingsuk jong ka bneng sha ki bymjukut bad kiba bymman ki leit sha dujok, ha kaba kin shah thang sha ki bymjukut. Ka hikai ba ka jingiap ka dei ka jingiohthiah. Ka Kitab Ki Syiem ka pyndonkam da ki ktien “ki iohthiah bad ki kpa jong ki” ban batai ia ka jingiap jong ki kpa tymmen. Ki Salm ki khot ia ka “Iohthiah ha ka jingiap”(Salm 13:3; ianujor bad Salm 90:5). Kaba kdew sha ka jingiap, u Job u la ong “u thiah bad um khie shuh (Job 14:12). U Nongrwai Salm u pynlang shuh shuh, “Nga te ngan ioh khmih ia ka khmat jong me ha ka hok; yn pynhun ia nga ynda nga la peit, da ka dur jong me” (Salm 17:15).

Haba ia ki shipai Assyria la jop thma bad ba ki la shah pynjot, ia ka jingiap jong ki shipai jong ki la khot “ka jingiohthiah kaba khadduh” (Salm 76:6). Ka jinghikai ba ka mynsiem jong ki nongiap ki khlad noh na ka met bad ba ki her kylleng ban leit ia kren bad kiba im kam dei ka jinghikai jong ka Baibl hynrei ka jinghikai jong ki nong Rome kiba long ki nongmane bleithaw.

Ka jingbym lah ban sngewthuh ia ka jingshisha shaphang ka jingiap kan ialam ia ngi da kaba suk sha ka jingshukor jong u Soitan. “Bun ki briew kin ia kynduh ia ki mynsiem jong ki ksuid kiba wan paw ha ka dur jong kiba ieit ba thoin, ki ba haing ba hasem bad ki paralok jong ki bad ban iathuh bad phla ia ki jinglamler kiba shyrkhei. Kine ki ksuid kiba wan kin phon da ki ktien ba ieit ba kin pynneh ia ki jingleh mynleh jong ki. Ngi dei ban long kiba la kloi ban ieng pyrshah ia ki da ka jingshisha jong ka Baibl ba kiba iap kim tip ei ei ruh bad ba ka jingkynmaw jong ki ka la jah noh, bad kita kiba wan paw ki long tang ki mynsiem jong u ksuid.” – Ellen G. White, The Great Controversy, p. 560.

`Pule Daniel 12:2 bad Job 19:25, 26. Sa kiei shuh shuh kiba kine ki dkhot ki pynlang shaphang kiba iap?`

Ka jingiap ka long tang ka jingjahthait ha ka jingiohthiah tad haduh ka jingmihpat. Ym ju don ki mynsiem kiba khlem met kiba her kylleng ban iakren bad kiba im. Watla ki nongmane bleithaw ki ngeit ha ka pynthei ki mynsiem, ki khun Israel ki la sngewthuh ba ka jingiap ka long ka jingiohthiah tad haduh ka step jong ka jingmihpat.

Watla ngi iam na ka bynta kiba iap, pyrkhat ha kane ka rukom na ka bynta kito kiba iap ha U Khrist: ki la khapbrip ia la ki khmat ha ka jingiap, bad nangta, kampher haduh katno por ka shim tad haduh ka jingwan jong U Jisu, kaei kaba hadien ka jingiap jong ki ka long ka jingwan arsien jong U Jisu. Ka jingpyrkhat kaba nyngkong kaba kin don ha kata ka jingmihpat ka long Wow! U Jisu u la wan kloi shisha!