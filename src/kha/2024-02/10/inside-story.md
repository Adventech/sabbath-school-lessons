---
title:  Ka Jingiathuhkhanna kaba Jia shisha
date:   07/06/2024
---

### Ka Shnong Kaba Khlem Iohsngew ha Nigeria

_Da Andrew McChesney_

Ka shnong Umuacha kaba don ha Nigeria ka don ha surok bah. Kane ka shnong ka sarong ia ki iewbah kiba heh jong ka kiba khring ia ki paitbah man la ka sngi na kiwei pat ki shnong. Hynrei ka duna ia kawei, kata ka long ka ïingmane Adventist.

Ka jingbymdon jong ka ïingmane Adventist hangne ka long ka jinglyngngoh, namar la palat 70 snem ba ka balang Adventist ka la don ha ki shnong sawdong jong kane ka jaka. Wat ka ophis ba heh tam jong ka Adventist Church North Conference ka don hajan kane ka shnong. Hynrei ka Umuacha kam don ingmane. Balei?

Ka ïingmane kaba la plie nyngkong tam eh Umuacha ka long 80 snem mynshuwa, bad la tip ia ka kum ka ïingmane ba marwei ha kane ka shnong . Katba ki snem ki iaid lait, ka jia ba ki briew ki la die noh ia ki jaka jong ki sha ki nongwei, kiba la tei noh pynban da ki ïingmane jong ki hi. Ka ïingmane kaba rim tam ka la pdiang ia ki nongwan thymmai bad ka jingmih nangta ka long ba baroh ki Adventist kiba mane ha kawei pat ka sngi, kin ym lah shuh ban wan mane lang.

Ki wei pat ki balang Adventist na kiwei pat ki shnong ki la pyrshang ban rung biang ha Umuacha. Haba ki la wad lad ban pynlong ia ka jingiaseng ialap, ym don ba ai jaka ia ki ban ialap. Ka jingkyrmen ka la mih, haba ka balang ba marjan ka Mba ka la pynlong jingiaseng ialap kaba ar taiew shabar kane ka shnong bad hadien ki la lah ban plie ia ka tnad Sabbath Skul. Hynrei kane ka tnad Sabbath Skul ka la khang noh tang ha ki lai bnai. Hadien kata, ki samla ka Mba ki la pynlong ia ki jingiapule Baibl kaba la wallam ia bun ki longïing na Umuacha sha ka ïingmae ha Mba. Hynrei kine ki longïing ki la sangeh leit jingiaseng noh namar ki shah kawang maw da ki paramarjan jong ki.

Ha u snem 2021, ka Aba North Conference ka la thaw buit thymmai ban pynlong jingiaseng ialap ha Umuach hynrei ka la shem shitom ban ioh jaka. Uwei na ki trai jaka u la mynjur ban pynlong ia ki jingiaseng hynrei u la kylla noh ia ka jingmut jong u. Sa kiwei pat ki jingwad lad kiba pulom ki long biang ha u snem 2022. Shisha la paw kumba la duh jingkyrmen.

Te hadien uwei na ki dkhot balang, u la pyrshang ban wad lad biang ban ioh jaka ialap. Katba u dang wad, u la ia kynduh ia u Chilaka, uba long u trai kawei ka skul.

“Phi uba iaid kylleng kylleng, kaei phi wad? Une u trai skul u la kylli.

“Imat nga wad ia phi,” u Christian u la jubab.

Hadien ka jingiakren, une u trai ka skul u la ai ia ka jaka ban pynlong jingiaseng. Ia u Christian la pdiang da ka jingsngew nguh.

Shibnai ki nongialap Adventist ki la pynbna ia ka Ktien U Blei ha Umuach. La iasoh ha kane ka jingialap da ka kynhun ki doctor bad nurse kiba la sumar ia kiba pang. Ha kaba kut, 29 ngut ki mynsiem kiba kordor ki la pdiang bad la pynbaptist ia ki. Nangta pat don ba la ai sngewbha ia ka jaka, bad la tei ia ka ingmane ha Umuach.

“Mynta, ka balang ka la nangroi sha ka burom U Blei,” la ong u Caleb Uchenna Onyendi, uba long u Director ka Kam Ialap na ka bynta ka Aba North Conference.

Ka por jong U Blei ka long kaba janai, u la ong shuh da kaba kdew sha ki Eksodos 9:5, kaba ong “U Trai u buh ia ka ïa ruh, u da ong, Lashai U Trai un sa leh ia kane ha kane ka ri.” U Trai u la leh kumba u ong ha ka shnong Umuacha.