---
title:  Pule Shuh Shuh
date:   07/06/2024
---

Kawei ka kot kaba la thoh dang shen da Lee Strobel, The Case of Heaven, ka hikai ba, ha ka jingiap, kiba iap ki sah baim ha ka jinglong batip briew, bad ia “ka jingiashem hajan ka jingiap” (near death experience) la pyndonkam kum ka “jingpynshisha” Kawei ka nuksa: “kawei ka khynnah kynthei kaba shah sumar puid dohnud, ka la iathuh ba ka la iakynduh ia u para jong ka ha ka jingim kaba hadien – kane ka la pynlyngngoh ia ka namar ba kam don para shynrang. Hadien ba ka la kyndit bynriew bad ka la iathuh ia u kpa jong ka, u la pynpaw ha ka ha ka sien kaba nyngkong ba ka don para shynrang, hynrei u la iap noh shuwa ba ia ka yn kha.” -- Lee Strobel, The Case for Heaven (Grand Rapids, MI: Zondervan Books, 2021), p. 69. U Strobel u la pyrshang ban pyniadei ia kane ka jingphla shaphang ka jingim hadien kane mynta bad ka jinghikai ba shai jong ka Baibl ba dei tang ha ka jingwan U Jisu ba ki Khristan kin ioh diang ia ka bainong ba khadduh jong ki.

Ia ngi la maham: “bun kin ia kynduh ia ki mynsiem jong ki ksuid kiba wan ha ka dur ki briew kiba ieit ba thoin, ki lok ki jor kiban phla ia ki jinglamler kiba shyrkhei. Kine ki nongwan jngoh kin rung sha ka jingsngewlem sngewsynei ba jylliew jong ngi bad kin trei kam phylla ban pynsah ia ka jingleh mynleh ba shukor jong ki. Ngi dei ban pynkhreh ba ngin ieng pyrshah ia ki da ka jingshisha jong ka Baibl ba kiba iap kim tip ei ei ruh em bad ba kita kiba wan paw ki long tang ki mynsiem jong ki ksuid.

“Ha khmat jong ngi don ‘ka kynta jong ka jingpynshoi, kaban sa wan ha ka pyrthei baroh kawei, ban tynjuh ia kita kiba shong ha ka khyndew’ Jingpynpaw 3:10. Baroh kito kiba khlem pynskhem triang ia ka jingngeit jong ki halor ka Ktien U Blei kin sa shah shukor bad shah rem. Ka kam u Soitan da ki jingshukor jong u baroh kan shukor wat ia kiba la jied’ ba un teh lakam ia ki khun u bynriew baroh bad ki jingshukor jong u kin sa nang bun nang bun. Hynrei un lah ban shukor tang haba ki briew ki jied ban sngap ia ki jingshukor jong u. Kito kiba wad sngur mynsiem ban tip ia ka jingshisha bad kiba pyrshang tyngeh ban pynkhuid ia ki dohnud jong ki lyngba ka jingkohnguh, bad kiba la pyrshang ban leh katba ki lah ban pynkhreh na ka bynta kane ka thma, kin shem ha U Blei ka jingshisha, ka jingiada baskhem shisha. ‘Naba pha la ri skhem ia ka ktien ka jingtiaishah jong nga, te nga ruh ngan ri kyndong ia pha na kata ka por jong ka jingtynjuh’ (Dkhot 10), kane ka dei ka jingkular jong u Nongpynim. Shen un sa phah noh ia ki angel baroh na bneng ba kin iada ia ki briew jong U ban ia kaban ieh noh wat tang ia kawei ka mynsiem kaba shaniah ha U ba yn shah jop noh ha u Soitan.” – Ellen G. White, The Great Controversy, p. 560.

**Ki Jingkylli ban ia Puson**:

`Kiei ki jingngeit ksuid kiba rieh kiba u Soitan u lah ban pyndonkam ha kaban shukor ia ki jingmut jongngi? Ka bynta aiu ba ka media (Youtube) ka trei kam ha kine ki sngi?`

`Kumno phin iasam ia ka jingngeit jong phi bad ki lok ki jor jong phi kiba la duh noh ia kiba ieit bathoin jong ki bad ba ki ngeit ba kita kiba ieit jong ki ki la don ha bneng? Kaei kaba bha tam eh kaba phi lah ban ong, bad kaei kaba ym long ban kren?`