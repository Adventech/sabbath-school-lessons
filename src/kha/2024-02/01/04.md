---
title:  Ka Pyrthei ka la don kti lang
date:   02/04/2024
---

Haba u Blei u la thaw ia ka pyrthei, U la thaw janai ia ka. Ka Baibl ka ong ba U “la iohi ba baroh kiei kiei kiba u la thaw ki long kiba bha shisha” (Jenesis 1:31). Ym don jingthohbria da ka pop lane ka jingbyman hangno hangno ruh. Hynrei u la ai ha u Adam bad ka Im ia ka juh ka bor laitluid ban jied ia kaba u la ai ruh ha u Lusipher. U Blei um kwah ia ki robot ha ka pyrthei kumba um kwah robot ha bneng ruh.

Ha ka jingshisha, u la pynshisha ia kane da kaba u la thung ruh ia u dieng adong ha ka kper Eden bad u la khot kyrteng ia une u dieng da u dieng jong ka jingtip ia kaba bha bad kaba sniew. U thmu ban iathuh thikna ia u Adam bad ia ka Im ba kin tip ba ki don ia ka bor laitluid ban jied.

U soitan u la wan sha une u dieng bad katba ka Im ka dang pynlut por hangta, u la iathuh ia ka “phin ym iap noh shisha. Namar U Blei u tip ba ha kata ka sngi ba phin bam na u yn sa pynpeit ia ki khmat jong phi bad phin long kum ki blei kiba tip ia kba bha bad ia kaba sniew” (Jenesis 3:4,5). Ha kiwei pat ki kyntien, lada phi bam na une u dieng, phin sa rung sha kawei pat ka pyrthei jong ka jingim. Phin don ia ka jingsngewbha. Phin don ia ka jingkwah ia kaba phim pat la ju phohsniew mynshuwa. Im, U Blei u la buhrieh ei ei na phi. Shim une u soh adong bad bam ia u.

Haba ka Im bad kham hadien sa u Adam ki la pynlong ia ka jingjied, ki la plie noh ia ka jingkhang kaba U Blei u la thmu ban khang junom. Ka dei ka jingkhang ban rung sha ka pop – ban rung sha ka jingjynjar, ka jingpait dohnud, ka jingpang bad ka jingiap.

`Pule Jenesis 3:1-3 bad Rom 3:23 bad Rom 5:12. Kaei ka mat pdeng kaba kine ki dkhot ki ia kren lang? Batai ia ka jingmih ba shisha na ka pop kaba la kylla long ka khlam ia u bynriew baroh phar.`

Da ka thymmei hi, ka pop ka long ka jingialeh pyrshah ia U Blei. Ka pop ka la pyniakhlad noh ia ngi na U Blei. Namar ba U Blei u long u thymmei jong ka jingim, ka jingiakhlad na U Blei ka ialam hi sha ka jingiap. Ka ialam ruh sha ka jingkhuslai, ka jingsngewsih, ka jingpang bad ka jingshitom. Ka jingshitom ha kane ka pyrthei ka long shisha ka jingmih na ka jingim ha ka pyrthei kaba la dap da ka khlam pop. Kane kam mut pat ba man la ka por ba ngi jynjar, ngi la leh pop. Ka mut shisha ba iwei pa iwei na ngi, ngi la shah ktah ha ka pop haba ngi im ha kane ka pyrthei.

`Pule Jenesis 3:15; Lebitikos 5:5,6; bad Ioannis 1:29. Ka jingkular aiu kaba U Blei u la ai ha u Adam bad ka Im ha ka kper hadien ba ki la leh pop kaba la ai jingkyrmen ia ki hapdeng ki jingkutlad? Ka jingshakri aiu kaba u Blei u la sdang ha Eden kaba kdew ia ki shakhmat bad lyngba ki spah snem kum ka jingjubab ia kane ka jingeh jong ka pop?`