---
title:  U Lusipher u shukor; U Khrist U Jop
date:   01/04/2024
---

Ym don ka jingbatai kaba pynshai balei ba une u angel uba janai u shah ia ka jingsarong bad ka jingbishni ba kin suh thied ha ka dohnud jong u bad ban san shaduh ka jingialeh pyrshah ia u Nongthaw jong u. Ka jingsarong jong u Soitan ka pynmih haduh ka jingialeh pyrshah ba paw pyrthei. U la pynrem ia U Blei ba u long uba leh shiliang bad u bym bishar hok. U la shukor ruh ia kiba bun ki angel da ki jingartatien bad ki jingmudui.

`Pule Jingpynpaw 12:4. Kaei ba kane ka dkhot ka pynpaw shaphang ka buit shukor jong u soitan? Katno ngut na ki angel ki la ngeit ia kita ki jingshukor jong u shaphang U Blei?`

Haba ka thma ka la jia ha bneng, ki angel ki hap ban shim ia ka rai – kin bud ia U Jisu lane ia u Lusipher? Kane ka thma ha bneng ka long kaba kumno? Hato ka dei ka thma jong ka doh lane ka thma jong ki jingstad buid ne hato ka dei baroh ar? Ngim tip bniah shisha shaphang kane, hynrei kata ka thma ka long ka thma shisha namar ia u Soitan bad ki angel jong u baroh “la beh noh shabar” bad ia ka jaka jong ki “ym shem shuh ha bneng” (Jingpynpaw 12:8,9). Kane ka thma ka dei shisha ka jingialeh.

Kawei kaba thikna shaphang kane ka thma ha bneng. Baroh iwei pa iwei na ki angel ka bneng ki hap ban shim ia ka rai ha ka liang U Khrist ne pyrshah ia U. Ngi ruh ngi hap ban rai sha ka liang aiu ngi long – sha ka liang U Khrist ne sha ka liang u soitan.

`Pule Jenesis 2:15-17, Eksodos 32:26, Joshwa 24:15, 1 Ki syiem 18:20, bad Jingpynpaw 22:17. Kiei ki ain nongrim ha ka jingialeh bakhraw kiba kine ki dkhot ki hikai ia ngi?`

Haba U Blei u la thaw ia u bynriew, u la pyniasoh jyliew eh ha ka jabieng jong ngi ia ka bor ban pyrkhat bad ban puson bad ban jied laitluid. Ka jingkyrpang jong ka jinglong briew jong ngi ka dei ka bor jinglah ban pynlong ia ki jingjied ba kynja mynsiem. Ngim dei kita ki robot (machine trei kam). Ia ngi la thaw ha ka dur ba phylla jong U Blei, kiba iapher shisha na ka jingpynlong ia ki mrad, ha ka jinglah jong ngi ban pynlong ia ki jingjied ba kynja mynsiem bad ban im da ki ain ki hukum Blei kiba bymjukut. Hadien ka jingialeh pyrshah jong u soitan ha bneng, bad hadien ka jinghap noh jong u briew, U Blei u la khot ia ki briew jong U ba kin ai ka jubab sha ka jingieit jong U, bad ban long kiba kohnguh ia ka hukum jong U da kaba jied ruh ban shakri ia U.

`Kaei ka jinghikai kaba ngi lah ban nang na ka thma ha bneng ha ka jingiadei bad ka thma ba shimet jong ngi pyrshah ia ka jingsniew? Lada u soitan u lah ban shukor ia kine ki jingthaw bahok ka bneng, te kaei ka jinghikai pat ia ngi shaphang kita ki buit sianti jong u ban shukor ia ngi?`