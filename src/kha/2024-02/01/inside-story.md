---
title:  Ka Jingiathuhkhanna kaba Jia shisha
date:   05/04/2024
---

### U Volcano, Ki ding, bad ka Covoid -19

_Da: Andrew McChesney_

U Misael Delgado Rodriguez uba long u mishoneri ha Cuban, u la iakynduh ia ki jingeh kiba khraw eh ha ka Sabbaton kaba nyngkong jong u na ka dewlynnong Canary. Tang san ngut ki briew kiba wan jingiaseng.

U Misael u la sdang mar mar ia ka kam mishoneri jong u, u da leit jngoh ia kiba la phai dien bad ia kiwei pat ki ki briew ha ka dewlynnong La Palma. Hadien shibnai u la shadkmen da ka jingpynbaptist kaba nyngkong eh. Hynrei ka jingpang khlam covid ka la pynsangeh noh ia ka kam bad ki jingeh jong u ki la nang bun nang bun. Ka ding bah ka la bam ia ka shatei jong ka dewlynnong, ba la ieh noh ia ki dkhot balang khlem ing khlem sem. Nangta ka ding ka la bam sa ia ka phang shathie. Nangta pat sa u Volcano u la bthei haduh 85 sngi, ba la pynlong ia ki nongshong shnong ka dewlynnong ban don ha ka jingshyrkhei jong ki jumai bad ban ring mynsiem ia ka lyer bih u volcano bad ruh shah tap ha u dpei. Ar ki longing Adventist ki la duh lut khoit ia baroh ki jingdon jingem.

Hapdeng ki lyeriong bah ka jingim, don kaei kaei kaba phylla ka la jia. Ka jingngeit ka la phuh syntiew. Lai snem hadien ka jingwan poi jong u Misael, 45 ngut ki briew ki la wan jingiaseng tista man la ka sngi Sabbaton. Shuh shuh 7 ngut ki briew ki la shah pynbaptist, san ngut pat ki dang pynkhreh ban shah pynbaptist, bad 15 ngut kiwei pat ki dang shim ia ka jingiapule baibl. Kaei kaba la jia?

U Misael u la ong ba ka jingduwai jingiasaid ka long u shabi. “Ngi duwai man la ka sngi ha ka por 7 baje mynstep, 2 baje mynsngi bad 9 baje mynmiet.,” u la ong. “uwei pa uwei u dkhot balang u duwai na ka bynta ki san ngut ki briew.”

Man la kawei pa kawei ka department ka trei ia ki kam ialap. Kawei ka projek, kaba la sdang da ka Spanish Union Conference, ka la iohi ia ki dkhot balang ba ki la phone sha ki briew bad ki tyrwa ia ka kot ka Ellen White, Step to Christ bad ruh ia ki jingiapule Baibl. Kiwei pat ki projek ka dei ban ai jinghikai ia ki subjek jingpule skul ha ka Facebook page jong ka balang kaba thmu khnang ban iarap ia ka jingdonkam jong ki longing longsem, ki samla, bad ki khynnah rit; ka jingialap lyngba kia music ha kaba ki samla Adventist ki pynlong ia ki concert rwai ha ki surok lane katba ki leit jngoh ia kiba pang bad kiba kyrduh, ka prokram bad ka ADRA ha kaba ki dkhot balang ki sam ia ki cards kiba khot sngewbha sha ka jingiabam lang ha ki ingbah iew; ki jinghikai shaphang ka koit ka khiah; ki jingpynpule Baibl; bad ki jingsam ia ki kot Ka Jingthrang ki Arta; bad kiwei kiwei pat ki kot. Ha ki sngi shuti kum ka sngi Ki Long kmie (Mother’s Day) ki dkhot balang ki buh ia ki card kiba kyrpang ha man la kawei pa kawei ka kot.

Ka balang ka plie ruh ia ka skul ban pynlong synran ha kaba ki parabangeit ki lah ban leit ialap, bad saw tylli ki kynhun barit ki iakynduh man la ka sngi ha ki ing ki ing.

Ka jingialap lyngba ka jingialong paralok ka long ka rukom ialap kaba jop, la ong u Misael. Kata u Volcano u dang bthei, ki dkhot balang ki pynlut ar bnai ki sam ia ki mask bad ki kot da ki jingbthah shaphang ka jingkoit jingkhiah ha ka jingiadei bad u volcano. “Ha kane ka rukom ka balang ka la pawnam bha,” u Misael u la ong. Ha ka jingshisha, bun na ki 15 ngut ki briew kiba dang shim ia ka jingiapule Baibl ki la duh lut khoit ia baroh kiei kiei ha une u volcano, bad ki phla ba kane ka jingjia ka la ialam ia ki sha U Blei, u la ong, “lymda kumta, kin ym jin da la long kiba thrang ban nang bad sngewthuh shaphang U Blei,” u la ong.

U Misael u la peit pat shadien sha ka jingiashem jong u na ka dewlynnong Canary da ka jingkmen. “Kaba sdang ka la long kaba eh shisha,” u la ong, “shisha ngi la iaid lyngba ki jingeh kiba bun, hynrei ka jingmih ka long kaba sngewhun shisha, ngi la iohi ba kumno U Blei u la kyrkhu ia ngi.”