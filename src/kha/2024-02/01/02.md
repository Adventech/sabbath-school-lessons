---
title:  Ka thma ha bneng
date:   31/03/2024
---

`Pule Jingpynpaw 12:7-9. Kaei kaba kine ki dkhot ki pynpaw shaphang ka jinglaidluid kaba don ha bneng bad ia kata ka jingmih jong ka pop? Haba u Lusipher u la ialeh pyrshah, ha kino ki lad ki lynti ba u Blei u lah ban leh ia u?`

Kine ki dkhot ki batai shaphang ka jingialeh hapdeng kaba bha bad kaba sniew. U Soitan bad ki angel jong u ki la ialeh thma pyrshah ia U Khrist bad, shisha ia ki la beh noh na bneng. Ka long kaba sngew phylla eh ba ka thma ka jia ha kata ka jaka kaba janai kum ka bneng. Balei ka jia? Hato U Blei uba dap da ka jingieit U thaw ia u angel bymman uba la sdang ia ka thma? Hato don ka jingduna ha une u angel kaba la ialam ia u ba un ialeh pyrshah? Ka Baibl ka batai shai ia ka tynrai jong ka jingsniew. Ka la plie ruh ia ka pyrda ba kah jong kane ka jingialeh hapdeng kaba bha bad kaba sniew.

`Ia nujor Esekiel 28:12-15 bad Isaiah 14:12-14. Kaei kaba la don ha ka jingmut jong une u angel bneng ia uba la khot u Lusipher kaba la ialam shaduh kane ka jingialeh thma?`

U Blei u khlem la thaw ia u ksuid. U la thaw ia u jingthaw uba phyrnai eh ia uba la khot kyrteng u Lusipher. Ia une u jingthaw la thaw janai bha. Kaba la kynthup lang ha kata ka jingjanai jong u ka long ka bor jingjied laitluid - kaba long ka nongrim jong ki ain ka jingsynshar U Blei, ia kaba la pyniaid da ka jingieit ym da ka jingpynbor. Ka pop ka mih na u Lusipher ha bneng hi. Ym don ka jingbatai kaba pynshai balei ba une u angel uba janai u shah ia ka jingsarong bad ka jingbishni ba kin suh thied ha ka dohnud jong u bad ban san shaduh ka jingialeh pyrshah ia u Nongthaw jong u.

U Lusipher u jingthaw, u la kwah ia ka jingdem jingmane kaba dei tang ka jong U Blei u Nongthaw. U la pyrshang ban knieh ia ka khet jong U Blei da kaba u la buh jingkylli bad artatien ia ka bor jong U Blei. Ka jingialeh pyrshah jong u ka la ialam sha ka thma bakhraw ha bneng.

Watla u Blei u la iaishah slem bad u Lusipher, U Blei um lah ban shah ia u Lusipher ba un nang pynsniew shuh shuh ia ka bneng da kata ka jingialeh pyrshah jong u. “Ha ka jingialang bah ha bneng ki la iasaid bad u Lusipher. U Khun U Blei u la pynpaw ia la ka jingkhraw, ka jingbha, bad ka jingbishar hok jong u Nongthaw Nongpynlong, bad ia ka jinglong bymlah ban kylla jong ki hukum jong U. U Blei hi da lade u la seng ia ka jingbeit jingryntih jong ka bneng, bad da kaba iaidlait na kata, u Lusipher u la pynjah burom ia la u Nongthaw jong u., bad u la wanrah ia jingjot thiaw ia lade hi. Hynrei ka jingmaham, ia kaba la ai ha ka jingieit bad ka jingisynei kaba bymjukut ka pynmih ha ka dohnud jong u tang ia ka jingialeh pyrshah bad jingkyntait.” Ellen G. White, The Great Controversy, pp, 494,495.

`Ka jinghikai aiu kaba phi lah ban ioh na ka jinglong jong U Blei ha ka jingiadei jong U bad ka jingsniew?`