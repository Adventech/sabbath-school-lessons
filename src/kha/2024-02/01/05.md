---
title:  Ka Jingieit ka shem ia ka lad
date:   03/04/2024
---

U Adam bad ka Im ki la leh pop, bad U Blei u la iathuh ia ki ba ki dei ban mih noh na ka kper kaba long ka ing jong ki. Naduh mynta, ka jingtrei shitom bad ka jingjynjar ka long ka bhah jong ki. Hato kin hap ban shah jynjar haduh ka jingiap khlem jingkyrmen? Hato ka jingiap ka long kaba kut jong kiei kiei baroh?

Dei ha kane ka khyllipmat ba U Blei u la ai ia kane ka jingkular ha ki ia kaba la buh jingkynmaw ha Jenesis 3:15. Da kaba peit beit sha u soitan, ia u bsein, U la ong: “bad ia ka jingshun ruh ngan buh hapdeng jong me bad kata ka briew , bad hapdeng u symbai jong me bad u symbai jong ka; U symbai jong ka un pynlwet ia ka khlieh jong me bad me men pynlwet ia ka khongdongjat jong u.” Kim shym la sngewthuh shai lut phar ia ka jingmut jong kane ka jingkren ha kata ka por, hynrei ki la tip ba ki lah ban kyrmen biang pat sa shisien. Ha kano re ka lad lyngba “u symbai jong ka briew” ba ka jingsiewspah ia ki kan sa wan pat.

U “symbai jong ka briew” shisha dei U Jisu Khrist (Kalatia 3:16). Halor ka diengphna, u soitan u la pynlwet ia ka khongdongjat jong U. Hynrei ka jingjop jong U Jisu ka long ka jingpynskhem ba ha kawei ka sngi ia ka khlieh jong u bsein yn sa pynlwet thiaw. Ka jingkhang jong ka jingjynjar bad ka jingiap kaba u Adam bad ka Im ki la plie ha kawei ka sngi yn sa khang noh junom.

`Pule Hebru 2:9, Galatia 3:13 bad 2 Korin 5:21. Kaei kaba kine ki dkhot ki iathuh ia ngi shaphang ka jingkhraw jong ka jingknia ka jingiap U Khrist halor ka diengphna?`

Hato phi ju sngew lyngngoh la U Blei u ieit ne em ia phi? Khmih sha ka diengphna, khmih sha ka pangsngiat shiah, khmih sha ki prek ha ki kti bad ki kjat jong U. Man la ka jingjaw snam jong U kaba u la phlei ha Kalbari, U Blei u ong, “Nga ieit ia phi, ngam kwah ban don ha bneng khlem ma phi. Hooid phi la leh pop, phi la die noh ia lade sha ka kti u nongshun, hooid, na lade hi phim long kiba bit dor ban ioh ia kata ka jingim kaba bymjukut. Hynrei nga la siew ia ka ram ban ioh pat ia phi.” Haba phi peit sha ka diengphna, phim dei shuh ban lyngngoh shuh la u Blei u la ieit ne em ia phi.

Ka Baibl ka kren shaphang U Jisu uba la wan sha kane ka pyrthei bad uba la mad ia ka jingpaitdohnud, ka jingsngewsih bad ia ka jingpang kumba u bynriew hi baroh u mad. Ka pynpaw ba U Khrist uba la mad ruh ia baroh ki jingpynshoi kumba ngi mad- u Khrist uba la jop lut ia ki bor ka jingdum jong ka dujok ha ka jingim jong U bad lyngba ka jingiap jong U ha ka diengphna – baroh ki mut na ka bynta jong iwei pa iwei na ngi shimet shimet.

Pyrkhat shaphang kata: U Jisu, Uta uba la thaw ia ki bneng bad pyrthei baroh (Ioannis 1:3), u la wan hiar na bneng ym tang ba u la wan sha kane ka pyrthei kaba la jot, hynrei u la shah jynjar ha ka ha ka rukom kaba ngim lah da lei lei ban shah (Isaiah 53:1-5). Bad u la leh ia kane namar ba u la ieit eh ia ngi – ia iwei pa iwei na ngi. Shisha kane ka long ka daw kaba donbor palat ba ngin don ka jingkyrmen.

`Kumno U Khrist u jubab ia ka jingpynrem jong u soitan halor ka diengphna? Ha ka jingshai jong kane ka jingialeh bakhraw hapdeng kaba bha bad kaba sniew, kaei kaba ka jingiap jong U ka la pyndep?`