---
title:  U Rangbah Lyngdoh jong ngi
date:   04/04/2024
---

Kaei kaba U Jisu u la leh na ka bynta jong ngi ha ka diengphna ka pynshisha ba u lah ban iasaid na ka bynta jong ngi ha bneng. U Trai jong ngi uba la mihpat u long u Rangbah Lyngdoh jong ngi, uba pynbiang lut ia baroh ki jingdonkam jong ngi na ka bynta ban pynim ia ngi bad ban ioh im ha ka hima jong U Blei sha bymjukut.

`Pule Hebru 4:15, 16 bad Hebru 7:25. Kumno kine ki dkhot ki ai ha ngi ia ka jingsngewskhem ha kane ka pyrthei jong ki jingpynshoi suda, ki jingpang, ki jingjynjar bad ka jingiap?`

Kane ka dkhot ka ong “U la shah pynshoi ha kiei kiei baroh syriem ia ngi; hynrei khlem pop” (Hebru 4:15). Bad ka pynlang shuh shuh, “ namar kata te to ngin iawan hajan da ka jingshlur” kata ka mut da ka jingsngewskhem triang – “ha ka khet ka jingaiei, ba ngin ioh pdiang ka jingisynei bad ba ngin ioh shem ka jingaiei ia kaban iarap ia ngi ha ka por ba donkam” (Hebru 4:16).

Ban kren shai ia ka, U Jisu u pynpaw ia ngi ha khmat ki bneng baroh, kum kita kiba la kup da ki jain balieh phyrnai jong ka hok jong U, ba la pynim da ka jingiap jong U, bad ba la siewspah da ka snam jong U. Baroh kiba ngi dei ban shah, u la shah namar jong ngi. Ha U Khrist ym don jingpynrem na ka bynta ki pop ka mynnor jong ngi. Ha U Khrist ki jingshahrem jong ngi ki la jah noh, bad lyngba ka jingiasaid ba donbor jong U, ka bor tehmraw jong ka pop ha ka jingim jong ngi ka la jot noh thiaw. Ki kynjri kiba la khum la teh ia ngi la pyndkut noh, bad ngi la long kiba laitluid.

`Pule Ioannis 17:24 – 26. Kaei ka jingthrang jong U Khrist ha ka jingialeh bakhraw hapdeng kaba bha bad kaba sniew?`

“Haba ia ka jingknia kaba khraw la pdiang hun, U Khrist u la kiew shajrong bad u kyntait ia ka jingkyntiew burom jong ki angel tad haduh ba u la pynpaw ia ka jingkyrpad: ‘Nga kwah ba ha kaba nga don ma nga, ba kita ruh kin iadon ryngkat bad nga ba kin ioh khmih ia kata ka burom jong nga kaba me la ai ha nga, naba me la ieit ia nga mynshuwa kaba pynshong nongrim ia ka pyrthei.’ Ioannis 17:24. Te kumta da kane ka bor ka jingieit kabym lah ban batai, la mih ka jubab na ka Khet jong U Blei: ‘Bad to ai ba ki angel U Blei baroh kin Mane ia U.’ Hebru 1:6. Ym don tang kawei ruh ka jingthohbria kaba u Jisu u don. Ka jingshah pynpoh ia U ka la kut, ka jingknia jong U ka la dep pura, hangta la ai ha U ia ka kyrteng kaba halor ki kyrteng baroh.” Ellen G. White, The Great Controversy, pp. 501,502. U Jisu U thrang eh ba ngin don bad U ha bneng. Ka jingthrang jong ka dohnud jong U, ka daw jong ka jingiap bad ka jingiasaid jong U ka long ban pynim ia ngi. Hato phi don ia ka jingdonkam ba khraw ha ka jingim jong phi? Iathuh ia ka ha U Jisu, hangno haba don ka jingsngewsih, u wallam jingpyntngen. Hangno hangno haba don ka jingsheptieng, u wallam ia ka jingsuk. Hangno hangno haba don ka jingshah rem, u walllam ia ka jingmap ei. Hangno hangno haba don ka jingtlot, u wallam ia ia bor.

`Kumno phi pyrkhat ia ka jingknia U Khrist ia lade na ka bynta jong ngi? Kaei kaba pynlong ia ngi ban long kiba kordor eh ha khmat jong U?`