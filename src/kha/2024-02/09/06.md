---
title:  Ki Khubor Ki Lai Angel
date:   30/05/2024
---

Ha ka Jingpynpaw 14:7, ka sur pyrta kaba jam jong u angel uba nyngkong, “To sheptieng ia U Blei bad ai ka burom ha U, naba la wan ka por ka jingbishar jong U; bad to phin ia mane dem ua Uba la thaw ia ka bneng bad ka khyndew, ia ki duriaw bad ia ki pukri um.” Ka jingkhot jong ka bneng ka long na ka bynta jong ngi ba ngin aiti lut ha ka jingmane da ka dohnud baroh sha u Nongthaw ha ka jingshai jong ka jingbishar kaban wan shen.

Ka khubor jong u angel uba ar ka pynbna, “la kyllon, la kyllong ka Babilon, kata ka nongbah kaba khraw, kaba la pyndih ia ki kynja bynriew baroh na ka wain ka jingkhih bitar ka jingklimsih jong ka” (Jingpynpaw 14:8). Ka Babilon ka ieng pharshi ia ka niam jinglamler kaba kyntait ia ka khubor jong u angel uba nyngkong ban kyrshan ia ka jingmaneblei thaw kaba bakla. Namar kata ka daw ka Jingpynpaw 14:9-11 ka maham pyrshah ia ka jingmane “ia u mrad khlaw bad ia ka dur jong u” Artylli ki jingjied la ai hangne – ka jingmane ia u Nongpynlong lane ka jingmane ia u mradkhlaw. Man la uwei pa uwei u briew ha ka pyrthei kin pynlong ka jingjied bad ka rai kaba khadduh kabym lah shuh ban kylla halor ka jingaiti bad jingmane la – ia U Jisu ne ia u Soitan.

`Pule Jingpynpaw 14:12. Kiei ki ar tylli ki jinglong kiba paw jong kito kiba kyntait ban mane ia u mradkhlaw? Balei ba kine ar ki long kiba donkam eh?`

U Blei un don ia la ki briew ha ki sngi kiba khadduh kiba iaineh bad ieit ia U, ha khmat ka jingialeh pyrshah bad ka jingpynshitom bein kaba shyrkhei ha ka histori jong ka pyrthei. Lyngba ka jingeiei jong ka hok U Khrist, kin im ba la pyndap da ka jingaiei U Blei, bad da ka jingim ha ka jingkohnguh. Ban mane dem ia u Nongthaw ka long marpyrshah ia ia ka jingmane ia u mradkhlaw bad la pynpaw ia kata da ka jingsumar ia ki Hukum U Blei. Kane ka jingialeh kaba khadduh halor ka jingmane ia U Khrist lane ia ka bor u mradklaw ka shong pdeng ha ka rukom mane Blei, bad ka pdeng jong ka jingialeh bakhraw hapdeng kaba bha bad kaba sniew ka dei ka sngi Sabbaton.

Kine ki nongbud kiba la aiti lut jong u Nongpynim, ym tang ba ki don ia jingngeit “ha” U Jisu, hynrei kin don ruh ia ka jingngeit “jong” U. Ka jingngeit jong U Jisu ka dei ka jingngeit kaba jylliew, kaba skhem bad kaba kheinduh, ba baroh ki ksuid ha dujok bad baroh ki jingjynjar ha ka pyrthei kim lah ban pynkhih ia ka. Ka dei ka jingngeit ban shaniah ha kabym iohi, ban ngeit haba ngim lah puson balei, bad ka jingkyrmen haba ym lah ban sngewthuh. Kane ka “jingngeit jong U Jisu” da lade hi ka long ka jingaiei kaba ngi ioh pdiang da ka jingngeit. Kan rah bad ialam ia ngi lyngba ki jingeh baroh kiban wan. Haba ka jingialeh bakhraw jong ki jingjynjar kiba khadduh kin wan, ngin sa ia kynduh ia ka jingshah ot noh ia ngi na ka ioh ka kot, ka jingshah pyniap, ka jingshah set byndi, bad ka jingiap hi ruh, ka jingngeit jong U Jisu kan rah bad ialam ia ngi lyngba ki kynta jong ki jingjynjar ka pyrthei tad haduh ba U Jisu un wan.

`Kumno U Blei u pynkhreh ia ka jingngeit jong phi mynta ia kaei ka ban sa wan ha ka lawei?`