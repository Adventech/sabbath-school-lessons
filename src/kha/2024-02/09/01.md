---
title:  Ka Nongrim jong ka Sorkar U Blei
date:   25/05/2024
---

### Dkhot Baibl ban pynkhreh ia ka Lynnong
Jingpynpaw 14:6–12; Eklesiastis 12:13, 14; Proberb 28:9; Daniel 7:25.

> <p>Dkhot Spel-lyndet</p>
> “Te uta u iakjakor u la sngewbitar lep ia kata ka briew bad u la leit noh ban ialehthma bad kita kiba sah na u symbai jong ka, kita kiba sumar ia ki hukum U Blei bad kiba bat ia kata ka jingphla ia U Jisu Khrist, te u la ieng halor u shyiap ka duriaw” (Jingpynpaw 12:17).

Da ka jingpule bniah ia ka Baibl, ki Adventist ki sngewthuh ia ka jingkordor jong ki ain jong ka Jaka Kyntang Tam jong ka Tabernakl ha bneng. Haba peit bniah ia ki hukum U Blei, ki ruh ki shem ia ka jingdonkam bakhraw eh jong ka sngi Sabbaton, ka hukum kaba saw. Ha ka jingshisha kane ka hukum, palat ban ia kiwei pat ki hukum, ka kdew ba U Blei u long u Nongthaw jong ngi, ka nongrim jong ki jingmane Blei ba shisha baroh – ka matpdeng kaba iadei eh ia ki sngi kiba khadduh jong ka histori ka pyrthei (Jingpynpaw 14:6-12).

Ka thong jong u Soitan naduh kaba sdang ka dei ban pynkulmar ia ka jingmane Blei da kaba pynjot ia ki hukum jong U. U tip da kaba pynkhein “ia kawei na ki” ka mut ba “la rem noh ia baroh” (Jakob 2:10); kumta u pynshlur ia ki briew ba kin pynkhein ia ki Hukum U Blei. U Soitan u isih eh ia ka sngi Sabbaton namar ka pynkynmaw ia ki briew shaphang U Nongpynlong bad ba kumno ia U dei ban mane. Hynrei ka dei ruh kaba la thoh bad buh ha ki hukum U Blei hapoh ka Jaka Kyntang Tam ha bneng. Namar ka hukum ka batai ia ka pop, katba ki briew ki wad ban long kiba iaineh ha U Blei, te kumta ki hukum jong kin dang iai long kiba donkam, kaba kynthup ia ka hukum jong ka Sabbaton.

Ka thong jong kane ka jingiapule ka long ban pyni ia ka jingiadei hapdeng ka jaka kyntang, ki hukum U Blei, ka Sabbaton, bad ka jingeh kaban sa wan halor ka dak u mrad khlaw. Ngin ia peit ruh ia ka jingiadei jong ka Sabbaton bad ka por jong ka pateng ki sngi kiba khadduh.

_Pule ia kane ka lynnong, ba la pynshong nongrim ha ka lynnong 25 -27 jong ka kot Ka Jingialeh Bakhraw, ban pynkhreh na ka bynta ka Sabbaton, June 1._