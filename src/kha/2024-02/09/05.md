---
title:  Ka Dak U Mrad Khlaw
date:   29/05/2024
---

`Pule Jingpynpaw 12:12,17 bad Jingpynpaw 13:7. Kumnno kine ki dkhot ki pynpaw ia ka jingbitar shla jong u Soitan? Balei ba u ksuid u bitar eh bad ki briew U Blei jong ki sngi kiba khadduh?`

Jingpynpaw 12 ka pynpaw ia ka jingialeh jong ka bneng hapdeng U Khrist bad u Soitan lyngba ki arta. Ka kham jur eh ha ka jinghiarthma jong u Soitan ia ki briew jong U Blei. Jingpynpaw 13 ka pynithuh ia ki ar tylli ki lok jong u iakjakor, u mradkhlaw uba mih na ka duriaw bad u mradkhlaw uba mih na ka khyndew. Kine ki ar ki bor ki iasoh lang bad u ban ialeh thma ia ki briew jong U Blei.

`Pule Jingpynpaw 13:4,8,12,15 bad Jingpynpaw 14:7,9-11. (peit ruh Jingpynpaw 15:4, Jingpynpaw 16:2, Jingpynpaw 19:20, Jingpynpaw 20:4, Jingpynpaw 22:9) Uei uwei u shabi matpdeng uba paw ha baroh kine ki dkhot?`

Peit bha ia ka jingiapher. La ki briew ki mane ia U Nongthaw lane ki mane iano re iano. U Nongthaw u long tang ma U uba dei hok ban ioh ia ka jingmane (Jingpynpaw 5:9). Ka jingialeh bakhraw hapdeng u Khrist bad u Soitan ka sdang ha bneng da ka jingmane: “Ngan kiew shalyndet ki lyoh; nganlong kum Uba hajrong tam” (Isaiah 14:14). U Soitan u la kwah ia ka jingmane kaba dei hok ka jong U Nongpynlong. Katkum ka Jingpynpaw 13, u la jop lyngba ki kam jong u mrad khlaw uba na ryngkew (Jingpynpaw 13:4).

Ka jingianujor bad u Daniel 7, ka pyni ba une u mrad na ryngkew u long kumjuh kum ka reng kaba rit kaba “thmu ban pynkylla ia ki por bad ia ka hukum” bad u la pyndonkam ia ka bor haduh 1260 sngi kaba mut 1260 snem katkum ka Baibl (Daniel 7:25; ia nujor bad Jingpynpaw 13:5); peit ruh ia ka lynnong 6). Tang kawei na ki shiphew tylli ki hukum U Blei kiba kren shaphang ka por, kata ka dei ka hukum kaba saw. Kane ka balang ka la pyrshang ban pynkylla ia ka sngi jong ka jingmane Blei na ka sngi Saitjain, kaba long ka sngi kaba hynniew jong ka taiew sha ka Sunday kaba long ka sngi nyngkong jong ka taiew.

Da ka bor ka pyrthei ban pyrshang ban pynkylla ia ka sngi mane Blei, ka sngi kaba hynniew kaba long ka Sabbaton, ia kaba U Blei hi u la ai kum ka dak jong ka bor jong U (Eksodos 31:13; Esekiel 20:12,20), ka long ka jingpyrshang ban pynsloit noh ia ka bor jong U Blei katba u lah. Kumta kane ka bynta, ka dei ka jingialeh ba khadduh halor ka jingmane Blei ba shisha bad ka jingmane blei ba bakla.

Namar kane ka daw, ka Jingpynpaw ka kdew ia ki briew kiba iaineh ha U Blei kum kito kiba “sumar ia ki hukum U Blei” (Jingpynpaw 12:17, Jingpynpaw 14:12). Kane ka kynthup ia ka sngi ba hynniew kaba long ka Sabbaton, ym dei ka sngi Sunday. Kito ki kyntait ia kane ka jingkhot jong ka khubor ki lai angel ba kin mane dem ia U Blei ha kane ka sngi ba kyntang (Isaiah 58:13) bad kiba mane ia u mrad khlaw ha ka sngi mane ba shukor, ka Sunday, kin ioh pdiang ia ka dak u mradkhlaw peit lynnong 11).