---
title:  Ka Jaka Kyntang bad ka Hukum
date:   26/05/2024
---

`Pule Jingpynpaw 11:19, Eksodos 25:16, Eksodos 31:18, bad Jingpynpaw 12:17. Kaei kaba kine ki dkhot ki kdew ia kaei kaba don ha ka synduk ka jutang ha ka Jaka Kyntang Tam?`

Ka sngi jong ka jingpyniasuk ka long ka sngi jong ka jingbishar. Ia baroh ki khun Israel la hukum ba kin ia shim bynta ha ka jinglehniam da ka jingkylla kaba mut, da kaba wad ia la ki pop, bad ban sangeh na ki kam baroh (peit Lebitikos 23:29-31). Tang ha kane ka sngi u Rangbah Lyngdoh un rung shapoh ka Jaka Kyntang Tam ban pynlong ka jingpyniasuk na ka bynta ki pop. Hangta, ha ka kamra kaba hapoh duh jong ka Jaka kyntang baroh, don ka synduk ka jutang. Hapoh jong ka synduk ka Jutang, don ki Shiphew Hukum jong U Blei, ia kiba la thoh ha ki ar tylli ki maw lyngkniap. Ka jingtap ksiar kaba tap ia ka synduk ka jutang la khot ia ka, ka khet jingisynei. Ia baroh ki jingknia ia kiba la knia, ki pynpaw ia ka jingisynei jong U Blei ia ki briew kiba pop, hynrei ka sngi jong ka jingpyniasuk ka pyni ba ia ki pop la kynmaw tad haduh ka sngi jong ka jingbishar (Hebru 10:3) bad ia ki, lah ban pyndam noh shisha tang da ka jingngeit ba ka snam U Khrist kan sait ia ki pop (1 Petros 1:18,19). Hangta ha khmat U Blei, ia ka jingisynei bad ka jingbishar hok la pyniasoh lang itynnad eh.

Haba peit sha ka Jaka Kyntang ha bneng, u apostol Ioannis u la iohi ia ka templ U Blei ba ka la plie” bad “ia ka synduk ka jutang” la pynpaw (Jingpynpaw 11:19). Ka Jingialeh Bakhraw ka pynlang shuh shuh: “hapoh kaba kyntang na kiba kyntang tam jong ka jaka kyntang ha bneng, ia ka ki hukum U Blei la buh kyntang eh – ka hukum ia kaba la kren da U Blei hi hapdeng u pyrthat halor u lum Sinai, bad ba u la thoh da la ki shympriah kti jong U, ha ki ar tylli ki mawlyngkniap. Ka hukum jong U Blei ha ka jaka kyntang ha bneng, ka long ka thymmei, ha kaba ia ki hukum la thoh ha ki maw lyngkniap bad ia kiba la buh jingkynmaw da u Moses ha ka Pentateuch ki long ki jingthoh kibym ju bakla. Kito kiba kot sha ka jingsngewthuh ia kane ka mat ba donkam ia ki yn ialam ba kin iohi ia ka jinglong ba kyntang bad bym ju kylla jong ki hukum Blei.” -- Ellen G. White, The Great Controversy, p. 434.

Katba ki riewngeit Adventist kiba nyngkong ki la ia pule bniah ia ki jinghikai jong ka Baibl shaphang ka Jaka kyntang, ki sngewthuh ia ki jingdonkam bakhraw jong ki hukum jong U Blei bad ba ka Sabbaton ka don ha ka dohnud jong kata ka hukum. Ki la puson ba lada ia ka hukum U Blei la buh kyntang eh ha ka synduk ka Jutang ha ka jaka kyntang ha bneng, da shisha ia ka ym lah ban bret noh lane pyndam noh halor ka diengphna.

`Pyrkhat shaphang ka sngi Sabbaton, kaba haduh 1000 mer ha ka shi kynta ka jingstet ka wan man la ka taiew khlem ju pep. Kaei ba kata ka iathuh ia ngi shaphang ka jingdonkam jong ka jinghikai tynrai shaphang ka jingpynlong? Kiei kiwei pat ki jinghikai tynrai kiba don kat kata ka bor pynkynmaw kaba iai wan manla ka taiew?`