---
title:  Ka Shihajar snem ha Pyrthei
date:   25/06/2024
---

Jingpynpaw 19 ka kut da ka jingbatai ba bniah shaphang ka jingwan U Jisu bad ka jingpynjot ia ki bymman. Hynrei ka jingiathuhkhanna kam pat kut. Ka Jingpynpaw 20 lynnong ka pynithuh ha ngi ia ka por kaba haduh 1000 snem, ia kaba la tip kum kata ka “Millenium”

`Pule Jingpynpaw 20:1-3. Kaei kaba kut jong u Soitan ha ka jingwan u Jisu.`

Ka jingbatai ha ka Jingpynpaw 20:1-3 ka long ka dak pharshi. Ia u Soitan ym dei ban da teh shisha da ki kynjri bad ban set ia u ha ka thliew. Haduh 1000 snem, ia u yn pynsah ha kane ka pyrthei kaba suda, ka bym don briew shuh, ba la teh da ki kynjri ka jingjia kiba u hi u la thaw. Ha 2 Petros 2:4, ngi pule ba u Soitan bad ki angel jong u ki la shah buh kyrpang da ka jingpynshitom da ki “kynjri jong ka jingdum.” Ia u Soitan yn set ha ka pyrthei da ki kynjri jong ki jingjia, ha kaba um don iano iano ruh ban pynshoi. Shi hajar snem, un iohi ia ka jingjot jingpra, jingsniew bad jingialeh pyrshah ia kaba u hi u la thaw.

Ka ktien “liewlong ba khlem trai” ha ka ktien Krik ka dei ka juh ka ktien kaba ioh na ka ktien English “Abyss.” Ka dei ruh ka juh ka ktien ia kaba la pyndonkam ha ka Septuagint, ka jingpynkylla ha ka ktien Krik jong ka Testament Barim, ban batai ia ka jinglong ka pyrthei ha ka por ka jingpynlong. “Bad ka pyrthei ka la long bakhlem dur bad kaba suda, bad ka jingdum ka la long halor ka khmat ka jingjylliew” (Jenesis 1:2). Ha ka Septuagint ka ktien “jylliew” hangne ka dei ka ktien Krik abyssos, “abyss.” Ka batai shaphang ka pyrthei kaba khlem dur. Ka “liewlong bakhlem trai” kam dei krem lane kharai ba jylliew khlem kut ka ba don ha haw haw bneng. Ka kam jong ka pop bad ka jingpynjot u Soitan, ryngkat bad ki jingkulmar bah kiban long shuwa ka jingwan arsien U Jisu, ki la pynlong ia ka pyrthei kaba dum, kabym don dur shuh kumba long ha ka por ba la pynlong nyngkong ia ka.

`Pule Jeremaiah 4:23-26 bad Jeremaiah 25:33. Kumno u nongiathuhlypa U Blei u batai shaphang kane ka jingjia?`

U nongiathuhlypa hangne u batai ia ka jinglong ba sinew ba shyrkhei jong ka jingpynjot ha ka jingwan arsien U Khrist bad ba ym don briew shuh ban im ha pyrthei hapoh kane ka 1000 snem. Ia u Soitan bad ki angel bymman jong u la ieh noh ba kin peit bad khmih ia ka jingjot kaba ki la thaw hi da ka jingialeh pyrshah jong ki. Ka bneng hi baroh kawei ka ithuh bha mynta ba ka bainong jong ka pop hi ka long ka jingiap. U Blei u pynkut noh ia ka jingeh jong ka pop khnang ba kan ym mih shuh (Nahum 1:9). Don lai tylli ki rukom ba khraw ba u Blei un leh. Nyngkong: u pynpaw ia ka jingieit bakhraw eh jong U, ka jingthrang da ka jingsngewlem, ka jingtrei ba khlem shong thait jong U ban pynim ia u bynriew. Kaba ar, U pynpaw ia ka jingbishar hok jong U, kaba beit bad ryntih, bad ia ka hok jinglong khuid jong U. Kaba lai, u shah ia ka bneng baroh kawei ba kin iohi ia ka jingmih ba shisha na ka pop bad ka jingialeh pyrshah.