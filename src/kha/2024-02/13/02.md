---
title:  Ka Jingkyrmen ha ka Por ka Jingjynjar
date:   23/06/2024
---

`Pule Jingpynpaw 22:11,12; Daniel 12:1,2; bad Jeremaiah 30:5-7. Ki jingjia aiu kiban sa jia shuwa ka jingwan arsien jong U Jisu?`

Ka jingkhang noh ia ka lad ka jingisynei ia u bynriew kan long mar ia bud bad ka por jong ka jingjynjar “kat kata ym pat la jia naduh myndang long ki jait bynriew” Jingpynpaw 16 ka batai ia ki hynniew tylli ki khlam kiba khadduh ia kiba yn sa theh noh ha ka pyrthei bymman. Hynrei, kumba ki khlam kiba la hap ha Ijipt, ia ki briew jong U Blei yn iada na ki. Peit ia ka jingkular ha U Daniel: “bad ha kata ka por yn pynim ia ki briew jong me, ia kat uban shem ba la thoh ha kata ka kitab”(Daniel 12:1). Kane ka thew ia ka “Kitab ka jingim” (Peit Philipi 4:3; Jingpynpaw 13:8; Jingpynpaw 20:12,15; Jingpynpaw 22:19). Lada ngi la iaisah kiba iaineh ha U Jisu, ia ki kyrteng jong ngi yn ym weng noh na ka Kitab ka jingim (Jingpynpaw 3:5).

`Pule 1 Ioannis 3:1-3, Ioannis 8:29, bad Ioannis 14:30. Kaei kaba long ka jingpynkhreh kaba dap biang na ka bynta ki jingjynjar kiban sa wan?`

Ha ki por jong ki jingjynjar, ki briew jong U Blei ki don ia ki jingiadei kiba jan bad kaba jylliew eh bad U Jisu ba ym don kaei kaei kaban pyniakhlad. Ki jingthrang baskhem jong ki ka long ban pynsngewbha ia U ha baroh kiei kiei khnang ba, lyngba ka kam jong U Mynsiem Bakhuid, kin ioh long kiba khuid kum ka jingkhuid jong U. Ym don ei ei ha ka dohnud U Khrist kaban sngap ia ki jingshukor u Soitan. Ngi dei ban pynleit jingmut ia kane ka jinglong jong U.

`Pule Salm 27:5, Salm 91:1-11, bad Jingpynpaw 3:10-12. Kiei ki jingkular ba la pynskhem shuh shuh kiba U Blei u ai ha ngi na ka bynta kane ka por jong ki jingjynjar?`

Don ki briew kiba la sngewthuh bakla ia ka jingmut ban im ha ki por jong ka jingjynjar khlem u nongpyniasuk. U Jisu u pynkut ia ka jingiasaid jong u ha ka jaka kyntang haba baroh iwei pa iwei ki la pynlong ia ka rai kaba khadduh ban long sha ka liang jong u ne pyrshah ia U. Hynrei kane kam mut ba ngi long marwei ha kane ka por, ban shaniah ha ka bor jong ngi. U Jisu u la pynskhem ha ngi ba un iai long ryngkat lem bad ngi (Mathaios 28:20). Ka jingngeit ka shaniah ha kaei kaba ngim iohi bad ban ngeit haba ka pyrthei sawdong jong ngi ka la kyllon noh. Ha ka por jong ka jingjynjar, ka jingngeit jong ngi ka nang khlain bad ka jingthrang jong ngi ia ka bymjukut ban im bad U Jisu sha ki bymjukut ka nang khraw.