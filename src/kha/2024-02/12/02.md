---
title:  Ka Jingiaineh ha U Blei bad ha ka Ktien jong U
date:   16/06/2024
---

`Pule Proberb 23:23, Ioannis 8:32 bad Ioannis 17:17. U ksai aiu uba pyniasoh lang ia kine ki dkhot baroh?`

Lyngba ki arta baroh, ka jingialeh bakhraw ka la long ka thma hapdeng ka jingshisha bad ka jingbakla. U Soitan u long u nonglamler bad u kpa jong ki jinglamler (Ioannis 8:44). U Jisu u long U thymmei jong ki jingshisha baroh. U pynbna, “Nga long ka lynti, ka jingshisha, bad ka jingim de” (Ioannis 14:6). Ka jingshisha kaba pyllaitluid ia ngi na ka jingshukor jong u Soitan la shem tang ha ka Ktien U Blei. Ka Baibl ka lied noh ia ki buit shukor u Soitan bad ka pynpaw ia ka jingthmu U Blei. Ka Jingthoh ka long ka sharak ia ki kjat jong ngi (Salm 119:105). U nongrwai salm u pynbna, “kaba plie ia ki ktien jong me ka ai jingshai, ka pynshemphang ia kiba shida.” (Salm 119:130). U pynlang shuh shuh, “ka jingkyllum ka ktien jong me ka long ka jingshisha” (Salm 119:160).

`Pule 2 Petros 1:16-21. Ka jingpynskhem aiu kaba u apostol u ai ia ngi ha ka jingiadei bad ka jingiathuhlypa? Ki jingbatai aiu kiba u pyndonkam ban pyni ia ka jingdonkam jong ka Ktien jingiathuhlypa U Blei?`

Ngi khlem bud ia “ki buit sianti ba shukor jong ki puriskam”. Ka jingiathuhlypa jong ka Ktien U Blei ka pynshai ia ka lynti kham shakhmat. Ka iarap ia ngi ban pyniapher ia ka jingshisha na ka jingbakla. Khlem ka Baibl, khlem ka Baibl ngin long kiba shah ialam ha ka jingsianti ki briew bad da kaba suk ngin shah shukor. “Ia ki briew jong U Blei la phah ia ki sha ka Jingthoh kum ka jingiada pyrshah ia ka jinghikai ki nonghikai ba lamler bad ki bor ba shukor jong ki mynsiem bymman jong ka jingdum. U Soitan u pyndonkam ia baroh ki buit shukor jong u ban khang lad ia ki briew na kaba tip ia ka Baibl; namar ka long ka jingkren kaba shai ban pynpaw ia ka jingshukor. . .ka jingpynbieij kaba khadduh shen kan sa wan sha ngi. U khrist lamler un sa sdang ban leh kambah hakhmat jong ngi. Ba kumta ka jingshukor kan paw kum kaba shisha ba haduh ba la eh ban pyniapher hapdeng jong ki lait tang da ka Jingthoh Bakhuid. . .Ym don lait tang kito kiba la pynskhem ia ka jingmut jong ki ha ki jingshisha ka Baibl kin lah ban ieng lyngba kane ka jingialeh kaba khadduh. Ha man la kawei pa kawei ka mynsiem kan wan ka jingtynjuh: Hato ngan kohnguh ia U Blei ban ia u briew? Ka kynta jong ka jingshim rai ka dei mynta hi. Hato ki kjat jong phi ki ieng halor u Mawsiang jong ka Ktien kabym ju kylla jong U Blei? Hato ngi long ne em kiba la pynkhreh ban ieng skhem ban iada ia ki hukum jong U Blei bad ia ka jingngeit U Jisu?” Ellen G. White, The Great controversy, pp. 593,594.

`Puson ia ka jingkylli ha ka jingkren haneng. Kaei kaban pynlah ia ngi ban ieng ha kane ka jingialeh thma kaba khadduh? Kaei kaban pynwit ia ngi na kaban pule ia ka Ktien U Blei? Kumno lehse ngin pyndem noh ia ka jingshisha sha ka jingsngewbha ba kynja briew?`