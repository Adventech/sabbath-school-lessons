---
title:  Iano Phi Mane?
date:   18/06/2024
---

Ha ki sngi kibakhadduh, ka jingialeh bakhraw kan jia, ha ka rukom kaba kum ka drama, halor ka jingmane Blei. Hato ngi mane ia u Nongthaw, lane ngi mane ia u mradkhlaw bad ia ka dur jong u? Ym don jaka hapdeng. U angel uba nyngkong ha Jingpynpaw ba 14 u khot ia ki briew shynrang bad kynthei ban “mane ia Uba la thaw ia ka bneng bad ka khyndew bad ia ki duriaw bad ia ki purkri um” (Jingpynpaw 14:7). Ka jingkyrshan shuh shuh ia kane ka jingkhot jong ka bneng, u angel uba lai u pynpaw ia ka bainong kaba shyrkhei pyrshah ia ka jingmane ia u mradkhlaw: “uta un dih na ka wain ka jingbitar shla U Blei kaba la khreh khlem pynkhleh ha ka khuri ka jingotshla jong U” (Jingpynpaw 14:10). Mar pyrshah ia kata, ia kito kiba mane ia U Nongthaw la khot kum kita kiba sumar “ia ki hukum U Blei bad ia jingngeit U Jisu” (Jingpynpaw 14:12).

Ka jingpynlong ka long ka nongrim jong ka jingmane kaba shisha (Jingpynpaw 4:11). Namar ba U Blei “u la thaw lut ia kiei kiei baroh lyngba U Jisu Khrist” (Ephesos 3:9), u Soitan u isih ia u Nongthaw bad u la pyrshang, lyngba ki bor pyrthei, ban pynkylla ia ka sngi Sabbaton, ka jingkynmaw jong ka jingpynlong (Daniel 7:25). Ka jingialeh kaban sa wan halor ka hukum jong U Blei ka thmu beit sha ka bor. Lada u Soitan u lah ban rat dyngkhong ia ka jingmane ha ka Sabbaton, shisha un pynbna ba ka bor jong u ka kham khraw ban ia ka bor U Blei. Ban pyndep ia kane ka kam, u Soitan un pyrshang ban pynngeit lane ban pynbor ia ka pyrthei baroh kawei ba kan pdiang ia ka sabbaton kaba shukor.

Watla ka long kaba eh ban iohi ia kane ban wan jia, kumba ngi la peit ha shuwa, ka pyrthei ka la nang kylla stet eh. Ka jingeh u Covid-19 ka pyni ia ngi ba tang ha ka shimiet ka pyrthei jong ngi ka lah ban kylla long da kawei pat ka pyrthei. Watla ngim tip lut kumno kan long kaban ialam sha kane ka dak u mradkhlaw, hynrei kam long kaba eh ban pyrkhat. Ka pyrthei ka long shisha kabym thikna, bad da ki tiar stad ba phylla kiba mih mynta, kaei kaba ka Baibl ka la iathuhlypa ka lah shisha ban wan jia sted eh ban ia kaba ngi pyrkhat.

`Pule Jingpynpaw 13:13-17. Kiei ki jingpynshitom kiba shisha ia kiban ai ha kito kiban ym pdiang ia ka dak u mradkhlaw?`

Kito kiba iaineh ha U Khrist, kiba pyrshah ban bud ia u mradkhlaw bad ia ka dur jong u, kin ia kynduh ia ki jingeh ha ka ioh ka kot, kumjuh ruh ia ka jingbyrngem shah pyniap. U bynriew u sah hi kumba u long: uba jakhlia, uba thrang tang ia ka bor, bad uba leh bor ruh. Watla ngim tip lut ruh thik kumno kane ka thma ba khadduh kan wan, kam dei ruh ban long kaba eh ba ngin sngewthuh ia ki por ka jingjynjar. Kine ki ktien ha U Ioannis ki kren lut phar. Haba kren shaphang U Jisu, u Ioannis u la thoh ba U “um da donkam ba uno uno ruh un phla shaphang u briew naba u hi u la tip kaei kaba la don ha u briew” (Ioannis 2:25).

`Pyrkhat shaphang ka jinglong bampong u bynriew bad ia ki jingsniew kiba u briew u lah ban leh. Balei ba kane ka pyni ba haduh katno ka long kaba suk ba kane ka jingialeh ba khadduh kan wan jia? Kaba kham donkam ka long, kaei kaba kane ka jingshisha kaba sngewsih ka hikai ia ngi shaphang ban sumar ia ka dohnud jong ngi?`