---
title:  Pule Shuh Shuh
date:   21/06/2024
---

Ha kaba sdang jong u snem 1851, ki nongialam Adventist ba nyngkong ki la tip bad sngewthuh ia u mradkhlaw uba ar jong ka Jingpynpaw 13:11-17 ba ka kdew sha ka ri America. Hynrei ka long kaba eh shisha ha kito ki por ban iohi ba kumno ka America ka lah ban pynbor ia ka pyrthei baroh kawei ba kan mane dem ia u mrad khlaw uba nyngkong (Jingpynpaw 13:12). Wat haduh ki snem 1880. Ka kynhun shipai duriaw jong ka America baroh ki don tang sawphew phra tylli ki jhad ialeh thma.

Naduh kaba kut ka thma ba nyngkong, ym don bor ha pyrthei ban ieng pyrshah ia ka bor shipai ka ri America. Watla ka ri America ka la leh kmen ha ka jinglaitluid jong ka, katba ki por ki nang shitom, kam long kaba shitom ban iohi ba ia kita ki jinglaitluid la shah iuh roit – lane la pynduh ruh. Bun kiba ngeit ba wat mynta ruh ngi iohi ba kane ka jia.

“Baroh kito kiba kyntait ban pyndem (ha kaban mane Blei ha ka sngi Sabbaton) kin shah pynshitom da ka bor sorkar, bad khadduh yn sa pynbna ba ki dei hok ban iap. Ha kawei pat ka liang ka hukum U Blei kaba leh kmen ha ka jingshongthait U Nongthaw ka dang dawa ia ka jingkohnguh bad ka maham jur da ka jingbitar shla ia kito kiba pynkhein ia ki hukum jong ka.” Ellen G. White, The Great Controversy, p. 604.

“Katba ka eriong ka nang wan, bun bah kiba kam ba la pynkyntang ia ki da ka jingngeit ha ki khubor ki lai angel, hynrei kiba khlem pynkhuid da ka jingkohnguh ia ka jingshisha, kin ieh noh ia ki kyrdan jong ki bad kin iasoh sha ka bor ba ialeh pyrshah. Da kaba iasoh bad ka pyrthei bad iashim bynta bad ka mynsiem jong ka, ki la wan ban khmih ia ki jingjia da ka jingleh mynleh, hynrei haba la tynjuh ia ki, ki long kiba la kloi ban jied ia kaba kham suk, sha ka liang u paitbah. Ki briew kiba don ki sap bad kiba sngewtynnad ki ktien, kiba shisien ki la leh kmen ha ka jingshisha, ki pyndonkam ia ka bor jong ki ban shukor bad ban ialam bakla ia ki mynsiem. Ki kylla long ki nongshun ba kthang tam jong ki para bangeit jong ki. Haba ia ki nongsumar Sabbaton la wallam ha khmat ki ingbishar, ba kin jubab na ka bynta ka jingngeit jong ki, kine ki khristan lamler kin long ki nongtalbikam ba khraw tam ha kaban mudui lamler ia ki. Da ki jingphla ba lamler bad da ki jingkren pynsniew laplah kin pynkhih ia ka jingbitar ki nongsynshar pyrshah ia ki.” Ellen G. White, The Great Controversy, p. 608.

**Ki Jingkylli ban ia Puson**:

`Balei ba ka jingsngewthuh ia ki jingjia ha ki sngi kiba khadduh ka long kaba donkam eh ha ki jingeh kiban sa wan? Kumno ka Jingthoh ka long ka jingiada na kine ki jingshukor?`

`Ki seng pyrthei baroh kiba long ki nongkyrshan ia ka jinglaitluid jong ka jingmane blei ha baroh ki spah snem. Kumno kine kin kylla sted eh?`

`Peit ia ka jingkren jong ka Ellen G. White haneng. Kiei ki jingjied kiba phi la pynlong mynta ki sngi kiban pynmih ha ka jinglong jong phi ynda phin don bad kito kiba kam Adventist ia lade ha ka lashai?`

`Kumno ka khubor jong u angel uba ar ka kylla hapoh ka jingpyrta jam, bad ka jingpynkhreh ba shimet aiu kaba ngi lah ban pynlong ban ioh diang ia u lap bah uba khadduh ban pyndep ia ka kam jong U Blei ha kane ka pyrthei?`