---
title:  Ka Jingpyrta Bajam
date:   20/06/2024
---

`Pule Jingpynpaw 18:1-4, Habbakuk 2:14, bad Mathaios 24:14. Kumno kine ki dkhot ki kren ba kumno ia ka kam U Blei ha ka pyrthei yn pyndep?`

Ka jingpynbna u angel la kyllon ka Babilon ka don “ia ka bor bakhraw.” Kum u angel ha ka Jingpynpaw 14, une u angel u ieng pli ia ki nongrah khubor kiba long ki briew. Une u angel u pynpaw ia ka burom jong U Blei ha ka jingdap pura ba ka tyngshain phyrnai ia ka pyrthei baroh kawei. Ka ktien Krik ia ka ktien “ka bor” ha ka Testament Bathymmai ka dei exousia. Bunsien ka kdew ia ka jingjop U Khrist halor ki bor ka jingdum ba kynja mynsiem bad bor ka dujok. U Jisu u pyndonkam ia kane ka ktien ha ka gospel u Mathaios ha ka jingiadei bad ka jingphah jong U ia ki synran. Ha u Mathaios 10:1, U Jisu u ai ia ka bor ha ki synran jong U halor ki bor ka jingdum ba kynja mynsiem bad ki bor ka dujok. U la phah noh ia ki ryngkat ka bor Blei jong U ba kin jop ha ka thma hapdeng kaba bha bad kaba sniew. Ha Mathaios 28, u la phah biang ia ki sa shisien ryngkat “ka bor baroh . . ha bneng bad ha khyndew” ban “leit noh ma phi bad pynlong synran ia ki kynja bynriew baroh” (Mathaios 28:18,19).

Ba la pyndap da ka bor jong U Mynsiem Bakhuid, ki la leit mih noh da ka bor jong U Khrist Uba im ba ka jingim bad ka jingiap jong U ka la jop thiaw halor ki bor ka jingdum bad ka dujok. Ka balang jong ka Testament Bathymmai ka pynshai ia ka pyrthei da ka burom jong U Blei. Ha ki khyndiat snem, ki synran ki ialap ia ka gospel ha u bynriew baroh hapoh ka bneng (Kolosai 1:23).

Ha ki por kiba khadduh, U Mynsiem Bakhuid un wan ha ka bor bah bad ia ka gospel yn ialap sted eh shaduh kaba kut ka khyndew. Da ki hajar phew hajar kin kylla kaba mut ha ka shi sngi, ka jingaiei bad ka jingshisha jong U Blei kan ktah ia ka pyrthei baroh kawei. Ha kane ka rukom, ia ka pyrthei yn maham, bad ia ka gospel, bad ka jingkyrmen kaba ka tyrwa, yn pynsaphriang kylleng ka pyrthei.

“Ka kam bakhraw jong ka gospel kam dei ban khang noh tang da ka jingpynpaw kaba khyndiat shaphang ka bor jong U Blei hynrei ka long ka dak jong ka jingsdang. Ki jingiathuhlypa kiba la pyndep ha ka jingtheh noh ia u slap uba nyngkong ha ka jingplie ia ka gospel yn sa pyndep pat sa shisien ha ka jingtheh ia u slap uba khadduh ha ka jingpynkut noh. . .

“Ki shakri jong U Blei da ki dur khmat kiba tyngshain phyrnai da ka jingpynsleh pynkyntang bakhuid kin leit sted na kawei ka jaka sha kawei pat ban ialap ia ka khubor jong ka bneng. Da ki hajar ki sur, kylleng ka pyrthei, ia ka jingmaham yn ai. Ki kambah ki jia, kiba pang kin ioh khiah, bad ki dak bad ki jingphylla kin bud ia ki riewngeit.” Ellen G. White, The Great Controversy, pp. 611,612.

`Kaei kaba dang pynslem ia ka jingtheh bor bah ia U Mynsiem Bakhuid, ia u slap uba khadduh bad ia ka jingpyrta jam? Watla ka bor jong ngi marwei marwei ka long kaba rit, ka bynta aiu kaba ngi lah ban leh ban long kiba kloi ban pdiang ia U Mynsiem Bakhuid ynda un wan?`