---
title:  Ka Thma jong ka Jingmut Jingpyrkhat
date:   18/04/2024
---

`Pule 2 Korin 4:3-6. Kaei ka jingmut jong “ia ki jingmut jingpyrkhat jongno ba u blei jong kane ka arta u la pynmatlah, mano kita kiba phi pyrkhat” (2 Korin 4:4)? Kumno kita ki khmat jong ki ki matlah? Kumno ia ki khmat la plie?`

Ka ktien “jingmut” ha ka ktien Krik ha kane ka dkhot ka dei noema. Ka jingmut ba shisha jong ka ka mut, ka bor pyrkhat bad ka bor puson baroh. Ka SDA Bible Commentary ka ai ia ka jingbatai ba don jingmut shisha shaphang kane ka dkhot. “Ka thma hapdeng U Khrist bad u Soitan ka dei ka thma jong ki jingmut u briew. (Rom 7:23,25; 12:2; 2 Korin 3:14; 11:13; Philipi 2:5; 4:7,8). Ka kam ba kongsan jong u Soitan ka dei ban pynmatlah lane pyndum ia ki jingmut jong ki briew. U leh ia kane da kaba pynlong ia ki ba kin ym pule ia ka Ktien U Blei, da kaba pynbakla noh ia ki bor jingpyrkhat da kaba pynleit jingmut ia ka met bad ka mynsiem ha kiei kiei ki jong kane ka pyrthei, bad da kaba pdiang ia ka jingsarong jong ka jingpynkhraw ialade.” – Volume 6, p. 584.

Ka jingbymtip na ka liang jong kito kiba la jah noh kam dei namar ba kim lah ban tip. Hynrei ka dei namar ba kim kwah tip. Bun kiba la ioh ia ka lad ban tip ia ka jingshisha hynrei kiba jied ban ym ngeit, bad u soitan u pynmatlah noh ia ki khmat jong ki. Ka hima jong u soitan ka long ka hima jong ka jingdum. Kumba ka SDA Bible Commentary ka ong shuh shuh, “ka gospel ka long tang ma ka ka lad ha kaba ia ki buit sianti ba shukor jong u soitan lah ban pynpaw shynna, bad ha kaba ki briew ki lah ban iohi ia ka lynti na ka jingdum sha ka jingshai.” Volume 6, p. 854. Ka bor jong ka khubor ka testament kaba thymmai ka long ka jingim, ka jingiap bad ka jingmihpat u Jisu. U Jisu u long ka dohnud jong ka gospel bad u long u pdeng duh jong ka Jingthoh baroh kawei (Ioannis 5:39).

`Pule Ioannis 1:4,5,9 bad 14. Kumno kine ki dkhot ki batai shaphang U Jisu? Peit thuh bha ruh ia ka dkhot kaba 14.`

Ha ki spah snem kiba nyngkong jong ka balang khristan, ki riewngeit jong ka testament kaba thymmai ki long kiba la aiti lut shisha ha U Khrist kum uta uba long ka jingshai jong ka jingim jong ki hapdeng ka jingdum. Ia ki la siewspah noh da ka jingaiei jong U, la pynkylla dur da ka bor jong U, bad la pynkhih ruh da ka jingieit jong U. Wat ka jingiap hi kam lah ban pynkhlad ia ka jingiaineh sngur jong ki ha U Khrist. Ki ithuh bha ia ki jingshukor jong u soitan ha ka jingshai ba tyngshain jong ka gospel. U Khrist u la ju don barobor ia ki shynrang bad kynthei kiba, da ka jingaiei jong u ki la ieng shlur na ka bynta ka jingshisha. Ha kine ki spah snem kiba nyngkong, ka jingshai jong ka jingieit, ka jingaiei, bad ka jingshisha jong U Khrist, ka la tyngshain phyrnai ha ka jingdum.