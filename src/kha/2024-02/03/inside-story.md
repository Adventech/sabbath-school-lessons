---
title:  Ka Jingiathuhkhanna kaba Jia shisha
date:   19/04/2024
---

### Ka khynnah skul ba iaineh ha Italy

_Da Andrew McChesney_

Ha Italy, ki khynnah skul ki don ka lad ban jied ba kin pynlut shi kynta ban shong ha ka klas hikai Baibl ha ka shitaiew ha ka Public School. Kum ka khynnah rit, ka Sara ka la rai ban leit sha kane ka klas namar ka kwah eh ban tip shuh shuh shaphang ka Baibl.

Ki para klas jong ki shen ki la ithuh ba ka la tip bha ia ka Baibl. Te haba i nonghikai i la kylli jingkylli, ki la jubab, “ka Sara ka tip ia ka jubab!”

Hadien ba la iohsngew ia kaei kaba ki khynnah skul ki ong ia kane bun bun bnai, ka nonghikai ka la kylli ia ka Sara, “Kumno phi tip bha ia ka Baibl?”

“Nga leit sha ka balang Seventh day Adventitst,” ka la ong.

Ka nonghikai ka la kwah tip shuh shuh, te ka la leit jingiaseng lang bad ka Sara.

Ka Sara ka la ioh ia ka nonghikai Baibl thymmai haba ka la shong klas VI. Ha kane ka por ruh ka la lah ban jubab ia ki jingkylli ka nonghikai. La pynshoh biej, kane ka nonghikai ka la khot sngewbha ia ka Sarah ba kan pynlut shi kynta ban shim klas ban hikai shaphang ka balang Seventh day Adventist. Ka Sara ka la pynkhreh da ka jingiarap jong u pastor bad kiwei pat ki nongialam balang. Ha kaba kut jong ka jingkren, ki para khynnah ki la sdang ban kylli jing kylli ia ka shaphang ka sngi Sabbaton.

Mynta ka Sara ka la don ha ka High School bad ka nonghikai Baibl jong ka ka dei ka riewniam, nun. Ha kawei ka sngi ka la pynlyngngoh ia ka nonghikai jong ka da kaba ka la thoh ia kawei ka dkhot Baibl ha ka paper thoh exam jong ka. Kiwei pat ki khynnah samla kim ju lah ban pule lyndet wat tang kawei ruh ka dkhot. Kane ka nun ka la khot ia ka Sara ba kan ai jingbatai balei ka thoh, bad ka Sarah ka la iathuh ia ka shaphang ka jingngeit jong ka. Hadien kata kane ka nun ka la wan sha ingmane jong ka Sara.

Ha kawei pat ka klas ha High School, ka nonghikai ka la sngewdom ia ka Sara haba kam lah ban jubab ia ka jingkylli shaphang ka niam. Ka Sara ka la iathuh ba ka khlem la tip namar ba kam dei ka dkhot balang jong kata ka balang ba heh tam ha Italy. Ka nonghikai ka la kylli ia shibun eh ki jingkylli bad ka la khot sngewbha ia ka Sara ba kan hikai ia ka klas shaphang ka balang Seventh day Adventist. Ka jingkren jong ka Sarah ka la pynsngewbha eh ia ka nonghikai, bad ka la ong, “ka long kaba sngewtynnad eh ban nang shaphang kawei pat ka jingngeit ha kane ka klas”

Ha u snem uba bud, ka Sara ka la don klas ha ka sngi Sabbaton na ka juh ka nonghikai. Ka nonghikai ka la pynbor ia ka Sara ba ka dei ban wan skul, bad haba ka khlem wan skul, ka la kren pyndom ia ka. “Sngewbha wan skul,” ka la ong. “Ngin ym iathuh briew ba phi wan jingiaseng.”

Na kawei ka taiew sha kawei pat ka taiew, ka la kren pynshrai ia ka Sara. “Nga ruh nga lah ban shong ha ing ha ka sngi saitjain,” ka la ong. “Kan kham bha ban shong ha ing ban ia kaba wan skul.”

Ha ka jinglyngngoh jong ka Sara, kawei na ki para klas jong ka ka la iada bad kyrshan ia ka Sara hakhmat ka nonghikai. Te ha kawei ka sngi Sabbaton, katba ka Sara ka dang don ha ingmane, ka nonghikai ka la iaroh ia ka Sara ha klas. “Watla ka Sara ka don hangne tang mar shiteng na ki por skul, ka ioh mark kham bun pat ban ia phi baroh,” ka la ong.

Ka Sara ka ngeit ba U Blei u la kyrkhu eh ia ka ban phla ia ka jingngeit jong ka.

“Ngam pat la ju buhrieh ia ka jingngeit jong nga na ki para klas jong nga,” ka la iathuh ia ka Adventist Mission. “Ki para klas jong nga ki burom ia nga bad ki tip ba ka jingngeit jong nga ka long kongsan eh ha nga.”