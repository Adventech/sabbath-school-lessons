---
title:  La iada da ka Ktien
date:   16/04/2024
---

`Ianujor Ioannis 17:15-17 bad Ki Kam 20:32. Kiei ki jinghikai kiba U Jisu bad ki apostol ki la ai ha ngi ha ka jingiadei bad ka jingiada na ki jingshukor jong u soitan?`

Ka Baibl ka long ka jingpynpaw kaba janai khlem jingbakla ia ka mon jong U Blei. Ka iathuh ia ka jingthmu jong ka bneng na ka bynta ka jingpynim ia u bynriew. Namar “Ka jingthoh baroh ka long kaba la pyrsad mynsiem da U Blei, bad kaba myntoi ia ka jinghikai, ia ka jingsneng, ia ka jingpynbeit, ia ka jingpynmlien kaba ha ka hok” (2 Timothi 3:16). Kata ka mut “baroh ka jingthoh” ka long kaba la pyrsad mynsiem da U Blei; ym tang katto katne bynta, lane ym tang katto katne bynta kaba kham donkam ban ia kiwei. Ka Baibl hi baroh kawei dei ban pdiang kum ka ktien jong U Blei. Lymkumta, ka jingkhang ka plie wang na ka bynta ka jingrung jong ki jingshukor.

Ka Baibl da kaba shai kdar ka pynpaw ia ka jingieit kaba bymjukut jong U Blei hapdeng ka jingialeh kaba khraw. Ka pynlehrain ruh ia ka jingshukor bad ki jingthmu ba pynjot jong u soitan. U soitan u isih eh ia ka Ktien jong U Blei bad u la leh lut ia kiei kiei kiba u lah lyngba ki spah snem kiba la leit ban pynjot thiaw ia ka bor jong ka.

Nalor baroh, kaei shisha kaba ngi lah ban tip shaphang ka jingthmu jong ka jingpynim U Blei khlem ka Baibl? Haduh katno, shaphang ka jingkha, ka jingim bad ka jinghikai bad ka jingshakri jong U Jisu? Khlem ka Jingthoh, hato ngin lah mo ban sngewthuh ia ka jingjylliew jong ka jingiap jong U Jisu Khrist, ka burom jong ka jingmihpat jong U, ka bor jong ka jingiasaid bad ka bor bad burom jong ka jingwan arsien jong U?

Baroh kine ki jingshisha kiba donkam eh la pynpaw, la hikai bad la shon jur ha ka Ktien jong U Blei. Ma ka tang ma ka hi ka dei ban long ka kyrdan kaba khraw tam eh ban sngewthuh ia baroh ki jingshisha kiba kyntang.

Ngi dei ban ialeh pyrshah ia kano kano lane ia baroh ki jingpyrshang ban pynhiar ia ka bor bad ia ka jinglong ba la pyrsad mynsiem jong ka, wat na ka bynta kito kiba, kam ialade ba ki don jingieit bakhraw eh ia ka Baibl, kiba wanrah jingartatien shaphang jong ka la ha ka rukom barieh ne ba paw. Kaba sngewsih, khmatam lyngba ki jingpyrkhat stad kiba mynta, bun na ki riewstad Baibl bad ki khristan ruh ki shim khia kham bun ha ka jinghikai jingstad briew ia ka Jingthoh ba ka Baibl ka kylla long ka ktien u briew hynrei ym ka Ktien U Blei. Ki ia said nia ruh ba ka Baibl ka dei ka jingthoh jong ki syiem, ki nongaplangbrot, ki nongtong dohkha, ki lyngdoh, ki myllung thoh jingrwai bad kiwei pat kiba iasam ia ka jingsngewthuh jong ki bad ka jingngeit jong ki ia U Blei, ia ka mariang bad ia ka jingshisha jong kaei kaba ki sngewthuh katkum ka por bad ka jaka jong ki.

Shisha mynta? Lada kane ka long kaba shisha, balei ba ma ngi, kiba im mynta ki sngi ha kane ka spah snem kaba 21, ngin dang pynleit jingmut ia kaei kaba kine ki briew ki thoh bad ki sngewthuh bad ba ngin pynleit jingmut ia kata ka jingkyrmen jong ka bynjukut?

Ngim dei ban ngeit ia ki da lei lei ruh em.

`Pule Salm 119:105, 116,130 bad 160. Ki jinghikai aiu kiba ki nongrwai Salm ki hikai ia ngi ha ka jingiadei bad ka jingdonkam bad jingkongsan jong ka ktien jong U Blei ha ka jingthmu na ka bynta ka jingpynim?`