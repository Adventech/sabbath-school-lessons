---
title:  Ka Jingshai ka tyngshain ha ka jingdum
date:   13/04/2024
---

### Dkhot Baibl ban pynkhreh ia ka Lynnong
Ioannis 8:44; Proberb. 23:23; Ki Kam 20:27–32; 2 Thessoloni. 2:7–12; Salm. 119:105, 116, 130, 133, 160; Proberb. 16:25; 2 Korin 4:3–6.

> <p>Dkhot Spel-lyndet</p>
> “Ynda kumta U Jisu u la iathuh ha ki, Shibit arbit kata ka jingshai ka dang long lem bad phi: to iaid katba phi iadon kata ka jingshai, ba kaba dum kan ym ioh lap ia phi; namar uta uba da iaid ha kaba dum, um tip kein shaei u leit.” (Ioannis 12:35)

Ha ka Kitab kaba khadduh jong ka Baibl, ka Kitab Jingpynpaw, ia u ksuid la batai ba u dei u Iakjakor bad u bsein tymmen (Jingpynpaw 12:9). U dei u iakjakor namar u kwah ban pynjot ia ki briew jong U Blei, bad u dei u bsein namar u pyndonkam ia ki buit siantia ba shukor jong u baroh ban shukor ia ki. Ha ki snem hadien ka jingiap jong u Jisu Khrist. Ia ki hajar pa hajar la pynshitom bein, la bret ia ki ha ki sing, bad thang im ruh ia ki da ki nongsynshar ka Rome namar ba ki la kyntait ban mane ia ki bleithaw jong ki. Hynrei hapdeng kane ka jingpynshitom ba runar sat, bun bah ki la long kiba iaineh, ka gospel ka la nang iai phriang kylleng, bad ka balang ka la nangroi kyrhai.

Kat kum ka jingmih nangta, u Soitan u la pynkylla ia ki buit trei kam jong u. Da ki hajar phew hajar ki nongmane bleithaw ki la shah pynbaptis khlem ka jingshah hikai kaba bniah na ka ktien U Blei bad ka jingshisha. Ka jinglamler bad jingbakla ka la sdang ban rung jur eh hapoh ka balang katba ki nongialam ki la pyniasoh lang ia ka jingshisha jong ka Baibl bad ki dustur bad jinghikai pateng ki briew. Ki spah snem kiba saw bad ba san ki dei ki ia jong ka jingpynhiardor ne jingpyndem haba ka balang ka la sdang ban pyniadei bad pyntrei kam lang ia ka dustur mane blei ki nongmane bleithaw bad ki jinghikai khristan jong ka Baibl.

Hynrei wat hapdeng ki jingeh kiba khraw eh jong ka jingim, U Blei u la iai long ryngkat bad la ki briew jong U. Ki la shem ia U Jisu, “uba long ka lynti, ka jingshisha bad ka jingim de,” bad lyngba ka bor jong U Mynsiem Bakhuid, ki la ieng skhem, wat hakhmat jong ka jingshah pynbor kaba jur tam eh ba kin pyndem lane len noh ia ka jingngeit. Ki la iaisah kiba iaineh bahok ha U Blei bad ha ka mon jong u katkum ka Jingthoh khlem da shah pynkhih phaloh shane bad shatai, khlem da khein ia ki jingeh kiba don ha khmat la ki long kiba rieh ne kiba paw pyllein.

_Pule ia kane kane ka lynnong, pynshongnongrim ha ka The Great Controversy, Lynnong 3 ban pynkhreh na ka bynta ka Sabbaton, April 20_