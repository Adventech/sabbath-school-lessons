---
title:  'Jingpyndem: Ki buit ba sianti jong u Soitan'
date:   14/04/2024
---

`Ianujor Ioannis 14:6 bad Ioannis 8:44. Kaei ka jingiapher hapdeng ka jinglong jong U Jisu bad u Soitan kumba la iohi ha kine ki dkhot?`

Kaei kaba U Jisu u ong ka long kaba shisha namar u long u tynrai jong ka jingshisha. Ka jingshisha ka mih naduh ka dohnud jong U Blei uba stad tam halor baroh, Uba ieit tam eh halor baroh, Uba tip lut ia baroh. U long ka nongrim jong ka jingshisha bad ki jingshisha baroh.

Markhongpong ia kata, u Soitan u long u nonglamler bad u kpa jong ka jinglamler baroh. U pynkhreh da kaba pyndonkam ia ki jinglamler, jingshukor, bad ki khubor bakla suda bad pynkulmar ia ka jingshisha bad ialam jngai noh ia ki briew na U Blei. U la shukor ia ka Im ha ka kper Eden da kaba pynthohbria ia ka jingshisha, da kaba u wanrah ia ka jingartatien, bad da kaba len pyrshah ia kaei kaba U Blei u la kren. Ki jingkren u Soitan, “phin ym iap noh shisha,” ha ka jingiadei bad kaba bam ia u soh adong, ka long shisha ka jingkren pyrshah kaba shai eh ia kaei kaba U Blei u la ong. Lyngba ki spah snem, u Soitan u la pyndonkam ia ki juh ki rukom treikam. U la pynartatien ia ka jingshaniah ha ka Ktien jong U Blei, da kaba kren pyrshah ia ka mon ba la pynpaw shai ka jong U Blei, bad batai lamler ia ka jingthoh bad ha kiba bun ki khep u la pynkylla ia ki jingkren jong ka Baibl ban ioh pynksan jubor ia ki jinghikai jong u.

`Pule Proberb 23:23, Ioannis 17:17 bad Ioannis 8:32. Kiei ki jingiasyriem kiba phi iohi ha kine ki dkhot Baibl ha ka jingiadei bad ka jingshisha jong ka Ktien U Blei? Kaei ka khubor pdeng jong ki?`

“U soitan u tip bha ba ka Jingthoh Bakhuid ka dei ka bor ba pynlah ia ki briew ban kyntait ia ka jingshukor jong u bad ban ieng pyrshah ia ka bor jong u. Dei tang da ka Ktien hi ba wat u Nongpynim jong ka pyrthei u la jop ia ka jingpynshoi jong u. Ha man la ka jingwan hiar thma u Khrist u wanrah ia ka stieh jong ka jingshisha ba bymjukut, da kaba ong “la thoh.” Ha man la ka jingpynshoi jong u nongshun, u pyni da ka jingstad bad ka bor jong ka Ktien. Khnang ba u Soitan un pynneh pynsah ia ka jingshukor jong u halor ki briew, bad ban seng ia ka nongrim ka bor jong u ha ka jingsynshar u khun ka jingjot, u pynlong ia ki ba kin ym tip ei ei shaphang ka Jingthoh. Ka Baibl kan kyntiew ia U Blei bad kan buh ia ki briew ba shisha ha ka kut ba skhem; namar kata, ka jingshisha kaba rieh jong ka ka dei ban shah buhrieh bad ban shah thombor. Ia kane ka buit trei kam la pyndonkam da ka balang Katholik. Da ki spah snem ia ka jingsam paitbah ia ka Baibl la khang lad tyngeh. Ia ki briew la maham ba kim dei ban pule ia ka lane ban don ruh ia ka ha ki ing ki sem jong ki, bad ki lyngdoh ba bymman kin batai bad hikai ia ka Baibl katkum ka mon jong ki khnang ba kin pynneh pynsah ia ka jingleh mynleh jong ki. Kumta u Pope u kylla long bad ba la tip paitbah ia u ha ka pyrthei kum u nongmih bujli ia U Blei ha ka pyrthei, ha uba la pynkhamti ia ka bor halor ka balang bad ruh halor ka hima.” – Ellen G. White, The Great Controversy, p. 51.

`Iakren ia ki lynti kiba u soitan u pyrshang ban pynbakla lane ban batai shukor ia ka Ktien U Blei ha kine ki sngi.`