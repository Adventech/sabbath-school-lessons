---
title:  Ki suri ba Runar
date:   15/04/2024
---

`Pule Ki Kam 20:27-32. Kiei ki jingmaham kiba u apostol Paul u la kren shai bad u la ai ha ki nongialam balang na Ephesos ha ka jingiadei bad kane ka jingshukor kaban sa wan?`

Ka jingthmu jong ka jingsneng jong u Paul ka long ban pynkhreh ia ka balang ia kaei kaban sa wan. Ha kine ki dkhot u la batai ia ka jingsngewkhia kaba donkam palat.

Ka jingsngewkhia jong u ka long “ki suri ba runar sat kin iabsut hapdeng jong phi, kim da isynei ia kata ka kynhun” (Ki Kam 20:29). Ha kiwei pat ki kyntien, ki riewngeit kin ia kynduh ia ki jingshah pynshitom kiba shyrkhei eh napoh ka balang hi.

U apostol Paul u pynpaw ia ka jingsngewkhia jong u haba u ong “bad napdeng jong phi hi ruh ki rangbah kin iamih kiba ialap ia kiei kiei ruh kiba bakla, ia kaban ring pah ia ki synran hadien jong ki” (Ki Kam 20:30). Ka jinglamler kan sa rung hapoh ka balang. Ki jinghikai kiba khyllah kin sa shim noh ia ka jaka ka jingshisha ba kynja Blei. Ki jingleh niam nongmane bleithaw kin sa nang roi. Ha ka spah snem ba saw bad ba san, ka jingpyndem ba jar jar ka la rung hapoh ka balang khristan, I kumba ka jingjop jong ka mission ka la nang khraw. Hynrei ka jingmih ba shyrkhei nangta ka long ka jingiakhlad noh jong ki briew na ka jingshisha baim jong ka Ktien U Blei.

`Pule 2 Thessoloni 2:7-12. Kumno u apostol Paul u batai ia kane ka jingshukor kaban sa wan? Kiei ki jinglong kiba ki riewngeit ki dei ban peit ban khmih?`

Ka jingkren jong u Paul, “ka jingmaian jong ka pop kan man bun mynta ka la trei,” ka long kaba donkam eh. Wat ha ki por jong u Paul, la don ka jingiakhlad kaba suki suki jong ki riewngeit na ka jingshisha jong ka Ktien U Blei ha ka jingiadei bad ka jingkohnguh ia ki hukum jong U Blei. Kane ka jingiakhlad kan nang kham khraw ha ki spah snem kiban sa wan.

Marpyrshah ia ka hukum kaba ar, ia ki bleithaw la pynrung ha ka jingmane khristan. Da ki spah snem ki bleithaw ki la long ha khmat duh ka jingmane ki niam ki nongmane bleithaw. Ban pynlong ia ka balang khristan kaba kham suk ba ki nongmane bleithaw kin pdiang bad ban rung sha ka balang khristan, ia ki bleithaw jong ki la ai kyrteng thymmai ia kiba la ju khot ki riewkhuid. Ka Sunday ka sngi mane blei ban pyndonburom ia ka jingmihpat. Kane ka sngi mane kaba shukor ia kaba khlem kren da ka Baibl ka la neh haduh mynta ki sngi.

`Kiei ki jait jingpyndem kiba ngi iohi kiba la rung ha ka balang ha kine ki sngi? Kaba kham donkam, kiei ki jait jingpyndem kiba phi ruh phi leh? Hato ka ju long ne em teng teng ha kaba pyniadei lang ia ka jingshisha bad ka jingbakla?`