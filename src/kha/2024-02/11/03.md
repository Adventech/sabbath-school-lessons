---
title:  Ka Jingeh kaban sa wan
date:   10/06/2024
---

Ka jingiathuhlypa shaphang ka dak u mradkhlaw ha ka Jingpynpaw 13 ka lynnong ka iathuh ia ngi shaphang ka thma kaba khraw tam, kaba shyrkhei tam ha ka borbah bor san jong u Soitan pyrshah ia U Blei. Naduh ka por ba U Jisu u la iap ha ka diengphna, u nongshun u la tip ba u la shah rem, hynrei u la rai tyngeh ban kem ia kiba bun katba u lah sha ka jingiap lem bad u. Ka buit ba nyngkong jong u ha kane ka thma ka long ka jingshukor. Haba ka jingshukor kam trei kam, un leh da ka bor. Shisha u dei u tynrai jong ka bor bymman ba uno uno uba kyntait ban mane ia u mradkhlaw bad ban pdiang ia ka dak jong u, un shah pyniap noh.

Ka jingpynshitom ba kynja niam, shisha, kam long kaba thymmai. Ka la don naduh ka por u Kain ba u pyniap ia u Abel namar ba u la kohnguh ia ka hukum U Blei. U Jisu u la ong ba kane kan jia ruh wat hapdeng ki riewngeit.

`Pule Ioannis 16:2, Mathaios 10:22, 2 Timothi 3:12, bad 1 Petros 4:12. Kaei ka jingiashem jong ka balang ha ka Testament kaba Thymmai, bad kumno kane ka don jingiadei bad ka por jong ka Balang U Jisu ha ki sngi kiba khadduh?`

Lyngba ka histori ki khristan baroh, ka jingpynshitom bein ka long kaba ju jia. Ka la jia ha ka Rome ba mane bleithaw hynrei ka long kaba paw shynna ha ka jingpynshitom ba shyrkhei ia ki khristan kiba ngeit ha ka Baibl da ka balang Katholik. Ka dak u mradkhlaw ka dei ka buit ba khadduh eh jong kane ka thma. Kum ki jingpynshitom kiba la leit, ka dei ka buit ban pynbor ia baroh ba kin pyndem noh sha kata ka jingngeit kaba la buh beit da ka ain bymman jong ka jingmane blei.

Ka jingiathuhlypa ka kdew ba ka jingpynshitom bein kan sdang da ka liang ka pisa pilain: ym don ba lah ban die lane ban thied lymda ki don ia ka dak u mrad khlaw. Uno uno uba kyntait ban pdiang ia kane ka dak shisha yn rai pyniap noh ia u (Jingpynpaw 13:15,17).

U ksuid u la pynkhreh ia kiba kam khristan ia lade ba kin pdiang ia ka dak jong u mradkhlaw ynda ka jingtynjuh kaba khadduh kan wan da kaba un pynshlur ia ki ba kin len noh ia ka jingngeit. Haba kan paw kumba ka pyrthei baroh ka la pyndem lut ha u mradkhlaw da ka jingiaroh bad jingmane ba phylla (Jingpynpaw 13:3), kyndit kyndit ka jingpyni dur ka kylla, bad ka camera jong ka jingiathuhlypa ka phai sha ki briew jong U Blei. Jingpynpaw 14:12 ka pyni ha ngi ia kane ka dur pyni. “Hangne don ka jingiaishah jong ki riewkhuid kita kiba ki sumar ia ki hukum U Blei bad ia ka jingngeit U Jisu.” Ki briew jong U Blei ki im ka jingim jong ka jingkohnguh. Da ka jingaiei jong U, ki ieng skhem wat la ka pyrthei ka la khynñiuh lut. Katba ka pyrthei ka bud ia u mradkhlaw, ki “bud ia U Khunlangbrot kat shaba u leit” (Jingpynpaw 14:4). Da ka bor jong U Khrist, ki jop halor ki bor ka dujok kiba la ker tawiar pyrshah sawdong ia ki.

Kumba ngi la iohi ha ka lynnong 9, ka thma hapdeng kaba bha bad kaba sniew ka dei halor ka jingmane. U mradkhlaw u pyndonkam ia ka jingshukor, hynrei haba kata kam lah, un pyndonkam da ka bor bah.

`Haduh katno stet mynta ruh phi shah ba ka jingioh jingkot jong phi kan pyntlot ia ka jingsumar jong phi ia ka sngi Sabbaton?`