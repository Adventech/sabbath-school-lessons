---
title:  Pule Shuh Shuh
date:   14/06/2024
---

Ka jingmane ia u mrad khlaw bad ia ka dur jong u ka don jingiadei bad Daniel 3 lynnong, ha kaba u Shedrak, u Meshak bad u Abednego ki la shah hukum da u syiem ka Babilon ba kin dem ia ka durblei ksiar lane ba kin shah bret ha ka lawar ding ba la thang rhem. Ka Babilon hyndai bad ka Babilon ba mynta, ka jingeh ka dei ka jingmane. Ka jingmane kaba shisha ka kyrsoi na ka jingmut ia kaba la hikai da ka Ktien U Blei, ka mynsiem kaba la kylla da ka jingkyrmen jong U, bad ka dohnud kaba la pyndap da U Mynsiem. Te kumta ngin ym long kiba “pyniasyriem bad kane ka pyrthei” hynrei kiba im katkum ka mon jong U Blei, ia kaba ngi lah ban shem tang ha ka Ktien jong U. Dei tang kata kaba long ka jingiada baskhem jong ngi!

“U Blei um ju pynbor ia ka mon lane ka jingsngewthuh; hynrei u Soitan u iai wad lad – ban tehlakam ia kito kiba um lah ban pyndem – da ka jingpynbor bad ka jingrunar. Lyngba ka jingpynsheptieng bad ka jingpynbor u synshar ia ki briew ba kin pyndem bad mane ia u. Ban pyndep ia kane, u trei kam lyngba kine ar, ka bor niam bad ka bor sorkar, ban pynkhih ia ki ba kin pynskhem ia ki ain briew kiba long pyrshah ia ki Hukum U Blei.” Ellen G. White, The Great Controversy, p. 591.

Khnang ban ieng pyrshah ia ki jingtynjuh kiba hakhmat jong ki, ki dei ban sngewthuh ia ka mon jong U Blei kumba la pynpaw ha ka Ktien jong U; ki lah ban pyndon burom ia U tang haba kin don ia ka jingsngewthuh kaba beit bad kaba dei shaphang ka jinglong jong U, ka jingthmu ka jingsynshar katkum kata ka jinglong jong U. Ym don hynrei lait tang kito kiba la pynskhem ia ka jingmut ha ka jingshisha jong ka Baibl kin lah ban ieng lyngba ki jingialeh kiba khadduh.” The Great Controversy, p. 593.

“Hynrei U Blei un don ia ki briew jong U ha kane ka pyrthei kiban pynneh pynsah ia ka Baibl, bad pynlong ia Ka, kum ka nongrim jong ki jinghikai bad ka bor jingpynkylla jong ki baroh. Ka jinghikai jong ki briew kiba stad, ka jingstad saian, ki bor jingrai jong ki seng sain hima sima, kat ka jingbun jong kita ki balang kiba ki wan, ka sur jong ki paitbah – ym tang iwei lane baroh na kine ba dei ban pdiang kum ka sakhi jingkyrshan ne jingpyrshah ia kano kano ka mat jingngeit. Shuwa ban pdiang ia kano kano ka jinghikai lane ka ain, ngi dei ban dawa ia ka jingpynshai “ ‘Kumta ong U Trai’ ha ka jingkyrshan ia ka.” The Great Controversy, p. 595.

**Ki Jingkylli ban ia Puson**:

`Kumno ngin im ha ka jingkhmih lynti ia ka jingwan jong U Khrist bad iadon bynta ha kane ka jingkyrmen khlem da long ki nongiathuh lane nongphla sha kiwei pat?`

`Pynleit jingmut ha ka jingkylli jong ka jingmane. Kaei kaba ka jingim ba man la ka sngi jong ngi, ka jingtrei kaba man la ka sngi, ka iathuh ia ngi shaphang iano bad ia kaei ngi mane?`

`Kumno ngin iarap ia lade bad ia kiwei ruh ba kin tur ia ka lawei da ka jingsngewskhem ym da ka jingsheptieng?`

`Kiei ki jingiapher ba khraw da kaba sngewthuh ia ki jingjia ha ki sngi kiba khadduh ka iarap ia ka jingim jong ngi mynta ki sngi?`