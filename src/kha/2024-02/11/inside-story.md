---
title:  Ka Jingiathuhkhanna kaba Jia shisha
date:   14/06/2024
---

### Ynnai Dohsniang, Hooid ia ka Sabbaton

_Da Andrew McChesney_

Ka Sara ka la pyrkhat shaphang ka balang Seventh day Adventist katba ka iarap ia ka kmie jong ka ban die dohsniang bad kyiad ha Mozambique ha Africa ba shathie lam mihngi.

Balei ba ki Adventist ki leit jingiaseng ha ka sngi Saitjain? Ka la sngewlyngngoh.

Kum ka khynnah rit, ka Sara ka leit jingiaseng Adventist la bun bun sien bad u hynmen heh jong ka, uba la long u Adventist. Hynrei ka la hap ban leit sah noh sha kawei pat ka shnong, bad ka la leit jingiaseng ha ka balang ka kmie jong ka.

Katba ka dang trei bad la ka kmie, ki jingkynmaw shaphang ka balang Adventist ki la wan phai pat sha ka. Ka la pyrkhat shaphang ki paramarjan Adventist kiba la wan sah marjan bad ka. Ka Sarah ka la rai ban kylli na ki, balei ba ki leit jingiaseng ha ka sngi Saitjain.

Kine ki paramarjan ki la pdiang sngewbha ia ki jingkylli ka Sara, bad ki la plie ia ka Baibl sha ka hukum kaba saw ha ki Eksodos 20:8-11. Ka Sara ka la pule, “Kynmaw ia ka sngi Sabbaton ban rakhe khuid ia ka, hynriew sngi men trei bad men leh ia ki kam jong me baroh, hynrei ka sngi kaba hynniew ka long ka Sabbaton ia U Trai U Blei jong me, ha kata men ym leh ma me kano kano ka kam.” Ka la pule ruh ia kiwei pat ki dkhot kiba kren ia ka jingkhuid bad jingkyntang jong ka Sabbaton ka sngi kaba hynniew. Ka la iohi ruh ia ka jingthoh ba U Jisu u leit jingiaseng ha ka sngi kaba hynniew haba u dang don ha ka pyrthei. Te ka la rai ba kan sumar ia ka Sabbaton ka sngi kaba hynniew jong ka taiew.

Ka kmie ka bitar lep haba ka Sara ka la iathuh ia ka ba kan ym die dohsniang lane kyiad shuh ha ka sngi saitjain. Ka la khang pyrshah ia ka Sara na kaba leit jingiaseng Seventh day. Ka Sara ka la leit la ka leit. Ka la kwah eh ban burom ia ka kmie jong ka kumba U Blei u la hukum ha ka hukum kaba san (Eksodos 20:12). Hynrei ka sngewthuh ruh ba ka kham kordor “ban kohnguh ia U Blei ban ia u briew” (Ki Kam 5:29).

Ki jingeh ki la nangmih haba ka Sara ka la sangeh ban die dohsniang bad kyiad. Ka la batai ha ka kmie, ba U Blei um sngewbha ia ngi ban bam ia ki jingbam bymkhuid, kum ka dohsniang (Lebitikos 11:7), lane ka jingdih ia ki kyiad (Proberb 20:1). Ka la ong shuh shuh, ka Baibl ia hikai ba “lada phi bam lane lada phi dih lane leh ia kaei kaei ruh, to leh phi ia kaban pyndon burom ia U Blei” (1 Korin 10:31), bad ban die ruh ia kita kiei kiei bym shah da U Blei kam lah ban ai burom ia U.

Ka kmie ka la beh noh ia ka Sara na ïing. Khlem don jaka shano shano ban leit, ka Sara ka la mih noh na kata ka shnong bad ka la leit sah noh bad la u hynmen uba long u Adventist ryngkat ka lok bad ki khun jong ki. Ka dohnud jong ka ka sngewkhia eh. Hato dei kane ka bainong na kaba bud ia U Jisu? ka la lyngngoh.

Une u hynmen ka Sara u la iathuh ia ka jingeh jong ka, ha ka balang. Lyngba ka jingiarap jong ki, u pastor Adventist pastor u la leit ia kynduh bad ka kmie ka Sara. Kane ka kmie ka la sngap bha ia kaei kaba une u pastor u la iathuh. Ka khlem iamynjur ia baroh kiei kiei kiba u la kren, hynrei ka dur khmat jong ka, ka la jem katba ki nang kren. Ka la iathuh ba ka Sara ka lah ban wanphai noh sha ing.

Mynta, ka kmie kam pat lah ban iasam ia ka jingiashem ka Sara. Ka Sara ka dang duwai ba U Mynsiem Bakhuid un ktah ia ka. Ka tip ba U Blei uba la ai ia ka jingsngewthuh ha ka ia ka jingieit jong U, U lah ban leh ia ka juh ruh ia ka kmie jong ka.