---
title:  Ka Jingshai ka beh noh ia ka jingdum
date:   22/04/2024
---

`PuleJudah 3,4. Kaei ka jingmaham kaba don hangne bad kumno kane ka iadei bad ka balang khristan kiba hadien?`

Ia ka Kitab u Judah la thoh ha ka snem 65 H.K sha ki khristan kiba iaineh kiba “Ha kita ia kiba la khot, kiba la ieit ha U Khrist U Blei U Kpa bad ia kiba la ri noh khnang ia U Jisu Khrist” (Judah 1:1). Ia kine ki riewngeit kiba iaineh la kyntu ban “ialeh pyrshah bad kyntait ia ki jingshukor na ka bynta ka jingngeit ia kaba la ai ha ki riewkhuid. Namar don kino kino ruh ki briew kiba la par sian shapoh, . . . kiba pynkylla ia ka jingaiei U Blei jong ngi sha ka jingleh jakhlia” (Judah 1:3,4). Kane ka jingsneng ka don jingmut kaba khia ha ki riewngeit ha kito ki hadien ba ka jingleh niam jong ki nongmane bleithaw ka la rung bun eh hapoh ka balang bad ka jingleh briew ka la pynhiar dor noh ia ka Ktien jong U Blei. Bun bun spah snem, ki briew, kum ki Waldenses, ki la ieng kum ki nongjop na ka bynta ka jingshisha jong ka Jingthoh. Ki ngeit ba U Khrist u long tang ma U hi Uta u nongpyniasuk bad tang ka Baibl hi marwei ka long ka bor bad ka nongrim jong ka jingngeit jong ki. “Ha man la kawei pa kawei ka arta, don beit ki nongsakhi jong U Blei – ki rangbah kiba lehkmen eh ha ka jingngeit jong ki ha U Khrist kum Uta uba long U Nongpyniasuk hapdeng U Blei bad u briew, kiba bat skhem ia ka Baibl kum ka ain ka kanun jong ka jingim jong ki, bad kiba sumar khuid ia ka Sabbaton kaba shisha.”—Ellen G.White, The Great Controversy, p.61.

`Pule Jingpynpaw 2:10. Ka jingkular aiu kaba u Blei u la ai ha kito kiba iaineh ha U wat hapdeng ka jingiap hi?`

Ia kine ki ktien la thoh sha ka balang Smyrna. Uwei na ki blei kata ka nongbah u dei u Dionysius, u blei jong ki jinglehkmen bad ka jingroi. Haba ki lyngdoh jong u blei Dinysius ki iap, la pynphong pansngiat ha ki khlieh jong ki, ha ka por ba ki iaid paitbah. U Ioannis u pyniapher ia kane ka jingpynphong pansngiat ba iap da ka pangsngiat jong ka jingim ia kaba yn buh ha ki khlieh jong kito kiba la jop pyrshah ia ki bor jong u bymman. Ia ka pansngiat jong ka jingim la ai ha kito kiba iaineh lyngba ki jingshitom, ki jingjynjar, ki jingeh bad ka jingiap hi ruh na ka bynta U Jisu Khrist.

Ka pansngiat jong ka jingim ka ai mynsiem ia kine ki riewngeit kiba iaineh ba kin iaid lyngba ka jingiap na ka bynta u Khrist. Ka pansngiat jong ka jingim barobor ka pynshaitbor ia ki riewngeit ha ki jingiashem kiba shyrkhei eh. Ka pynshaitbor ia ki Waldenses lyngba ka jingshitom bad jingshah pyniap ba shyrkhei. Ki tip ba kin sa iohi ia U Jisu ha kawei ka sngi bad ba kin im bad U sha ki bymjukut. Ka pangsngiat jong ka jingim ruh ka kren ha ngi: ngi lah ban iaid lyngba ia ki jingeh jingjynjar mynta, hynrei ka pangsngiat ka jingim ka ap na ka bynta jong ngi katba ngi khmih shain da ki khmat jong ngi sha U Jisu.

`Kaei kaba pynshaitbor ia phi ha ki jingia kynduh kiba eh? Kaei pat kaba pynsheptieng ia phi? Kiei ki jingkular kiba phi lah ban ioh ha ki por kiba kum kita?`