---
title:  La shah pynshitom hynrei la Jop thiaw
date:   21/04/2024
---

`Pule Daniel 7:23-25 bad Jingpynpaw 12:6,14. Ki por jingiathuhlypa aiu kiba la kren ha kine ki dkhot?`

Man ka por ba ki briew jong u Blei ki ieng iaineh ha U, u Soitan u bitar eh. Ka jingpynshitom bein bunsien ka bud ia ki. U nongiathuhlya Daniel u batai shaphang ka por kaba long ha ka lawei bah ia u, ha kaba ka balang ha ki spah snem kiban sa wan kin “sa pynlong thma” kin sa “pyniap” ia ki briew jong U Blei (Daniel 7:21,25). U nongiathuhlypa Ioannis u batai kane ka juh ka por jong ka jingeh kum ka por ha kaba ka balang U Blei kan sa shah beh sha ka ri khlaw ha kaba yn sa bsa ia ka “ka por, ki por bad shiteng por” (Jingpynpaw 12:14). Jingpynpaw 12:6 ka kren shuh shuh, “ka briew (ka balang) ka la phet rieh sha ka jaka kaba la pynkhreh ia ka da u Blei” Ia ki briew jong U Blei la bsa ha ka ri khlaw. Ka Ktien jong U ka pynshaitbor bad ka pynsah ia ki katba ka jingialeh bakhraw ka nang jur ha kine ki por kiba jlan kiba long ki por jong ka jingdum hapoh ka jingsynshar jong U Pope.

Ki briew jong U Blei ki shem ia ka “jaka ba la pynkhreh” na ka bynta jong ki da U Blei. Ha ki jingeh kiba khraw tam jong u briew, u Blei barobor u pynkhreh ka jaka ia ki briew kiba iaineh jong U. Ha ki por kiba eh tam jong kine ki briew, ki briew jong U ki la shem ka jaka riehtngen ha ka jingieit bad ka jingsumar jong U (peit Salm 46).

Ki 1260 sngi bad ka por, ki por bad shiteng por ha ka Jingpynpaw 12:6, 14 ki dei kiba kren ne thew beit tang ia kawei ka por (lai snem shiteng x 360 sngi jong kawei ka snem = 1260 sngi). Ia ki jingiathuhlypa ka Baibl la ju pynpaw barobor da ki dak pharshi. Ha ka jingiathuhlypa jong u Daniel bad Jingpynpaw, kawei ka sngi ka thew ia kawei ka snem. Ngi shem ia kane ka jingbatai ba kawei ka sngi ka thew ia kawei ka snem ha Jingkhein 14:34 bad Esekiel 4:6.

Ka jinghikai ba kawei ka sngi ka thew ia kawei ka snem kam shong ha kine ki ar tylli ki dkhot, hynrei ha ka nongrim jong ka Baibl hi baroh kawei. U William Shea, u stad niew pateng (chronologist) bad u stad jong ka Testament Barim u la ai haduh 23 line ka jingbatai katkum ka Baibl na ka testament barim baroh kawei kum ka sakhi shaphang kane ka jingbatai. Ki nongbatai Baibl ki la pyndonkam ia kine ki jingthoh jong u da ki spah bad spah snem.

Ki Visigoths, ki Vandals bad ki Ostogoths ki long ki jait bynriew kiba ngeit ha ki jinghikai tynrai kham iapher shibun na ki jinghikai Roman. Ki 1260 sngi ki sdang haba kaba khadduh tam na kine ki lai ki jait bynriew, ki Ostrogoths ki la shah beh noh na ka Rome ha u snem 538 H.K. Kane ka por jong ka jingdum ba kynja mynsiem ka iai bteng tad haduh u snem 1798 H.K, haba u kapten shipai jong u Napoleon u Berthier u la weng noh ia u Pope na Rome. Ym lah niew shuh ia ki khristan kiba la shah pyniap ha kine ki por ba jlan jong ka jingdum namar ba ki kohnguh ia ka Ktien jong U Blei. Wat ha ka jingiap ruh ki dang jop. Ha U Khrist ki long kiba laitluid na ki jinglong ba pop bad na ka jingsynshar jong ka pop, bad ki jop “lyngba ka snam jong U Khunlangbrot.” Ka jingjop jong U Khrist ia u soitan halor ka diengphna ka long ka jingjop jong ki. Watla ki la iap noh, ka jingiap jong ki ka long tang ka jingjahthait kaba shipor tad haduh ka jingwan pat jong U Jisu

`Kumno ba ki jingiathuhlypa kiba la pyndep ki pynkhlain ia ka jingngeit jong phi?`