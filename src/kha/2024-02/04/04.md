---
title:  Ka Jingshlur ban ieng
date:   23/04/2024
---

`Ia nujor Ki Kam 5:28 – 32, Ephesos 6:10-12, bad Jingpynpaw 3:11. Kiei ki jinghikai bakhraw ia kiba la shem ha kine ki dkhot?`

Kawei na ki jinglong kiba iapher shisha jong ki Waldenses, bad ka jong uwei pa uwei u nongpynthymmai niam, ka long ka jingaiti lut jong ki sha U Blei, ka jingkohnguh jong ki ha ka bor jong ka Jingthoh, bad ka jingkheinduh lut jong ki sha ka bor jingsynshar bakhraw jong U Khrist, ym dei ha ka bor u Pope. Ia ki jingmut jong ki la pynngam jylliew ha ki jingiathuhkhanna ka Testament Bathymmai shaphang ka jingngeit bad ka jingshlur.

Haba u Petros bad ki apostol ki lah ban ong “Ngi dei ban kohnguh ia U Blei khamtam ban ia ki briew” (Ki Kam 5:29). Ki bat ruh ia ka jingbthah jong U Paul “To long kiba khlain ha U Trai bad ha ka bor ka jingkhlain jong U” (Ephesos 6:10). Ki la shim khia eh ruh ia ka jinghikai jong U Jisu “to bat skhem ia kata kaba pha don bad uno uno ruh yn ym shim ia ka pansngiat jong pha” (Jingpynpaw 3:11). Ban ia kaba pyndem ha ka jinghikai bymman jong ka balang Roman, kine ki rangbah shynrang bad kynthei kiba khlain ha ka jingngeit ki la don ia ka jingshlur ban ieng na ka bynta ka jingshisha jong ka Ktien U Blei.

Ki Waldenses ki long ki kynhun kiba nyngkong ba kin ioh bat ia ka Baibl ha ka ktien jong ki hi. Ka jingbuh jingkynmaw shaphang ka Baibl ba la shu kopi da ka kti ia kaba la thoh da u Jean Leger, u nong Waldenses uba long u nongkopi ia ka Baibl, ka don ia ka jingthoh kiba kynthup ia ki katto katne ki jingdro dur. Ki Waldenses ki la kopi da ka jingbuhrieh ia ka Jingthoh ha ka imlang sahlang kaba sah sha lum bah jong ka Italy ba shaphang shatei jong ka ri France ba shaphang shathie. Ia ki samla naduh ki snem ba dang kham rit la hikai da ki kpa ki kmie jong ki ba kin spel lyndet ia ki bynta ba bun jong ka Jingthoh. Bun ki kynhun jong ki nong kopi ki la iatrei lang ban ioh kopi lut ia ka Baibl baroh kawei. Bun na kine ki samla rangbah Waldenses kiba long ki nongkhaïi, ki la leit kylleng ka ri Europe bad jar jar ki iasam ia ki jingshisha jong ka Jingthoh. Don kiba la leit pule ruh ha ki skul bah bad katba ki ioh lad ei, ki la iasam ia kiba bun ki bynta ka Jingthoh bad ki para khynnah skul pule jong ki. Ba la ialam da U Mynsiem Bakhuid, ha ka por kaba dei biang, haba ki la sngewthuh ba ki briew kiba wad shisha ki la kloi ban pdiang, ki la sei ia ki bynta ba kordor jong ka Jingthoh kaba ki la thoh bad ki la ai noh sha kito ki briew. Bun ki briew ki la niewkor ia kine ki jingtrei shitom ka jingim jong ki. Watla ki Waldenses ki khlem sngewthuh lut ia ki jinghikai jong ki Jingthoh baroh. Ki la pynneh pynsah ia ka jingshisha jong ka ktien U Blei da ki bun spah snem da kaba iasam ia ki bad kiwei pat ki briew.

“Hynrei ka lynti jong uba hok ka long kum ka jingshai kaba tyngshain kaba nang tynshain nang tyngshain haduh kaba janai ka sngi” (Proberb 4:18). U Solomon u ianujor ia ka lynti na kaba U Blei u ialam ia ki khun jong U sha ka sngi kaba nang kiew nang kiew bad nang tyngshain nang tyngshain. Lada U Blei un shu shah ia ka sngi ba kan shu tyngshain phyrnai eh ha ngi, shisha kan pynmatlah noh ia ngi. Hadien ba ka jingdum ka la tap ia ka pyrthei da ki bun spah snem, U Blei u sei ia ki rangbah shynrang bad kynthei, kiba la pyndem rit bad aiti lut ha ka Ktien jong U, bad kiba iai bteng ban iai wad shuh shuh.

`Kumno, ma ngi ngin rah ia ka jingshai jong U Khrist, bad ban tyngshain ha ka imlang sahlang jong ngi? Hato ngin leh?`