---
title:  Ba la kyrshan da ka Jingkyrmen
date:   25/04/2024
---

`Pule Hebru 2:14,15. Kumno ki riewngeit ha ki spah snem kiba pdeng ki mad ia kane ka jingshisha jong ka jingialeh bakhraw?`

Kaei shisha kaba la pynshlur ia ki Waldenses ba kin iaineh hapdeng ki jingshah pynshitom kiba shyrkhei eh kiba ki la shah? Kaei kaba la pynlong ia u Huss bad ia u Jerome, u Tyndale, Latimer, bad ki martyr jong ki spah snem ba pdeng ba kin iaid lyngba ki thylliej ding bad ka waitlam? Dei ka jingngeit ha ki jingkular jong U Blei. Ki la ngeit ha ki jingkular U Khrist: “Namar nga im, phi ruh phin ioh im” (Ioannis 14:19). Ki shem ba ka bor jingkhlain jong U ka la biang na ka bynta ban tur ia ki jingeh jingshitom kiba shyrkhei ha ka jingim jong ki. Ki la shem ruh ia ka jingkmen ha kaba ki iasyllok bad U Khrist ha ka jingjynjar jong U. Bad ka jingiaineh jong ki ka long ka sakhi kaba donbor tam eh ha ka pyrthei.

Ki la khmih sha kiei kiba la long bad ruh sha kiei kiban sa long. Ki tip ba lyngba ka jingmihpat jong U Khrist, ka jingiap kaba dei ka nongshun bakhraw tam ka la shah rem. Namar da kine ki riewshlur shynrang bad kynthei, ki bor bakhlain jong ka jingiap ki la shah pynjot noh. Ki snoh rdin ha ki jingkular jong ka Ktien U Blei bad ki la ieng da ka jingjop bakhraw.

`Ha Ioannis 5:24, Ioannis 11:25,26, bad 1 Ioannis 5:11-13. Kiei ki jingpynskhem kiba kine ki jingkular ki ai ia phi shimet shimet? Kumno ki iarap ia ngi ha ki jingeh jong ka jingim?`

U John Huss un ym shahrem hakhmat ka jingshah set byndi, ha khmat ka jingbishar bymhok bad hakhmat ka jingiap hi. U la shong byndi da ki bun bnai. Ka jingsngem jingjhieh ka la pynioh pang shit ia u haduh ba u la jan iap noh. Watla katta ruh, “ka jingaiei jong U Blei ka la pynsah ia u. Hapoh ki taiew jong ka jingshitom kiba u la iaid shuwa ka jingshah rai pyniap, ka jingsuk jong ka bneng ka la pyndap ia ka mynsiem jong U. ‘Nga thoh ia kane ka shithi,’ u la ong sha u paralok, ‘ha ka byndi jong jong nga, bad da ki kti kiba la shah khum syngit, da kaba khmih ia ka jingiap kaba ngan sa shah lashai ka sngi . . . Ryngkat ka jingiadon lem U Khrist, ngin sa ia kynduh pat ha ka jingsuk jong ka jingim ba phyrnai ka lawei, phin sa sngewthuh haduh katno khraw ka jingisynei jong U Blei kaba u la pynpaw ia lade ha nga, haduh katno shisha da ka jingsngewlem u la kyrshan ia nga hapdeng ki jingpynshoi bad ki jingshah jynjar jong nga,’—Bonnechose, Vol. 2. P. 67. Ha ka jingshyrkhei jong ka along jong u, u la iohi ia ka jingjop jong ka jingngeit kaba shisha.” – Ellen. G. White, The Great Controversy, pp. 107, 108.

Ki jingsneng jong u apostol Paul ki kyntu ia ngi mynta ha ka rukom kaba dei biang eh. “To ngin iaibat skhem ia kata ka jingphla ka jingkymen jong ngi ba kan ym khih shuh namar ia uba lah ban shniah kein long uta uba la kular” (Hebru 10:23). Kumba ki jingkular jong U Blei ki pynneh pynsah ia ki briew jong U ha ki arta baroh kiba la leit, kumta ruh kin pynneh pynsah ia ngi mynta.

`Kaei ka jingmut ban duh lut ia kiei kiei na ka bynta U Khrist? Kaei ha kaba kut ba ki la duh noh shisha? (peit Markos 8:36) Ki jinghikai aiu kiba ngi lah ban nang na ki nong Waldenses bad ki nongpynthymmai niam kaba lah ban pynshaitbor ia ngi ha ki jingialeh ki por kiba khadduh?`