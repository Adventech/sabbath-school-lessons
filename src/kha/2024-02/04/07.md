---
title:  Pule Shuh Shuh
date:   26/04/2024
---

“U Blei u shah ia ka jingshai kaba khraw ba kan tyngshain hapoh ki jingmut jong kine ki briew kiba la jied, ban pynpaw ha ki ia ki jingbakla kiba bun jong ka Rome, hynrei ki khlem lah ban iohi lut ia ka jingshai baroh ia kaba la ai ha ka pyrthei. Lyngba kine ki shakri jong U, U Blei u ialam noh shabar ia ki briew na ka jingdum tliw tliw jong ka jinghikai Roman; hynrei don shibun ki jingeh na ka bynta jong ki ba kin ia kynduh, hynrei u iai ialam ia ki, mawjam pa mawjam, katba ki lah ban shah ia ki. Ki khlem pynkhreh ban shem lut ia baroh ki jingshai ha ka juh ka por. Kum ka burom kaba dap pura jong ka sngi ia kito kiba la sah slem ha ka jingdum, shisha lada ki shem lut ia ki ha ka juh ka por kan pynlong ia ki ba kin kynran noh ruh na ka jingngeit. Kumta u la pynpaw ia ka ha ki nongialam khyndiat pa khyndiat, kumba ki briew ki lah ban pdiang. Na kawei ka spah snem sha kawei pat ka spah snem, kiwei pat ki nongtrei kiba iaineh kin ia bud nadien, ban ialam shuh shuh ia ki briew ha ka lynti jong ka jingpynthymmai niam.” -- Ellen G. White, The Great Controversy, p. 103.

“Ha kawei pat ka shithi, sha u lyngdoh uba la kylla long u nongbud jong ka gospel, u Huss u la kren da ka jingsngewrit kaba khraw eh, shaphang ki jingbakla jong u hi, da kaba u la pynrem ia lade “ha kaba leh kmen da ka jingriam jingbeit ia kiei kiei kiba rem dor bad ha kaba pynsyrwa ei ia ka por ha ki kamkai jong ka pyrthei.’ Shuh shuh u la kren ia kine ki jingsneng kiba ktah ia ka mynsiem: ‘To ai ba ka burom jong U Blei bad ka jingpynim ia ki mynsiem ia kiba la pyniaid da ka jingmut jong Me, ym da ka jingdon jingem bad jingmyntoi jong kane ka pyrthei. Husiar ia ka jingpynriam pynbeit ia ka ing jong phi palat ban ia ka mynsiem jong phi, bad nalor kiei kiei baroh, to pynleit jingmut kham bun eh ha ki jingkyrkhu kiba kynja mynsiem. Long kiba la aiti bad kiba sngewrit bad kiba duk kiba kyrduh, bad wat ym pynlut phut ha ki jingkhawai bad bam lalot. Wat ym ai ba phin pynlut ia ka jingim bad kmen ha ki jingthala, Nga sheptieng ioh ba phin shah sneng tyngeh, kumba leh ia nga,” – The Great Controversy, pp, 105,106.

**Ki Jingkylli ban ia Puson**:

`Kaei ka “ ka jingshai kaba nang iai shai”? Balei ba U Blei u pynpaw ia ka jingshisha suki pa suki? Kumno ia kine ki jinghikai lah ban pyndonkam ha ka balang U Blei ha kine ki sngi?`

`Kumno ba ki jingshem ba thymmai ia ka jingshisha ki don jingiadei bad kiba mynshuwa ia kiba ki briew jong U Blei ki la sngewthuh? Balei ba ki jingshai kiba thymmai kim ju ia pyrshah ia ka jingshisha kaba rim?`

`Kampher hangno phi shong phi sah, ka dustur jong phi kan pynkhraw ia ki dor, ki buit, bad ki jingstad ba kynja mynsiem ba ha ki katto katne tylli ki rukom ki long pyrshah ia kaei kaba ka Baibl ka hikai. Hadien ba phi la ithuh ia kine ki jingeh jong ka jingiapyrshah, kumno phi kum ka balang, ba phin leh halor jong ki?`

`Kumno ka shithi jong u John Huss ka ktah ia ki jingpyrkhat jong phi mynta ki sngi? Kaei kaba shon eh ia phi da kane ka shithi jong u?`