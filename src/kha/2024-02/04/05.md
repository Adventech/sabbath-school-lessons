---
title:  U Khlur step jong ka Jingpynthymmai Niam
date:   24/04/2024
---

`Pule Salm 19:7-11, Salm 119:140, Salm 119:162, bad Jeremaiah 15:16. Kiei ki jingsngew kiba iadei lang kiba u Dabid bad u Jeremaiah ki don shaphang ka Ktien U Blei kiba ngi, ha ka jingshisha, ngi don kum ki maw nongrim jong ka por jingpynthymmai niam?`

Man la uwei pa uwei na ki nongpynthymmai niam “ki leh kmen” ha ka Ktien U Blei. Ki “kmen eh” ha kaba leh ia ka mon U Blei. Ki “la ieit eh” ia ka Hukum jong U. Kawei na ki jingshisha kiba donkam eh shaphang ka jingpynthymmai niam ka la long ka jingkmen jong ka jingiapule ia ka Jingthoh ia kaba la wallam. Ka jingiapule ia ka Baibl kam long ka kam kaba shitom. Kam dei ka jingleh jong ka ain. Kam dei ruh ka jingdawa jong ka ain, hynrei ka dei ka jingkmen. Katba ki ia pule ia ka Jingthoh, ia ki la pynkylla dur da ka bor jong U Mynsiem Bakhuid.

“Ka jinglong u Wycliffe ka long ka jingphla sha ka jingpynstad, sha ka jingpynkylla jong ka bor ka Jingthoh Bakhuid. Dei ka Baibl ka pynlong ia U kumba u long. Ka jingpyrshang bor ban sngewthuh ia jingshisha kaba khraw jong ka jingpynpaw, ka ai bor thymmai bad ka jingshlur ha baroh kiei kiei. Ka pyniar ia ka jingmut, ka pynnep ia ki bor pyrkhat, bad ka pyniaw ia ka jingbishar. Ka jingpule ia ka Baibl ka pynkhlain ia kawei pa kawei ka bor pyrkhat, ia ka jingsngew, bad ia ka mynsiem iaroh ia kaba kiwei pat ki jingpule kim lah ban leh. Ka ai ia ka jinglong ba skhem ha ki jingthmu baroh, ha ka jingiaishah, ha ka jingshlur, bad ha ka bor; ka pynbha ia ka jinglong bad ka pynkhuid ia ka mynsiem. Ka jingpule ba sngur bad bakhuid bad kaba bha ia ka Jingthoh, ka pynlong ia ka jingmut ki nongpule ba kan iasoh beit beit bad ka jingmut U Blei, kan ai ruh sha ka pyrthei ia ki rangbah kiba khlain bad kiba stad, bad kumjuh ruh kiba bat iaineh ia ki jinghikai, ban ia kaba la pynmih da ki jinghikai bastad tam jong ka pyrthei stad ba kynja briew.” The Great Controversy, p. 94.

`Pule 2 Timothi 2:1-3. Ka jingiasyllok aiu kaba u apostol Paul u ai ha u Timothi ha ka jingiadei bad ka jingiasam ia ka Ktien U Blei?`

Ka jingshisha jong ka Ktien U Blei bad ka jingkmen jong ka jingpynim ha U Khrist ka pyndap ia ki dohnud jong ki nongpynthymmai niam ba ki hap ban phla bad iasam ia ka. U John Wycliffe u la pynlut ia ka por ka jingim jong u ha kaban pynkylla ia ka Ktien U Blei sha ka English na ki ar tylli ki daw; u Khrist uba im U la pynkylla ia u da ka Ktien, bad ka jingieit jong u ia U Khrist ka pynkhih ia u ban iasam ia kaei kaba u la tip bad kiwei pat ki briew.

Shuwa u Wycliffe, tang khyndiat eh na ka Baibl ka don ha ka ktien English. Wat la u la iap shuwa ba ka bor Roman kan ioh ia u, ka bor pope, khlem rieh, ka la khlong ia ka met ba la tep jong u bad ka la thang nangta ka la bret ia u dpei jong u ha ka wah. Hynrei katba kine ki dpei ki la shah pynsaphriang da ka wah, kumta ka Ktien U Blei, ka um ka jingim, ka la saphriang jngai jngai eh kum ka jingmih na ki jingtrei shitom jong u. Kumta U Blei u la pyndonkam ia u Wycliffe, kum u khlur step jong ka por jingpynthymmai niam.