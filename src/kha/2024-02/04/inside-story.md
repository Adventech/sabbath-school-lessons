---
title:  Ka Jingiathuhkhanna kaba Jia shisha
date:   26/04/2024
---

### Ka Jingiathuhkhanna shaphang Ar Ngut ki shi Marjan

_Da Andrew McChesney_

Ka niam u Mussa ka hikai ba ka long ka bym dei ban ri sniang na ka bynta ban die. Hynrei u Mussa u trei pat kum u nongri sniang ba heh.

Ka niam jong u Nicolonaga ka hikai ba ka long ka bym dei ban i khlad tnga na kano kano ka daw hynrei tang na ka daw jong ka jingklim. Hynrei u Nicolonaga u la iathoh haduh laisien bad u la ioh lai ngut ki tnga ha ki por kiba iapher.

Kine ki ar ngut ki rangbah ki ia long shi marjan marpa, kiba la im ia ka jingim kaba jngai eh na ka jinghikai ka niam jong ki. Hynrei U Blei u don ia ka jingthmu na ka bynta jong ki ha Mozambigue

Ha kawei ka sngi, uwei na ki sniang jong u Mussa u la leit phrung ha ka kper jhur jong u Nicolonaga bad u la pynjot shibun eh.

U Nicolonaga u la dom palat bad u khot ban iashoh. U la jop ha kane ka jingiashoh, bad u Mussa u la phet da kaba dkoh, ba la mihsnam bad ba la mong. Hynrei u Mussa u khlem klet noh. U la smai ban pynhiarkput da kaba ai ksuid. “me don tang laiphew sngi ban pynkhreh ban iashem ia ka jingiap,” u la ong ha u Nicolonaga.

Ha ka sngi kaba bud u Nicolonaga u la khie naba thiah da ka jingpang kaba jur. U la kren shaphang ka jingbyrngem u Mussa ha ki paralok jong u kiba na ka balang Seventh day Adventist, na ka jaka kaba ma u ruh shisien u la mane.

Katba ka jingkoit jingkhiah u Nicolonaga ka la nang jur, u la sngewkhuslai eh. Hadien 15 sngi, u la phah ia ki dkhot balang jong u ban duwai na ka bynta jong u, bad u pastor u la pynbeit ia ka kynhun barit ban leit duwai sha ing jong u.

Hynrei u Nicolonaga u khlem ioh jingkoit. Hadien sa shi taiew ki lad jingpynkoit jong u kim don shuh.

Katba ka baje jong ka jingim ki la nang jan katkum ka jingbyrngem u Mussa, u pastor u la pynlong ia ka jingshah jingit kaba shimiet ryngkat ka jingduwai na ka bynta u Nicolonaga.

Dang step ha ka sngi kaba bud, u Mussa u la leit tied jingkhang ha ka ing jong u pastor. U la iathuh ia ka jingiathuhkhanna kaba sngewtynnad eh shaphang kumno ki blei jong u ki la ialeh bad U Blei u Nicolonaga. Bad u Blei jong u Nicolonaga u la jop. U la iathuh ba um lah shuh ban shim ia ka jingim jong u Nicolonaga. U la kwah ban long noh u Khristan.

“Nga kwah ban mane noh ia U Blei jong u Nicolonaga” u la ong.

U Nicolonaga u la koit noh na ka jingshitom jong u, bad baroh ar ngut ma u bad u Mussa ki la iasoh bad ka jingiapule Baibl na ka bynta ka jingshah pynbaptist. Baroh ar ngut ki la aiti ia la ka dohnud jong ki sha U Jisu ha ka jingpynbaptist. Mynta baroh ar ngut ki kylla long ki bor kiba khlain eh ha ka balang jong ki ha Mozambigue.

“U Blei u long uba donbor, bad u jubab ia ki jingduwai jong kito kiba wad ia u da ka jingngeit,” la ong u Nelson uba long u Pastor.

Hadien kiei kiei baroh, u la ong, “Khlem ka jingngeit ka long kabym lah ban pynsngewbha ia U Blei, namar uno uno uba wan sha U Blei u dei ban ngeit ba U long, bad ruh ba u long uba ainong ia kito kiba wad ia u da ka dohnud” (Hebru 11:6)