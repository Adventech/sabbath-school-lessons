---
title:  U Jisu kum U Nongiasaid jong ngi ha ka jingbishar
date:   23/05/2024
---

`Pule Hebru 10:9 – 14. Kaei ka jingiapher kaba kine ki dkhot ki pynpaw hapdeng ka jingshakri u lyngdoh ha ka jaka kyntang ha pyrthei bad ka jingshakri U Jisu ha ka Jaka kyntang ha bneng?`

Tang shisien na ka bynta baroh, U Khrist u la iap halor ka diengphna kum ka jingknia kaba janai na ka bynta ki pop jong ngi. Haba u la rung ha ka Jaka Kyntang Tam, U Ieng kum u nongiasaid na ka bynta jong ngi ha ka jingbishar (Peit 1 Ioannis 2:1). “Kumta U Khrist ruh haba la knia ainguh tang shisien ia u ia kaban bah noh ia ki pop jong kiba bun un mih paw ha kaba arsien, khlem bah ka pop, ha kita kiba khmih lynti ia u, ia ka jingpynim.” (Hebru 9:28). Da ka jingknia bad ka jingiasaid jong U, ia ki pop la pyndam. Mynta un wan pat na ka bynta kito kiba “ieit ia ka jingmihpaw jong U” (2 Timothi 4:8).

`Pule Hebru 6:19,20. Balei ba u khot sngewbha ia ngi ba ngin bud ia U, bad kaei kaba ngi shem katba ngi bud ia U?`

Ka jingiasaid jong U Khrist na ka bynta u bynriew ha ka jaka kyntang haneng ka long kaba donkam eh ka jingthmu jong ka jingpynim kumba long ka jingiap jong u halor ka diengphna. Da ka jingiap jong U, U la sdang ia ka kam ia kaba hadien ka jingmihpat jong U, U la kiew noh sha bneng ban pyndep noh phar ia ka. Da ka jingngeit ngi dei ban rung shapoh ka pyrda, ‘ha kaba u nongialam jong ngi, u la rung nyngkong.’ Hebru 6:20. Hangta ka jingshai na ka diengphna ka phalang. Hangta ngin nang ioh ia ka jingshai kaba kham shai shuh shuh ia ka jingmaian jong ka jingsiewspah. Ia ka jingpynim ia u bynriew la pyndep ha ka jingkheinduh jong ka bneng; ka jingknia ia kaba la pynlong ka la iaryngkat dor bad ka bainong jong ka jingpynkhien ia ki hukum U Blei. U Jisu U la plie ia ka lynti sha ka khet jong U Kpa, bad lyngba ka jingiasaid, ia ka jingthrang kaba sngur jong kito kiba la wan sha U da ka jingngeit kin sa ioh ban ieng ha khmat U Blei.” Ellen G. White, The Great Controversy, p. 489.

Ka jingthmu jong ka Jingpynim ka long ka jingthmu kaba la jop ban pynkut ia ka jingialeh bakhraw bad ban pyllait im ia kane ka pyrthei na ki bor jingkhum jong u Soitan. Ka jingim jong U Jisu ka pynpaw ia ka jingieit jong U Blei ia ka pyrthei kaba donkam eh bad ruh ia ka bneng baroh kawei kaba sakhi. Ka jingiap jong U ka pynpaw ia ki jingsniew jong ka pop bad ka ai ia ka jingpynim na ka bynta u bynriew baroh. Ka jingiasaid jong U ha ka jaka kyntang ha bneng ka pynlong ia ka jingiasuk na ka bynta iwei pa iwei kiba kner bad pdiang da ka jingngeit.

`Kumno ka jingiap U Khrist halor ka diengphna ka don jingiadei ba ka jingiasaid jong U ha ka Jaka Kyntang ha bneng, bad balei ba ka jingbishar ka long kaba donkam eh ha ka jingthmu jong ka jingpynim?`