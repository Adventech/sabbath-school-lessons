---
title:  Ka Khubor Babha jong ka Jaka Kyntang Tam
date:   22/05/2024
---

`Pule Hebru 4:14 – 16 bad Hebru 10:19-22. Ka jingsngewskhem bad ka jingkhot sngewbha ba kynjablei aiu kaba kine ki dkhot ki ai ha iwei pa iwei na ngi?`

Ka mat jingkren U Paul hangne ha ki Hebru ka long “bat skhem,” “wan da ka jingshlur,” “wat ju kyrtieng dien,” bad peit ia ki khmat ka jingngeit jong phi sha U Jisu, uba long u Rangbah Lyngdoh jong ngi. Ha U Jisu ngi don lut ia kiei kiei baroh kiba ngi donkam. Da ka jingngeit ngi lah ban rung sha ka jaka kyntang ha bneng lyngba ka “lynti kaba thymmai bad kaba im” ia kaba U Jisu u la plie ha ngi.

Haba peit sha ka ingbishar, ngi iohi ia ka snam ha ki reng jong ka duwan ka jingknia. Ha ka Jaka Kyntang, ngi iohi ia ka snam ha ki reng ksiar jong ka duwan jingiwbih. Ngi khmih ia ka snam ba la synreit ha ki pyrda hakhmat ka khet jingisynei.

Ka snam U Jisu ka pynkhreh ia ka lynti ha man la ki mawjam. Kane ka ai ha ngi ia ka jingkyrmen, kumta ngin lah ban leit biang sha U Blei tang lada U Jisu un map noh ia ngi bad un pyndam noh ia ki pop jong ngi baroh. Ka jingisynei jong U Blei ka iai bteng, kumta ruh long ka jingbishar ba hok jong U. Ka jingbishar hok kam lah ban pdiang ia ka jingknia jong U Khrist kum ka jingpyniasuk na ka bynta ki jingryngkang jong ngi lait sa tang U Jisu u la map shuwa ia ki pop jong ngi bad ba un pynkhuid pyndam noh phar ia ki.

`Pule Jingpynpaw 11:19. Ha ka mat jong ka jingialeh bakhraw, balei ba kane ka jingithuhpaw ka long kaba donkam eh? Kumno ka pyni ia ka jingiadei kabym lah ban pyniakhlad hapdeng ka hukum bad ka gospel?`

Hangne ha ka jingtyngshain phyrnai jong ka burom kaba khraw jong ka jingdon U Blei, ha ka kamra jong ka khet jingsynshar jong ka bneng pyrthei baroh kawei, ha kaba U Blei hi u shong ngi shem ia ka hukum jong U hapoh ka synduk ka jutang. Hangne ha ka Jaka Kyntang Tam, ia ka jingisynei bad ka jingbishar hok jong U Blei la pynpaw. Ym don ka bor ha ka pyrthei kaba lah ban pynkylla ia ki hukum U Blei, da ka jingstad bad jingthmu jong U, la buh bad sumar kyrpang ia ka ha ka synduk ka Jutang ha bneng. Ha ki Hebru 8:10 la kren: “Naba kane ka long kata ka jutang ia kaba ngan pynlong bad ka iing Israel hadien kita ki sngi, ong U Trai: Ngan buh ia ki hukum jong nga ha ka jingmut jong ki, bad ha ki dohnud jong ki ngan thoh ia ki, ban ngan long U Blei jong ki, bad ki kin long u paitlang jong nga.” Da kaba rung da ka jingngeit shapoh ka jaka kyntang ka bneng, ngi shem ia ka jingmap na ka bynta ki pop kiba rim jong ngi baroh bad ka bor ban im ha ka jingkohnguh lyngba U Khrist, uba la iap na ka bynta jong ngi bad uba la thoh ia ki hukum ha ki dohnud jong ngi. U Jisu u pynim “janai ia ngi” (Hebru 7:25). U Jisu u la pynim tylli lut bad janai eh ia ngi – na ka bainong jong ka pop bad na ki bor jong ka.

`Balei ba ka jingiasaid jong U Jisu ka long ka khubor kaba bha bad kaba kmen eh? Katba ngi ieng ha khmat ka hukum kum ka jingthew jong ka hok, ka jingkyrmen aiu kaba ngin don khlem ka gospel?`