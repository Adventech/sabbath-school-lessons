---
title:  Ka Jingbishar ka la wan
date:   21/05/2024
---

`Ianujor Daniel 7:9,10 bad Jingpynpaw 14:6,7. Kaei ka jingiasyriem hapdeng kine ki ar tylli ki dkhot?`

Ka jingbishar ka long ka matpdeng kaba khraw ha ka Baibl baroh kawei. “Namar U Blei un wallam ia ka kam baroh ha ka jingbishar, bad ia kaei kaei baroh, ba la buhrieh la ka long kaba bha lane kaba sniew” (Eklesiastis 12:14). U Jisu u kdew ia ki nongsngap jong U sha ka por jong ka lawei jong ka jingbishar, “Naba na ki ktien jong me yn pynksan ia me bad na ki ktien jong me yn pynrem ia me” (Mathaios 12:36). U Apostol Paul u pynlang shuh shuh “U ban pynshai ia kiei kiei ba la buhrieh jong ka jingdum bad uban pynpaw ruh ia ki jingthmu jong ki dohnud” (1 Korin 4:5). Ka khubor jong u angel kaba la kren ha U Ioannis, “Naba ka por jong ka jingbishar jong U ka la wan” (Jingpynpaw 14:7).

`Pule Jingpynpaw 22:10-12. Haba u Jisu un wan pat, kaei ka jingkut ia u bynriew baroh? Kaei ka jingpynbna kaba shai kdar ka ba la ai ha u Ioannis?`

Naba U Khrist un wan ban ai ia ka bainong kaba khadduh, dei ban don ka jingbishar shuwa kata. Ban pyni mano ban ioh ia ka jait bainong aiu haba un wan. Haba u Khrist un wan, yn ym don lad arsien. Baroh u briew u la dep ioh ia ka jingpyntip bad jingbthah kaba biang ba kin pynlong ia ka jingjied bad ka rai kaba khadduh la kin long ha ka liang U Khrist lane pyrshah ia U.

`Pule Mathaios 25:1-13. Balei ba U Jisu u pyniapher eh ia kine ki ar jait ki kynhun riew ngeit?`

Haba ka kam jong ka jingwad bniah kan kut noh, haba ia ki jingeh jong kito kiba ha ki arta baroh kiba la phla ba ki long ki nongbud u Jisu Khrist, la peit bniah bad ba la rai, kumta ym dei tad haduh kata ka por, ba ka lad ka jingisynei ne ka jingkhang jong ka jingisynei kan khang noh. Kumta ha kawei ka senten kaba lyngkot, ‘kita kiba la kloi ki la leit shapoh lem bad U sha ka jingshong kurim, bad ia ka jingkhang la khang, ia ngi la ialam shaduh ka jingshakri kaba khadduh jong U Nongpynim jong ngi sha ka por ha kaba ia ka kam kaba khraw tam na ka bynta ka jingpynim ia u bynriew yn sa pyndep noh.” Ellen G. White, The Great Controversy, p. 428.

Ngim donkam ban sheptieng ia ka jingbishar. Lyngba U Khrist, ka jingmap-ei ka long ka jong ngi, ka jinglaitluid na ki jingryngkang ka long ka jong ngi, ka bor ban im ia ka jingim ba riewblei ka long ka jong ngi, ba ka jingjop kaba khadduh ka long ka jong ngi.