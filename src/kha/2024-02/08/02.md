---
title:  Ka Jaka Kyntang ha bneng
date:   19/05/2024
---

`Pule Eksodos 25:8, 9, 40 bad Hebru 8:1-6. Kiei kita ki ar tylli ki jaka kyntang ia kiba la kren ha kine ki dkhot?`

Kum ki riewngeit Adventist kiba nyngkong kiba la pule pynleit jingmut ha ka Jingthoh ha ki bnai kiba bud hadien ka 1844, ki la sngewthuh ba don ar tylli ki jaka kyntang ia kiba la kren ha ka Baibl – kawei kaba u Moses u la tei bad kawei kaba long kaba shisha kaba don ha bneng. Ka ktien “jaka kyntang” kumba la pyndonkam ha ka Baibl, ki kdew nyngkong sha ka jaka kyntang kaba la tei da u Moses, “kaba long” kum kata kaba don ha bneng; bad kaba ar, sha ka jaka kyntang kaba shisha kaba don ha bneng ha kaba ka jaka kyntang kaba ha pyrthei ka kdew. Ha ka jingiap jong U Khrist, ka jinglehniam leh rukom ka la kut noh bad kam long shuh kaba donkam. Ka “jaka kyntang ba shisha” kaba ha bneng ka long kata ka jaka kyntang jong ka jutang kaba thymmai. Bad kumba ka jingiathuhlypa jong u Daniel 8:14 la pyndep pura ha kane ka ïa. Ka jaka kyntang kaba ka kdew ka long ka jaka kyntang jong ka jutang kaba thymmai.

Ha ka jingpynkut noh ia ka 2300 sngi jong ka jingiathuhlypa, ha u snem 1844, ym don shuh ka jaka kyntang ha ka pyrthei la bun spah snem. Kumta ka jingiathuhlypa, “haduh ar hajar laispah sngi; ynda kumta ia ka jaka kyntang yn pynkhuid noh.” Shisha kane kam mut ia kano kano hynrei tang ia ka jaka kyntang hi ha bneng.” Ellen G. White, The Great Controversy, p. 417.

Ka jaka kyntang ha ri khlaw ka la long ka nuksa ba shisha ia kata ka jaka kyntang kaba ha bneng. Ki jinglehniam kiba ha ka jaka kyntang kaba ha pyrthei ki long ki syrngiew ia ka jingthmu jong ka jingpynim ba phylla jong U Blei. Man la kawei pa kawei ka jingknia kaba la knia ka thew ia ka jingknia ia U Jisu ha ka diengphna ka Kalbari (Ioannis 1:29). Lyngba ka jingknia jong U Jisu Khrist, ia ngi la pyllait noh na ka jingpynrem jong ka bainong jong ka pop. La map ei ia ngi, ki jingryngkang jong ngi baroh ki la jah noh haba ngi pdiang ia ka jingknia jong U Jisu na ka bynta jong ngi bad lada ngin phla ia ki pop jong ngi (1 Ioannis 1:9). U Jisu ym tang ba u long u Khun Langbrot uba la iap na ka bynta jong ngi hynrei u long ruh u Lyngdoh uba im na ka bynta jong ngi.

Hebru 7:25 ka batai: “Namar kata u lah ruh ban pynim janai ia kita kiba wan ha U Blei da u haba u im ha la ka arta ia kaban iasaid na ka bynta jong ki.” U pyndam noh ia ki jingryngkang ki pop jong ngi bad u pyllait ia ngi na ka bor jong ka pop (Rom 8:1-4, 2 Korin 5:21. Ka jingshakri jong U Jisu ha ka jaka kyntang ha bneng ka dei na ka bynta jong ngi. Ka jingmih na ka jingiasaid jong u, ki bor kynjri jong ka pop halor ka jingim jong ngi ki la shah pyndkut bad shah pynjot thiaw. Ngim long shuh ki mraw lane ba la shah khum ha ki jinglong ba pop jong ngi. Ha U Khrist ngi long kiba laitluid – laitluid na ki pop bad na ka bainong ka jingpynrem jong ka bad kiba laitluid na ka jingtehlakam jong ka. Katba ngi bat skhem ha U Khrist da ka jingngeit, ngi don ia ka jingsngewskhem jong ka jingpynim.

`Kumno phi sngew haba phi tip ba U Jisu u don ha ka jaka kyntang ha bneng ban iasaid na ka bynta jong ngi, kaba mut ba u don hangtei ban iasaid kyrpang na ka bynta jong phi? Balei phin dang donkam shuh ia u nongpyniasuk ha ka jaka jong phi? Balei ba kane ka jingshisha ka long ka khubor kaba bha?`