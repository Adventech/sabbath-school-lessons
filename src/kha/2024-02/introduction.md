### Ka Jingialeh Bakhraw

Lada la kylli, “Kaei ka Matpdeng ba kongsan eh jong ka Baibl baroh kawei? Kumno phin jubab? U Jisu? Ka Jingthmu jong ka jingpynim? Ka Diengphna? Hooid shisha baroh lai tylli! Hynrei kine ki lai tylli ki matpdeng ki long kiba kongsan ia kiba la teh lang ha kawei ka matpdeng kaba khraw kaba long ka Jingialeh Bakhraw. Kane ka matpdeng ka dap ha ka Baibl baroh kawei naduh ka Kitab Jenesis haduh ka Kitab Jingpynpaw.

Ka Jingialeh Bakhraw ka la sdang ha bneng da U Lusipher uba la ialeh pyrshah ia U Blei. Ka pdeng jong kane ka jingialeh jong ka bneng ka long ka jingieit bah U Blei. Hato u long uba ieit shisha? Hato u don ka jingsngewbha ha ka dohnud jong U ia ki jingthaw? Lane hato u long uta u nongsynshar leh donbor uba shu kwah tang ban leh ia kaei kaba u sngewtynnad ban leh katkum ka jingsngewbha jong U?

Kane ka jingiapule jong ngi ha kane ka kwatar kan wad bniah ia ka histori jong ka pyrthei na ka jingiohi jong U Blei, kumba ki jingiathuhlypa ki la pynpaw ia ka, naduh ka por jong U Khrist lyngba ki spah snem baroh haduh ki sngi jong ngi bad ruh ha ka lawei, ka jinglong tynrai jong U Blei hi, ka long ka jingieit, bad namar kata, baroh ki kam ki jingleh jong U ki long ka jingieit, watla kane ka jingshisha kam long barobor kaba la pynshisha ha u bynriew uba la pop bad wat ha ki angel ruh. Hynrei ia ka jingieit jong U Blei la nang iai pynpaw shuh shuh shuwa ba ka jingialeh bakhraw kan kut noh. Ngi iohi shai kdar ia ka jingjylliew bad ka jingiar jong ka lyngba ka diengphna. Ha Kalbari, ia ka jingieit jong U Blei la pynpaw shai kdar ha khmat ka bneng bad ka pyrthei baroh kawei, haba U Khrist u la aiti noh ia ka jingim ban siewspah ia u bynriew, bad ia ka jingshah jop thiaw jong u Soitan la pynskhem junom.

Hynrei ka thma ka dang jur hi. U soitan u la pyrshang ban pyniap ia U Jisu halor ka diengphna, bad lyngba ki spah snem baroh, ngi iohi ia u ba u pyrshang ban pynjot ia ki briew jong U Blei. Watla u soitan u la pynshitom bein ia ka balang jong U Khrist bad u la pyniap ia ki million ngut ki riewngeit ba iaineh, U Blei u dang iai don barobor lem bad ki briew jong U bad un ym iehnoh ia ki da lei lei.

Ka jingiapule mynta ka kwatar kan tih bniah ia ka jingiai pyndep bad jingjia jong ka jingialeh bakhraw, kaba sdang naduh ka jingialeh pyrshah u Soitan ha bneng. Ngin ia peit ruh ia ki daw ba kongsan jong ka thma hapdeng U Khrist bad u Soitan. Ngin iohi ruh ia ka jingshlur kaba khraw eh jong ki nong Waldenses wat hapdeng ka jingshahpyniap bein kaba shyrkhei, bad ruh ka rai kut jong ki riew nongpynthymmai niam bad bud ia ka Baibl kaba long ka jingshisha wat hapdeng ka jingpynshitom bein, hapdeng ki kynjri, ha ka ding bathang bad ha ka jingshah pyniap bashyrkhei.

Haba kren shaphang ka jingiaineh ba kynja mynsiem jong kine ki radbah ka jingngeit, ka Ellen G. White ka ong, “Ka Baibl ka long ka bor jong ki, bad da ka jinghikai jong ka ki la tynjuh ia ki jinghikai baroh bad ia ki jingkren. Ka jingngeit ha U Blei bad ha ka Ktien jong U ka pynneh pynsah ia kito ki riewkhuid katba ki aiti ia la ka jingim ha ka jingiap.” The Great Controversy, p. 249.

Ka jingpynthymmai niam ka tbeh ia ka sharak jong ka jingshisha kaba dang iai tyngshain bha haduh mynta. Ka nongrim mawsiang jingngeit jong ki nongpynthymmai niam ha ka Ktien bad ka jingsngewskhem ia ka jingpynim da ka jingaiei lyngba ka jingngeit, ka plie lynti ia ka jingmih jong ka Advent Movement, kaba la ialam da u William Miller uba long ruh u nonghikai ia kiwei pat ha sawdong ka pyrthei.

Ia ka balang Seventh Day Adventist, la pynmih da U Blei ba kan ieng ha ka nongrim kaba la seng da ki nongpynthymmai niam khnang ba kan wanrah biang ia ki jingshisha jong ka Baibl baroh kawei, ia kiba la pynjah noh na ki briew ha ki spah snem kiba bun. Da ka Mishon kum ka pdeng, ka ialap ia ka khubor ki lai angel jong ka Jingpynpaw 14:6-12, ka jingmaham kaba khadduh jong U Blei ia ka pyrthei kaban sa kut noh shen

Kane ka jingpynbna ka pynkhih ia ka jingbitar jong u soitan,ia kaba la batai da u apostol Ioannis: “Te uta u iakjakor u la sngewbitar lep ia kata ka briew bad u la leit noh ban ialehthma bad kita kiba sah na u symbai jong ka, kita kiba sumar ia ki hukum U Blei bad kiba bat ia kata ka jingphla ia U Jisu Khrist” (Jingpynpaw 12:17). Ngin ia pule ruh ia ki jingjia kiba khadduh ha kane ka jingialeh kaba khraw, kaba kynthup ia ka jingjop jong ka jingieit jong U Blei halor ki bor jong ka jingdum bad ki bor ka dujok, kiba long ka daw jong ka jingthaw thymmai pat ia ka bneng bad ka pyrthei.

Watla ka nongrim jong ka jingiapule ha kane ka kwatar ka dei ka Baibl, ngin pyndonkam ia ka Kot Ka Jingialeh Bakhraw, ba la thoh da ka Ellen G. White, kum ka jingthew ia ki jingkdew ha ka jingiapule jong ngi shaphang kane ka subjek kaba khraw eh. Ka lynnong ha kaba ia ki jinghikai yn pynshong nongrim la pyndonkam ha kaban pynsngewthuh ba ka long ka kot nongiarap na ka bynta ki jingiapule baroh khnang ba ngi baroh ngin “tip ia ka jingieit jong U Khrist kaba pynphriang ia ka jingtip” (Ephesos 3:19).

_U nongshong shnong jong ka Connecticut, ka USA, U Mark Finley, u dei u Evangelist ia uba la ithuh bha ha baroh kylleng ka pyrthei, u long ruh u Vice President jong ka General Conference naduh u snem 2005 haduh u snem 2010. Hadien ba u la shongthait na ka jingtrei kam, u la kylla long u nongiarap jong U President ka General Conference. U Pastor Finley bad ka lok jong U, ka Ernestine ki don lai ngut ki khun bad san ngut ki khun ksiew._