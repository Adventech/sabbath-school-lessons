---
title:  U Ktien U la kynja-doh
date:   14/10/2024
---

`Pule Ioannis 1:1–3, 14. Kaei ba kine ki dkhot ki ïathuh ha ngi ba U Jisu, U Blei hi, U la leh- bad balei ba kane ka jingshisha ka long ka jingshisha kaba ngi lah ban tip?`

U Ioannis u la sdang ïa ka Gospel jong u ym da ka kyrteng “Jisu” ne da ka jingtrei jong U kum U Mesaiah/ Khrist hynrei da ka kyntien Logos/U Ktien. Ha ka por ba u Ioannis u la thoh, kiba bun ki seng-pyrkhat ki la pyndonkam ïa ka kyntien “Logos/ U Ktien ban batai shaphang ka jinglong jong ka bneng jong ki bneng, ne ban batai shaphang ka nongrim jingsngewthuh bad jingpynshong-nia jong ki.

Shuh shuh, ka jinghikai jong ki khraw-pyrkhat hyndai kiba kum u Plato ki la phiah ïa kiei kiei kiba shisha ha ki ar kynhun ne hima. Kawei kaba kynja-bneng bad kabymlah ban kylla, ha kaba don ka jingjanai baroh. Bad kawei pat hangne—kaba lah ban duh noh, kaba kylla, kaba long tang kum ka syrngiew ne ka jingphalang ïa kata kaba haneng, ha kaba ka lah ban don ha kano kano ka jaka. (U Plato um ju jubab ïa kane ka jingkylli). Don katto katne na ki seng-pyrkhat kiba peit ïa ka logos kum kaei kaei kaba don hapdeng kata kaba ym lah ban ïohi ba janai ba neh junom bad kaban sa duh noh kaba kynja met bad ba kynja-pyrthei.

U Ioannis u pyndonkam da ka kyntien kaba pher bak-lybak.U pynneh ba ka jingshisha, ka logoskam dei kaei kaei kaba long kum ka lyer bad kabym lah ban ïohi ne tang kum kajingpyrkhat kaba per hapdeng ka bneng bad ka pyrthei. Ka logos ka dei u person: U Jisu Khrist, Uba la kynja-doh bad U la shong sah hapdeng jong ngi (Ioannis 1:14).

Na ka bynta u Ioannis, logos dei U Ktien jong U Blei. Kaba kham kyrpang, U Blei U pynïadei; kata ka mut, U pynpaw ïalade sha u bynriew ha ka rukom kaba pher: U Blei U la wan long kum uwei na ngi.

Ha ka Gospei u Ioannis, u logos U ïengpli ïa U Blei bymjukut, Uba la don ha ka por bad ki jaka baroh, Uba kren bad ba leh, bad Uba pynïadei ïalade bad ki briew ha ka rukom jingïadei ba shimet shimet. U Blei bymjukut U la wan long briew, Uwei na ngi.

Ha Ioannis 1: 14 u apostol u pynpaw ba u logos “U la wan long doh bad u la shong sah bad ngi” Ka kyntien Greek kaba don ka jingmut ba kham jylliew, ka pynkylla shong sah, kaba mut ba U la pynïeng ka ïingjaiñ ban sah. U Ioannis shuh shuh u la sot na Eksodos 25: 8, ha kaba U Blei U la ong ha ki khun Israel ban thaw ka jaka kyntang , lane ka ïingjaiñ, te ba kumta U lah ban shong hapdeng jong ki. Ha ka juh ka rukom, ha ka jingwan long briew, U Jisu, Uba long U Khun jong U Blei, U la wan hiar sha ka jinglong doh, da kaba kah noh ïa ka burom jong U khnang ba ki briew ki lah ban wan hajan jong U.

`Kham ban jur ïa ka bynta kaba u Ioannis u la thoh hangne. U Blei da lade Uba long U Nongthaw, U la wan long briew, kum uwei na ngi, bad U la shong lem bad ngi. (Ngim pat poi sha ka bynta ka jingïap jong U naka bynta jong ngi!) Kaei ba kane ka kren shaphang ka jingieit ba-shisha jong U Blei ïa u khun bynriew? Balei ba ngi dei ban shim jingpyntngen na kane ka jingshisha ba phylla eh?`