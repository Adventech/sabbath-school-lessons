---
title:  Ha Kaba Mynnyngkong—U Ktien Bakynja-blei
date:   13/10/2024
---

`Pule Mark 2:1-12. Ioannis 1: 1-5. Kaei ba kine ki kyntien ki pynpaw shaphang U Ktien, U Jisu Khrist?`

Ka Gospel jong u Ioannis ka sdang da kane ka jingmut ba phylla eh: “Ha kaba mynnyngkong U la don U Ktien, bad Uta U Ktien U la don bad U Blei, bad Uta U Ktien U la long U Blei” (Ioannis 1: 1). Kane kawei ka sentens ka kynthup ïa ka jingmut kaba jylliew eh kaba ngim lah da kaba suk ban sngewthuh bha.

Nyngkong eh, u Evangelist u pyrshang ban batai lyngkot ïa ka jingïathuh khana shaphang ka jingpynlong ha Jenesis 1: 1, “Ha kaba mynnyngkong” U Ktien U la don lypa hangta ha shuwa ka jingsdang ka bneng jong ki bneng. Kumta, u Ioannis u pynskhem ïa ka jingdon U Jisu na bymjukut.

Kaba bud, “Bad Uta U Ktien U la don bad U Blei”. Ha Ioannis 1: 18, u Ioannis u pynpaw ba U la don ha ka shadem U Kpa” Kampher katno ngi lah ban mutdur ka mut aïu shisha kane, kaba thikna ka long kane: U Jisu bad U Kpa ki long jan eh.

Bad u la nang ban shuh shuh, “Bad Uta U Ktien U la Long U Blei” Hynrei kumno ba Uta U Ktien U la don bad U Blei bad ha ka juh ka por pat U dei ruh U Blei? Ïa ka jubab ngi lah ban ïoh na ka ktien Greek. Ka Greek ka don ka article kaba biang. “The”/ U ha ka jaka “A”/ u dak rit ubym lah ban ai ka jingbatai kaba biang thik, kaei kaba donkam ïa ngi ka dei kane, ba ka article ha ka ktien Greek ka ai ïa ka jingbatai kaba shai, kaba kdew thik sha kano kano ka mat ne sha uno uno u briew.

Ha ka jingong “Uta U Ktien U la don bad U Blei”, ka kyntien Blei hangne ka don ka article kaba thikna kaba kdew beit beit sha U Kpa. Bad ba Uta U Ktien U don bad U Kpa. Ha ka jingong, “Bad Uta U Ktien U la Long U Blei,” Ka kyntien “Blei” kam don article, kaba, ha kane ka jingpynbeit, ka kdew sha ka jinglong Blei. U Jisu U dei U Blei—Um dei U Kpa, hynrei U dei U Khun bakynja-blei jong U Blei.U Person ba-ar ha ka jinglong Blei.

U Apostol u pynshai bha ïa kane ka jingsngewthuh, na ka bynta Ioannis 1: 3, 4 kaba ïathuh ba U Jisu U dei U Nongthaw Nongpynlong jong kiei kiei baroh. Kiei kiei kiba khlem pat ju don, ki la mih bad don lyngba ka jinglong Blei U Jisu Uba dei ruh U Blei Nongthaw.

“Naduh ki arta bymjukut U Trai Jisu U la don bad U Kpa, U long ka dur jong U Blei, ka dur jong ka jinglong khraw jong U bad ka burom ba khraw, ‘Ba tynshaiñ ha ka burom’”--E.G White, The Desire of Ages p. 19.Jong

Balei ba ka jinglong Blei jong U Jisu ka long kaba donkam bad ba kongsan eh ha ka jinghikai niam (Theology)? Kaei ka jingduhnong jong ngi lada U Jisu ha kano kano ka rukom Un jyn-da-la long tang U Jingthaw? Wanrah ïa ki jingjubab jong phi ha ka skul Sabbaton, bad long bala pynkhreh ban ïakren lang balei ba ka jinglong Blei na bymjukut jong U Khrist ka long kaba donkam eh ha ka jingngeit jong ngi.