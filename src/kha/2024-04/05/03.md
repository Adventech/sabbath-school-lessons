---
title:  Ka Briew harud ka Pung
date:   28/10/2024
---

`Pule Ioannis 4:7 – 15. Kumno U Jisu u pyndonkam ȉa kane ka jingȉashem ban sdang ban phla sha kane ka briew?`

“Ka jingȉa isih hapdeng ki Jiw bad ki nong Samaria ka khang ȉa kato ka kynthei ban leh bha ȉa U Jisu; hynrei u Nongpynim u la wad ban shem ȉa u shabi sha kane ka dohnud, bad da ka buit kaba mih noh na ka jingieit Blei, u la pan, ym ba u la tyrwa jingȉarap. Ka jingtyrwa ban leh sbun lehse ka lah ban shah kyntait; hynrei ka jingshaniah ka wanrah ȉa ka jingshaniah.” – Ellen G. White, ka Jingthrang jong ki rta. Sla, 184.

Kumba ka long ha ka jingȉashem jong u bad u Nikodimus, U Jisu u tip kaei kaba don hapoh ka dohnud jong kane ka briew. Ha ka jingjubab ȉa ka jinglyngngoh jongka ba u Jiw un pan ȉa kaba kum kata ka jingȉarap na ka nong Samaria, U Jisu u la kren beit ha ka mat. “Lada pha la ithuh ȉa ka jingaiei ka jong U Blei, bad uei u long uta uba ong hapha, to ai ha nga ban dih, phan jin da la pan na u keiñ, u te un da la ai ha pha ȉa ka um kaba im,” (Ioannis 4:10).

Ka jubab jong kane ka kynthei ka long thik kum ka jong u Nikodimus, uba kylli, ‘kumno kine kiei kiei ki lah ban long? (Ioannis 3:9) ha ka jingmut jong ka jingkha thymmai. Kata ka briew te ka ong ha u, Ko Kynrad, mem don jingtong ei ei, kane ka pukri ruh ka long kaba jylliew; namar kata nangno me ȉoh kata ka um kaba im? (Ioannis 4:11). Ha baroh ar ki jingjia, U Jisu u la kdew ȉa ki (ȉa u nonghikai ba paw jong ki Jiw bad ȉa ka kynthei nong samaria ȉa ka jinglong bym shai jong ki) sha ka jingshisha ba kynja mynsiem kaba khraw kaba baroh ki donkam ban ȉohsngew bad ban sngewthuh. Ha baroh ar ki jingjia u Jisu u ȉathuh ȉa ki baroh arngut ȉa ka juh; ki donkam ka jingȉashem jong ka jingkylla kaba mut.

`Kaei ka jingbatai jong ka Testament kaba rim ȉa ka jingkren jong U Jisu shaphang ka um kaba im (Jeremiah 2:13; Sekharaiah 14:8)`

Ka um ka long kaba donkam na ka bynta ka jingim; ki briew kim lah ban im khlem ka um, te ka um ka lah ban long ka dur kaba biang eh bad kaba don jingmut ȉa ka jingim bymjukut, ruh kumjuh. Namarkata, u Jisu u ong,“hynrei uno uno ruh uban dih na kata ka um ȉa kaba nga ngan ai ha u, un ym sliang lano lano ruh; hynrei kata ka um ȉa kaba ngan ai ha u, kan long ha u ka pukri ka um kaba kyrsoi sha ka jingim bymjukut” (Ioanis 4:14).

`Pule Ioannis 7:37, 38. Kaei ba U Jisu u ong ȉangi ha kine ki dkhot, bad kumno ngi sngew ȉa kaei ba u kular hangne?`