---
title:  Ka Jingȉashem Ha Kalilaȉa
date:   22/12/2024
---

`Pule Ioannis 21: 1-19. Kiei ki jingshisha kiba kongsan kiba la pynpaw hangne, khamtam eh . shaphang ka jingaiei U Blei— bad ka jingsngewrit jong u briew?`

U Ioannis 20 u pynkut da ka mat jong ka kitab, kaba kan long ka bynta kaba thikna ban pynkut, hynrei ka don sa kawei ka lynnong. Ka lynnong 21 ka sdang da ki katto katne ki synran kiba la leit sha Galilaia, ha kaba u Petros u ai jingmut ban sah miet ha ka pung. Ka i kumba ki por barim ki la wanphai biang, bad ki synran ki la wanphai biang sha la ka kam barim, ka kam tong bad khaȉ dohkha. Hynrei kim shym la ȉoh ei ei ha kata ka miet.

Ha ka por mynstep, uwei u nongwei uba phylla ha rud duriaw u ong ȉa ki ban bret ȉa ka jar jong ki ha ka liang kadiang jong ka lieng. Nangta ki ȉoh kem bun ki dohkha haduh ba kim lah ban tan ȉa ka jar. Ka la long kum ka jingsdang jong ka jingshakri jong ki bad U Jisu (peit Loukas 5:1-11). U Ioannis u ithuh mardor ȉa U Jisu bad u la ȉathuh ha u Petros, uba mar mar u la jngi ha ka um bad u la jngi sha rud duriaw.

U Jisu u kylli ȉa u Petros lai tylli ki jingkylli, baroh ki dei shaphang ka jingieit ȉa la u Kynrad. Shuwa ka Jingsahnarphna, u Petros u la ban jur ba un aiti noh ȉa la ka jingim na ka bynta U Jisu (loannis. 13:37). Dei hangta ba u Jisu u la ȉathuhlypa ȉa ka jinglen lai sien jong u (Ioannis 13:38). Ha kane ka jingȉalang ha Galilaia, u Petros um pynlong ȉa lade kum ka nongrim hynrei u pynlong ȉa ka kum U Jisu: “‘Ko Trai, me tip ȉa kiei kiei baroh; Me tip ba nga ieit ȉa Me’” (Ioannis 21:17, ESV).

Don kiba kdew ba U Jisu u pyndonkam ȉa ka verb agapaō, kaba mut ban ieit, ha kaba kylli ȉa u Petros (lait noh tang ha ka sien kaba khatduh), bad ba u Petros u jubab beit da ka phileō, kaba mut ban ieit, hynrei tang kum u paralok. Ka jingmut ka long ba u Petros um shym la ȉoh ȉa ka jait jingieit kaba kham sha hajrong.

Ha ka jingshisha, ka jubab jong u Petros ka long kaba pynleit jingmut ha ka jinglong rit mynsiem. Da ka jingbymlah jong u Petros kaba la ju don ha khmat jong u, ka kham lah ban long ba u pyndonkam da ka jingsngewrit ȉa ka “kyntien kaba kham poh,” da kaba nud ban ym dawa palat na ka bynta lade. Bad dei kane ka jinglong rit mynsiem kaba U Jisu u pynskhem, bad kaba kylla long kaba kongsan ha kaba pynphai biang ȉa u Petros sha ka jingshakri. Ym don jingkylli, ka jinglong ba sngewrit ka long kawei na ki jinglong ba bitdor na ka bynta ka jingshakri namar ka jingpynleit jongmut kam dei shuh ȉa lade ka kylla long ȉa U Jisu Khrist.

Ka jingwan phai pat jong u Petros kum u nongȉalam ha ka balang kaba nyngkong ka long kawei na ki sakhi kaba khlaiñ tam ba U Jisu u la mihpat na kiba ȉap. Kan long kaba eh ban batai ȉa ka jinglong ba pawnam jong u Petros lada U Jisu um shym la pynphai biang ȉa u ha ka jingshakri ha khmat kiwei pat ki synran.

`Balei ba ka jinglong ba sngewrit ka long kaba kongsan ha uno uno uba wad ban tip ȉa U Trai? Ha ka jingshai jong ka Diengphna, kaei kaba uno uno na ngi u don ban sngew sarong?`