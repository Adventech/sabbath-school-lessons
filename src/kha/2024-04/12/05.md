---
title:  Ka Jingtep Kaba Thylli
date:   18/12/2024
---

`Pule Ioannis 20:1–7. Kaei kaba don kam ȉa ngi shaphang kaei kaba la pynpaw ha kine ki dkhot?`

U Jisu u la ȉap ha ka por janmiet jong ka sngi pynkhreh (sngi thohdieng) bad u la mihpat ha ka sngi robibar. Namar ba ka sngi Sabbaton ka la jan ha ka por ba la tep ȉa U (Ioannis 19:42), ȉa ka jingtep la leh kyrkieh bad ym da kaba pura. Katno katno ruh la ki ieit ȉa U Jisu, ki nongbud jong U ki rakhe ȉa ka sngi Sabbaton bad kim shym leit sha jingtep (ȉa nujor bad Markos 16:1, Loukas 23:56). Hadien ka Sabbaton, katto katne ngut ki kynthei ki la thied ȉa ki jingiwbih bad ki la wanrah sha ka jingtep ha ka step sngi nyngkong ka taiew (robibar). Ha ka jingkyndit jong ki, la pyntyllun noh ȉa u maw, bad ka jingtep ka la thylli.

Ka Mary ka nong Magdala ka long kawei na kita kiba la leit sha ka jingtep dang step. Ka la mareh ban ȉathuh ȉa u Petros bad u Ioannis ȉa kaei kaba ka la ȉohi. Ki arngut ki briew ki la mareh shata. U Ioannis u la phet sha khmat bad u la iehnoh ȉa u Petros bad u la poi nyngkong. Haba u la dem khrup, u la peit shapoh bad u la ïohi ïa ki jaiñ linen kiba la sop ïa U Jisu. Hynrei um shym la leit shapoh.

U Petros pat u la leit shapoh bad u la ȉohi ȉa ki jaiñ linen kiba la don hangta. U la ȉohi ruh ȉa ka jaiñ khmat kaba la don ha ka khlieh U Jisu, hynrei kam don ryngkat bad kiwei pat ki jaiñ. La khylliap ȉa ka bad ka la don la ka jong marwei.

`Pule Ioannis 20:8–10. Kaei ka jingmut jong ka jaiñ tap khlieh kaba la khylliap?`

Hadien ba u Petros u la rung ha kata ka jingtep, u Ioannis ruh u la rung. Ioannis 20:8 ka ong ba u la leit shapoh, u la ȉohi bad u la ngeit. Balei ba ka jingȉohi ȉa ki jaiñ jingtep kiba la thiah hangta bad ȉa ka jaiñ khmat kaba la don kyrpang, ba la khylliap, ka pynlong ȉa u Ioannis ban ngeit ba U Jisu u la mihpat na kiba ȉap?

Ban jubab ȉa kane ka jingkylli, ka long kaba donkam ban pyrkhat balei ba ka jingtep kan long thylli ha ka ba nyngkong. Ka jubab kaba kham thikna ka lah ban dei ba ki nonglute ki la lute ȉa ka jingtep. Hynrei kane ka jingbatai ka pulom namar lai tylli ki daw. Nyngkong, u Mathaios u ȉathuh ȉa ngi ba la pahara ȉa ka jingtep (Math 27:62-66), kaba pynlong ȉa ka nonglute jingtep ban long kaba eh. Kaba ar, ki nonglute jingtep ki ju tuh ȉa ki tiar kiba kordor, ym ȉa ki met ȉap kiba pyut. Kaba lai, ki nonglute jingtep ki long kiba kyrkieh bad kim ju khylliat ȉa ki jaiñ jingtep. Kam long kaba phylla, namarkata, ba haba Ioannis u la ȉohi ȉa ka jaiñ tap khmat ka ba la khylliap, u la ngeit ba U Jisu u la mihpat na kiba ȉap.