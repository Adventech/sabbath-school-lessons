---
title:  Ka Jingiathuhkhanna kaba Jia shisha
date:   20/12/2024
---

### U Kingston U Shem Jingkyrmen

_Da: U Andrew McChesney_

Uwei u nongtrei Baibl u la khot ia ki katto katne ngut ki briew sha ka balang Seventh-day Adventist ha Bethel, Alaska, ban iasam ia ki jingiathuhkhana jingim jong ki bad uwei u nongwan jngohkai na ka Adventist Mission. Ka bynta jong ka jingkynshew khat lai Sabbaton jong ka Quarter kaba saw u snem 2024 kan leit ban maramot bad pynheh ia ka balang khnang ba kan lah ban buh ia ka jaka jong ka jingktah na ka bynta ka jingshakri ha Bethel. Nga la her da ka liengsuin sha ka shnong kaba don 6,300 ngut ki briew ban lum ia ki khana mishon ban pyniar ia ka projek.

Hynrei ym don ba wan sha iingmane ha ka por ba la buh. Ka nongtrei Baibl, ka Joy Anderson, ka la kner kti sha kawei ka pizza kaba heh kaba ka la shim ha ka por ba ka leit sha iingmane na ophis jong ka, ha kaba ka trei kum ka nongiasaid ain.

“Iarap ia lade,” la ong ka Joy, kaba dei na Alabama bad kaba ialam lang ia ka balang bad uwei pat u nongtrei Baibl. “Nga la kyrmen ba ka pizza kan pynshlur ia ki briew ban wan.”

Kumba shiteng na u pizza u la lut haba u Kingston u la rung, u la pynpaw ia ka jinglyngngoh ba dei tang ma u uba don hangta. Nangta u la shim ia ka shi dkhot u pizza, u la shong, bad u la kren shaphang balei ba u mane ha ka iingmane Adventist.

Une u nongsumar ba 59 snem ka rta u la ïathuh ba u la ïakhun da ki snem bad ka kyiad bad ki jingdih buaid ha Hooper Bay, ka shnong Yukon-Kuskokwim Delta kaba don 1,400 ngut ki briew bad kaba don 90 minit da ka liengsuiñ rit na Bethel. “Nga kwah ban mih noh na ka jingim kaba sniew kaba nga la im”, u la ong. “Nga la ong ha lade, ‘Lada ngam shim ia kane ka jinghikai, lada ngam shym la nang na ki jingbakla jong nga, ki briew kin pyrkhat ba nga long uba sngap jar.’”

Nangta u Kingston u la kynriah noh sha Bethel, da kaba bud ia ka lynti jong kiba bun ki nongshong shnong jong ka Yukon-Kuskokwim Delta kiba la iehnoh ia ki shnong rit da ka jingkyrmen ban ioh ia ka jingim kaba kham bha ha Bethel, ka shnong kaba heh tam ha ka thain sepngi jong ka Alaska. Ki nongshong shnong jong ka Yukon-Kuskokwim Delta ki long kumba 85 na ka shispah ki trai shnong jong ka Alaska, kiba kham bunsien ki dei ki Yup’ik, ki Cup’ik bad ki Athabascan.

Ha kawei ka sngi, u Steve uba dei u Adventist bad u trai shnong jong ka Yukon-Kuskokwim Delta, u la khot ia u Kingston sha ka Balang Bethel. “U la kylli ia nga hato nga don jingeh ne nga sngewsih”, la ong u Kingston. “Nga la sngew lyngngoh shano u leit, kumta nga la sdang ban wan.”

U Kingston u la shem ka bor ha kaba pynlut por bad kiwei pat ki nongleit jingiaseng kiba la jop ia ka jingshaniah ha ka kyiad bad ha ki jingdih buaid. “Ki la iarap ia nga ban kiar na kita kiei kiei”, u la ong. “Kane ka jingpynbeit ka la iarap ia nga.” U la ong ba u sngewkmen hynrei u dang wad ia ki jubab. “U Briew Babha uba khmih shaneng u iohi ia shuibun kiei kiei,” u la ong. “La kumno kumno baroh ngi shem ia ki jubab jong ngi.”

Sngewbha duwai na ka bynta u Kingston, uba leit jingiaseng jan man la ka Sabbaton hynrei um pat shim ia ka rai na ka bynta ka jingpynbaptis. Khublei shibun ia ka Jingkynshew khatlai Sabbaton ka ban kyrshan ia ka jingpynphriang ia ka mishon jong ka Balang Adventist Bethel ha kane ka lai bnai. La pynkylla ïa ki kyrteng jong ki nongshong Bethel khnang ban ïada ïa ka jinglong kyrpang jong ki. Ha kane ka dur la pyni dur ia ka Joy Anderson.