---
title:  Ka Jingpdiang Bad Ka Jingkyntait
date:   05/11/2024
---

Pule Ka lynnong kaba 2 ka batai shaphang ka jingbsa ia ki 5,000 ha U Ioannis 6 hynrei ka khlem lah ban kynthup ia ka bynta kaba khadduh jong kato ka jingiathuh khana, ia kaba la ia pule hangne.

`Pule Ioannis 6:51 – 71. Kaei kaba U Jisu u ong kaba ki briew ki shem shitom ban pdiang?`

Hadien ba dang shu ioh bam ha ka rukom kaba phylla na U Jisu, ki briew ki la kloi ban pynlong syiem ia u (Ioannis 6:1 – 15). Hynrei ha ka jingiakren bad ki hadien, ha ka synnakok ha kapernam, u batai ia ka jingmut ba kynja mynsiem jong ka kambah, da kaba ong, “nga long u kpu jong ka jingim,” (Ioannis 6:35). U batai kham bniah shuh shuh ba une u kpu u long ka doh ka jong u, kaba u ai na ka bynta ka jingim jong ka pyrthei (Ioannis 6:51).

Ka jingkren ka plie ia ki khmat jong ki paidbah ia ka jingshisha ba U Jisu un ym long u syiem jong ki ha pyrthei. Um long katkum ka jingpyrkhat kaba mih na ka rukom pyrkhat pyrthei. Ki kyntait ia kajingiakren, kaba lah ban pynkylla ia ka rukom pyrkhat jong ki khnang ba ki lah ban ithuh bad pdiang ia u Jisu kum U Messiah. Bun na ki synran jong u ki iehnoh ia u ha kane ka bynta (Ioannis 6:66).

Na ka jingsngewthuh briew, kane ka lah ban long kaba eh ia U Jisu. Ka jing mynjurjong ki paidbah ka long kaba pynsngewbha. Mano u bym kwah ban long kumta? Hynrei ban iohi ia ka jingkynran jong kiba bun bad ban buh jingkylli ia ka nongrim jong u wei pat ka long kaba pynduh jingkyrmen. Da kaba iohi ia ki paidbah ba ki phai noh, u Jisu u la kylli ia ka kynhun kaba ha syndah jong u, kaba kynthup ia ki khadar ngut, lada maki ruh ki kwah ban iehnoh.

Kane ka dei haba U Petros u la pynlong ia ka jingphla kaba phylla, uwei pat u sakhi ia ki ar bynta, kaei ba u Jisu u don bad u dei uei. “‘me me don ki ktien ka jingim bymjukut, bad ngi la ngeit, bad ngi tip skhem, ba me me long uta U Khrist U Khun jong U Blei U Baim’ “(Ioannis 6:68, 69).

Ki synran ki la long lem bad U Jisu kumba katto katne snem, ki ia leit lang bad u, ki la iohi ia ki kambah, ki la iohsngew ia ki jingialap jong u. ki tip na ka jingiashem bay m don mano mano ba lah ban ianujor bad u. ka jingsngewthuh ka la skhem ha ki ba kam pher la kin don ki jingjia kiba kham pher kin long, Une u briew u dei U Messiah – khlem da niew ia kiei kiei kiba ki khlem sngewthuh ia ka jingthmu jong ka jingwan jong u. dei tad haduh hadien ka jingiap bad ka jingmihpat jong u ba ki sdang ban sngewthuh balei ba U Jisu U la wan.

`Kaei ba ngi lah ban nang na kane ka jingiathuh khana shaphang ka jingshisha ba kiba bun ki bakla? Balei ba ngi dei ban kynmaw ia kane, khamtam bad ka jingngeit jong ngi kaba paw shabar ka bym long kaba paw ha kiba bun – wat bad kiba bun ki khristan?`