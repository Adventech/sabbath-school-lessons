---
title:  Ka Jingiathuhkhanna kaba Jia shisha
date:   08/11/2024
---

### “Ngi khlem phah iano iano”

_Da u: Andrew McChesney_

Kumba saw snem, u Donaldo Velasquez u la leit jngoh ia ka along ha Columbia man ka sngi thohdieng ban ialap shaphang U Jisu. Hynrei ha kawei ka sngi thoh dieng, um shym la lah ban leit. U trei kum u misteri, bad uwei u briew u la donkam kyrkieh ia ka jingiarap jong u, khamtam eh u Donaldo u la donkam pisa.

Don tang saw ngut ki Seventh-day Adventist – Donaldo, arngut kiwei pat ki dkhot balang, bad u pastor jong ki – kiba don ia ka jingbit ban leit jngoh ia ka along ha Acacias, bad u Donaldo u la phone ia ki na ka bynta ka jingiarap. “em nga bunkam palat,’ la ong u Ranses. U Pedro ruh u la ong um lah ban leit. U pastor ruh u la ong ba u don shabar ka nongbah.

U Donaldo u la iam bad u la duwai. Haba ka lok jong u ka Jesusita, ka la kylli, la jia aiu, u la jubab ba um kwah ban duh ia ki jingiaseng bad ki nong sah byndi hynrei u donkam ban trei. “khie leit leh ia ka kam jong me,” la ong ka Jesusita. “U Blei un pyndap.”

Ha kawei ka por katba u Donaldo u la leit jngoh biang ia ka along, kumba 38 ngut ki nongsah byndi ki la wan ban sngap ia u ba u ialap. La wan synran lang ia u da uwei u dkhot balang, u Pedro.

“Shano uto u briew uba la wan myn shem taiew?” la kylli u nongsah byndi.

“Ngi khlem phah iano iano,” u Donaldo u jubab.

“Hoid, phi la phah,” la ong sa uwei pat. “U briew u la ialap hangi”

“Em, ngim shym phah iano iano,” u Donaldo u la ong, bad u la ong lehse u dei u nongialap na kawei pat ka balang.”

“Em, em,” la ong u nongsah byndi. “ngi ithuh ia baroh kiba ioh jingbit ban wan jngoh. Une u briew um shym la ju wan jngoh mynno mynno, bad um dei na kawei pat ka balang.”

U Donaldo u la kylli shaphang ka khubor jong uta u briew, da kaba kyrmen ba un sngewthuh u dei uei. U nongsah byndi u la ong ba u kren shaphang ka sngi ba hynniew ka sabaton.

Da ka jinglyngngoh u Donaldo u la kylli, “U long dur kumno?”

Ki nongsah byndi ki la batai shaphang jong u ba u long uba jrong, uba riam bha, bad u phong ia ka sopti kaba lieh. Ki ong ba u tip bha ia ka baibl, ba lehse u dei u nonghikai.

U Pedro u la ktah ia ka kti jong u Donaldo. “Lehse u Angel u la wan ban ialap hapdeng jong ki,” u la ong. “Dei tang kata ka jingbatai.”

U Donaldo um pat da sngew shaniah than. U la leit sha u nongap jong ka along uba thoh kyrteng ia ki nong wan jngoh. Uta u nongap uba long u paralok jong u Donaldo u la peit ha ka computer bad u la kyrngah khlieh. “Ym don ba la wan ha kato ka sngi,” u la ong.

Ha ka jingsngew phylla, u Donaldo u la ong jam, “Mynta ngam don jingartatien ba u Angel jong U Trai u la wan ban hikai ia ka baibl ha ka jaka jong nga!”

U la wanphai sha ki nongsah byndi, u la pyntip sha ki ba lah ban dei ba ki la iohi ia u Angel.

Hynriew snem ki la iaid lait, bad la jan baroh 38 ngut ki nongsah byndi ki la aiti iala ki dohnud jong ki sha U Jisu lyngba ka jing pynbaptist. U Donaldo u la ong ba un ym klet shuh ia kata ka sngi.

“Watla ka long ka jingiathuh khana kabym sngew lah ngeit, nga ngeit ba U Blei u la phah ia u nonglamktien na bneng,” u la ong.