---
title:  'Ka Jingpynkhiah ȉa u briew uba matlah: Bynta 2'
date:   09/10/2024
---

`Pule Ioannis 9:17-34. Kiei ki jingkylli kiba ki nongȉalam ki la kylli, bad kumno uta u briew uba matlah u la jubab?`

Kane ka bynta kaba jrong jong u Ioannis 9 ka long tang ma ka ka bynta jong u Ioannis ha kaba U Jisu um long u nongȉalehkai ba kongsan ha ka madan, wat la U long shisha ka sobjek jong ka jingȉakren. Kumba ka jingkylli shaphang ka pop ka la sdang ȉa ka jingȉathuhkhana (Ioannis 9:2), ki Pharisi ki pyrkhat ba U Jisu u long u nongpop namar ba U la pynkhiah ha ka sngi Sabbaton (Ioannis 9:16, 24), bad kin sa kren beiñ ȉa u briew uba la pynkoit kum “la kha ha ka pop” (Ioannis 9:34, ESV).

Ka jingkylla kaba mut ka jia. U matlah u wan ban ȉohi kham bun, ym tang ha ka met hynrei ha ka mynsiem, katba u nangroi ha ka jingsngewnguh jong u ȉa U Jisu bad nang ngeit kham skhem ha U. Ki Pharisi pat ki nang kham matlah ha ka jingshemphang jong ki, nyngkong eh ki ïapait ïapra halor U Jisu (Ioannis 9:16) bad nangta kim tip nangno U wan (Ioannis 9:29).

Katba ka jingȉathuhkhana jong u ȉa kane ka kambah ka ailad ȉa u Ioannis ban ȉathuh ȉa ngi mano ba long U Jisu. Ka phang jong ki dak ha u Ioannis 9 ka ȉakynduh bad katto katne kiwei pat ki phang ha ka Gospel. U Ioannis u pynskhem biang ba U Jisu U long U Jingshai jong ka pyrthei (Ioannis 9:5; nujor bad Ioannis 8:12). Ka jingȉathuhkhana ka ȉadei ruh bad ka jingsdang ba phylla jong U Jisu. U long Uei, naei U long, kaei ka kamram jong U (Ioannis 9:12, 29; nujor bad Ioannis 1:14)? Ka dur jong u Moses, ȉa uba la kdew ha ki jingȉathuhkhana shaphang ki kambah kiba mynshuwa, ka paw ruh ha kane ka lynnong (Ioannis 9:28, 29; ȉa nujor bad Ioannis 5:45, 46 bad Ioannis 6:32). Khatduh eh, ka don ka phang jong ka jingkynthoh jong u paidbah. Don kiba ieit ȉa ka jingdum ban ȉa ka jingshai, katba kiwei pat ki jubab da ka jingngeit (loannis. 9:16-18, 35-41; nujor bad loannis. 1:9-16, loannis. 3:16-21, bad loannis. 6:60-71).

Kumta kaba shyrkhei hangne ka long ka jingmatlah ba kynja mynsiem jong ki nongȉalam niam. U nongpan jingkyrpad uba la matlah shisien u lah ban pynbna, “‘Naduh ba la sdang ka pyrthei ym pat ju ȉohsngew ba uno uno un pynpeit ȉa ki khmat jong uta uba la kha matlah. Lada une u briew um long na U Blei, um lah ban leh ei ei’” (loannis. 9:32, 33,). Bad wat la katta ruh ki nongȉalam niam, ki nongȉalam ba kynja mynsiem jong ka jaitbynriew, kita kiba la dei ban long kiba nyngkong eh ban ithuh ia U Jisu bad ban pdiang ia U kum U Messaiah — ki, wat hapdeng ki sakhi kiba khlaiñ bor baroh, kim lah ban ȉohi ia kata, ne kim kwah shisha . ban ȉohi ȉa ka. Kaei ka jingmaham kaba khlaiñ shaphang kumno ka dohnud jong ngi ka lah ban shukor ȉa ngi!

`Pule 1 Korinth 1:26-29. kaei kaba u Paul u thoh ha kine ki dkhot ka ȉahap bad ka jingȉathuh u Ioannis haneng bad kumno kane kajuh ka nongrim ka treikam wat mynta ruh?`