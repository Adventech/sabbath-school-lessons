---
title:  Ka Jingbsa Bam Ia Ki San Hajar
date:   06/10/2024
---

Ha u Ioannis 6:4,5, u apostol u mih na ka lynti jong u ban pynpaw ba ka por ai bam ȉa ki 5,000 ka long hajan ka Niam ka Jinglait. Ka Niam ka Jinglait ka long ka jingkynmaw ȉa ka jingpyllait ȉa ki Israel na Ijipt. U khun langbrot jong ka Jingkhawai Niam ka la shim ȉa ka jaka jong ka jingȉap jong u khun nyngkong. Kane ka jingkñia ka long ka dak jong ka jingȉap U Jisu na ka bynta jong ngi. Halor ka diengphna, ka jingpynshitom kaba ngi dei ban ȉoh namar ki pop jong ngi ka la hap ha U Jisu ha ka jaka jong ka. U Khrist, ka Jingkhawai Niam ka Jinglait jong ngi, la pynȉap shisha na ka bynta jong ngi (1 Kor. 5:7).

“U la kit ȉa ka pop jong ka jingpalat, bad ȉa ka jingbuhrieh ȉa ka khmat U Kpa jong U, haduh ba la pynmong ȉa ka dohnud jong U bad la pynpra ȉa ka jingim jong U. Ia kane ka jingkñia baroh la leh khnang ba ki nongpop kin ȉoh jingsiewspah.”—Ellen G. White, Ka Jingpyrshah Bakhraw, p. 540.

`Pule Ioannis 6:1-14. Kiei ki jingȉasyriem kiba ngi lah ban shem hangne hapdeng U Jisu bad u Moses? Kata, kaei kaba u Jisu u la leh hangne kaba dei ban pynkynmaw ȉa ki briew ȉa ka jingpyllait kaba ki kpa tymmen jong ki ki la ioh lyngba ka jingshakri u Moses?`

Ki jingtip ba bniah kiba bun jong kane ka jingȉathuhkhana ki buh ȉa U Jisu ha ka jingȉadei bad u Moses ha ka Eksodos. Ka por jong ka Niam ka Jinglait (Ioannis 6:4) ka kdew sha ka jingpyllaitim kaba khraw na Ijipt. U Jisu u kiew sha u lum (loannis 6:3) kumba u Moses u la kiew sha u Sinai. U Jisu u tynjuh ȉa u Philip (loannis 6:5, 6) kumba la tynjuh ȉa ki Israel ha ri khlaw. Ka jingpynbun ȉa ki kpu (loannis. 6:11) ka pynkynmaw ȉa ka mana. Ka jinglum ȉa ki jingbam kiba sah (Ioannis 6:12) ka pynkynmaw biang ȉa ka jinglum jong ki Israel ȉa ka manna. La lum shiphew tylli ki tukri ki jingbam ba sah (Ioannis 6:13), kajuh ka jingkheiñ bad ki khadar jait ki Israel. Bad ki briew ki kynthoh ba U Jisu u long u nongȉathuhlypa uba wan sha ka pyrthei (Ioannis 6:14), uba ȉadei bad “u nongȉathuhlypa kum u Moses” ba la ȉathuhlypa ha ka Deuteronomi 18:15. Kine baroh ki kdew sha U Jisu kum u Moses bathymmai — wan ban pyllait ȉa ki briew jong U .

Kumta, u Ioannis u pyni ȉa U Jisu ym tang ba u leh ȉa ki dak bad ki jingphylla hynrei u leh ȉa ki dak bad ki jingphylla kiba, ha ka jinglong jong ki, ki la dei ban don ka jingmut kaba kyrpang na ka bynta ka jaitbynriew Jiw. U Jisu u dang kdew ȉa ki, ha ka jingshisha, sha ka jinglong Blei jong U hi.

`Pule Isaiah 53:4-6 bad 1 Petros 2:24. Kaei ka jingshisha kaba khraw kaba kine ki jingthoh ki hikai shaphang U Jisu kum U Khunlangbrot jong U Blei? Kumno ka jinglong Blei jong U ka ȉasoh bad kane ka jingshisha, bad balei ba kane ka jingshisha ka long ka jingshisha kaba kongsan tam kaba ngi lah ban tip?`