---
title:  “Shisha, U long U Nongiathuhlypa”
date:   07/10/2024
---

`Pule Ioannis 6:14, 15, 26-36. Kumno ki briew ki la leh ȉa ka kambah jong U, bad kumno U Jisu U la pyndonkam ȉa kane ban pyrshang ban hikai ȉa ki U long Uei?`

Ki nong Judia ki la khmihlynti ȉa u messaiah ba kynja pyrthei u ban pyllait ȉa ki na ka jingshah lehbeiñ jong ka hima Rom. Ar tylli kiei kiei kiba eh tam kiba ngi ȉakynduh ha ka thma ki long ka jingai bam ȉa ki shipai bad ka jingsumar ȉa kiba mynsaw bad kiba ȉap. Da ki kambah jong U, U Jisu U la pyni ba U lah ban leh ȉa baroh ar.

Hynrei kam dei na kata ka daw ba U Jisu u la wan, bad kata kam dei ka jingthmu jong ka kambah jong U. Ha ka jaka kata, ka jingȉathuhkhana shaphang ka jingai bam ȉa ki 5000 ngut ka la ai ka lad ban pyni nuksa ba U Jisu U long U Kpu jong ka jingim, ba U Blei hi U la wan hiar na bneng. “‘Nga long u kpu jong ka jingim,’” U la ong. “‘Uta uba wan ha Nga un ym thngan lano lano ruh’” (Ioannis 6:35, 36).

Kane ka long kaba nyngkong na ki hynriew tylli ki jingong “Nga long” ha ka Gospel u Ioannis, ha kaba “Nga long” la pyniadei bad katto katne ki kyntien (“u kpu jong ka jingim,” Ioannis 6:35; “ka jingshai jong ka pyrthei,” Ioannis 8: 12;“khyrdop,” Ioannis 10:7, 9; 14:6; “dieng sohwaiñ bashisha,” Ioannis 15:1, 5). Kawei pa kawei na kine ka kdew sha kawei ka jingshisha kaba kongsan shaphang U Jisu. Ki jingong “Nga long” ki kdew biang sha ka Eksodos 3, ha kaba U Blei U pyni ȉalade ha u Moses kum uta uba khraw (nujor bad Ioannis 8:58). U Jisu u long uta uba khraw. Hynrei ki briew ki la duh noh ȉa kine baroh.

“Ki dohnud bym sngewhun jong ki ki la kylli balei, lada U Jisu U lah ban leh ȉa kiba bun ki kam phylla kumba ki la sakhi, Um lah ban ai ȉa ka jingkoit jingkhiah, ka bor bad ka spah ha ki briew jong U baroh,

ban pyllait ȉa ki na ki nongpynshitom beiñ jong ki, bad ban kyntiew ȉa ki sha ka bor bad ka burom? Ka jingshisha ba U la kam ba U long U Nongphah jong U Blei, bad pynban U la kyntait ban long u syiem

Israel, ka long ka jingmaian kaba kim lah ban sngewthuh. Ia ka jingkyntait jong u la batai bakla. Bun ki la pynkut ba Um nud ban pynskhem ȉa ki jingdawa jong U namar ba U hi U artatien shaphang ka jinglong blei jong ka mishon jong U. Kumta ki la plie ȉa la ki dohnud sha ka jingbymngeit, bad uta u symbai ba u soitan u la bet u la sei soh ȉa ka jait jong u, ha ka jingbymsngewthuh jingmut bad ka jingphet kylla.”— Ellen G. White, The Desire of Ages, p. 385.

Ki la wad ȉa ka jingmyntoi ha ka met ha ka jaka jong ka jingshisha kaba neh haduh ka jingim bymjukut. Kane ka dei ka jingma kaba ngi baroh ngi lah ban ȉakynduh lada ngim husiar.

`Kumno ngin kiar na kaba shah teh ha ki tiar kiba kynja doh ha kaba pynduh noh ïa kiei kiei kiba kynja mynsiem?`