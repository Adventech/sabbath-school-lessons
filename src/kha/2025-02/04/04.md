---
title:  La Ai Ïa Kaei Kaba Phi La Pan
date:   22/04/2025
---

Kumba la seng tynrai, ka Israel kam dei satia ban don u syiem ba kynja briew, ka rukom kaba kiwei pat ki jaitbynriew ki leh. Hynrei katba nang mih ki sngi, ka jingngeit jong ki briew ka la nang tlor nang synjor, bad ki la sngewkwah ia kiei kiei kiba “ki jaitbynriew,” ki Jentil, ki la seng.

`Pule 1 Samuel 8:4-18. Balei phi tharai ba ki rangbah ki la shem ba ka jingmut shaphang ka jingdon ia u syiem ka long kaba sngewtynnad? Ha kino ki rukom ngi ruh mynta ki sngi ngi shahriam ha ki jingtynjuh kiba kum kita?`

Ka long kaba donkam ban tip ba ka jingkyrpad ban ioh syiem ka long ka jingkyntait ia ka jingsynshar U Blei halor ki briew jong U. Kumba la buh, ka jaitbynriew ka dei ban ai jubab beit beit tang ha la U Nongthaw, bad la pyni ia ka jingiadei jong ki bad U lyngba ka jaka kyntang bad ki jingshakri jong ka, nalor kiwei pat kiei kiei. Da kaba pan syiem, kin wanrah ha lade ia kijuh ki jait jingjynjar kiba ki hima Jentil ki la mad: ka jingshah pynrung shipai ha ki thma ba u syiem u ialeh, ka jingshah kurup, ka jingsiew khajna bad kiwei kiwei ki jingsniew. Kin sa ia lap ba ki nongsynshar briew ki kham sngewtynnad ban synshar na ka bynta ka jingmyntoi shimet ha ka jaka ban synshar hok, kumba U Blei U leh.

Kumjuh ruh, kane ka jingpynbeit thymmai kan long kaba iaineh: Yn ai ia ki Israel ia kaei kaba ki pan, hynrei ynda ki la sngewthuh ba ka dei ka jingpynhiar kyrdan, kin sa sahkut sah ha ka. “Te ha kata ka sngi phin lynñiar noh namar uta u syiem jong phi uba phi la jied; bad U Trai un ym shahshkor ïa phi ha kata ka sngi.” (1 Samuel 8:18 KHB).

U Blei U tip ia ka jingtlot jong ki briew jong U, bad U la iathuhlypa naduh mynnyngkong ba ki Israel kin sa pan ia u syiem. Ki la leh ruh kumta, bad shibun kiei kiei na ka histori ka long ka jingiathuhkhana shaphang ki jingmih na kata ka jingjied jong ki.

`Pule Deuteronomi 17:14-20. Peit ba U Blei U khlem ong, “Ngan ai ia ki ia u syiem,” hynrei, ki briew jong U ki rai ba ki kwah ia uwei. U Blei u la buh ia ki lad jingiada ban iada ia ki briew jong U na ki katto katne ki jingsniew jong ka sorkar briew — wat la, kumba ka histori jong ka jaitbynriew bad ki syiem jong ka ka pyni, bunsien la ki ju iehnoh bad kyntait ia ki lad jingiada.`

Ngi hap ban shu peit ia ka histori jong ki Israel hadien ba ki la rai ban don syiem ngi lah ban iohi haduh katno kiei kiei ki la urlong sniew na ka bynta jong ki hapoh kine ki syiem. Watla ki la don ki syiem kiba kham bha ban ia kiwei pat, hynrei wat kita “kiba bha” ruh ki la leh bakla (pyrkhat ia u Dabid bad ka Bethsheba). Ha kiba bun ki khep, ka jaidbynriew kaba im hapoh ka jingsynshar jong uwei u syiem hadien uwei pat uba leh “ki kam bymman ha khmat U Trai” (peit 1 Syiem 11:6, 1 Syiem 15:26, 1 Syiem 16:30, 2 Syiem 3:2, bad kiwei kiwei).

`Ha kito ki por, ne wat ha kine ki sngi ruh, baroh ki sorkar briew ki don kawei ka jinglong kaba iadei: ki nongpop ki synshar ia kiwei pat ki nongpop. Kaei kaba lah ban jia kaba bakla?`