---
title:  Ki Nongsynshar Jong Ki Jentil
date:   23/04/2025
---

Ka jingiadei jong U Blei bad ki Israel ka ai ia ki jingshemphang kiba riewspah ban sngewthuh ia ka jingiadei jong U bad ka balang jong ka Testament Bathymmai. Ha ka jingshisha, ha kiba bun ki liang, ka jaitbynriew Israel ka la shakri ban pynpaw lypa ia ki jingbakla jong ka balang. Jngai na kaba lah ban kam ia kano kano ka jait jinglong ba kham halor ban ia ki Israel hyndai, ki Khristan ki la long, bad kin iai long, kiba shah tunjuh shibun eh lyngba kijuh ki jingpynshoi.

`Pule Mathaios 20:25-28. Ka jingbakla aiu U Jisu U la maham lypa ia ki synran jong U ban kiar ha kaba seng ia ka kam jong ka balang Khristan?`

Ki Israel ki la pan ia u syiem ba kynja briew, ka jingkyrpad kaba la pynlong ia ka jinghiar dor jong ka jaitbynriew. Ki syiem ki la nang kham sniew kham sniew haduh ba U Blei u la shah ia ki nong Babilon ban ring mraw ia ki briew jong U kum ka jingpynbeit kaba thikna ha ka jingiaid lynti jong ki.

Kaei kaei kaba kum kata ka la jia ha ka histori jong ka balang Khristan. Wat la kim dei ban pynbeit ia lade kum ka jaitbynriew Jentil, hynrei haba u Constantine u la wan ha ka bor bad u la kam ba u long u Khristan, ki bangeit ki la sngewsuk mynsiem — ka jingpynshitom bein ia ki mynta ka la kut noh! Kata ha lade hi ka long ka jingkyrkhu, hynrei nangta pat ka la wan ha ka balang ba ki lah ban pyndonkam ia ka bor jong u syiem na ka bynta ka jingmyntoi lajong jong ki.

Katto katne ki jingialeh kiba khraw ki la mih hapdeng ki Khristan ha ka spah snem kaba saw, bad haba ka balang ka la shem ba kam lah ban pynbeit ia ki, ki la kyrpad ia u syiem ban tuklar. Naduh kane ka por sha khmat, u Bishop jong ka Rome u la kiew kyrdan, ha kaba mynshuwa u la long uwei na ki Bishop rangbah napdeng kita kiba iaryngkat kyrdan. Ka balang ka la kyrpad bad ailad ia ka bor synshar hima ban tuklar ha ki kam niam, bad shisien ba ka bor shynshar ri ka la ioh iuh kjat ha ka jingkhang, kiei kiei ki la nang sniew nang sniew.

Kum ki Israel hyndai, bun na ki arta kiba dum tam ha ka histori Khristan, ki long na ka daw tynrai bad na ki jingmih lyngba ka jingpyniahapsur jong ka balang bad ka pyrthei. Ki Israel ha kaba ki la phai sha ka jingmane bleithaw bad ki syiem jong ka ki la shah pynsniew ha ka jingkwah bor jong ki — haduh ba kin da thang ainguh ia la ki khun ha ki bleithaw — suki suki ka balang ka la pynbud ia kine kum ki rukom bad ki lad jong ka hima nongwei haduh u pud ba bun ki riewngeit khristan ki la shah pyniap namar ba la ñiew ia ki ba ki long ka jingma ia ka jingiadei hapdeng ka balang bad ka bor shynshar hima..

`Ha la ka jong ka kolshor, ha la ka jong ka imlang sahlang, kiei kita ki rukom ha kaba kine kijuh ki jingpynshoi ki lah ban pynthut ia ka jingsngur ka jingngeit jong ngi?`