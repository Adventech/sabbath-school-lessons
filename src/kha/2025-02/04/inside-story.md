---
title:  Ka Jingiathuhkhanna Kaba Jia Shisha
date:   25/04/2025
---

### U Nongseng Balang Bym Poi Pyrkhat

_Da: Andrew McChesney_

Ynda ka Sunita ka la shongkurim, ka longiing thymmai jong ka ka la shim ba kan sa kylla long hi dalade ka Seventh-day Adventist. Ha ka kolshor Asia jong ka, ka tnga ka hap ban leh kat kaba u tnga u ong, kumta u tnga jong ka, u Manoj, bad ki kmie ki kpa jong u ki la pyrkhat ba kan pdiang beit ia ka jingngeit jong u. Hynrei ka Sunita kam shym la leh kumta.

Haba ki bahaïing jong ka ki la ïohi ba ka dang mane ïa ki dur maw bad dur dieng, ki la pyrshang katba lah ban ïathuh ha ka shaphang U Jisu. Ka longiing jong ka ka long ka kaba heh bad ki la ia shong lang ha kajuh ka iing, bad ki bahaiing hasem ki khot ia ka sha ka jingdwai shiing. Hynrei kam shym la sngewtynnad. Ym don ba la pynbor ia ka ban wan, te kumta ka la kiar na kum kita ki jingialang.

Shisnem shiteng ka la iaid, bad ka Sunita bad u Manoj ki la kynriah noh na ka shnong rit jong ki sha kawei ka nongbah kaba heh. Mynta u Manoj u la pyrshang ban pynphai noh ia la ka tnga na ki jingleh niam thala jong ka.

“Ngi kum ka longïing ngim ngeit ha ka jingmane dur bleithaw,” u la ong. “Kam dei kaba dei. Ngim dei ban leh.”

Hynrei ka Sunita kam tip da kumwei pat ka rukom im, bad u Manoj um pyrshang ban pynbor ia ka ban sangeh noh ruh. Katba nang iaid ki por, ka Sunita ka la kha arngut ki khun shynrang. Nangta ka la pang jur bha.

“To ngin leit sha ka balang Adventist,” la ong u Manoj. “Phi la pyrshang bun ki dawai bad kiwei kiwei, hynrei ym don ei ei kaba iarap ia phi. To ngin ia leit tang shisien.”

Ka Sunita kam shym la ioh lad ban kyntait ia kata ka jingtyrwa. Kam don jingkyrmen shuh hi ruh, kumta ka la mynjur ban leit. Ka la long ka sien kaba nyngkong jong ka ban rung ha ka iingmane Adventist— lane ha kano kano ka iingnane.

Ka Sunita ka la sngewbha bad sngewtynnad shibun eh ban don hapoh ka iingmane. Wat la ka jingiaseng ka long ha ka ktien phareng bad ka sngewthuh tang khyndiat, hynrei, ka la shem ia ka jingsyaid bad ia ka jingsngewtynnad jong ki dkhot balang katba ki la pdiang sngewbha ia ka. Ha ka taiew kaba bud, ka Sunita ka la wan phai biang bad ka la kyrpad ia u pastor ban pynrung ia ka kyrteng jong ka ha ka thup jong ki jingkyrpad jingduwai. Hadien ka jingduwai, ka Sunita ka la sdang ban sngew shngain. Ka koit ka khiah jong ka ka la nangbha suki suki, bad khatduh ka la koit pura.

Ka Sunita ka la leit jingiaseng barobor bad man la ka por ha ki saw snem kiba bud. Haba u assistant pastor uba la kren ka ktien jong ka u la wan trei ha ka balang, ka la shim ïa ki jingpule Baibl bad ka la shah pynbaptis. Naduh kata ka khyllipmat, ka la sdang ban duwai, “To ai ba ngan shakri ia Me.”

Khyndiat snem ki la iaid, bad la khot ia ka Sunita ban thung Balang kum ka nongprat lynti jong ka Global Mission Pioneer. Ka la mynjur da ka jingkmen. Mynta, ka ialam ia kawei ka balang ha kawei ka distrik kaba duk jong ka nongbah jong ka. Ka la sdang ia kane balang da kaba duwai bad ki briew. Katba la jubab ia ki jingduwai jong ka na ka por sha ka por, kiwei pat ki briew ki la iohsngew bad ki la wan sha ka ban phah duwai. Shiphew ngut ki briew ki la shah pynbaptis.

“Ngam ju poi pyrkhat ba ngan mih na ka jingngeit jong nga bad ban ithuh ia U Blei bashisha”, la ong ka Sunita shuwa ba kan shim ia ka kam Adventist Mission Pioneer, ha ka jingleit jngoh briew ha ka Balang ba ka la seng. Ka ong, “Ka la long ka mon jong U Blei ban pynmih ia nga, bad U la pyndonkam ia nga na ka bynta ka burom jong U.