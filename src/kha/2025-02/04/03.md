---
title:  Ka Jingkhot Ïa U Abraham
date:   21/04/2025
---

Ha ka lynnong kaba shiphew jong ka Kitab Jenesis, ngi iohi ia ka jingkha ia ki jaitbynriew bapher bapher. Ka kyntien kaba ju pynkylla ia ka kyntien “ki jaitbynriew” ka dei goyim, kaba lah ruh ban thew ia ki Jentil. Jenesis 10 ka iathuh ia ngi ba ia ka jaitbynriew la phiah ha ki ri, ki thylliej, ki longiing longsem bad ki “jaitbynriew” (Jen. 10:5; peit ruh Jingpynpaw 14:6).

La jan marsien pynrung ia kane ka jingmut, U Blei u khot ia u Abraham na kawei na kita ki jaitbynriew ban long uba pher na ki bad na kaei kaei kaba ki pyni khmat.

`Pule Jenesis 12:1–9. Balei U Blei U la khot ia u Abram (hadien u Abraham) ban mih noh na ka ri tynrai jong u?`

U Blei u la thmu ban pyndonkam ia u Abraham ban seng ia ka jaitbynriew ka ban ieng pyrshah ia ki hima briew. Kim dei ban don syiem da uwei pat lait na U Blei hi. Ki briew ki dei ban pyni kaei ka ban jia lada ka jaitbynriew ka leit phai biang sha la u Nongthaw. La seng ia ka Israel ban long ka jingkyrkhu ia “ki jaitbynriew baroh jong ka pyrthei” (Jen. 12:3) U Blei u la theh halor ki Israel ia ka jingshai bad ki kabu kiba ym pat ju iohi ha ka pyrthei naduh, lehse, shuwa ka jingshlei um.

`Pule Deuteronomi 4:5–9. Kaei kaba U Trai u la iathuh ha ki khun u Abraham, ka jaitbynriew kaba la kylla long ka ingpyndep ia ka jingkular kaba U Blei u la ai ha u Abraham?`

Kane kam shym la long tang uwei u briew uban sakhi ha kawei ka shnong; kane ka la long ka jaitbynriew baroh kawei kaba, da ka jingiatreilang bad snoh-kti-lang bad U Blei, ka lah ban pynpaw ia ka burom jong ka jinglong jong U. Peit thuh, ha ki kyntien ba la kren ha ki ba ym dei tang ki “ain bad ki jingbishar” kiba U Blei U la ai ha ki kiba la pynlong kyrpang ia ki, pynban ka jingbud da ka jingkohnguh ka la pynlong ia kiwei pat ki jaitbynriew ban ong, “Shisha kane ka jaitbynriew kaba khraw ka long ka jaitbynriew kaba stad bad kaba shemphang” (Deut. 4:6). Watla ki jingshisha ba la ai ha ki briew ki long kiba phylla, ka jingbymlah jong ki ban im ryntih katkum ka jingdawa, ban kohnguh ia ki, kan wanrah ia ka jingtim ha ka jaka jong ka jingkyrkhu bad ka jingiap ha ka jaka jong ka jingim.

`Kumno kane kajuh ka nongrim, kata kaba ym tang ban shu tip ia kine ki jingshisha hynrei ban kohnguh ruh ia ki, hato ka iadei bad ngi kum ki Adventist mynta?`