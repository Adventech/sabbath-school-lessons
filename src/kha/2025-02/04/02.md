---
title:  U Nimrod Bad Ka Ninebeh
date:   20/04/2025
---

La thaw ia ka Eden kum ka iing kaba biang tam na ka bynta u khun bynriew. Shisien ba ka pop ka la rung, U Blei um don lad shuh hynrei ban pyniakhlad noh ia u bynbriew na ka Kper, bad na u dieng jong ka jingim, la kumno kumno ia mynta.

Shabar jong ka Kper, la dawa na u jaidbynbriew ban trei shitom khang ba un pynbit pynbiang bad pynneh pynsah ia la ka jong ka jingim. Ka jingim ka la nang kham shitom; ngi la hap ban im ha ka jingjynjar bad da la ka umsyep jong ka khmat jong ngi, ngin IOH bam ia la u kpu (Jen. 3:16-19). Ki kmie ki kpa tymmen jong ngi ki la ngeit ba u Syiem uba dei hok un sa wan ban pynbiang ia ka lynti ban leit phai biang shapoh ka Kper, bad ki la wanrah ia la ki jingknia sha ki khyrdop ka Eden ha ka jingkhmih lynti ba ka jingpynim kaba U Blei, naduh kaba sdang, u la tyrwa sha ka pyrthei kaba la hap.

“Ka Kper Eden ka la sah ha ka pyrthei slem hadien ba u briew u la kylla long uba la shah kyntait na ki lynti ba pyngngad jong ka.... Hangne la wan u Adam bad ki khun jong u ban mane ia U Blei. Hangne ki la pynthymmai ia ki jingkular jong ki ban kohnguh ia ka hukum bad namar ka jingpynkhein jong ka, ki la shah beh noh na Kper Eden. Haba ka jingatphyllung jong ka jingbymhok ka la pur ha ka pyrthei, bad na ka daw ka jingsniew jong ki briew, la pyntikna ia ka jingpynjot jong ki da ka jingshlei um, ka kti kaba la pynlong ia ka Eden la weng noh ia ka na ka pyrthei. Hynrei ha ka jingpynphai kylliang kaba khatduh, ynda kan don ‘ka bneng kaba thymmai bad ka pyrthei kaba thymmai’ (Jingpynpaw 21:1), yn pynthymmai pat ia ka da ka jingpynitynnad kaba kham don burom ban ia kaba mynnyngkong.” — Ellen G. White, Patriachs and Prophets, p. 62.

Hynrei, kiwei pat, ki ia trei shitom ban wanrah ka “jingpynbeit” ba kynja briew halor ki jingeh ba ngi la wanrah ha lade, bad ngi iohi ruh ia ka jingpynkha ia ki ri kiba rit kiba synshar da lade, ha ka jingpyrshang ban wanrah ia ka jingim kaba kham suk, bad lehse kane ka jingpyrshang ka long shibynta ban pynioh pat (da ka bor briew) ia kaei kaba la duh noh ha Eden

`Pule Jenesis 10:1–12. Dei hangne ba ka Baibl ka pyni ia ki katto katne ki nongialehkai ba kongsan ha ka sain hima sima jong kane ka pyrthei, ia kiba la shem ha baroh kawei ka Baibl, kynthup ia ka Ninebeh bad ka Babilon. Ha kaba ngi sa tip shuh shuh shaphang ki bynta jong kita ki nongbah, kham shadien, ngi lah ban ioh jinghikai aiu ia mynta na kine ki dkhot?`

Don kiba la pule shaphang u Nimrod bad ki la pynkut nia ba u long u riewshlur uba donburom bad uba stad, uba long kum ki riewshlur radbah jong ki khanatang puriskam. Hynrei haba ka Baibl ka batai ia u kum “uba khlain bor ha ka pyrthei,” bad “u nongleit behmrad uba khlain bor ha khmat U Trai,” kam dei ka jingkhublei (compliment). U Nimrod u la long uba khraw ha la ka jong ka jingmut, bad u ieng “ha khmat” U Trai da ka jingmut ba u iapyrshah bad U Blei. Kaei kaba ngi iohi ha kine ki dkhot ka long ka jingpynsaphriang ia ka jingialeh pyrshah bad U Blei, ka rukom ialeh pyrshah ka ban iai don haduh kaba kut, ha kaba baroh ki jingialeh pyrshah kin shah pynduh noh junom..

`Balei ba ka pop jong ka jingialeh pyrshah ia U Blei ka long kaba kham sianti bad kaba shitom ban sngewthuh? Kumno ngin iada ia lade na kane ka jait jinglong?`