---
title:  Ka Jingshai Sha Ki Jentil
date:   24/04/2025
---

Ka jingthmu ba kongsan ha kaba U Blei U la seng ia ka jaitbynriew Israel kam dei ban pynrem ia ka pyrthei baroh kawei hynrei ban pynim ia ka. Da shisha, kiba bun na ngi, ngi sngew rem haba ngi iakynduh ia ka jinglong hok ha kiwei ki briew; kumta ka jingdon jong ka jaitbynriew Israel ka la shakri ha ka rukom ban pynpaw ia ka pop bad jinglong lyngkar jong ki jaitbynriew kiba don sawdong jong ka. Ki riewngeit kiba im ha ka jingiadei bajan bad U Blei ki pynpaw ia ka jinglong hok jong U, kaba ialam pat sha ka jingsngewskhem. Ha jingshisha ka jingim jong kito ki briew kiba “sumar ia ki hukum U Blei” (Jingpynpaw 14:12) ka dei ban pynpaw shyna ia ka jinglong jong U Blei.

Hynrei lada ki Israel ki la leh kumba ki la dei ban leh ia kaei kaba la bthah ia ki ban leh, ki jaitbynriew kin jin da la wan sha ki da ka jingsuk, da kaba wad ban tip kham bniah shuh shuh shaphang jong ki bad U Blei jong ki. Kaba sngewsih ka long ba kumba ka jingshah teh mraw ha Babilon ka pyni shai, kine ki jaitbynriew ki la wan ban ialeh thma pynban.

Ka jingpyni shai kaba khatduh eh ia ka jinglong U Blei, ho’oid, ka la long da U Jisu— tang ma U hi Uba la shim ka jinglong kynja briew uba la pyni shai ia ka jinglong U Blei da ka jingim kaba janai. Kane ka nuksa kaba janai jong U, ka la wanrah shisha ia ka jingpynsngewskhem ha ki dohnud babun, kane ka la long ruh ka jingthmu U Blei kum ka jingkhot sngewbha (peit Ioannis 3:16–21).

Ka jingthmu kaba khatduh eh ban seng ia ka jaitbynriew Israel ka long kumjuh kum ka jingthmu U Blei ban seng ia ka balang: U kwah eh ban pyndonkam ia ki briew jong U ban khring ia ki nongpop sha U Khrist. Ka jingkhot jong ka khubor jong ki lai angel, kaba la pynsaphriang kylleng lyngba ka balang jong U, ka leit, ym sha tang ki katto katne kiba la jied hynrei sha “ki kynja bynriew bad ka jaid bad ka thylliej bad u paidlang baroh;” (Jingpynpaw 14:6). Ha ka kitab Jingpynpaw 18:1, ka iathuhlypa ba ia ka pyrthei baroh kawei yn sa pynshai da ka burom U Blei shuwa ka jingwan arsien U Khrist.

**Kine ki dkhot harum ki hikai aiu ia ngi shaphang ka jingthmu U Blei na ka bynta ki briew jong U, ha kane ka pyrthei? Kumno ngi lah ban pyntreikam ia kine ki nongrim ha ka jingim jong ngi?**

`(a)	Jingkheiñ 14:17–21`

`(b)	Isaiah 42:6, Isaiah 49:6, Isaiah 60:3`

`c) Jingpynpaw 18:1-4`

`Pule biang Jingpynpaw 18:1-4, ka jingkhot “u paidlang jong nga” kane ka thew, ia ki briew jong U Blei, ba kin mih noh na Babilon. Kumno kane kan jia urlong? Ha kiwei pat ki kyntien, Kumno ma ngi, kum ba Balang kabym don ha Babilon, bad lyngba ka Balang U Blei Un pyndonkam ia ngi ban khot ia kiba dang don ha Babilon ban mih noh?`