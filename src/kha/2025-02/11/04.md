---
title:  U Boas Kum U Nongsiewspah
date:   10/06/2025
---

U Boas u ieit eh ia ka Ruth bad u kwah ban shongkurim ia ka, hynrei ka don ka jingkhang kaba khang: don u paralok uba kham jan uba don ruh ka jingdawa ia kata ka kynthei bad ia ka jaka. Lada ngi khein ia u Boas kum ka dur jong U Khrist, kane ka jinglong ka lah ban pynpaw ia ka mat kaba don ha ka jingialeh bakhraw. U Khrist U ieit ia ngi, hynrei u don u “bahaïing hasem uba jan tam” uba don ruh ka jingdawa: u ta u dei u Soitan.

`Kaei ba kine ki dkhot kiba bud ki pynpaw shaphang ka jingdawa jong u Soitan ia ka jinglong briew? (Job 1:6-11; Math. 4:8, 9; Judah 1:9; Lukas. 22:31).`

Haba u Soitan u la wan mihpaw ha ka jingialang ha bneng, u la iathuh ha U Blei ba u la “‘leit shane shatai ha ka pyrthei’” (Job 1:7), bad haba U Blei u la kylli ia u hato u la iohi ne em ia u Job uba hok, u Soitan u la kam ia u kum uwei na ki jong u hi, da kaba ai jingmut ba ka dohnud jong u Job kam dei shisha ban long ka jong U Blei. Kata ka mut, u bud shisha ia Me tang namar ba Me long uba bha ia u. Sangeh noh ban leh bha ia u bad peit iano shisha u nguh syiem u Job.

Ha u Judah, ngi iohi ia ka jingiathuh lyngkot ia kawei ka jingiathuhkhana kaba la tip bha ha Israel: hadien ba la tep ia u Moses da U Blei (Deut. 34:6), hadien pat la pynmihpat ia u. Wat la ngim tip ia ki jingtip ba bniah, hynrei ka jingthoh hi ka ong ba ki la iakajia ia ka met u Moses, ka mut ba u Soitan u la pynlong ia kano kano ka jait jingdawa halor jong ka.

“Ka sien kaba nyngkong U Khrist U ai ka jingim ha u ba ïap. Katba u Syiem jong ka jingim bad kiba tyngshain ki nang jan sha ka jingtep, u Soitan u la sheptieng bad khuslai ia ka bor synshar jong u. Lem bad ki angel bymman jong u u la ieng ban ialeh pyrshah ia ka ta ka jingwan jop ia ka hima kaba u la kam kum ka jong u hi. U la kren sarong ba uta u shakri jong U Blei u la kylla long u koidi jong u. u la ong skhem ba wat u Moses ym shem la lah ban sumar ia ka hukum jong U Blei; ba u la shim halade ia ka burom kaba dei ka jong U Jehabah- kumjuh ka pop kaba la pynmih ia ka jingbeh noh ia u Soitan na bneng-bad une ruh da ka jingryngkang u la wan rung sha ka hima bad ka jingsynshar jong u soitan.” —Ellen G. White, Ki Patriarch bad ki Nongiathuhlypa, p. 478. Ka paw shai ba U Khrist U la pynrem ia ka jingong U Soitan, bad U Moses u la mihpat (peit Math. 17:3).

Ruth 4:1-12, u Boas u leit sha ka khyrdop jong ka Bethlehem — ka shnong ha kaba U Khrist un rung sha ka pyrthei jong ngi kum u paralok ba jan jong ngi. Ki rangbah ki ia lum lang, bad khatduh ia ka sandal (ka dak jong ka jinglong trai) la pynkylla.

`Ka khyrdop jong kawei ka shnong ka long ka jaka ba la rai ia ki mukotduma: kane ka dei ka jait jingbishar. Ka pynpaw ia ka dur jong ka jingbishar ha Daniel 7:13, 14, 22, 26, 27. Ngim dei ban klet ia kane ka bynta kaba kongsan jong ka jingbishar: ka jingbishar ka long ha ka “liang jong ki riewkhuid” hynrei tang namar ba U Khrist U la siew ia ka dor na ka bynta jong ngi, kumba u Boas u la leh na ka bynta ka tnga jong u?`