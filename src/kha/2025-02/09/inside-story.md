---
title:  Ka Jingiathuhkhanna Kaba Jia Shisha
date:   30/05/2025
---

### Bynta 5: Ka Jingieit Bad Ka Jingiashong Kurim

_Da: U Andrew McChesney_

Ka Diana bad u Loren, ki dang thmu ban ia poi kha ha Santa Fe, New Mexico, ha kaba ki la lap ba ki dang khmih lynti ia i khunlung. Ka Diana ka la pynkynriah noh ia ka jingkhawai shongkurim namar ba kam kwah ba u khunlung un long ka daw jong ka jingkhawai shongkurim.

Hadien ba la kha ia u khunlung, kine ki arngut ki la leit sah sha Salt Lake City, Utah, ha kaba ki kmie ki kpa jong ka Diana ki shong ki sah. Ki la sah slem ha Santa Fe.

Wat la ka Diana bad u Loren kim shym la im kum ki Khristan, hynrei u Loren u la kwah ban iapoikha ha kawei ka iingmane. U la jied ia kawei ka Balang Adventist bad u la iakynduh ia u Pastor jong ka. U la kyrpad ruh ia u kpa jong u, uba dei u Pastor Adventist uba sah hajan Chicago, ban pyndep ia katei ka jinglehniam. Kane ka la wanrah ia ka jingeh ia baroh arngut ki pastor namar ba ka Diana kam dei ka dkhot balang bad kine ki arngut kim im ka jingim Khristan. Hynrei hadien ba ki la iai duwai, ki la ong ba ki sngew ba ki la shah pynkhih ban “bakla ha ka liang jong ka jingieit.” U kpa jong u Loren u la ai jingmut shwa ban shongkurim lyngba ka phone.

Ha ka sngi shongkurim jong ki, ka Diana ka la sngew lyngngoh ban iohi ia ki dkhot balang kiba kim tip ba ki la wan. Mano ba leit sha ka jingkhawai shongkurim jong ki briew ki bym ithuh? ka la pyrkhat. Ka jinglyngngoh jong ka ka la nang jur haba ki dkhot balang ki la ai jingai sngewbha ia ki.

Haba ka dang plie ia ki tiar ha iing, ka Diana ka la lap ia kawei ka kot rit kaba kyrteng ka Happiness Digest. Ka la pyrkhat ba ka dei ka kot na ki lai ngut ki kynthei kiba iaishah kiba la leit jngoh ia ka ha Colorado. Ka la sdang ban pule ia ka, bad kam lah ban buh ia ka. Ynda u Loren u la wan phai na ka kam, ka la ong da ka jingkmen, “Kane ka dei ka jingshisha!” U la ong, “Oh, kato ka dei “Ki Mawjam Sha U Khrist, ba la thoh da ka nongiathuhlypa kaba kyrteng ka Ellen White.” Ka jingmut jong ka nongiathuhlypa ka la pynkulmar jingmut ia ka Diana, hynrei ka jingkwah ka la mih ha ka dohnud jong ka ban leit jngoh ia ka balang Adventist bad ban tip kham bniah ia kaei kaba ka la ju pule.

Haba ka Diana ka la leit ha iingmane, ki dkhot kim shym la kren ei ei. Ki la pdiang ia ka kumba ka long bad wat ki la sumar ia ki khun jong ka khnang ba kan sngap. Haba ka la ïohsngew ïa u rangbah balang ba u kren shaphang ki jingpule Baibl, ka la ong ïa u, “Nga kwah ban pule.” U Loren u la pynsangeh, “Nga lah ban iathuh ia phi ia kaei kaei kaba phi kwah ban tip.” U la sngewlehrain ba um shym la pule bad ka. “Em, nga kwah ban pule ia ka Baibl na ka bynta ia lade,” ka la ong.

U rangbah balang, u Lorell Herold, bad ka tnga jong u, ka Carol, ki wan sha iing jong ki man ka taiew haduh 28 taiew. Katba ka Diana ka dang pule, ka dur pyrthei jong ka ka la sdang ban kylla. Ym don ba kren ia ka shaphang kata. Ym don ba ialap shaphang jong ka. Ka la shu duh jingsngewtynnat ia kiei kiei kiba kynja pyrthei katba ki dkhot balang ki ieit ia ka bad katba ka nang shaphang ka jingieit U Blei kaba la theh ha ka jingim, ka jingiap bad ka jingmihpat U Jisu.

Ka jingsngewtynnat jong ka ia ka Baibl ka la pynlyngngoh ia u Loren. U la pyrkhat ia kaei kaba u la duh haba u la san bad u la sdang ban pule ia ka Baibl dalade. Ki arngut ki la rai ban shah pynbaptis lang.

_Kane ka jingiathuhkhana mishon ka ai ka jingiohi ba kumno U Blei U la trei phylla ha ka jingim jong ka Diana Fish, ka nongpyniaid ia ka jingpynroi jong ka US-based Holbrook Seventh-day Adventist Indian School,, kaba la ioh ia ka jingkynshew khatlai sabbaton ha u snem 2021. Khublei shibun ba phi la kyrshan ia ka jingpynphriang ia ka Gospel da kane ka jingkynshew khatlai Sabbaton ha u June 28 2025. Pule shuh shuh shaphang ka Diana ha ka taiew ban wan._