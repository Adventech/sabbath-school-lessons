---
title:  Ka Jingïarap kaba don mynta ha ka por jong ka jingeh
date:   25/05/2025
---

`Pule Salm 46. Kaei ka khubor jong ka jingkyrmen kaba ngi lah ban shim na kane, hapdeng ka jingkhihwin jong ka jingim mynta bad kaei kaba ngi tip kan sa wan ha ka pyrthei ha ki sngi kiba khatduh katba ka jingialeh bakhraw ka dang ialeh hangne?`

Ka Salm 46 ka paw ba ka ktah ia kawei ka phang kaba ngi shem ha ka kitab Hebru: kata ka long ka jong kaei kaei kaba kham bha. U Jisu u kham bha ban ia u rangbah lyngdoh ha ka pyrthei, ka jingkñia jong U ka kham bha ban ia ki jingkñia mrad baroh, bad ka jaka kyntang ha bneng ka kham bha ban ia ki kiba la don ha ka pyrthei.

Kane ka Salm ka shim ia ka rukom kaba pher, pynban. U nongthoh um shym la shim ia kiei kiei kiba bha bad pyniapher ia ki bad kiei kiei kiba kham bha; u pyniapher ia ka pyrthei kaba don ha ka jingleh pyrshah — bad ki jingma kiba shyrkhei kiba ka la wanrah — da ka jingkular ia kiei kiei kiba kham bha kiba U Blei U thmu na ka bynta jong ngi.

Hooid, kane ka Salm ka dap da ka jingkyrmen bad ka jingkular ba, wat hapdeng ka jingjot bad jingtynjuh bad jingjynjar bad ki thma kiba ngi iakynduh, ha kaba kut ngi dei ban “To Sngap, bad to tip ba Nga long U Blei” (Salm 46:10) bad ban shongthait ha ka jingsngewskhem ba ha kawei ka sngi kine baroh kin sa kut noh bad ïa U Blei “yn sa pynkhraw ha kane ka pyrthei” (Salm 46:10).

Peit ruh ia kaei kaba la thoh hangne. “Namar kata ngin ym sheptieng, wat la ïa ka khyndew yn pynkynriah, bad la ki lum yn rong noh sha pdeng ka duriaw” (Salm 46:2, NKJV).

Ngin ym lah khlem da pynkynmaw ia ki jingjia ki ban jia ha ka jingwan arsien: “Bad ia ka bneng la pynkynran noh kum ka kitab haba la kli noh; bad ia u lum bad ka dewlynnong baroh la pynkynriah noh na ki jaka jong ki.” (Jingpyn 6:14, NKJV). Bad kane: “kiba ia ap khmih bad kiba kwah dik dik ia kata ka jingwan jong kata ka sngi ka jong U Blei, ha kaba ki bneng da kaba thang ia ki yn sain noh, bad ki jor tynrai da kaba thang rhem kin um noh” (2 Pet. 3:12, NKJV). Ka pyrthei jong ngi kaba mynta, ryngkat bad ki jingsniew baroh kiba iadon ryngkat bad ka, kan ym neh junom, bad kaei kaba wan hadien ki jingkular ia ngi ia kaei kaei kaba ki jingmut jingpyrkhat jong ngi mynta ki lah ban sngewthuh tang khyndiat eh. Hynrei na ka bynta mynta, ngi donkam tang ban bat skhem, ban pynneh pynsah ha ka jingngeit bad ban bat skhem ia ka jingpynpaw U Blei kaba ngi don, khamtam eh ha U Jisu halor ka diengphna.

`Katno kiei kiei kiba sniew ki don ha kane ka pyrthei (bad ngi tip ba kin nang kham sniew), kaei ka jingkyrmen kaba phi dei ban ioh na ka jingtip jong phi ia ka jingbha, ka bor bad ka jinglong U Blei (pyrkhat: ka Diengphna)?`