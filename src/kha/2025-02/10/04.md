---
title:  Ka Jingiathuhkhana Jong ka Sodom bad Gomorrah
date:   03/06/2025
---

Don sa kawei pat ka jingiathuhkhana kaba kongsan jong ka Testament Barim kaba u Petros u kdew beit haba u batai ia ki jingjia ha ki sngi ba khatduh: ka jingpynjot ia ka Sodom bad Gomorrah. Ki nongbah jong ka ri madan ki la long kiba bna-nam namar ka jingsniew jong ki bad ki la long ka nuksa kaba nyngkong eh jong ki jaka shong briew ba la pynjot da ka ding na bneng.

`Pule 2 Petros 2:4-11, Judah 5-8, bad Esekiel 16:46-50 —bad buh jingkynmaw ia baroh ki jingtip ba bniah. Kiei ki jinglong akor kiba la pynlong ia kine ki nongbah ban shah pynjot, bad kiei ki jingiasyriem kiba don mynta?`

Ka jingmaham ba la tyrwa sha ki briew ha ki sngi ba khatduh jong kane ka pyrthei lyngba ka jingiathuhkhana shaphang ka Sodom bad Gomorrah ka long kaba shai: khatduh khatwai, ki bymman ruh kin shah pynjot da ka ding, kumba la batai shai bha ha ka Jingpynpaw 20. Ka pop ka long kaba shukor kaba pynmatlah ia ngi ia ka jinglong jong ki dohnud jong ngi hi, kaba tap ia ka jinglong bymman jong ngi hi. Katba ki jingleh bymman kiba la leh da kiwei bunsien ka sah bunsien ha ngi. Ha kajuh ka lynnong ba U Blei U la kren shaphang katno ka jingieit U la theh halor ka jaitbynriew jong U, U hap ruh ban maham ia ka jaitbynriew, ba wat la kim shym la leh ia kijuh ki pop (Esek. 16:47), hynrei ha ka jingshisha ka la kylla long kaba kham sniew ban ia ka Sodom.

Ki Israel ki la “leh kum ki nuti” (Esek. 16:41), ki la leh ia ka jingklimsih ba kynja mynsiem. Pyrkhat da kaba lyngngoh ba ki briew U Blei haba ki la iohsngew ba ki kham sniew ban ia ki briew kiba la pawnam namar ka jingsniew jong ki.

Kane kam dei kaei kaei kaba thymmai, ym tang bad ki Israel hyndai hynrei bad ki briew baroh. Ha ki Rom 1:18–32, u Paul u ai ia ka thup kaba jrong jong ki jingsniew jong u briew kiba lah ban thoh bad pynshong nongrim katkum ki kot khubor jong kine ki sngi. Ka jingbatai jong u Paul shaphang ka pop ki Jentil kam shym la thmu ban pynmih ia ka jingsngew ba ki kham halor hapdeng ki Jiw hynrei khnang ba ki briew U Blei ha kaba kut kin sngewthuh ia ka jingkhia jong ki pop jong ki hi. U Nathan u la leh kumjuh haba u la kren ha u Dabid: u la iathuh ia ka jingiathuhkhana shaphang uwei u briew uba riewspah uba la tuh ia u khun langbrot na uwei u briew uba duk. Kane ka jingiathuhkhana ka la “pynkhih shibun” ia ka jingbitar jong u Dabid (2 Sam. 12:5), namar ka jingbymhok ka la long kaba ka paw shai; wat ha kata ka por ruh, ka jingpynbna jong u Nathan ka long, “Me long uta u briew!” (2 Sam. 12:7, NKJV) ban pynlong ia u Dabid ban iohi ia lade ha kata ka jingiathuhkhana.

Ka long kaba donkam ban kynmaw ba ka Baibl kam dei kaba la thoh nyngkong eh sha ka pyrthei ba shabar hynrei sha ki briew jong U Blei hi. Haba ngi iohi ia ki pop ba shyrkhei jong kiwei pat ba la batai ha kawei ka bynta kum ka Jingpynpaw 13 ne 17, ka long ka jingmaham ba ngi ruh, ngi lah ban ngat ha kajuh ka jingma.