---
title:  Ka Jingiathuhkhanna Kaba Jia Shisha
date:   06/06/2025
---

### Bynta 6: Kaba Iehnoh Ia Ka Kyiad

_Da: Andrew McChesney_

Ka Diana ka la dih kyiad kaba khatduh ha ka sngi laitluid jong ka US. Da kaba plie ia ka tin beer, ka la ong ha ki paralok, “Ym don kaei kaei kaba kham bha ban ia ka beer kaba khriat kum u thah ha ka sngi kaba shit bha ha ka por lyiur.” Nangta ka la shim ia ka klad kaba heh bad ka la jan pynmih noh ia ka sha bar. Ka la pyrkhat ba ka beer ka la sniew, kumta ka la shim ia kawei pat ka jait beer na ka cooler. Kata jingmad jong ka beer ruh ka long ka bym sngew tynnad. Hynrei uwei u paralok u la ong ba baroh ar tylli ki beer ki bang bha.

Ha kata ka sngi, ka Diana ka la sangeh ban dih kyiad. Kam dei namar ba ka Baibl ka ong ba ka beer ka long kaba sniew hynrei namar ba U Mynsiem Bakhuid u la pynkylla ia ka jingkwah jong ka ia ka kyiad.

Khyndiat por hadien, la pynbaptis ia ka Diana bad ia u Loren da u kpa jong u Loren ha ka jingialang ba man la u snem jong ki bahaiing hasem jong u hajan Chicago. Ka Diana ka la lyngngoh haba ka la iohsngew ia ki jingkular baptis ha ka sien kaba nyngkong. Ki la kynthup ia u lain, “Hato phi ngeit ba ka met jong phi ka long ka tempi jong U Mynsiem Bakhuid; bad hato phin burom ia U Blei da kaba sumar ia ka, da kaba kiar na kaba pyndonkam ia kata kaba pynmynsaw; ka jingkiar na ki jingbam bymkhuid baroh; na ka jingpyndonkam, jingshna ne jingdie ia ki jingdih buaid; ka jingpyndonkam, jingshna ne jingdie ia u duma ha kano kano ka dur jong u na ka bynta ban dih da ki briew; bad na ka jingpyndonkam bakla ne jingkhaii ia ki dawai pynbuaid ne kiwei kiwei ki drugs?”

Ka Diana ka la peit lyngngoh ia u Loren bad ka la pyrkhat, Kumno ngi la duh ia kane? Ka la trei ha kawei ka bar ha ka kad liengsuiñ jong ka Salt Lake City. Da ki jingai sngewbha kiba heh bad ki kam kiba suk, la ñiew ba ka dei kawei na ki kam kaba bha tam na ka bynta ki nongtrei bym tbit.

Ki paralok ba ia trei lang bad ka Diana ki la sngewlyngngoh haba ka la iathuh ba ka sangeh kam, bad ki la kylli balei. U sam kyiad u la kylli bun sien. U bad kiwei pat ki la sngewtynnad ia ka jingngeit thymmai jong ka. Ka Diana ka la leit sha kawei pat ka dukan ha kad liengsuin, ha kaba ka la shna bad die ia ki jingbam biskit. Kam shym la ioh ka jingsiew ka ba biang, hynrei ka la ioh shuti ha ka Sabbaton.

Ym slem, ka Diana bad u Loren ki la sngewthuh ba U Blei U la ialam ia ki ban leit sah sha Tennessee ban iarap ia ki kmie ki kpa jong u Loren. Ki la shong la sah hajan ka Southern Adventist University. Ka la long ka por jong ki jingeh kiba khraw ha ka jinglong mynsiem. Ka Diana ka dang don shibun ki jinglong pyrthei ban pyndem ha U Blei.

Haba uwei na kiba haïing hasem jong u Loren ki la ïohsngew ba ka Diana ka don ka jingshemphang ha ka kam thoh khubor, u la kyrpad ïa ka ban aplai kam ha ka radio station jong ka Southern, ha kaba u trei kum u General Manegger. Ka Diana kam kwah ia ka kam, hynrei u Loren u la kyntu ia ka ban duwai. Ka la trei ha ka steshon radio la jan shiphew snem, kynthup hynñiew snem kum ka development Director. Ha kata ka por U Blei u la iarap ia ka ban jop ia ki pop kiba la pynkhuslai ia ka naduh ka por ba ka la shah lehbein ha ka por ba ka dang rit.

Nangta la bthah ia ka Diana ban aplai ia ka kam development Director kaba plie ha ka jaka ai jingsumar jong ki Adventist ha Florida. Ka la sngew ba kam long kaba biang bad kam kwah ban apply, hynrei u Loren u la kyntu biang ia ka ban duwai. Ka la trei ha ka hospital ha ki shiphew snem kiba hadien. Nangta ka la iohsngew shaphang ka Holbrook Indian School.

_Kane ka jingiathuhkhana mishon ka pynpaw kumno U Blei U la trei phylla ha ka jingim jong ka Diana Fish, ka nongpyniaid ia ka jingpynroi jong ka Skul Indian Holbrook kaba don ha US, kaba la ioh ia ka jingkynshew khatlai Sabbaton ha u snem 2021. Pule shuh shuh shaphang ka Diana ha ka taiew ban wan._