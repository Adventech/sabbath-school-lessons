---
title:  Ka Jingpyrkhat Shuh Shuh
date:   04/04/2025
---

Pule ia ka jingthoh jong ka Ellen G. White, “U Nongpynkylla niam ha America,” Sla kaba 319-324, ha ka kot “Ka Jingialeh Bakhraw.”.

“Ki pastor bad ki paidbah ki ia ong ba ki jingiathuhlypa jong u Daniel bad ka kitab Jinpynpaw ki long ki jingmaian bym lah ban shemphang. Hynrei U Khrist u kdew ia ki synran jong u sha ki ktien jong u nongiathuhlypa Daniel: "Jar uba pule, ai un sngewthuh." Mathaios 24:15. Kumta ia ka Jingpynpaw ruh dei ban sngewthuh. "Ka Jingpynpaw U Jisu Khrist, ia kiba U Blei u la ai ha u, ban pyni ha la ki shakri ia kici kiei kiban sa jia long shen.........Suk uta uba pule bad kita kiba shah shkor ia ki ktien jong kane ka jingiathuhlypa, bad sumar ia kito kici kiei kiba la thoh hangta: namar ka por ka la hajan." Jingpynpaw 1:1-3.

Kumno ki briew ki nud ban hikai ba ka Jingpynpaw ka long kaba maian palat ia ka jingsngewthuh ba kynja briew? Ka dei ka jingmaian ba la pynpaw, ka kitab ba la plie. Ka jingpule ia ka Jingpynpaw ka ialam ia ki jingmut sha ki jingiathuhlypa u Daniel, bad baroh ar ki ai ia ka jinghikai badonkam tam eh, ba la ai da U Blei sha ki briew, shaphang ki jingjia ki ban sa jia long ha kaba kut kane ka pyrthei.

U Ioannis u la iohi ia ki jingma, ki jingialeh bajur, bad ka jingpyllait ba khatduh ia ki briew jong U Blei. U la thoh ia ki khubor ba khatduh kiba pyni ia ka jingjot jong ka khyndew, la lum ia ki songkew ia u thiar bneng, ne ia ka ding ka jingpynjot, khnang ba kito kiba phai noh na ka jingbakla sha ka jingshisha kin ioh jingsneng shaphang ki jingialeh kiba don ha khmat jong ki.”

**Ki Jingkylli Ban Ia Kren Lang:**

`Kumno ka jingpule ia ka jingiathuhlypa ka lah ban pynroi shibun ia ka jingngeit jong phi? Kaei ki jingiathuhlypa — kiba la thoh da ki hajar snem mynshuwa shaphang ki jingjia kiban sa jia da ki spah, lada ym da ki hajar snem hadien—ki la iarap bad pynroi ia ka jingshaniah jong phi ha ka Baibl bad kaba kham kongsan, kaba la pyrsad mynsiem da U Blei? Kumno, kum ka nuksa, u Daniel 2 u ai ia ngi ia ka bor bad ki daw kiba don jingmut, ban shaniah ym tang ba U Blei U don hynrei ba U tip ka lawei?`

`Kiei ki lad kiba bha tam ban iada ialade na ki briew kiba ban sngewthuh da ka jingpyrshang ba mutdur ban batai ia ki jingiathuhlypa, teng teng wat na kito kiba hapoh ka balang jong ngi hi? Balei ngi dei ban husiar ban “tynjuh kiei-kiei baroh; bat skhem ia kaba bha” (1 Thes. 5:21,)?`