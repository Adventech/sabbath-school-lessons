---
title:  Ka Jingiathuhkhanna Kaba Jia Shisha
date:   27/06/2025
---

### “To ngin Pynlong ka jingiateh”

_Da: Laurie Denski-Snyman_

Ka Maria ka la sngewkmen haba uwei u trai iing u la khot ia ka ban rung ban peit ia ki kot kiba ka die ha kawei ka ri bym dei Khristan ha ka thain shatei lam mihngi jong ka Asia. Ka Maria ka la sei katto katne ki kot jingkoit jingkhiah na ka pla jong ka, hynrei uta u briew u la khang ia ka.

“Nga iohi ia kaei kaba phi leh,” u la ong. “Phi pynmih shwa ia ki kot kiba kham rit, kiba kham ia dei bad ka jingim, bad hadien ba nga la buh ia ka sngewtynnad jong nga, phin sa wanrah ia ki kot Khristan kiba phi kwah shisha ba ngan iohi. Nga tip ia ka jingthmu jong phi, kumta to iasam shwa ia ki kot Khristan.”

Ka Maria ka la duwai ia ka jingduwai kaba jar jar. “Ko Trai, sngewbha iarap ia nga,” ka la ong. “Ngam tip shuh ban ong aiu.” Da kaba pyrta jam, ka la ong, “Nga don katto katne ki kot shaphang ka koit ka khiah bad ka niam. Nga kwah ban iasam ia kaei kaei kaba ki briew ki kwah ban iohi. Lada ki don ka jingsngewtynnad ia ka koit ka khiah, nga iasam ia kita ki kot. Lada ki don ka jingsngewtynnat ia ka niam, nga sngewbha ban iasam ia kita ki kot ruh.”

U briew u la pynkhih ia la ka shyntur. “To ngin ia pynbeit,” u la ong. “Lada nga lah ban kylli jingkylli shaphang ka niam jong phi bad phi lah ban jubab, ngan thied lut ia ki kot jong phi.”

Ka Maria ka la don ia ka jingbym sngew suk. Ka la ring mynsiem bad ka la ong, “Ngam long uba stad ban jubab ia kano kano kaba phi kylli. Nga donkam jingiarap. Nga lah ban duwai shwa?”

Uta u briew u la mynjur. Ka Maria ka la duwai jam. Ka la pan ia ka jingstad bad jingtip, bad ka la pynkut ia ka jingduwai ha ka kyrteng U Jisu.

Mar kumta hi, uta u briew u la kylli, “Ngi ong ba U Jisu u la long u nongiathuhlypa, hynrei phi ong ba U long U Blei. Balei phi ong kumta? Kumno u briew uba rit un long U Blei?”

Khlem da sangeh, ka Maria ka la ong, “Bun ki briew ki pyrkhat ba U Jisu u la sdang ban im tang ha ka por ba U dang don ha ka pyrthei kum u khunlung, hynrei U la don ha bun ki snem shuwa kata. U Jisu u la long shibynta jong ka Jinglong Blei, bad U Blei u la phah ia U sha kane ka pyrthei ha ka dur jong u khunlung kum u briew. Nangta la khot ia U Jisu ban long u nongiathuhlypa, nangta la khot ia U ban long u jingkñia, bad nangta la khot ia U ban long u Rangbah Lyngdoh. hynrei mynta, U dang iasaid na ka bynta ki pop jong ngi. U Jisu um dei tang u nongiathuhlypa. La khot ia u ban long kham palat ban ia u nongiathuhlypa. U long u Rangbah Lyngdoh — ym tang na ka bynta jong nga hynrei na ka bynta baroh kiba pdiang ia U.”

Uta u briew u la shan ia la ka khlieh ha la ki kti. “Kata ka long ka jingkren kaba sngewtynnad tam kaba nga la iohsngew,” u la ong.

Kata ka long ka jingkylli kaba nyngkong bad kaba marwei jong u. Ki ummat ha ki khmat, u la thied ia kawei pa kawei ka kot kaba ka Maria ka don. Katba ki dang ia khublei iwei ia iwei pat, u la ong, “Phi la batai shisha ia nga ia kaei kaba nga kwah ban tip. Mynta nga khmih lynti ban pule ia ki kot jong phi baroh.”

_Duwai na ka bynta ka Maria bad kiwei kiwei ki mishoneri kiba wad ban poi sha ki kynhun briew ki bym pat poi ha ka bynta ba shathie jong ka Asia-Pacific, ha kaba kane ka jingiathuhkhana ka la jia. Ka Maria kam dei ka kyrteng ba shisha. Khublei shibun ia ka jingkynshew Khatlai Sabbaton jong phi ha kane ka Sngi Sabbaton kan iarap ban pynphriang ia ka gospel ha Southern Asia-Pacific Division._