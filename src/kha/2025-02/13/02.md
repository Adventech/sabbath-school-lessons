---
title:  U Nongiathuhlypa Uba Sngew Artatien
date:   22/06/2025
---

Ka jingiathuhkhana shaphang u Jonah (peit Jonah 1–4), wat la ka long kaba lyngkot, hynrei ka ai ka jingktah kaba khraw. Bun ki bangeit ki la shem ia ki jingpynpaw jong ki hi ha une u nongiathuhlypa uba sngew artatien. Ka jingiathuhkhana ka don ruh ia ki jingkynthoh kiba phylla shaphang ki jingjia ki ban sa wan.

`Pule Mathaios 12:38-42. Kiei ki bynta jong ka jingiathuhkhana shaphang u Jonah ba U Jisu u kdew haba U kren ia ki nongthoh bad ki Pharisi? Kiei ki jinghikai shaphang ka jingbishar ba ngi shem ha ka jingong jong U?`

U Jisu u la pynbna ba U kham khraw ban ia u Jonah. U la tip ba ka jingwan sha kane ka pyrthei ka mut ka Diengphna, bad wat la katta ruh U la wan ban “wad bad ban pynim ia kata kaba la jah” (Louk. 19:10). U Jonah u la sah lai sngi ha u dohkha ba heh namar ki pop jong u hi; U Jisu u la pynlut lai sngi ha ka jingtep namar jong ngi. Kata ka long kaba la donkam ban pynim ia kiba la jah.

Mynta, ngi tip ia u Jonah kum u nongiathuhlypa uba artatien, u bym kwah ban leit sha Ninebe. Na ka jingpeit jong u briew, ka long kaba suk ban sngewthuh — ki nong Assyria ki la synshar ia ka jingsynshar kaba shyrkhei. Ki dur ba la shna ha ki jingkhang ki kynroh jong ki Assyria ki dap da ki jingjia jong ka jingleh kiba shyrkhei bad kaba pher; ki jaitbynriew ba la shah jop la pyniap da ki rukom kiba shyrkhei tam kiba ki lah ban mutdur. Mano ban kwah ban iakynduh ia ka jingkyrmen ban ialap ia ka jingkylla kaba mut ha ka nongbah jong ki?

Ka don ka por kaba kongsan ha ka jingiathuhkhana kaba lah ban kdew shakhmat sha ka jingkhih jong ki basah ha ka sngi kaba khatduh. Haba kylli ia u Jonah me dei u ei, u la jubab, “U te u la ong ha ki, Nga long u Hebru; bad nga sheptieng ia U Trai, U Blei ka bneng, uba la thaw ia ka duriaw bad ia ka ryngkew.”—ka jingkren kaba iadei bha bad ka khubor jong u angel banyngkong (Jonah. 1:9, NKJV; Jingpynpaw 14:7). Hooid, ka jingpynksan jong u ia U Trai kum Uta “uba la thaw ia ka duriaw bad ia ka khyndew” ka long, shisha, kaba kdew sha U kum U Nongthaw. Kane ka jingshisha ka long ka nongrim balei ba ngi dei ban mane ia U, bad ka jingmane ka long ka pdeng jong ki jingjia ha ki sngi ba khatduh.

Ha kajuh ka por, ngi ruh, ngi la shah kynnoh ba ngi la ialap ia ka khubor kaba lah ban long kaba ym sngewtynnad ha ka Babilon ba kynja mynsiem. Ban ong “mih noh na ka, ko u paidlang jong nga” (Jingpynpaw 18:4, NKJV) ka long ban iathuh ia ka pyrthei ba ki dei ban kylla kaba mut — ka khubor kaba la jan man ka por ka la pynmih ia ka jingkynthoh kaba sniew na kiba bun ki briew, wat haba la pynpaw ha ka rukom kaba bha eh. Mano na ngi haba ngi sakhi u bym shym la ioh ia ki jingkynthoh kiba sniew, ne wat kiba pyrshah? Ka shu wan ryngkat bad ka kam.

`Haduh Katno phi shem ha lade ba phi long kum u Jonah? Kumno phi lah ban iaid shakhmat na kane ka jinglong kaba bakla?`