---
title:  Ka Jingpyrkhat Shuh Shuh
date:   27/06/2025
---

Pule Ellen G. White, “The Unseen Watcher,” pp. 535–538, in Ki Nongiathuhlypa bad Ki Syiem.

“Ia kawei pa ka wei ka jait bynriew kaba la wan kiew halor ka rynsan jong ka jingialeh la shah ba kan ioh ia ka jaka jong ka halor ka khyndew, ba ia ka jingshisha lah ban khmih thuh la kan pyndep ne em ia ka jingthmu jong U Nongap Phira bad Uta U Bakhuid. Ka jingiathuhlypa ka la bud bad ka la buh dak ia ka jingmih bad ka jingsan jong ki hima ba khraw jong ka pyrthei—Ka Babylon, Ka Mid-Persha, Ka Greece, bad ka Rome. Bad kawei pa kawei na kine, kumjuh bad ki wei pat ki jait bynriew kiba kham duna ka bor, ka khana barim ka pynpaw biang ia lade. Kawei pa kawei ka la don ia ka por ka jingtynjuh jong ka; kawei pa kawei ka la rem, ka burom jong ka ka la jlop noh, ka bor jong ka ka la leit noh. Katba ki jait bynriew ki la kyntait ia ka aiñ tynrai jong U BLei, bad ha kane ka jingkyntait ka la wan rah ia la ka jong ka jingjot, pynban ka jingthmu ba kynja blei, kaba synshar ha lor baroh ka la trei paw shynna ha baroh ki arta” sla 368

Ha u Jeremaiah 18, u Jeremaiah u iohi ia u nongthaw khiew ba u leh ia kaei kaba u nongthaw khiew u leh: u thaw bad pynwan dur ia kano kano kaei kaba u trei. Dei kane ka jingmut dur, ka jong u nongthaw khiew uba thaw pynwan dur na ka byrtha jong u, kaba U Blei U pyndonkam ban batai ia ka nongrim jong ka jinglong ha ka jingiathuhlypa ha ka Baibl. Bad tang ban pynthikna ba ngi sngewthuh, U Trai u kren lyngba u Jeremaiah, u da ong: “Ha kano kano ka por ba ngan kren shaphang ka jaid bynriew, bad shaphang ka hima, ia kaban rat noh ia ka, ban pynpra noh bad ban pynjot ia ka; lada kata ka jaid bynriew, kaba nga la kren shaphang jong ka, kan phai na ka jingsniew jong ki, ngan kylla kaba mut shaphang kata ka jingsniew kaba nga la mut ban leh ia ki. Bad ha kano kano ka por ba ngan kren shaphang ka jaid bynriew, bad shaphang ka hima, ban tei bad ban thung ia ka; lada kan leh sniew ha khmat jong nga, ba kan ym kohnguh ia ka ktien jong nga, kumta ngan kylla kaba mut shaphang kata kaba bha, ba nga la ong ba ngan pynbha ia ki da kata.” (Jer. 18:7–10, NKJV).

**Ki Jingkylli Ban Ia Kren Lang:**

`Pyrkhat ia ka jingong U Jisu ba ka jingbishar kan kham suk ia ka Ninebeh ban ia ki briew U Blei kiba la iaid lait na ka jingshisha. (Peit Math. 12:39-42.) Kaei ka jinghikai kaba ka balang U Blei ka lah ban ioh na kane ka jingmaham?`

`Peit ia ka jingong jong ka Ellen G. White ba man la ka hima kaba bud, “ka histori ka la pynpaw biang ia lade.”—Ka Ellen G. White, Ki Nongiathuhlypa bad ki Syiem, p. 535. Kiei kiba phi iohi kum ki thri kiba iadei hapdeng ki hima baroh kiba la kdew ha ka jingiathuhlypa? Ha kiei ki rukom ki la bud ia kajuh ka lynti jingiathuhlypa? Kumno ka pyrthei jong ngi kaba mynta ka bud ia ki, kumjuh?`

`Pyrkhat bha ia kane jingmut ka ba bunsien kam dei ka jingpyrkhat, ka bor jingpyrkhat, kaba khanglad ia ki briew na ka jingngeit, hynrei ka dohnud. Kumno kane ka jingtip ka lah ban ktah ia ka rukom sakhi jong phi ia kiwei pat?`