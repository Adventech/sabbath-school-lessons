---
title:  Ka Jingrngat Jong Ka Euphrates
date:   25/06/2025
---

Kawei na ki jingkhlain jong ka Babilon ka long ba ka wah Luphratis ka tuid hapoh ki kynroh jong ka, kaba ai ia ka nongbah ia ka um kaba khlem pud. La pynshisha ruh ba ka dei ka jingtlot jong ka. Ka Nitocris, ka syiem Babilon hyndai, ka la thaw ia ki jingtrei da ka khyndew harud ka wah ban pynlong ia ka kum ka lynti ban leit sha ka nongbah. Ha ka jingpyntreikam, ka la pynkylla lynti ia ka wah sha ka jaka ktieh ban ailad ia ki nongtrei ban trei suk. U Seiros u la sngewthuh ba u lah ban leh kumjuh: ban pynrkhiang ia ka wah Iuphrat haduh ba un da lah ban iaid suk ia ki shipai jong u hapoh ka kynroh. Shisien ba u la ioh rung hapoh ki kynroh jong ka nongbah, u la lap ia ki kynroh iada kiba bud ia ka wah lyngba ka nongbah khlem nongap, bad ka nongbah ka la kyllon ha kawei ka miet. U Herodotus u nongthoh histori jong ki Greek hyndai u iathuh ia ngi ba “kito kiba shong ha pdeng jong ka Babilon kim shym la don jingmut ei ei ba ki jaka ba marjan ki la kyllon, namar ka dei ka por lehkmen, bad baroh ki ia shad, bad ki ia pynleit jingmut ha ki jingsngewbha.”—Herodotus, The Histories, trans. U Tom Holland (New York: Penguin, 2015), p. 94. Hato lah ban don ka jingartatien ba kane ka dei kajuh ka jingkhawai kumba la pyni ha u Daniel 5?

`Pule Daniel 5:18-31 bad Jingpynpaw 16:12-19. Kiei ki jingiasyriem kiba phi shem hapdeng ki katto katne ki jingiapthem jong ka kitab Jingpynpaw bad ka jingiathuhkhana shaphang ka jingkyllon jong ka Babilon?`

Ha kaba batai kumno ban ithuh ia ki dak jong ki por, U Jisu u la maham ia ki synran jong U, “Namar kata to sharai: naba phim tip ha kane ma ka sngi ba u wan U Trai jong phi. Ia kane te phi tip, ba lada u trai ïing u la tip ha kano ka por ba un wan u nongtuh, un da la ap, bad un ym da shah ban prat ia ka ïing jong u.” (Math. 24:42, 43, NKJV). Kumba long ka jingkyllon jong ka Babilon, ka jingwan kynsan jong U Khrist kan pynlong ia ka Babilon jong kine ki sngi da kaba kyndit. Ym donkam ban long kumne, pynban; la ai ha ngi ia ki sakhi kiba biang shaphang ka jingwan shen U Jisu ha ki jingiathuhlypa kiba bniah bad kiba bun.

Ka pyrthei kan ym shem ha ka jingkyndit tang namar ba kam tip ia kaei kaba U Blei u la iathuhlypa; kan sngew lyngngoh namar ka la jied ban ym ngeit ia kaei kaba U Blei U la ong ba kan jia.

`Pule Jingpynpaw 16:15. Wat hapdeng kine ki jingmaham jong ka por ba khatduh, kaei ka khubor jong ka gospel kaba la shem hangne? Kaei ka jingmut ban ym “iaid lyngkhuid”?`