---
title:  U Rangbah Lyngdoh Jong Ngi
date:   18/05/2025
---

Haba u Moses u peit ia ka jingtei ia ka tabernakl, ym shym la shah ia u ban pyndonkam ia kano kano ka dur ne design kaba u kwah. U Blei u la ai ia u ia ka plan ban bud. “Te men sumar ba men thaw ia ki keiñ ha la ka dur ka dur, ia kaba la pyni ha me ha uta u lum” (Eksod. 25:40, NKJV). Ngi lap ha ka kitab Hebru ba ka rukom ba la pyndonkam ka long ka jong ka jingshisha kaba kham halor, ka jaka kyntang ha bneng..

`Pule Hebru 9:11-15, shaphang U Khrist kum u Rangbah Lyngdoh jong ngi ha ka jaka kyntang habneng. Kane ka hikai aiu shaphang kaei kaba U leh na ka bynta jong ngi??`

Ka jaka kyntang ha ka pyrthei ka la pyni lypa ia U Jisu ha ki jingtip kiba phylla, naduh u lyngdoh bad ki jingainguh haduh ki tiar bad kiwei kiwei ki jingpynwandur. Baroh ki kren shaphang U Jisu.

Ka kitab Jingpynpaw, da shisha, ka long kaba riewspah shibun ha ki jingmutdur jong ka jaka kyntang. Ngi shem ia ka jingbuh sharak jong ka jaka kyntang ha ki dkhot ba sdang, ia ka synduk ka jutang ba la kdew shai ha ka lynnong kaba saw, bad kiwei kiwei ki jingkdew kiba bun shaphang ka templ. Khlem ka jingsngewthuh ia ka jaka kyntang jong ka Testament Barim, ka kylla long kaba ym lah ban sngewthuh ia kaei kaba u loannis u pynkhih ha ki jingbatai jong u ia ki jingithuhpaw jong u. Ki jingiashem jong ki Israel, u Paul u thoh, “Te kine kiei kiei baroh ki la jia ha ki kum ki dak: la thoh te ia ki ban long ka jingsneng ia ngi, ha kiba la jia ki jingkut jong ki rta.” (1 Kor. 10:11).

Don shibun kiei kiei kiba ngi lah ban ioh jinghikai na kaba pule bniah ia ki jingtip ba bniah shaphang ka templ. Ha ka kitab Salm, ngi shem ia ka bynta kaba kongsan ban sngewthuh ia ki katto katne na kine ki jingtip ba bniah: kumno ki briew U Blei ki don ka jingiadei shimet bad ka templ. Ngi ioh kem lukliak ia ki jingmut kumno u Dabid ba u iathuh ne pynpaw ia ka jaka kyntang bad ki jingshakri jong ka, bad ngi iohi ia ka jingkynthoh jong ka dohnud jong ki briew U Blei ia kaei kaba U Messaiah un leh na ka bynta jong ki. Kam dei tang ki nuksa kiba iarap ia ngi ban iohi ia U Jisu; ngi lah ruh ban tih ia ki jingshem shimet jong kito kiba sngewthuh ia kaei kaba U Blei U hikai ia ngi lyngba ka jaka kyntang bad ban wanrah ia ki jinghikai na ka bynta lade bad na ka bynta ki jingshem jong ngi hi bad U Blei.

`Pule ia ka Salm 122. Wat la ngim lah ban leit shisha sha ka “iing U Trai” ha ka pyrthei (kam don hangta, bad wat lada la tei ia kawei ha kajuh ka jaka, kan long kaba khlem jingmut), kiei ki bynta kiba la shem ha kane ka Salm kiba lah ban pynshlur ia ngi shaphang kaei kaba U Khrist U la leh na ka bynta jong ngi? Peit ia ki phang jong ka jingsuk, ka jingshngain, ka jingiaroh bad ka jingbishar.`