---
title:  Ka Jingpyrkhat Shuh Shuh
date:   23/05/2025
---

“Ki Salm jong u David ki iaid lyngba bun jait ki jingiashem, na ki jingjylliew jong ka jingsngewthuh ia ka jingrem bad ka jingpynrem ia lade sha ka jingngeit kaba sha jrong tam bad ka jingiasyllok kaba jylliew tam bad U Blei. Ka jingthoh jingkynmaw jong ka jingim jong u ka kren skhem ba ka pop ka lah ban wallam tang ka jinglehrain bad ka jingkordit, hynrei ba ka jingieit bad ka jingisynei jong U Blei ka lah ban kot sha ki jingjylliew kiba jylliew tam, ba ka jingngeit kan kyntiew sha jrong ia ka mynsiem kaba kylla kaba mut ban ioh bynta ia ka jingtieng khun jong U Blei. Na baroh ki jingkular skhem kiba ka ktien ka jong U ka kynthup, ka dei ka wei na ki jingphla ba khlain tam ka jingisynei jong U Blei….

“Nga la smai ha U Devid u shakri jong nga…bad un pynskhem ia ka kti jong nga; ka ksangti jong nga kan pynkhlain ruh ia u…hynrei ka jingshisha jong nga bad ka jingisynei jong nga kin long lem bad u; bad ha ka kyrteng jong nga yn pynkyntiew ia ka reng jong u. Ngan buh ruh ia ka kti jong u ha lor ka duriaw, bad ka kti ka mon jong u ha ki wah. Un pyrta ha nga, Me me long u kpa jong nga, U Blei jong nga, bad U Mawsiang ka jingpynim jong nga. Nga ruh ngan pynlong ia u u khun nyngkong, uba kham ha khlieh na ki syiem. Ia la ka jingisynei ngan ri ia u Junom, bad ka jutang jong nga kan neh skhem bad u.” Salm 89: 3-28. Ellen G. White, Ki Kpatymmen Bad Ki Nongiathuhlypa, p. 710,711.

**Ki Jingkylli Ban Ia Kren Lang:**

`Ka jaitbynriew ka la long ka jingbymlah kaba sngewsih ha kaba pyndep ia ka jingkut jong ki jutang jong U Blei bad ngi. U Dabid, u “briew uba don ia ka dohnud U Blei” wat hapdeng ki jingbakla kiba khraw, ia u la pyndonkam ia u da ka bor ban pynsngew ia ki kyndon jong ka jingpynim jong ngi ha ngi. Ha kano ka jingmut u Dabid u pyni lypa ia U Jisu, uba la sumar ia ka jutang U Blei ha ka rukom kaba janai na ka bynta jong ngi? Bad balei ba kaei kaba U Jisu u la leh na ka bynta jong ngi ka long tang ia ka jingkyrmen jong ngi?`

`Kiei ki bynta ha ki Salm kiba phi la shem ba ki long kiba iarap ne kiba don jingmut kyrpang ha kaba ki pynpaw ia ka jait jingshem kaba phi la iaid lyngba da lade hi?`

`Balei ba ki Salm ki ju kdew bunsien shaphang ka templ? Ngi lah ban ioh jinghikai aiu na ka jingieit u Dabid ia ka jaka kyntang? Kumno kane kan iarap ia ngi ban sngewnguh ia kaei kaba ngi don ha U Jisu, kum u Rangbah Lyngdoh jong ngi uba ha bneng “uba don ha ka kti kamon U Blei, uba iasaid ruh na ka bynta jong ngi” (Rom 8:34, NKJV)? Balei ngi, wat kum ki briew ba la siewspah, ngi donkam ia U Khrist ban iasaid na ka bynta jong ngi ha bneng?`

`Da kaba pynshong nongrim ha ka jingong jong ka Ellen G. White haneng, kaei ka la long ka jingshem jong phi hi kumno ba U Blei U la kyntiew ia ka “mynsiem kaba kylla bamut ban iasam ia ka jingting khun ia ki khun U Blei” hadien ka “jinglehrain bad jingjynjar” jong ka pop?`