---
title:  Halor U Lum Seion
date:   19/05/2025
---

Ha ka Jingpynpaw 14, ngi shem ia ki briew U Blei kiba ieng halor u Lum Seion. U Lum Seion ba tynrai u don tang shaphang sepngi jong ka nongbah barim jong ka Jerusalem mynta bad la pyrkhat ia u kum ka jaka shong jong ka khet U Blei, ne ka jingdon ryngkat, hapdeng ki briew jong U. Haka ta ka por, ia ka templ ha u lum, Ka ba don ha u lum Moriah, kum juh ruh la pyniadei bad u lum Seion.

Ha kiwei pat ki kyntien, ia kane ka jingpyni kaba kongsan ia kiba sah jong U Blei ha ka sngi kaba khatduh la pyni ha ka kyntien jong ka jaka kyntang, kumba long bad kiba bun ki jingjia ba kongsan ha ka kitab Jingpynpaw. Da ka jingsngewnguh ia U Khunlangbrot, ki briew U Blei ki don ha u lum bakhuid jong U!

`Pule Salm 15 bad Salm 24, ha kaba u Dabid u kylli ia ka jingkylli kaba kongsan tam: “Uei ban shong ha u lum bakhuid jong me?” Pynianujor ia ka jubab jong u ha kine ki Salm bad ka jingbatai shaphang ki briew kiba ieng ha Seion ha ka Jingpynpaw 14:1–5. Kiei ki jingiasyriem kiba phi shem? Kumno uwei u lah ban iasoh bad kane ka kynhun? Kaei ka jingmut jong ka jingshisha ba la thoh ia ka kyrteng U Kpa ha ki Shalangmat jong ki? (Jingpyn 14:1).`

Ka jingbatai kaba la shem ha ka salm jong u Dabid shaphang kito kiba la shah ban rung ha khmat U Blei ka long ka hukum kaba jrong bha ia ki nongpop kiba shu leh pop ban pyndep. Mano napdeng jong ngi uba lah ban ong da kaba shisha ba ngi la ju iaid beit? Lane ki la ju kren ia ka jingshisha ha ki dohnud jong ngi (Salm 15:2)? Ym don uwei ruh na ngi uba lah ban ong ba “ngin ym shah pynkhih lano lano ruh” (Salm 15:5, NKJV). Lada ngi ong ba ngim don ka pop ngi shukor ia lade, bad kata ka jingshisha kam don ha ngi. (1 Ioannis 1:8).

Ngim lah ban poi sha kano kano ka jingpyn kut lait noh tang da U Khunlangbrot uba pynlah ia ngi ban ieng halor ka Seion. Ym shym la kdew ia u Khunlangbrot ha ka Salm jong u Dabid, hynrei U paw kynsan ha ka jingbatai kaba la shem ha ka Jingpynpaw 14. Ka long kumba ka Jingpynpaw 14 ka jubab ia ka jingkylli jong u Dabid. Mynta ba la pynshong nongrim ia U Khunlangbrot U Blei halor u Lum Seion, ha ka jaka kyntang, ngi lah ruh ban don hangta namar ka hok ba janai jong U kaba la ai burom ha ngi da ka jingngeit. Ngi lah ban ioh “haba ngi don ka jingshlur ia kaban leit sha kata ka Jaka kyntang da kata ka snam U Jisu, kata, da ka lynti ia kaba u la pynkyntang na ka bynta jong ngi, ka lynti bathymmai bad baim, lyngba kata ka jingkah, kata ka long, ka met jong u;” (Heb. 10:19, 20, NKJV). Khlem ka snam jong U, kaei ka jingkyrmen kaba ngin don? Da shisha,Ym don.

Hooid, U Kpa u don ka bor kaba pura ban pyllait im ia U Khrist na ka jingshah shitom halor ka diengphna, hynrei Um lah ban leh ia kane katba U dang pynim ruh ia ki nongpop. Ka la dei ban long ba un pyllait ne ne ba un ym pyllait, ym baroh ar.

`Pyrkhat ia ki jingkular baroh jong ka Baibl shaphang ka jingjop halor ka pop. Balei, wat da kita ki jingkular, ngi dang shem ia lade ba ngi dang duna ha ka nuksa ba janai kaba U Jisu u la buh na ka bynta jong ngi, bad balei ngi donkam ia ka jingim ba janai jong U kum ka jingbujli ha ka jaka jong ngi?`