---
title:  Ka JingMane-dem Ia Ka Dur Blei, Sa Shisien
date:   17/06/2025
---

Ki nongpule Baibl ki la ïohi la slem ïa ka jingïadei hapdeng u Daniel 3 bad kaei kaba ka Jingpynpaw ka hikai shaphang ki jingjia ha ki sngi bakhadduh. Bad da ka daw kaba biang, namar ba u Daniel 3 — ryngkat bad ka hukum, kaba lah ban pynshitom da ka jingiap, ban “mane ia ka durblei” (Dan. 3:15) — ka pynpaw ia kaei kaba ka Jingpynpaw ka hikai shaphang ka hukum, kaba lah ban pynshitom da ka jingiap, ban mane ia kawei pat ka durblei. “Bad la ai bor ha u ban ai ka mynsiem ha kata ka dur uta u mrad khlaw, ba kata ka dur uta u mrad khlaw kan da ioh kren ruh, bad ba kan ioh pynlong ba kat kiban ym mane dem ia kata ka dur uta u m rad khlaw yn pyniap noh ia ki” (Jingpyn 13:15, NKJV).

`Pule Jingpynpaw 13:11-17; Jingpynpaw 14:9, 11, 12; Jingpynpaw 16:2; Jingpynpaw 19:20; bad Jingpynpaw 20:4. Kaei ka jingiapher kaba don hangne kaba pyniasoh ia ki hukum U Blei pyrshah ia ki hukum jong ki briew?`

La khot ia ki briew U Blei ban mane “Ia Uta uba la thaw ia ka bneng bad ia ka khyndew, ia ka duriaw bad ia ki pukri um.’” Kata ka long, ia U Nongthaw, kum ka jingpyrshah ia u mrad bad ia ka dur jong u. Ki lai ngut ki khynnah Hebru, haba ki iakynduh ia ka jingma kaba kum kata, ki la kyntait ban mane ia kaei kaei kaba pher lait na ujuh U Blei Nongthaw ba ki shakri. Kumta, wat la ki jinglong ki long kiba pher katno katno ruh hapdeng kaei kaba la jia ha ka madan Dura, ryngkat bad ka hukum ban mane ia ka dur blei, kaba pyrshah ia U Nongthaw bad kaei kaban sa jia ha kylleng ka pyrthei ryngkat bad ka jingkhot ban mane ia ka dur blei kaba pyrshah ia U Nongthaw — ka nongrim ka long kajuh.

`Pule Rom 1:18-25. (Peit ia ka jingiadei hapdeng ki Rom 1:18 bad ka Jingpynpaw 14:9, 10 shaphang “ka jingbitar U Blei.”) Ha kano ka rukom ka jingmih shaphang ka jingmane ia ka dur blei ka long tang kawei pat ka jingpynpaw jong kane kajuh ka nongrim shaphang mano ba ki briew ha kaba kut ki ai ia ka jinglong bashisha jong ki?`

Ka jingmane kam mut satia ban dem khrup bad ban thang jingiwbih, wat la ka lah ban long. Ngi mane ia kano kano kaba bat ia ka jinglong ba shisha jong ngi. Haba phi pyrkhat mano ba long U Blei, U Nongthaw jong ngi bad— hadien kaei kaba U la leh na ka bynta jong ngi ha U Jisu— U Nongsiewspah jong ngi ruh kumjuh, hooid da shisha tang ma U hi dei ban mane. Kaei kaei nalor kane ka long ka jingmane bleithaw. Lehse kane ka iarap ban batai ia ki kyntien ba eh jong U Jisu hangne: “Ubym long bad nga u ialeh ia nga: bad ubym ialum bad nga u pynsaphred.” (Math. 12:30, NKJV). Ki jingjia ba khatduh ki shu long ka drama kaba pynpaw ia kane ka jingshisha.