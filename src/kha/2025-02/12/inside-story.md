---
title:  Ka Jingiathuhkhanna Kaba Jia Shisha
date:   20/06/2025
---

### Ka Jingpynkut: Ka Thma Ba Man Ka Sngi

_Da: U Andrew McChesney_

U Anders uba dang 17 snem ka rta u la ujor namar ba u iohsngew ia ki sur ha Holbrook Seventh-day Adventist Indian School ha ka jylla Arizona jong ka America. U nongai jingmut jong ka skul, u Loren Fish, u la iakynduh ia u bad u la rai ba kam dei ka jingpang pyrkhat. Ki nongtrei ki la duwai.

Hynrei nangta u Anders u la sdang ban leh kum u briew uba la shah bat ksuid. Katba u dang don ha iing ha ka por shuti skul, u la leit sha kawei ka jinglehniam tynrai. Ha ba u la wan phai sha skul, u samla uba la heh met u la sdang ban pyni ia ka bor kaba palat ia ka bor briew ha kata ka por, bad ki nongtrei jong u Holbrook ki la shem jingeh ban synshar ia u. Ha kawei pat ka por, ki khmat jong u ki khih sawdong. Hadien ka jingshah thombor, u thiah da ki kynta. Ynda u la kyndit, u la leh kumba ju long, hynrei u la tieng. Ha kawei ka sngi, u la kylli ia u dean jong ki khynnah shynrang, “Ka Legion ne u paitbah ka mut aiu?” U iohsngew ia ka kyntien “Legion” “paitbah” ha ka khlieh jong u. U dean u la kynmaw kumno ba U Jisu, shuwa ban pynkoit ia u briew uba la shah bat ksuid, u la kylli ia u ksuid ia ka kyrteng jong u, bad u ksuid u la jubab, “Ka kyrteng jong nga ka long ka Legion; naba ngi long kiba bun” (Mark. 5:9, NKJV). U nongpynrung kyrteng uba dang ai jinghikai ia u Anders, u la kylli hato u kwah ne em ba ki nongtrei skul kin duwai na ka bynta jong u. U khynnah u la ong hooid.

Ha ka kamra jingialang jong ka skul, ki nongtrei ki la ia lum sawdong ia u Anders bad ki la sdang ban duwai na ka bynta jong u. Kynsan kynsan uta u khynnah u la ud bad u la hap ha madan. Ym don ba tip kumno kin leh. Katto katne ngut ki briew ki la duwai da kaba pyrta jam katba kiwei pat ki la rwai jingrwai. Kiwei pat ki kyntu ia u Anders ban duwai, “Jisu, iarap ia nga.” U Anders um lah ban ioh ia ki kyntien ban mih na ka shyntur jong u. Ka la long ka jingkulmar. Nangta u Anders u la sdang ban rkhie bein ia ki nongtrei. Ka la long ka jingrkhie kaba ym dei kaba u jurkhie.

Ka nongpyniaid ia ka Development jong ka skul, ka Diana Fish, ka la sngew lehrain. U ksuid u tip ba ngim tip shuh ban leh aiu, ka la pyrkhat. Da kaba sei ia ka cellphone jong ka, ka la wad ha ka google, “Kumno ban iarap ia u briew uba la shah bat ksuid.” Ka la lap ïa ka kot kaba la ai kyrteng, “Ka Ellen White halor ka jingïakynduh bad ki Bor Mynsiem Basniew” ba la thoh da u Marc Coleman ha ka website jong ka Andrews University. “Sngap,” ka la ong. “Ngi donkam ban long kiba ïatylli. Ngi donkam ban hukum ia ka mynsiem ban mih noh ha ka kyrteng U Jisu.”

Mar kumta hi, uwei u nongtrei u la hukum ia u mynsiem, “To mih noh ha ka kyrteng U Jisu!” Nangta u Anders u la pyrta, “Jisu, iarap ia nga!” Baroh ki nongtrei ki la pyrta lang, “To iaroh ia U Blei!” Ka jingsawa kaba jam ka la mih na u khynnah. U nongpyniaid kam jong ka skul u la sngew ia kaei kaei kum ka eriong kaba jur kaba la her lyngba ia ka bad ka la mih noh na ka kamra. Nangta ka la don ka jingsuk. U Anders u la thiah, u da iam, ha madan. Arngut ki nongtrei ki la wanrah ia ka jingthiah, bad u khynnah u la thiah haduh ban da shongthait ha ka por mynstep. Hadien kata, u Anders u la ioh bor bha— haduh ba un da leit phai biang sha la iing. Ynda u la wan phai, ka jingshah ban biang ha u ksuid ka la sdang biang, bad u khynnah skul u la mih noh na ka skul.

“Ngi dang duwai na ka bynta jong u,” la ong ka Diana. “Ngi tip ba ka dei ka thma ba kynja mynsiem, bad kam pat kut. Ngi ia leh ia ka jingialeh bakhraw man ka sngi bad ki samla pule jong ngi.”

_Kane ka jingiathuhkhana mishon ka ai ka jingiathuh ia ka projek jong ka Sabbaton ba Khatlai kaba la dep, Holbrook Seventh-day Adventist Indian School. U Anders la shubuh ia ka kyrteng. Khublei shibun ia ka jingkyrshan jong phi ia ka jingkynshew khat lai Sabbaton ha ka 28 tarik u June 2025._