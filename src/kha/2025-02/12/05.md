---
title:  Ka Jingpynshitom Beiñ Ïa Ka Balang Kaba Nyngkong
date:   18/06/2025
---

Kam dei tang ka Testament Barim kaba ai ia ngi ia ki jingpynpaw lypa ia ki jingjia ba khatduh; ka Testament Bathymmai ka leh kumta. Ka jingim kam long kaba suk ïa ki Khristan ha ka spah snem banyngkong. La shun ia ki da kiba bun ki para niam jong ki hi, kiba la iohi ia ki kum ka jingma ia ka jingngeit u Moses. Ki la iakynduh ruh ia ka jingbitar jong ka hima Roman ba mane bleithaw. “Ki bor jong ka pyrthei bad ka dujok ki la pynbeit ia lade pyrshah ia U Khrist ha ka dur jong ki nongbud jong U. Ka niam nongmane bleithaw ka la iohi lypa ba lada ka gospel ka jop, ki templ bad ki duwan jong ka kin shah rong noh; namar kata ka la khot ia ki shipai jong ka ban pynduh ia ka niam Khristan. Ki ding jong ka jingpynshitom bein ki la meh.” — Ka Ellen G. White, Ka Jingialeh Bakhraw, p. 39.

Ka don ka jingiathuhkhana ha ka kitab Ki Kam ki Apostol kaba pyni, da kaba donbor, ia kaei kaba ki briew U Blei ki lah ban khmih lynti katba ngi nang iaid sha ka jingjia kaba la shem ha ka Jingpynpaw 13.

`Pule Ki Kam 12:1-17. Kiei ki tynrai jong kane ka jingiathuhkhana kiba lah ban pynpaw lypa ia ki jingjia ha ki sngi ba khatduh?`

La khrai khlieh ia u Jakob, bad bud sa u Petros; ka la don ka jingpynshitom iap ia ki Khristan. Lehse kawei na ki bynta kaba phylla tam jong kane ka jingiathuhkhana lah ban shem ha ka jingshisha ba u Petros u iohthiah ha kata ka miet kaba dei ban long ka miet kaba sniew tam ha ka jingim jong u — haduh katta katta ba u angel ha ka jingshisha u hap ban pynkhih bad kyrsiew ia u!

Hooid, ia u Petros, u la shah pyllait da ka kambah bad u la shem ia ka lynti sha ka jingiaseng jong ki bangeit kiba la shem jingeh ban ngeit ba la pyllait shisha ia u, wat la ki la duwai. Ka Baibl ka ong ba ki la sngewlyngngoh — kaba pynlong ia u briew ban lyngngoh katno sien ngi duwai bad tang khyndiat eh ngi nud ban ngeit ba U Blei un jubab shisha ia ngi.

Katto katne ki bangeit ki la lait im; kiwei pat ki la shah pyniap. Katba ngi nang jan sha ka por ba kut, kajuh ka jingjia kan sa jia. Wat u Petros ruh, wat la u la lait im ha kata ka por, hynrei khatduh u la iap na ka bynta ka jingngeit jong u. U Jisu hi u la iathuh wat ia u kumno: “Shisha, shisha nga ong ha me, Mynba me dang samla, me la panpoh ia lade, bad me la iaid kai kat shaba me mon; hynrei ynda me la tymmen, men kner noh ia ki kti jong me, te uwei pat un pynpanpoh ia me, bad un bah ia me sha kaba mem mon. 19 U la kren ia kane te, ba u da saham na ka jingiap kaba kumno un pyndon burom ia U Blei. Bad haba u la lah kren ia kane, u ong ha u, To bud ia nga.” (Ioannis 21:18, 19, NW).

`La iohi ba U Jisu, hadien ba u la iathuh ia u Petros kumno un iap, wat la katta ruh u dang ong ia u, “‘To bud ia Nga.’” Kane ka dei ban iathuh aiu ia ngi shaphang ba balei ba wat ka jingbyrngem jong ka jingiap kam dei ban khanglad ia ngi ban bud ia U Trai?`