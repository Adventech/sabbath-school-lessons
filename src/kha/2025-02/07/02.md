---
title:  “Nga Hangne, Phah Ia Nga”
date:   11/05/2025
---

Ha Ki snem ba mynshuwa, ka balang ka la rai ban pynthymmai ia kawei ka kamra ha poh ka iing kaba la rim ban shna ia ka kaba thymmai ban long jingiaseng. Kawei na kiei kiei kiba nyngkong eh kaba ki la leh ka long ban buh ia ki light kiba thymmai, da kaba ngeit ba kin pynlong ia ka jaka ban kham itynnad. Hynrei ha ba la buh ia ki, ka jaka ka la kham sniew shuh shuh, namar ka jingshai jong ka light ka don ia ka lad ban pynpaw ia ki jingduna jong ka kamra.

Ka jingithuhpaw ba phylla jong u Isaiah ia ka khet U Blei ka la pynlong ia u ban sngewthuh da ka jingsngewsih ia ki jingduna jong u. “Te nga la ong, Kordit ia nga! namar nga la ïap; namar nga u briew uba tngit ki rmiang shyntur, bad nga shong hapdeng u paidlang batngit ki rmiang shyntur: naba ki khmat jong nga ki la iohi iaU Syiem, U Trai ki paid.” (Isa. 6:5, NKJV). Ngin sngew kumjuh lada la ialam kynsan ia ngi sha khmat U Trai. Ka jingshai ka long kaba shai thaba bha ban pynduh ia ki jingaidaw jong ngi baroh. Ha ka jingdon ryngkat U Blei, ngi sngew ba ngi la jah. U Isaiah u la don ha ka jingkyndit jong ka jingim.

`Pule Isaiah 6:6-8, U Isaiah u tip ba ka pop ka mut ba ngi la “iap.” Ka bainong jong ka pop ka long ka jingiap. Hynrei ha ka jaka ban iehnoh ia ngi ha ki bainong jong ka pop, U Blei jong ka jingieit u khring ia ngi shajan. Kaei ka jingmih na kane ka jingïalang, bad balei ka long kaba donkam eh?`

La pynkhuid ia u Isaiah na ka pop jong u haba uwei u seraph u la shim ia u rnga baim na ka duwan bad u la ktah ia ka shyntur jong u da u. Kane ka lah ban long ka duwan jingiwbih, ha kaba la pynlong ia ka jingkyrpad da ki briew U Blei bad na ka bynta jong ki (peit Jingpynpaw 8:3, 4). La map ia ki pop jong u, bad mynta la niew ia u ba u long uba bit ban ieng ha khmat U Blei — hynrei, kham palat ia kata, la bthah ruh ia u ban mihkhmat ia U Blei ha ka pyrthei.

Kaba sngewtynnad ka long ba ka kyntien “seraph” ka mut “uba la shah thang.” Peit ia ka jingbatai U Jisu shaphang ka jingshakri U Ioannis Nongpynbaptis ha Ioannis 5:35—“Uta u la long ka sharak ba la thang bad batyngshain: phi te phi la iasngewbha ban iashad kmen tang shibit arbit ha ka jingshai jong u” (NKJV). Wat la, shisha, u Ioannis hi u long u nongpop uba donkam ia ka jingaiei bad jingpynim, hynrei ka jingshakri jong u ka kdew sha Uwei Uba lah ban wanrah ia ka jingaiei bad jingpynim.

U Jisu u la wan kum ka jingmih bujli kaba janai jong ka burom U Kpa — bad U Blei u la phah ia u nongiathuhlypa, u nongpop, uba la leh ia kajuh ka kam kum uwei na ki seraphim jong ka bneng.

`Tang hadien ba u Isaiah u la tip ba la pynkhuid ia ka pop jong u, u la ong, “Nga Hangne! Phah ia nga” (Isaiah 6:8) Kumno iwei pa iwei na ngi, ia ki pop jong ngi kiba la pynkhuid da ka snam U Jisu, ngin lah ban jubab kumba u Isaiah u la leh hangne?`