---
title:  Ka Jingiathuhkhanna Kaba Jia Shisha
date:   16/05/2025
---

### Bynta III: La Pyrshang Ban Pyniap Ia Lade

_Da: Andrew McChesney_

U lok jong ka Diana u la bitar haba lai ngut ki kynthei ki la iai bteng ban wan sha iing ban pule ia ki kot niam jong ki. Ha ka sngi shongkurim jong ki, u la ong ia ka Diana, “Wat ju pyrshang ban pynlong ia nga ban leit jingiaseng.” Mynta u la pyrshah ia ka jingdon jong ki lai ngut ki kynthei bad u la bret noh ia ki kot kiba ki la ai ia ka.

Ki kynthei ki la khot ia ka Diana sha ki jingiaseng janmiet jong ka balang jong ki. Hynrei ka Diana ka trei miet ha Pizza Hut ban pyndap pynbiang ia ka bam ka dih. Kawei ka kynthei ka la tyrwa ia ka ban pynioh kam shisngi ha kawei ka kot khubor khnang ba kan wan sha ki jingiaseng.

Katba ka Diana ka dang pule, ka la tip ba ki kynthei ki ngeit ba U Jisu u long u jingthaw bad u bymjukut. Haba pule ia ki kot jong ki, ka la iohi ba u Jisu jong ki um iadei dur bad u Jisu uba ka la nang ha ka Baibl kum ka khynnah kynthei.

Nangta ka Diana bad u tnga jong ka ki la iakhlad noh, bad ka la leit sah ryngkat bad ki lai ngut ki khun shynrang jong ki sha Santa Fe, New Mexico. Da kaba khlem ioh jingiarap na ki khun, ki paralok ne kiba ha iing ha sem, ka la trei fulltime ne trei pura ban siew ia ki bill bad ban sumar ia ki khun shynrang, kiba dang shi snem, lai snem bad san snem. Da kaba la shah pynshitom bein ha la ulok, ka la sdang ban pyrkhat biang ban pyniap ialade. Ha kawei ka sngi, hadien ba ka la leit buh ia ki khun shynrang jong ka ha day care bad skul, ka la leit sha kawei ka dukan suloi bad ka la thied suloi. Ka la nang ban pyndonkam ia ka naduh ki por ba ka dang long ha ka Navy.

Da kaba shong ha ka shuki jong ka ha iing, ka la thep ia u kuli ha ka ktang jong ka suloi, ka la khyllie ia u puh jong ka suloi, bad ka la buh ia ka suloi ha ka shademr jong ka. Ki ar tylli ki sur kren kaba ka la tip bha ka la sawa ha ka khlieh jong ka. “phi dei ka briew kaba ma shyrkhei,” ka la ong. “Phi long ka kmie kaba ma shyrkhei.” Ka Diana ka la bat skhem ia U Puh Pynbthei jong ka suloi. Ka sngew ba ka dohnud jong ka ka khih ha ka khlieh jong ka. Nangta ka sur kaba pynjem mynsiem ka la pynsangeh ia ka.

“Kumno shaphang ki khun jong phi?” ka la ong.

Shwa ba kan jubab, ka sur kren ka la jubab, “Kin kham bha khlem ma phi.”

“Ki donkam ia phi,” ka sur kaba pynjem mynsiem ka la kyrpad.

Ka Diana ka la pyrkhat kumno ka jingiap jong ka kan ktah ia ki khun jong ka. Ka la kylla bitar. Ka la wanrah ia ka buit ban pynkut noh ia ka jingsngewsih jong ka, hynrei mynta kam lah ban iaid lyngba ia ka. “Ngam lah ban leh ia kane! Ka long kaba eh palat!” ka la pyrta.

“Phim dei ban leh kumta,” la ong ka sur kaba pynjem mynsiem. “Ngan leh ia ka na ka bynta jong phi la, kren kata ka sur.”

Da kita ki kyntien, ka Diana ka la buh ia ka suloi, ka la kyllon ha madan bad ka la iam haduh ba kam lah ban iam shuh. Nangta ka la khot ia u paralok ba ia trei lang bad ba shaniah. Ryngkat ki la iaid sha ri shiap ban siat ia ka suloi. Hadien, haba ka Diana ka la pyrshang ban pynphai ia ka suloi, u trai dukan suloi u la kyntait, da kaba ong, “La pyndonkam ia ka.”

“Hynrei phi hap ban shim biang ia ka,” ka Diana ka la kyntu jur, da kaba batai ba ka la ai ia ka check kaba sniew. U trai jong ka da ka bynniaw u la shim biang ia ka suloi bad um shym la ujor ia ka sha ki pulit. Ka Diana ka ngeit ba u la sngewthuh ia kaei kaba la jia.”

_Kane ka jingiathuhkhana mishon ka ai ka jingpeit na shapoh kumno U Blei U la trei phylla ha ka jingim jong ka Diana Fish, ka nongpyniaid ia ka jingpynroi jong ka skul Seventh Day Adventist Indian Holbrook kaba don ha US, kaba la ioh ia ka Jingkynshew khatlai sabbaton jong a u snem 2021. Khublei shibun ba phi la kyrshan ia ka jingsaphriang jong ka ka gospel ryngkat bad ka Jingkynshew Sabbaton kaba Khatlai jong kane ka quarter ha ka 28 tarik u Iaiong. Pule bniah shaphang ka Diana ha ka taiew ban wan._