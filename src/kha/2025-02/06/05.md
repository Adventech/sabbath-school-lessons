---
title:  U Jisu Ha Templ
date:   07/05/2025
---

Ka don ka jingïatan kaba eh ha ka jingïathuh-khana lyngba ka plan jong ka jingpynim. U Blei U kwah eh ban pynïadei biang bad ngi kaba ngi la ïoh ka jingkmen ha ka jingïadei bad U. Hynrei lada yn wanrah ïa u nongpop hajan jong U Blei kan pynjot thiaw ïaki. “Naba Mem long U Blei Uba sngewbha ha ka jingbymman: ka jingsniew kan ym ïoh shong bad Me.” (Salm 5:4). Ha kajuh ka por, u David ruh u thoh, “Hynrei, nga te, ha ka jingbun ka jingleh isynei jong Me ngan wan sha ka ïing jong Me: ha ka jingsheptieng jong Me ngan mane sha ka templ bakhuid jong Me” (Ps. 5:7).

`Pule Hagai 2:7–9. Katba ïa ka templ kaba ar la pynïeng, u nongïarhuhlypa Hagai u la pynlong ka jingkular kaba phylla: u la ong ka templ kaba thymmai kan long kaba kham khraw ha ka burom ban ïa kaba mynshuwa. Ka mut aïu kane ka jingïathuhlypa?`

Haba ïa ka templ kaba nyngkong ka jong u Solomon la pynkyntang, ka burom Shekinah —kaba long ka jingdon jong U Bleikaba la bud ïa ki khun Kanan—ka la pyndap ïa ka temple, bad kumta u lyngdoh um lah ban shong sah ban trei la ka kam haban da dep (1 Syiem 8:10, 11). Haba ïa ka templ kaba ar la pynkyntang, ka synduk ka jutang, kaba ïeng ïa ka khet jong U Blei, kam don shuh namar u Jeremiah u la buhrieh ïa ka. Ka jingdon jong U Blei da lade kam shym pyndap ïa ka templ ha kane ka por. Ka la don ka jingpaitdohnud. Kumno kane ka jingïathuhlypa jong u Hagai ka lah ban jia shisha?

Ka la dei ha ka templ kaba ar ba U Jisu, U Blei ba la wan long doh, U la wan kum U Person, ha ka doh bad ka snam. U Blei da lade U la wan ha ka jinglong doh ban long uwei na ngi sha kane ka pyrthei ba la jot. Namar ba U Khun U Blei U la kylla long U Khun U briew, ngi lah ban ïohi ïa ka khmat jong U, ban ïohsngew ïa ka sur jong U, bad ban long U Nongphla, bad U Nuksa, haba U la ktah ïa uba pang ñiangthohlieh U pynlong khuid ïa u (Mathaios. 8:3). Ha ka jaka ban pynwan ïa ngi kham jan sha U, U Blei U la wanrah bad wan kham jan sha ngi. U la wan hiar, da lade, sha ngi. Kam long kaba phylla ba ka Baibl ka la kren shaphang U Jisu: “‘Ha khmih, kata ka theisotti kan punkhun, kan kha ruh ïa u khun, bad kin ïakhot ïa ka kyrteng jong U, ‘U Emmanuel,’” kaba long, haba la batai, “U Blei lem bad ngi” (Mathaios. 1:23). Pyrkhat kane ka lah ban mut aïu: U Nongthaw ka bneng jong ki bneng ym tangba U la wan im hapdeng jong ngi hynrei ban ïap ruh na ka bynta jong ngi.

`Ka diengphna ka la long ka jingpynpaw ba khraw tam jong ka jingieit U Blei. kiei de kiwei ki rukom ba ngi lah ban ïohi bad ïa kynduh ha ka jingim jong ngi ïa ka jingieit jong U Blei?`