---
title:  Ka Jingiadei Bad Ka Jingiap
date:   09/04/2025
---

Lehse ka jingrunar kaba paw ha ka jingim kaba im haka pyrthei kabym don shuh ka jingiasnoh bad U Nongthaw jong ka long ka lynti ba ka jingiap ka rieh na shadien jong kawei pa kawei ka jingim, kaba la kloi ban shoh ha kano kano ka por. Ka dei ka “bainong jong ka pop” ka dei ka jingpynshitom kaba ngi siew na ka daw ba ngi la pyndkut ia ka jingiadei bad u thymmei jong ka im ha ka pyrthei solonsar: U Nongthaw. Kumba, ka don bynta kaba khraw ha ki jingiathuhlypa ka Baibl, baroh ar ka jingshisha jong ka bad kaba kham donkam bha, ka jingpynduh ia ka, kaba phi lah ban shem tang ha U Jisu bad ka jingiap jong U bad ka jingmihpat jong U.

Ha baroh ar ki jingiathuh kaba nyngkong ia ka jingiap ha ka Baibl bad ia ka jingjia kaba nyngkong ka wan rah ia ka jingshai ia ki mat kiba khongsan jong ka ha ka jingiathuhlypa, kaba iarap ia ngi ban sngewthuh ia ka bor tan kaba eh jong ka pop bad ka ai ha ngi ia ki atiar kiba donkam ban sngewthuh ia ka lad ba U Blei U thaw ban pynduh ia kane ka jingeh.

`Pule Jenesis 2:15-17, Jenesis 4:8-15, 1 Korinth 15:15-19, bad Jingpynpaw 1:18. Kaei ba kine ki jingpule- kaba kynthup ia ka jingiathuh bad jingjia jong ka jingiap – iathuh ia ngi balei ba ki briew ki iap, kumno U Blei U iohi ia ka jingiap, bad kaei ka lad jong U ha kaba iadei bad kane ka jingeh jong ngi?`

Man ka por ngi ju ong ba “ka jingiap ka dei shi bynta na ka jingim.” Kane ka dei ka jingshukor. Ka jingiap ka long pyrshah ia ka jingim, ka jingpynkylla ia ka jingim. Ka long ka nongwei ba wan rung ka bym shym mut ban long shi bynta na ka jingshem jong ngi hangne. Watla ngi la mlien ia ka jingiap, ka mynsiem/jingmut/jingpyrkhat jong ngi ka ialeh pyrshah jur haba ngi iakynduh ia ka, kumba ka jaitbynriew baroh kawei ka dang kyndit bynriew ba ka don kaei kaei ka jingbakla kaba kongsan ha ka. Kat ka jingkthang ka jingiap, dang don ki jingjia jong ka jingiap kiba kham sngewsih ban ia kiwei, kum ka jingiap jong ki khunlung. Ha kiba bun ki bynta ngi khmih lynti ba ki kmie ki kpa kin iap shwa ia ki khun, bad ngi la pdiang ba kane ka long ka rukom ia kine kiei kiei ban jia.

Ka jingiap kaba nyngkong kaba la buh jingkynmaw ha ka Baibl, ka long pyrshah ia ki kyndon kiba ngi khmih lynti. Shwa ba u Adam bad ka Im kin mad ia ka jingiap da lade, ki hap ban iaid lyngba ne shem ia ka jingsngewsih kthang haka jingiap u khun uba hok jong ki uba la shah pyniap ha la u jong u hynmen uba runar jong u. ka long ka jingiap kabym shong hok.

Pyrkhat shaphang U Jisu, uba hok uba la shah pyniap ha kibym hok, kum u Abel. Kano ka jingiap ka bym shong hok kaba long palat ban ia ka jingiap U Khrist? Kiei de ki jingsyriem kiba phi lah ban shem hapdeng ka jingiap u Abel bad ka jong U Khrist haka diengphna? Kumno ka jinglong tynrai ka jingiap u Able ka iarap ia ngi ban sngewthuh balei U Jisu u don “ia u shabi ka Hades [ka jingtep] bad ka jingiap” bad kaei ba U Blei u tyrwa ia ngi ha U?

`Lada khlem da pynbeit ia ka jingeh jong ka jingiap, balei ka jingim jong ngi ha kaba kut ka long ka bym myntoi, kabym don jingmut, bad ba lehnohei? Kaei ba kane ka jingshisha ka hikai ia ngi shaphang katno ngi dei ban long kiba sngewnguh ia kaei kaba U Jisu u la leh ia ngi?`