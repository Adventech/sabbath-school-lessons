---
title:  Ka Jingsngewthuh Ia Ka Jingieit U Blei
date:   07/04/2025
---

Shibynta na ka jingiohpateng na ka jinglong pop ka mut ne thew ia ka jinghikai ba ia ka pyrthei solonsar la pynbit tngit ne pynthodak da ka jingnoh shiliang jong ngi sha ka jingkhwan lade bad ka jingsarong. Ngi peit ia ka pyrthei da ka jingiohi ba lyngkot jong ngi hi ban ia ka jong U Blei uba tip lut ia kiei kiei baroh. Lehse ym don nuksa kaba kham noh shilliang da ka jait bynriew kaba pop ban ia kata ka “jingieit”. Ki jinghikai kiba paw ki mlien ban kyntiew ia ka jingsngewthuh ia ka jingieit kaba pynlong pdeng ia lade ban ia ki wei. Kane ka jingwad kaba pynleit jingmut tang ha lade ia ka subjek ka pynlong kaba eh ia ngi ban sngewthuh kumno U Blei U khmih ia kata ka subjek.

Ban sngewthuh ia ka jinglong jong ka jingieit ka long u shabi ba donkam ban sngewthuh ia ki jingiathuhlypa ka Baibl. Ka wei ne ka mat bakhongsan jong ka jingialeh bakhraw ka long ka jingdon jong ka jingsngewthuh bakla ka khongsan shaphang ka jinglong jong U Blei. Ellen G. White, hadien ka pynkut ia ka jingthoh lyngkot ia ka Jingialeh Bakhraw da kaba thoh “Ka pyrthei solensor baroh kawei ka long kaba khuid. Kawei ka jingtied jong ka jingiahap sur bad ka jingkmen kan jop ia baroh ki jingthaw. Na U uba la thaw ia baroh, ka tuid ka jingim, bad jingshai bad ka jingsngewbha, lyngba ka hima ka bymkut shuh jong ka haw haw. Na ki phngit kiba rit tam haduh ka pyrthei kaba khraw, baroh ki jingthaw, kiba don jingim bad kibym don jingim, ha ka jingitynnad kaba paw bad ka jingkmen kaba pura, ki pynpaw ba U Blei U long ka jingieit.” – sla 678.

`Pule Jenesis 22:1-13. Ka jingdew kaba nyngkong shaphnag ka “Jingieit” ha ka Baibl phin shem ha ka Jenesis 22:2. Kaei ba kane ka jingiathuhkhana ka hikai ia ngi shaphang ka tynrai jong ka jingieit Blei?`

Teng teng, nalor ka jingwan ia ka jingjia kaba nyngkong ia ki mat ha ka Baibl, ka lah ban long kaba donkam ban wan ha ei la iathuh nyngkong ia kata ka juh ka mat ha kawei pa kawei ki kitab jong ka Baibl – khamtam ha ki gospels. Ha U Mathaios 3:17, Markos 1:11, Loukas 3:22 bad Ioannis 3:16, ngi shem ia ka sien kaba nyngkong ba la buh jingkynmaw ia ka “Jingieit” ha ki Gospels.

Ka nuksa, ka jingbuh jingkynmaw ia ka “Jingieit” ha U Ioannis (Ioannis 3:16) ka wanrah ia ka jingshai kaba kyrpang: ka paw ba ka phawer ne kdew sha ka jingiathuhkhana U Isaak ha ka duwan. Ka jingngeit u Abraham ha U Blei ka long ba u shangiah ia U, u jied ban ngeit ba U Blei U lah ban pynmihpat ia u khun jong u lada u hap ban iaid lyngba ka jingknia (Hebru 11:19). Ka pyni lypa ia ka jingieit U Blei ia ka jait bynriew. U ieit ia ngi shaduh u pud haba U “aiti ia u khun ba marwei jong U” (Peit Jenesis 22:2, 12, 16) – bad nangta U pynmihpat ia U na ka jingiap. Ha kane ka rukom, la pynpaw sha ngi ia kata ka jingieit, ka jingieit kaba aiti ia lade, kaba U Blei U don ia ngi.

`Kumno ngi lah ban sdang ban pynpaw sha kiwei ia kata ka jingieit kaba aiti ia lade kaba U Blei U don ia ngi? Balei? Bun na ngi, hato kum kane ka jait jingieit kam dei kaba donkam bad ka thymmei ia ngi?`