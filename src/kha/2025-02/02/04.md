---
title:  "Ka Jingkylli U Isaak: Hangno U Khunlangbrot?"
date:   08/04/2025
---

Ka Baibl ka iathuh nyngkong shaphang u Seh (Hebru: u khunlangbrot) ka paw ha ka juh ka jingiathuhkhana kumba la pynpaw myngkong ia ka jingieit: Jenesis 22. U khunlangbrot, khlem pep, u long u wei na ki dak/symbols uba khongsan uba iai paw kaba phi lah ban shem ha ka kitab Jingpynpaw, ha kaba ia U Jisu la khot “U Khunlangbrot” palat 20 sien. Ha kawei na ka jingithuhpaw kaba khrawtam ha ka kitab Jingpynpaw – ha kaba U Ioannis u leit jngoh ia kamra ka khet U Blei ha ka lynnong saw bad san – U Khunlungbrot U don ka bynta kaba khongsan ha kane ka jingithuhpaw.

`Pule Jenesis 22:7.8; Eksodos 12:3-13; bad Jingpynpaw 5:5-10. Kumno ba ka jingiathuhkhana jong U Isaak uba lah jan shah knia ka iarap ia ngi ban sngewthuh ba kumno la pyndonkam ia u khunlangbrot kum ka dak pharshi? Kumno ba kane ka jingiathuhkhana ia iateh bad kaei kaba u Ioannis u iohi ha ka kitab Jingpynpaw 5?`

Ka jingiathuh nyngkong ia u Seh (khunlyngbrot) ha ka Baibl ka wan ha ka dur jong ka jingkylli u Isaak “hangno u khunlangbrot?” (Jenesis 22:7) ka jingsngewtynnad ka long ba ha baroh ka Baibl ka jubab ia kane ka jingkylli ha ki jingbatai bniah kiba khraw. Kiba dang sah na ki 38 tylli ki kitab na ka kitab ka barim ki ia lam ia ki nongpule ha ka lynti ka ban jubab ia ka jingkylli jong u Isaak da ka jingbatai kiba bun bad kiba bniah, naduh ka jinglehniam jong ka jinglait haduh ka jingtrei kaba nyngkong jong u Dabid bad ter ter. Ha baroh ka jingiathuhkhana lah buh dak da ka jingiathuhlypa shaphang u messiah ka bym lah niew shuh kaba iarap ban jubab ia ka jingkylli u Isaak. Nangta ha ka kitab kaba thymmai, la jubab ia ka jingkylli mynba U Jisu u wan paw ha ka met bad ka snam, ka jingshakri ia ki briew, bad khatduh iawai aiti ia la ka jingim halor ka diengphna.

Nangta, peit sha ka jingiathuh nyngkong ia u khunlyngbrot ha ka gospel u Ioannis, ha u Ioannis 1:29- 34. Ka la jan long kumba u Ioannis nongpynbaptis da lade u la jubab ia ka jingkylli u Isaak bad kane ka jingjia ka dei ha ka por ne ka ia kaba biang eh. Ki nongpop ki kylla bamut bad ki leit sha poh um ha ka jingpynbaptis, kaba thew phyrshi ia ka jingiap jong ki nongpop bad ka jingsdang jong ka jingim kaba thymmai. Ha kane u Mathaios u buh jingkynmaw, ka bneng ka pli ban pynbna ia U: “Une u long U Khun jong nga uba ieit, ha uba nga sngewbha eh.” (Mathaios 3:17). Phi iohi kumno ka sur, ki angel jong U Trai, ki ruh ki pynbna na bneng ia ka jubab ia ki jingeh jong u Abraham bad u Isaak. (Jenesis 22:11-14).

Haba phi suh lang ia baroh ki ksai hajuh, ka shai kdar ba U Jisu, U dei U Khunlangbrot U Blei, Uba mih bujli ia ngi. Kane ka wan rah ka jingshai sha ka jingsngewthuh jong ngi ia U Khunlangbrot uba la pyniap ha ka jingithuhpaw jong u Ioannis.

`Balei ka jingtip ba U Jisu u long u nongmih bujli jong ngi ka long ka nongrim jong ka jingpynim jong ngi? Kaei ka jingkyrmen phi don khlem ma U, kum uta u nongmih bujli, khamtam ha ka jingbishar?`