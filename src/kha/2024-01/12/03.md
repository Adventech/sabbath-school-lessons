---
title:  Rwai Jingrwai Thymmai ia U Trai ia ka
date:   18/03/2024
---

`Pule Salm 33:3; Salm 40:3; Salm 96:1; Salm 98:1; Salm 144:9 bad Salm 149:1. Kaei ka mat pdeng ba la kren ha kine ki dkhot?`

Kine ki Salm ki khot ia ki briew ban rwai ia ka “jingrwai thymmai.” Kaei ka “jingrwai thymmai” hangne? Ka daw ban rwai ia ka jingrwai thymmai ka long ka jingithuh kaba thymmai ia ka jingkhraw bor khraw burom jong U Trai halor ka pyrthei baroh kawei, bad na ka bynta ka jingri jingsumar bad ka jingpynim jong U kum U Nongthaw bad U Nongbishar jong ka pyrthei. Ka jingpyllait na ki nongshun bad na ka jingiap, bad ruh ia ka jingsngewbha ba kyrpang jong U Blei ia ki Israel, kine ki long ki katto katne ki daw bah jong kata ka jingrwai thymmai. Katba kiwei pat ki jingrwai ki iaroh ia U Trai na ka bynta ka jingieit jingsbun bad ka jingphylla jong U, kane “ka jingrwai thymmai” ka long ka jingrwai kyrpang, kaba pynpaw ia ka jingkmen kaba khraw eh ba la pynskhem ia ki jingkular ha ka jingaiti lut sha U Blei. Ka jingiashem kaba thymmai ia kane ka jingpyllait kaba phylla jong U Trai ka ai mynsiem ia ki briew ba kin pyrta ba U Trai u long u Nongthaw bad u Syiem jong ki. Ka mat pdeng jong kine ki Salm kiba iathuh shaphang ka “jingrwai thymmai” ka long ka jingshaniah ha U Blei, ka jingiaroh ia ki kam ba phylla jong U, bad ka bor jingpyllait na ki jingeh jingjynjar, kiba long tang khyndiat na kiba bun kiwei pat.

`Pule Isaiah 42:10-12; Jingpynpaw 5:9 bad Jingpynpaw 14:3. Kaei kaba ngin pynkut nia shaphang ka “jingrwai thymmai”na kine ki dkhot Baibl?`

Ki briew jong U Blei, ki Israel la juh khot ieit ia ki da kine ki ktien ‘ki briew kiba don hajan jong U (Blei)’ (Salm 148:14), kaba mut ba napdeng ki jingthaw baroh, ki Israel ki don ka kyrdan kaba kyrpang tam, ba kumta ki dei hok da ki kabu ksiar shisha ba kin iaroh ia U Blei. Namar kata ka baibl ka pynshlur ia ki briew pateng la pateng ba kin rwai ia ka jingrwai thymmai ha ka jingiaroh ia u Nongsiewspah jong ki, kumba rah ia ka jingphla kaba khraw tam shaphang ka jingpynim ha ka snam jong U Khunlangbrot. Ka “jingrwai thymmai” ka mut ia ka jingrwai kaba thymmai ka bym pat la ju rwai lane iohsngew, ka jingrwai kaba batai ia ka jingiashem jong u briew ia ka jingaiei jong U Blei ha ka jingim. Ka “jingrwai thymmai” ka pynpaw ruh ia ka jingkyrmen kaba thymmai da ka jingmut katkum ka jingrwai ha ka jingkhmih lynti ia ka jingiashem kaba thymmai ia ka bor bad ka burom jong U Blei ha ka lawei. Ka jingmane Blei kaba shisha ka kham palat ban ia ka jingknia bad ki jingainguh hynrei kaba phalang da ka jingiadei kaba im bad U Blei kaba iai thymmai bad kaba donbor. Ka jingmut ka long, ba u briew u lah ban ong ba ka “jingrwai thymmai”ka dei ka jingphla kaba thymmai, kaba man la ka sngi ia ka jingieit bad ka jingsngewnguh jong ngi ia U Blei bad ia kiei kiei baroh kiba u la leh na ka bynta jong ngi.

`Puson ia ki jingkyrkhu jong U Blei ha ka jingim jong phi. Lada phi dei ban rwai ia ka jingrwai thymmai, shaphang kaei kein phin rwai?`