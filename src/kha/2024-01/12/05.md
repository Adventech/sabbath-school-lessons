---
title:  Pynbna ia Ka Burom Jong U Hapdeng Ki Jaitbynriew
date:   20/03/2024
---

`Pule Salm 96. Kiei ki bynta babun jong ka jingmane ia kiba la kren ha kine ki Salm?`

Ka jingmane ka kynthup ia ka jingiarwai lang ia U Trai (Salm 96:1,2), ban iaroh ia ka kyrteng jong U (Salm 96:2), ban pyrta ia ka jingbha bad ka jingkhraw jong U (Salm 96:3), bad ban wallam ia ki jingai sha ka temple jong U (Salm 96:8). Shuh shuh nalor kine ki jingmane, ki Salm 96 ki pynshai ia kawei ka bynta jong ka jingmane – kata ka dei ka rukom ialap ha kaban pynbna shaphang ka hima jong U Trai sha kiwei pat ki jaitbynriew (Salm 96:2,3,10).

Hynrei ka jingrwai ka jingiaroh, ka jingwallam ia ki jingai, bad ka jingpynbna ia ka gospel kim dei ki kam kiba iapher kawei na kawei lane kiba ngi lah ban pyniakhlad, hynrei ki dei ki rukom pynpaw bapher bapher ha ka jingmane. Ka jingpynbna ia ka jingpynim jong U Blei sha baroh ki jaitbynriew kadei ka daw bah jong jingmane. Peit ruh ba kumno ki daw jong ka jingmane baroh ki iahap sur bad ka khubor ba la pynbna sha kiwei pat ki jaitbynriew: “Naba U Trai U Long Uba Khraw” (Salm 96:4), “naba baroh ki blei jong ki kynja bynriew ki long ki blei thala; hynrei U Trai u la thaw ia ka bneng” (Salm 96:5), “U Trai U Synshar” (Salm 96:10) bad “Un sa wan pat ban bishar ia ka pyrthei” (Salm 96:13). Kumta ka thong jong ka jingialap ka dei ban pyniatylli ia kiwei pat ki jait bynriew bad ki briew jong U Blei, bad shisha ki jingthaw baroh kin mane dem ia U Trai (Salm 96:13).

Ka jingmane ka sdang na shapoh jong u briew ha ka jingithuh jong u Uei U Long U Trai, Uba long U Nongthaw, U Syiem, bad U Nongbishar (Salm 96:5,10,13). Ka jingmane namar kata ka long ka jingkynmaw ia ki kam phylla jong U Blei ba u la leh ha ka mynnor (ka jingpynlong), da kaba leh kmen ia ki kam phylla jong U ha ka mynta ( ka jingpynneh pynsah jong U Blei ia ka pyrthei bad ka jingsynshar jong U mynta), bad ka jingkhmih lynti ia ki kam ba phylla jong U ha ka lawei (ka jingbishar ha kaba kut, ka jingim ba thymmai, ka bneng bad ka pyrthei thymmai).

Ka jingbishar ha ki salm ka mut ka jingpynioh pat jong U Blei ia ka jingsuk, ka jingbishar hok bad ka jingmanbha man roi ha ka pyrthei kaba la dap tang da ka jingbymhok bad ki jingjynjar. Kumta ka pyrthei baroh kawei ka shadkmen ha ka jingapkhmih ba suk ia kata ka jingbishar jong U Blei (Salm 96:10-13; Salm 98:4-9). Ka jingshisha ba U Trai u long u Nongbishar uba hok shisha ka pynshlur shuh shuh ia ki briew ba kin mane ia U ha ka jinglong khuid bad ban “khynnuih” bad ruh ba kan maham pyrshah ia ki lada ki khein sting ia ka jingmane (Salm 96:9). Ka jingmane ka kynthup ia ka jingkmen kaba khraw tam, ka jingshaniah tylli (Salm 96:1,2,11-13) bad ka jingsheptieng ba khuid bad ka jingsngewtlem ba khraw (Salm 96:4,9).

Ka jingkhot bakhraw jong ki salm 96 ban mane ia u Nongthaw bad ia u Nongbishar la pynpaw ha ka jingialap ia ka gospel ba khadduh jong U Blei ha ka pyrthei, ka khubor ki lai angel jong ka Jingpynpaw 14:6-12. Ha kiba bun ki rukom kane ka salm ka pynbna ia ka khubor ba khadduh jong ka Jingpynlong, ka Jingpynim (khubor ba bymjukut), ka jingmane bad ka jingbishar. Baroh ki don lut hangne.

`Ia nujor ia kane ka salm bad ka khubor ki lai angel (Jingpynpaw 14:6-12). Ha kino ki rukom ba ka hikai ia ki jingshisha ba shai kum ki khubor jong kaba kut kiba ngi ialap mynta ha ka pyrthei?`