---
title:  Ka Jingiathuhkhanna kaba Jia shisha
date:   22/03/2024
---

### Ym don Shniuh, Hynrei tang ka tupia: Bynta 8

_Da: Andrew McChesney_

U Sekule u la ioh jingtip ba don sa ar ngtu kiwei pat ki nongsumar Sabbaton ha ka kam shipai: u Lieutenant uba dang pynkhreh ban shim ia ka jingpynbaptist bad uwei pat u riewrangbah uba la kha ha ka balang. Ka thma Bosnia ka dang jia, bad une u Lieutenant u la pyrshang ban pynkohnguh ia u Sekule ha ki por kiba eh kumne ki dawa ruh ia ka jingthom kaba kham khraw.

“Kane ka dei ka por kaba donkam eh, bad phi donkam ban bam kat kaba phi ioh,” u la ong. “phi lah ban ngeit ha ka niam jong phi ynda phi la pyndep ia kane ka kam shipai, hynrei mynta phi donkam ban bam na ka bynta ka jingkoit jingkhiah jong phi.”

U Sekule u la rai ba une u Lieutenant um dei u Adventist. Une ruh u kren kum u kpa ka kmie jong u ki bym dei ki Adventist, bad u Sekule um kwah ban bam doh.

U Sekule u la kwah eh ban iakynduh ia une uwei pat u Adventist u la kham rangbah. U la kwah ban pan jingmut na u shaphang kaei kaba un bam, kaei kaba un leh lada la phah ia u ban leit tur hakhmat ka thma, lane tang ban shu iaduwai lang ruh. U la sngew marwei shisha.

Ha kawei ka sngi don ba la pynithuh ia une u Adventist ha u Sekule ha ka kamra bam. U Sekule u la peit katba une u Adventist u dang shong ha ka miej ban bam bad u la iohi ia ka dohsniang kaba la dap ha ka pliang jong u ryngkat ki jhur toh kiba saw kiba la sdieh ha ka khlein sniang, bad u la bam ia ki.

Ka jingialeh ka la dap ha ka mynsiem u Sekule. U bam ia ki jingbam kibym khuid, u la pyrkhat shiphang. Me biej shisha mo? Me la raikhoh palat eh bad mem don bor namar ba mem kwah ban bam ei ei ruh. Peit ia u, une u briew u long uba stad. Ynda me la leit noh na kane ka kam shipai, me lah ban bam kat kaba me mon.

U Sekule u la shim ia ka sien jam ban leit sha u lain sam jingbam. U la shim sa kawei pat ka sienjam. U khlem sngew thngan – hynnrei u la sngew kwah eh ban bam ei ei namar la 20 sngi u la shu bam tang da u ruti bad dih da ka sha.

Katto katne sien jam jngai na ka jingbam, u la sangeh noh. Ngan ym leit shim, u la pyrkhat. Lada u Blei u la iap na ka bynta jong nga, ngan long uba iaineh ha U.

Hadien katto katne bnai, ka pyrem ka la mih, bad u sekule u la bam da ki sla lung kiba mih na ki dieng. U la bam phlang ruh ruh kat kiba u tip ba ki long ban bam naduh ka por ba u dang khynnah.

Hadien saw bnai ha ka kam shipai, u la ieh ioh lad ban bam ia ka jingbam kaba nyngkong eh da ka shamoit. Uwei u pastor Adventist u la khot sngewbha ia u ban wan bam ha ing jong u.

Ym slem hadien kata, ia u Sekule la phah noh ban leit sha ka nongbah jong ka Serbia, ka Belgrade, ba un leit shakri hapoh jong u General ba heh tam ka kam shipai. U dei uwei na kiba stad tam ha kaban trei kam kum u nongphah khubor ban type ha ka kor ha ka ri hi baroh kawei. Kane ka jaka sah jong u ka don tang kumba 20 minit jngai na ka skul seminary jong ka balang Adventist. Ha ka kam kaba thymmai jong u, ia u la shah ba un mih na ka jaka sah katba u kwah bad u la ioh ban bam ka jingbam ja jhur ha kane ka skul seminary la jan man la ka sngi. U Sekule u la ngeit ba U Blei u la ai bainong ia u namar ka jingiaineh jong u.

U Sekule u la ioh ia ka jingkoit jingkhiah babha da kane ka bam ha ka kam shipai jong u. um ju ioh kem pang wat tang shisien ruh. U la duh noh tang ia u shniuh jong u. U la rung sha ka kam shipai ryngkat u shniuh bad u la pyndep bad mih pat khlem shniuh shuh. U la ong, la kumba U Blei u kren ha u, “Lada mem iaineh ha nga, ngan sumar ia me. Hooid, men ia kynduh ia ki jingeh. Hooid me la duh noh ia u shniuh, hynrei kata kam dei ka jingeh, nga don ka tupia na ka bynta jong me.”