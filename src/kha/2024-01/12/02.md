---
title:  Rah ia ki Kti jong phi ha ka Jaka Kyntang
date:   17/03/2024
---

`Pule Salm 134. Hangno la ai ia ka jingmane hangne? Kaei ka jingmih na kata ka jingmane ia U Trai?`

Ki Salm 134 ki pynkynmaw ia ki jingkyrkhu ka jinglong lyngdoh u Aaron ha ki Jingkhein 6:24-26 (bad ruh Salm 67:1) bad ka iathuh ba ki jingkyrkhu ki long ki don kyrhai kum ka jingmih na ka jingiadei kaba jan hapdeng jong U Blei bad ki Israel. Ki briew ki kyrkhu ia U Blei ha ka jaka kyntang, bad U Blei u kyrkhu ia ki briew na Seion. Ki jingkyrkhu ki wan sha ka jingim baroh namar U Trai u long u Nongthaw jong ka bneng bad ka pyrthei. Ka jingkren shaphang ka Seion kum ka jaka jong ki jingkyrkhu Blei baroh, ka pynkynmaw ia ka jutang jong U Trai ba U la iateh bad ki briew jong U. Kumta dei hapoh ka Jutang jong ka jingaiei ba ki Israel ki ioh diang ia ki lad ki kabu ban kyrkhu ia U Trai bad ba U Trai u kyrkhu pat ia ki.

`Pule Salm 18:1; Salm 36:1; Salm 113:1; Salm 134:1,2; bad Salm 135:1,2. Kumno la batai ia ki nongmane hangne?`

Ki Salm bunsien ki kren ba ki nongmane ki long ki shakri jong U Trai “Kiba ieng ha iing U Trai mynmiet” (Salm 134:1), kaba kdew sha ki jongap miet kiba long ki Lebi (1 Khronikl 9:23-27) lane ia ki jingiaroh kiba la kyntiew sha U Blei da ki Lebi la ha ka por sngi lane por miet (1 Khronikl 9:33).

Namar ba ki khun Israel ki mane ia U Blei uba kim lah ban iohi da ka khmat, ia Uba ym lah ban pynpaw da kaba shu thaw dur, ka jaka kyntang ka dei ka jaka ban thaba ia ka burom jong U Trai bad ba kan ai ia ka jingiada na ka bynta ki briew kiba pop haba ki wan sha jan U Syiem Uba Khuid. Ia kane ka jingiashem la sdang da U Trai hi bad ba la pynskhem ha ki lynti bad ki hukum jong U.

“Ha uba phi iawan, kum ha u Maw baim ia uba la kyntait noh shisha da ki briew, hynrei ia uba la jied da U Blei, bad uba kordor. Iaphi ruh kum ki maw baim la tei ban long ka iing bakynja mynsiem, ka jinglong lyngdoh bakhuid, ban knia ia ki jingknia bakynja mynsiem ia kiba pdiang hun ha U Blei da U Jisu Khrist” (1 Petros 2:4,5). Kaei kaba ngi iohi hangne ha ki ktien jong u Petros, ka dei ka jingbatai jong ka Testament ba Thymmai ia ka juh ka jingmut ia kiba la kren ha ki Salm, shaphang ki briew jong U Blei, mynta kum ka jinglong lyngdoh bakhuid, kiba ai ka jingiaroh bad ka jingainguh sha U Trai Jisu jong ki, uba long U Nongthaw nongpynlong bad u Nongsiewspah, jong kiei kiei kiba bha baroh ia kiba u la leh na ka bynta jong ki.

`Kum ki riewngeit ka Testament kaba Thymmai, Ngi ruh ngi don ia ka kam lyngdoh hangta ba la khot ia ngi ban long ki nongrah ia ka khubor babha jong ka gospel sha ka pyrthei baroh kawei. Kiei ki lad ki kabu kiba kham bha ia ngi ban leh ia kane?`