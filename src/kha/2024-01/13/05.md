---
title:  Ap Ha Ka Jingshongthait Ka Sabbaton U Blei
date:   27/03/2024
---

`Pule Salm 92. Kiei ki ar bynta jong ka sngi Sabbaton ia kiba la batai ha kane ka jingrwai na ka bynta ka sngi Sabbaton?`

Ka jingiaroh ia U Blei na ka bynta ki kam ki kti jong U (Salm 92:4,5) bad ka Eden kum ka jingkdew ia ki riewkhuid (Salm 92:12-14) da kaba shai eh ki kdew sha ka jingpynlong, ka bynta kaba nynkong ka jing pyndonburom ka Sabaton. Ki Salm ruh ki pynkhraw ia U Trai da ka jingjop pyrshah ia ki nongshun kum U Blei jong ka jingbishar hok (Salm 92:7-15) bad kumta ka pynkhlain shuh shuh ia ka matpdeng ka Sabbaton – ka jingsiewspah na ka jingbymman(Deuteronomi 5:12-15. Kumta ka Salm 92, ka pynkhraw ia U Blei na ka bynta ka jingpynlong ha kaba nyngkong bad mynta u pynneh pynim ia ka pyrthei, bad ka kdew ruh sha ka jingkyrmen jong ka por kaba kut ha ka jingsuk Blei kaba beit ba ryntih bad kaba bymjukut.

Ki briew ki lah ban lehkmen ha ka jingshongthait ka Sabbaton namar U Blei U long Uba Hakhlieh Tam Eh (Salm 92:1); ka jingkhraw bor jong U ha ki jaka bajrong, ka ai ha u ia ka kabu kaba khraw pyrshah ia ki nongshun.

Hynrei, watla u long Uba Hakhlieh Tam, U Trai ha ka jinglong ba la kloi u la wan hiar shapoh ban pyllait im ia kito kiba khot kyrpad ia U. Ka jingtrei jong ka jingpynlong U Trai bad khamtam eh ka jingsiewspah ia kata ka jingpynlong ka ai mynsiem eh ia ki briew ba kin mane ia U Blei bad ban ieit ia U. Nalor baroh, ban im kum ki jingthaw kiba la pop khlem ka jingkyrmen jong ka jingsiewspah, shisha ka long kaba lehnohei ba thala. Ngi ieit, ngi jynjar shitom, bad ngi iap – bad kumta ruh kan long ka jingim khlem ka jingkyrmen. Kumta ngi iaroh ia u Trai, ym tang kum Uta u nongthaw jong ngi, hynrei kum U Nongsiewspah ruh kumjuh.

“Ka umphniang thymmai” ka iathuh ia ka jingaiti kaba thymmai jong u nongrwai Salm ban shakri ia U Blei kum uta u shakri uba la shah pynkyntang(Salm 92:10). Ka jingpynsleh umphniang ka dei ka kam jong ka jingpynkyntang ia ki briew kiba la jied kum ki lyngdoh bad ki syiem(Eksodos 40:15; 1 Samuel 10:1). Hynrei u nongrwai salm u la jied da ka ktien Hebru kaba kham pher, balal, ban batai ba ka jingpynsleh ia u shakri U Blei kam dei tang ka jingpynsleh hynrei ka mut “ba la khleh” ia ka umphniang bad kiwei pat ki bynta jong ka jingknia (Eksodos 29:2; Lebitikos 2:4,5). Kane ka jingpyndonkam kaba kham pher jong u nongrwai salm ia ka ktien balal ka mut ba u nongrwai u kwah ba un aiti ia lade kum kata ka jingknia kaba im sha U Trai bad ban pynkyntang ia u tylli lut baroh uwei sha U Blei (Rom 12:1).

Kam long kaba sngewphylla ban sngewthuh shaphang ka jingpynkyntang ba la buh kyrpang ha ki salm na ka bynta ka Sabbaton namar ka sngi Sabbaton ka long ka dak ba U Trai u pynkyntang ia ki briew jong U (Esekiel 31:13). Ka dur pyni jong ki salm ia ki dieng bad ki Kedar jong ka Labanon ka pynpaw ia ki briew jong U Blei ba ki san ha ka jingngeit bad ka jingiaroh ba shisha ia ka jingthmu ba phylla eh jong ka jingieit U Blei. Ka Sabbaton ka dei ka dak jong ka jutang ba bymjukut jong U Blei bad ki briew jong U (Esekiel 20:20). Kumta ka jingshongthait jong ka Sabbaton ka long kaba donkam eh ia ki briew jong U Blei namar ka pynshaitbor ia ki ban shaniah bad ban ap ia U Trai ba un pyndep ia baroh ki jingkular ka jutang jong U (Hebru 4:1-10).

`Pule shuh ia ki Salm 92. Ka jingkyrmen bakhraw aiu ia kaba la tyrwa ha ngi hangne, bad kumno ngin lah mynta ban ioh jingtngen na kaei kaba ka ong?`