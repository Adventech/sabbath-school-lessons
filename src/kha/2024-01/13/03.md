---
title:  Ka Jingsuk Jong U Khyllung Ba La ieh Buin
date:   25/03/2024
---

`Pule Salm 131. Kaei kaba kane ka Salm ka hikai ia ngi shaphang ka jingiadei jong ngi bad U Blei?`

Ki briew jong U Blei ki im ha ka pyrthei kaba ktah jur khamtam ia kiba iaineh ha U Blei, ka pyrthei kaba dap tang da ki jingpynshoi, bad ki jingeh ia baroh ki briew. Da ka jingsngewthuh ba la pynthymmai, ba u dei u khun jong U Blei bad uba shaniah ha U na ka bynta ka jingim jong u, ka pyntngen ia u nongrwai salm bad ka ialam ia u ba un phla ba ki jingsarong jong u kim don dor ei ei ruh em. Ka jingshukor jong ka jingsarong ka pynlong ia u briew, ba un long uba pyrkhat khwan shimet bad ubym lah ban peit shabar ka jingim jong u. Ia kiba sarong la pynmatlah noh na ka jingshisha shaphang U Blei.

Marpyrshah ia kata, ki bahok ki khmied ia ki khmat jong ki sha U Blei (Salm 123:1,2). Ka jingphla ia ka jingkhraw jong U Blei ka pynlong ia ki ba kin pynrit ia lade bad ba kin laitluid na ka jingwad ia ka lade bad ia ki jingkwah kiba thala lehnohei. U nongrwai salm u phla ba um wad ia “kiei kiei kiba khraw” bad ia “kiei kiei bym lah kot” (Salm 131:1). Kine ki jingkren ki batai ia ki kam jong U Blei ha kane ka pyrthei kiba long shalyndet ka bor shemphang jong u briew. Ka jingstad saian ba mynta ka pyni ia ngi ba wat kiei kiei kiba rit tam ruh ki long kiba eh bad kiba shitom ban sngewthuh, ia mynta. Ha ka jingshisha ka long kaba sngewsih eh: katba ngi nang tip shaphang kane ka pyrthei, nang kham bun ki jingmaian kiba nang mih hakhmat jong ngi.

Ha ka juh ka por, ka dak pynpaw jong ka salm 131:2, “kum u khyllung ba la iehnoh buin na ka kmie” ka long ka jingbatai ia u briew uba shem ia ka jingjai jai bad uba suk bha ha ka jingkdup jong U Blei. Ka kdew ia ka jingiadei kaba ieit jong I khyllung bad la ka kmie ha ki bynta kiba bun bah jong ka jingim khyllung.

Da ka jingiehnoh buin ia ngi na ki jingkwah ba lehnohei bad ka jingsarong, U Blei u pynithuh ia ngi sha ka jingbam rangbah kaba long “ban leh ia ka mon jong Uta Uba la phah ia nga, ban pyndep ia ka kam jong U” (Ioannis 4:34 bad ruh Hebru 5:12-14). Ka jingshaniah kum u khyllung ia kaba la kren ha ki salm 131 ka dei ka jingngeit kaba rangbah ia kaba la tynjuh bad phrang da ki jingeh jong ka jingim bad ruh ha kaba shem ia U Blei, ba kin long kiba ianeh bad kiba shisha ha ka Ktien jong U.

Ka jingmut jong u nongrwai salm ha kaba kut, ka shong lyngngeit ha ka jingroi jingmanbha jong ki briew jong U Blei. Shisha, ia ngi la khot ba ngin pyndonkam ia ka jingiashem jong ngi bad U Blei ban pynkhlain ia ka balang jong U. Kata ka long, na kaei kaba ngi la nang shimet shimet shaphang ka jingiaineh bad ka jingbha jong U Blei, ngi lah ban iasam bad kiwei pat, ia kita kiba na kino re ki daw, kiba dang ialeh thma bad ka jingngeit jong ki. Ka jingphla jong ngi shaphang U Khrist ka lah ban long ruh hapoh ka balang hi, ha kaba bun ki briew ki donkam ban tip na ka bynta jong ki hi.

`“Bad u la ong, shisha nga ong ha phi lada phim kylla, bad phim long ruh kum ki khynnah phin ym leit bsut ha ka hima ki bneng” (Mathaios 18:3). Kaei kaba U Jisu u kren ha ngi hangne? Kaei ka jingmut jong kane?`