---
title:  To Da Ap Khmih Ha U Trai
date:   23/03/2024
---

### Dkhot Baibl ban pynkhreh ia ka Lynnong
Salm 27:14; Rom 8:18–25, Salm 131; Mathaios 18:3; Salm 126; Salm 92; Markos 16:1–8; 2 Petros 1:19.

> <p>Dkhot Spel-lyndet</p>
> “To da ap khmih ha U Trai; to long khlain bad to pynshlur ia la ka dohnud; shisha kein; to ap khmih ha U Trai” (Salm 27:14).

Ngi la poi sha ka jingiapule ia ka lynnong kaba khadduh jong kane ka kwatar shaphang ki Salm. Kane ka jingiaid lynti ba kynja mynsiem ka la ialam ia ngi lyngba ka jingiashem ba phylla ha khmat U Nongthaw, U Syiem bad U Nongbishar Uba khraw bor tam ha ka jingkmen jong ka jingpyllait Blei bakhraw, ka jingmap ei, bad ka jingpynim; da ka jingaitilut ha ka jingsngewsih bad ka jingiam, ryngkat ki jingkular ba donburom jong ka jingdon kaba bymjukut jong U Blei bad ruh ka jingkhmih lynti ia ka jingmane lang jong ki riewkhuid na ka bneng bad ka pyrthei baroh kawei ia U Blei. Kane ka jingiaid lynti ka dang iai bteng katba ngi im ha ka jingkyrmen ia ka jingwan jong U Trai ha kaba kita ki jingthrang jong ngi ban iashem ia U Blei kan wan jia shisha. Lada don ki ktien kiba khadduh ia kiba ngi lah ban shim na ki Salm, ka dei ban long “ ap ia U Trai.”

Kaba ap ia U Trai kam dei ka jingshong jaituh lane ka jingpynlut kai ia ka por jong u briew. Hynrei ka jingap ia U Trai ka dei ka kam jong ka jingshaniah bad ka jingaiti ha ka jingngeit, ka jingshaniah bad ka jingngeit ki dei ki dak ba paw shabar. Kaba ap ia U Trai ka pynkylla ia ki miet badum ba dukha ba jynjar da ka jingkhmih lynti ia ka step kaba phyrnai (Salm 30:5; Salm 143:8). Ka pynkhlain bor ia ki dohnud jong ngi da ka jingkyrmen bad ka jingsuk kaba la pynthymmai. Ka pynshaitbor ia ngi ban trei shuh shuh, ha kaban wallam ia ki song kew kiba dap soh pura jong ka jingot na ka lyngkha jong ka mishon jong U Trai (Salm 126:6; Mathaios 9:36-38). Kaba ap ia U Trai kan ym pynlehrain buhkhoh ia ngi, hynrei kan ai ia ka bainong kaba khraw eh namar U Trai u long uba iaineh ha ki jingkular jong U Baroh (Salm 37:7-11, 18, 34; Salm 71:1; Salm 119:137,138).

_* Pynkhreh ïa kane ka Lynnong na ka bynta ka Sabbaton, March 30._