---
title:  Ka Jingiathuhkhanna kaba Jia shisha
date:   29/03/2024
---

### Ki Nong Waldensi Ha Poland

_Da: Andrew McChesney_

U Ryszard Jankowski um lah ban phah ia ki pulit ba kin ieh ia u marwei. Man la por ba u la sdang pynieng almari buh kot ban die ia ka kot ka Ellen G. White Ka Jingialeh Bakhraw bad ruh ia kiwei pat ki kot ha ka nongbah Baltic kaba don ha Poland, ki pulit kin wan beit bad ki hukum ba u dei ban weng noh ia ka almari buh kot bad ia ki kot jong u.

Hadien nangta, ka ingshon kot jong ka balang Seventh Day Adventist ka la pynmih ia kawei ka kot lyngkdop Signs of the Times kaba don ia ka mat kren kaba donkam eh, bad ki nongialam balang ki la phah katto katne kine ki kot sha ka sorkar. Uwei na ki ophisar ka sorkar u la sngewtynnad eh ia kane ka jingthoh haduh ba u la thoh ka shithi sha baroh ki shnong ka Poland ba kin kyrshan ia kane ka kot. U Ryszard u la shim ia kane ka shithi bad ia kine ki kot lyngkdop sha u Mayor jong ka shnong ha kaba ki pulit ki la beh ia u man ba u die kot.

Une u Mayor u la shon jingmut. U ithuh bha ia une u Ministar ka sorkar.

“U dei u professor jong nga ha skul bah,” u la ong. “Hooid phi lah ban sam ia kine ki kot katba phi mon hangne.”

“Hato nga lah ban ioh jingbit na phi da ka jingthoh” u Ryszard u la kylli.

Une u Mayor u la thoh ia ka shithi bad u la ai ha u.

U Ryszard u la shim ia ka shithi bad u la buh biang ia kata ka almari die kot barit jong u ha surok. U la pynpaw ia kane ka kot lyngkdop ha khmat kane ka jaka pynieng kot ryngkat ruh ia ka kot Ka Jingialeh Bakhraw bad kiwei pat ki kot. Ym slem ki pulit ki la wan biang.

“Phim lah ban die ia ki kot jong phi ha kane ka nongbah jong ngi” uwei na ki pulit ophisar u la ong.

“Peit nga don ia ka shithi ai jingbit na u Mayor,” u Raszard u la pyni.

Une u heh pulit u la pule bniah ia kane ka shithi. Hadien ki la salute.

“Toa, phi lah ban die,” uwei na ki u la ong.

Hynrei kata kam long kaba kut jong ka jingiathuhkhanna. Hadien katto katne por, kawei ka mei ieit ka la ieng bad sangeh hajan kane ka dukan. Don ba la ai ia ka ia ka kot Ka Jingialeh Bakhraw dang katto katne bnai ka la pule ia kane ka kot ha khmat u khun ksiew jong ka. U la sngewtynnad eh ia kane ka kot, khamtam ia ka jingbatai shaphang ki samla nong Waldensi kiba la iasam ia ka Ktien U Blei da kaba aiti ia ka jingim ha kita ki por. Kane ka mei ieit ka la iathuh ia u Raszard ba u khun ksiew jong ka u kwah ban long kum kine ki nong Waldensi. U sngewthuh ba u donkam ban long kum ma ki ban long uba iaineh ha ka Ktien jong U Blei kam pher jia katba jia.

“U la iohi ia kane ka jaka pynieng kot bad ia ka kot jong phi Ka Jingialeh Bakhraw ka la ong. U la ong ha nga, “Mei ieit ki nong waldensi ki don ha kane ka shnong jong ngi.”

Kumta kane ka mei ieit ka la wad ia u Raszard ban iathuh ia u shaphang u khun ksiew jong ka. Hadien ka la pyniasoh ia lade bad ka balang Seventh Day Adventist.