---
title:  Ka Jingkmen ka wan ha ka Por Step
date:   28/03/2024
---

`Pule Salm 5:3; Salm 30:5; Salm 49:14; Salm 59:16; Salm 92:2; Salm 119:147; 2 Petros 1:19; bad Jingpynpaw 22:16. Ka por aiu jong ka sngi ia kaba la pynpaw pharshi kum ka por jong ka jingsiewspah U Blei bad balei?`

Ha ki salm ka step ka long kaba kongsan ka dei ka por ha kaba ia ka jingsiewspah U Blei la pyndep. Ka step ka pynpaw ia ka jingsngewbha U Blei kaba pynkut ia ka miet kaba jrong jong ki jingjynjar bad khuslai (Salm 130:5,6). Ha ki Salm 143, ka jingpyllait jong U Blei kan pynkylla ia ka jingdum jong ka jingiap kaba dang don (Salm 143:3) sha ka jingshai jong ka step kaba thymmai (Salm 143:8), bad na ka jingdon ha ka liewlong (salm 143:7) sha ka jaka shong ha “ka ri jong ki bahok” (Salm 143:10).

`Pule Markos 16:1-8. Kaei kaba jia ha ka por step ia kaba la kren hangne, bad balei ba kane ka long kaba donkam eh ha ngi?`

Ka step jong ka jingmih pat U Jisu Khrist ka plie ia ka lynti ia kata ka step kaba bymjukut jong ka jingpynim U Blei na ka bynta baroh ki riewngeit ha ka kyrteng jong U. Ki synran jong U Jisu ki mad ia ka bor baroh jong ki jingkular kiba la thoh ha ki salm 30:5: “ka jingiam kan neh tang shimiet, hynrei ka jingkmen ka wan ha ka step,” haba ki la ia kynduh ia U Trai uba la mih pat. Dei tang da ka jingsngewbha bad ka jingieit kaba khlem kyndon jong U Blei ba ia kita ki jingiam jong ngi yn pynkylla sha ka jingkmen (Salm 30:5,7).

Kumba u khlur step u la pynbna ia ka jingkha jong ka sngi kaba thymmai, kumta ka jingngeit ka pynbna ia ka jingshisha jong ka jingim kaba bymjukut ha ki khun jong U Blei (2 Petros 1:19). Ia U Jisu la khot u khlur step uba tyngshain bad phyrnai (Jingpynpaw 22:16), Uba ngi ia ap khmih ba un seng ia ka Hima jong U ha kaba yn ym don shuh ka miet, ne jingsniew bad jingiap ruh (Jingpynpaw 21:1-8,25). Ha kaba kut, palat ban ia kiei kiei baroh, kaba ngi la ap slem bad ba ngi la ia kren, ka dei shaphang U Trai. Bad shisha ka jingap ka long kaba shongdor eh.

“Hapoh ka jingtep kaba la shim kylliang na U Joseph, U Jisu u la pynbna da ka jingjop, “Nga long ka jingmihpat bad ka jingim de.” Ia kine ki ktien lah ban kren tang da U Blei hi. Ia baroh ki briew la thaw bad ki im tang da ka bor bad ka mon jong U Blei. Ki long ki nongpdiang bad ba shaniah ia ka jingim tang na U Blei. Naduh u serap uba khraw haduh u jingthaw uba rit tam, ia baroh la iai pyndap na ka thymmei jingim U Blei. Tang uta uba long Uwei bad U Blei uba lah ban ong, Nga don ia ka bor ban aiti noh ia ka jingim, bad nga don ka bor ruh ban shim pat ia ka. Ha ka jinglong Blei jong U, U Khrist u don ia ka bor ban bthat ia ki kynjri jong ka jingiap.” Ellen G. White, _The Desire of Ages_, p. 785.

`Ia ka jingiap la ju ong, ba ka don ha ki phngit jong ka met jong ngi naduh ba la kha ia ngi. Watla ka long kaba shisha, ia ngi pat ki jingthaw kiba la hap noh, kaei ka jingkular kaba ngi ioh na ka jingmihpat jong U Jisu shaphang ka jinglong ba shipor jong kata ka jingiap? Balei ba ngim dei ban klet ba haduh katno ka jingiap ka long tang shipor?`