---
title:  Ka Jingkhot Ban Ap
date:   24/03/2024
---

`Pule Salm 27:14; Salm 37:7,9,34; Salm 39:7; Salm 40:1; Salm 69:6; Galatia 5:5 bad Rom 8:18-25. Kaei kaba kine ki dkhot ki kyntu ia ki briew jong U Blei ba kin leh?`

Lehse kawei na ki jingsngew jynjar palat ha ka jingim ka dei ka ban ap. Kampher ngi long kiei, hangno ngi im, kaei ka jingthmu ha ka jingim jong ngi, shisha don hi ki por ba ngi hap ban ap iano iano lane ia kaei re kaei. Naduh kaba ieng lain ha ki jaka die jaka thied bad ha kaba ap lain doctor, ngi hap ap – ia kaba ngim sngewtynnad ban leh – ym dei kumta?

Kumno pat shaphang kaba ap ia U Blei? Ka jingkyntu ba ngin ap ia U Trai la shem ym tang ha ki Salm hynrei ha ka Baibl hi baroh kawei. Ka ktien ban pyntrei kam ia kane ka dei jingiaishahslem. Ka jingiaishahslem ka dei ka jingkheinduh jong ngi da kaba ngin kyntait ban ngat ha ka jingsheptieng jong ka jingduh jingkyrmen ba U Blei un ym wan na ka bynta jong ngi. Ki khun kiba la aiti lut jong U Blei ki iai ap, da kaba ki tip skhem ba U Blei u long uba iaineh bad baroh kito ki ap ia U, ki lah ban shaniah ba lada ngin pynshet lut ia ki jingeh ha U, ngi lah ban sngewthikna ba un pyndep ia kiei kiei kiba bha tam na ka bynta jong ngi, watla ha ki por kiba ngim iohi ba ki long kumta.

Ban ap ia U Trai kam dei tang ban shu ap ba un wan, hynrei ka dei ka jingthrang ba jylliew ban iohi ia U Trai kumba ia nujor bad ka jingsliang um ha ka rishyiap ba khluit (Salm 63:1). U nongrwai salm u ap ia ki ba bun ki jingkyrkhu na U Blei, hynrei ka jingthrang ba un shah ring kham hajan sha U Blei ka kham khraw ban ia kiwei pat ki jingkwah lane ki jingdonkam ka jingim.

Kumba ngi ia pule ha ki jingthoh u Paul, ha ka jingthoh ba khraw jong u sha ki Rom, U Blei bad ki jingthaw baroh ki ia ap na ka ka bynta ka jingpynthymmai pat ia kane ka pyrthei bad ia ka jingiakynduh kaba la kyrkhu jong U Blei bad ki briew jong U ha ka sngi kaba khadduh. U thoh “Namar kata ka jingkhmih kyrmen kmang ka jong ka jingthaw ka khmih lynti hir hir ia kane ka jingpynpaw ia ki khun U Blei” (Rom 8:19).

Oh shisha ka long ka jingkular kaba khraw eh!

Hynrei, katba ngi dang ap na ka bynta ka jingpynim bad ka jingiashem biang bad U Blei, wat kumba “namar ngi tip ba ka jingpynlong baroh kawei ia iaud lang bad ka iasuh khun lang haduh mynta” (Rom 8:22), U Trai u dang shong lem bad ki briew jong U mynta, lyngba U Mynsiem Bakhuid.

Haduh kata ka por, ia ngi la khot ba ngin long ki sakhi (Ki Kam 1:4-8) ia ka jingthmu na ka bynta ka jingpynim ia kaba yn sa pyndep pura ha ka jingthaw thymmai pat. Kata ka jingthaw thymmai ka long kaba shisha bad kaba khadduh tam ia kaba ngi dang ia ap, ka jingpyndep ba khadduh ia ki jingkyrmen jong ngi kum ki khristan Adventist, kiba da ka kyrteng hi, ka pynpaw ia ka jingmut jong kata ka jingkyrmen kaba ngi dang ia ap. Ngi ap, hynrei ngi tip ba kam long kaba lehnohei. Ka jingiap bad ka jingmihpat jong U Khrist, ha ka jingwan ba nyngkong jong U, ka long ka jingpynshisha ia kata ka jingwan kaba arsien jong U.

`Kiei ki katto katne tylli kiei kiei kiba phi dang ap mynta na U Blei? Kumno ngin nang ban ap da ka jingngeit bad ka jingshaniah, khamtam haba ia kaei kaba ngi dang duwai kam wan jia mynta?`