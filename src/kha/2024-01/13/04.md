---
title:  Wanrah la ki song kew
date:   26/03/2024
---

`Pule Salm 126. Kaei kaba pynshaitbor bad ba ai jingkyrmen ia ki briew jong U Blei? Kaei kaba la kren hangne, katkum ki jingmut jong ki kiba ngi lah ban pyndonkam ha ka jingim jong ngi mynta ki sngi?`

Ki jingpyllait ba phylla jong U Trai ha ka mynnor ki long ki thymmei ba donbor tam jong ka jingaimynsiem na ka bynta ki briew jong U Blei bad ruh ki thymmei jong ka jingkyrmen na ka bynta ka lawei. Ka jingpyllait ha ka mynnor ka long kaba khraw eh ia kaba lah ban batai kum kata ka jingphohsniew jong ka jingiashem kaba la wan jia shisha (Isaiah 29:7,8). Peit bha, ka pateng briew kaba iaroh ia U Trai ha ki Salm 126 na ka bynta ka jingpyllait jong U ia ki briew na ka jinglong mraw (Salm 126:1) mynta ka don ha ka jinglong mraw (Salm 126:4).

Ka jingkmen kaba ki la ioh bad ba la pynsting lut ia ki jingkit bakhia ha ki jingrwai kiba iadei bad ki jingiashem kiba mynta. Ka pateng ba thymmai ki pynsah pynneh ia ka histori jong ka Baibl da kaba niew ia lade ba ki la don lang bad iohi ia kita ki jingjia kiba la jia. Kumta ka jingngeit kaba im la iai niewkor ia ki kam bakhraw jong U Blei na ka bynta ki briew jong U ha ka mynnor kum ka kam kaba U Blei u la leh na ka bynta jong ngi bad ym dei ba U Blei u la leh tang na ka bynta kito ki briew ha ka por hyndai (Ki pateng riewngeit kiba mynshuwa).

Ha ka jingshisha ka jingkynmaw ia ka mynnor ka pyn kyrsoi ia ka jingkyrmen kaba thymmai ha ka mynta. Ka jingbatai shaphang ka “wah um ri shathie” (Salm 126:4) ka dei ka dur pharshi kaba donbor ba U Blei kyndit u pynpaw ia ka bor bah jong u ban iarap ia ki briew jong U. Ka shathie jong ka Judah ka long ka jaka rishyiap ba tyrkhong. Ki wahduid ki la shu mih kyndit bad ki la dap da ki um ba tuid kyrhai ha ka jingwan u slap uba heh ha ka por lyiur. U slap uba nyngkong bad u slap uba khadduh ki long kiba donkam eh na ka bynta ka thung ka tep ha kane ka ri (Deuteronomi 11:14; Deuteronomi 28:12). Ha ka juh ka rukom, ka pharshi jong ka jingbet ha ki ummat bad ka jingot ha ka jingkmen (Salm 126:5,6) ka long ka jingkular kaba donbor jong U Blei ba un ialam na ka jingjynjar eh kaba mynta sha ka lawei kaba kmen.

Kaba kut jong ka aiom ot ka dei ka por ha kaba ki nongiaid pilkrim Hebru hyndai ki wanrah ia ki soh jong ki aiom sha ka temple U Blei ha Jerusalem (Eksodos 34:22,26). Ka jingmut jong ka jingot ka wanrah ia ka jinghikai ba kynja mynsiem kaba bha eh sha ki briew ha kito ki por. Kumba shitom eh ka jingtrei jong ka jingbet bad jingsumar ia ka lyngkha ia ka brisoh bad bri sohwain, hynrei la ai bainong pat da ka jingkmen jong ka jingot kaba bun, kumta ki jingeh jingtynjuh jong ki briew jong U Blei mynta yn sa pynphong pansngiat da ka jingkmen jong ka jingpynim ha kaba kut ka por. Ka pharshi jong ka jingot kaba khraw ka kdew sha ka jingpynthymmai pat jong U Blei ia ka hima jong U ha ka pyrthei ha ka jingwan arsien jong U Jisu Khrist (Amos 9:13-15; Mathaios 9:37). Hangne ruh, ka matpdeng jong ka jingap khmih ka don. Kumba long ka jingot, ngi dei ban ap ban iohi ia ki soh bad ki jingmih na ki jingtrei shitom jong ngi.

`Puson shipor haba phi la iohi shai khlem bakla ba U Trai u trei kam ha ka jingim jong phi lane ha ka jingim jong kiwei pat. Kumno phi lah ban ring ia ka jingkyrmen na kito ki jingiashem kampher phi don ki jait jingiashem aiu mynta?`