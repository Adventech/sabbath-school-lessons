---
title:  Duwai na ka bynta ka Jingsuk ha Jerusalem
date:   11/03/2024
---

`Pule Salm 122:1-5. Kiei ki jingsngew jong ki nongmane haba ki la poi ha Jerusalem? Kaei kaba ki kwah ban shem na Jerusalem?`

Ki Salm 122 ki pynpaw ia ka jingkmen jong ki pilkrim bad ka jingsngewshitrhem jong ki haba kin poi ha Jerusalem. Ka jingleit sha Jerusalem ka long ka jingiashem kaba kmen eh haba ki briew jong U Blei ki iasoh lang lai sien shi snem ban lehkmen ha ka jingbha jong U Blei halor jong ki ha ka mynnor bad ha kaba mynta (Deuteronomi 16:16). Ka Jerusalem ka long ka pdeng jong ka jingim ka jaitbynriew namar ba ka don “Ka jingphla jong ki Israel” (Salm 122:4) bad ki khet ban bishar (Salm 122:5). “ Ka jingphla jong ki Israel” ka kdew sha ka jaka kyntang ia kaba la ju khot ruh ka “Tabernakl jong ka jingphla” (Jingkhein 1:50) bad ka kynthup ia ka “synduk ka jingphla” (Eksodos 25:22). Ki khet kiba la buh na ka bynta ka jingbishar ki kdew ia ka rukom synshar ha Jerusalem (2 Samuel 8:15). Kumta ka jingiaid pilkrim ka long ka por ha kaba u briew u lah ban wad bad ban ioh ia ka jingbishar hok. Ka jingiaineh ha U Blei bad ka jingbishar ba hok ia ki briew kim ju dei ban shah pyniakhlad.

`Pule Salm 122:6-9. Kaei ka jingduwai ba kongsang jong ki briew jong U Blei?`

Ban duwai na ka bynta ka jingsuk ha Jerusalem ka pynkhih ia ki jingkyrkhu U Blei ban theh halor ka nongbah bad kiba shong hangta, bad ka pyniatylli ia ki nongmane, ban wanrah ruh ia ka jingsuk hapdeng jong ki (Salm 122:8). Ka Jerusalem ka lah ban long ka nongbah jong ka jingsuk dei tang lada ka jingsuk ka don hapdeng jong U Blei bad ki briew jong U, bad ruh hapdeng ki khun jong U Blei hi. Kumta, ka jingduwai na ka bynta ka jingsuk jong ka Jerusalem ka wallam ia ka jingkhot ba ki briew jong U Blei ki dei ban ia im ha ka jingsuk bad U Blei bad ruh bad iwei ia iwei pat. Ha ka jingsuk ka Jerusalem, ki briew kin nangroi (Salm 147:12-14).

Ki Salm ki hikai ia ngi ba ka jingduwai na ka bynta ka jingmanbha jong ka imlang sahlang ka jingngeit ka dei ban long ka subjek pdeng jong ka jingduwai jong ki khun jong U Blei namar dei tang ki briew kiba khlain bad kiba ia tylli lang jong U Blei ki lah ban pyrta bad pynbna ia ka khubor kaba bha jong ka jingsuk U Blei bad ia ka jingpynim sha ka pyrthei (Ioannis 13:34,35).

Ka jingduwai na ka bynta ka jingsuk jong ka Jerusalem ka dang dei ka kabu bad ka jingkitkhlieh jong ki riewngeit namar ka pynsah im ia ka jingkyrmen ha ki sngi kiba kut shuwa ba kan wan ka hima U Blei ka jingsuk, kaban sa kdup ym tang ia ka nongbah Jerusalem hynrei ia ka pyrthei ruh baroh kawei (Isaiah 57:2; Isaiah 66:12,13; Jingpynpaw 21,22).

`Kiei ki lad ki lynti kiba ngi lah ban trei tyngeh na ka bynta ka jingsuk hapdeng jong ngi kum kita ki briew U Blei?`