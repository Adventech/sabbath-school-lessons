---
title:  Ka Jingshong Shngain bad Ka Jingsuk jong Ka Seion
date:   13/03/2024
---

`Pule Salm 46:1-7. Kumno ia ka pyrthei la batai hangne?`

Kane ka Salm ka ai khyndiat ka jingbatai shaphang ka pyrthei kaba don ha ka jingkulmar, bad la batai ha ka dur jong ka jingpynjot ba shyrkhei eh da ka mariang (Salm 46:2,3). Ka jingbatai da ki um kiba shyrkhei bunsien ki kdew ia ka jaitbynriew kaba ialeh pyrshah bad ia shibun ki jingeh kiba ki bymman ki wanrah ha ka pyrthei (Salm93:3,4; Salm 124:2-5). Kumta ruh ha ki Salm 46 ka jingbatai na ka jingpynjot ka mariang ka kdew ia ka pyrthei kaba kynthup ia ki jaitbynriew kiba dap tang da ka jingialeh thma (Salm 46:6).

Ka long shisha ka pyrthei kaba khlem jingtip ia U Blei namar U Blei u la don hapdeng jong ki briew jong U, bad hangno haba U Blei u don, ka jingsuk ka don kyrhai (Salm 46:4,5). Watla ka pyrthei ka kyntait ia U, hynrei U Blei u khlem la iehnoh ia ka ka pyrthei. U Blei U don ha ka pyrthei da ka jingdon ryngkat jong U bad ki briew jong U. Ha kiwei pat ki kyntien, kampher haduh katno ka pyrthei ka dap da ka jingsniew, U Blei U dang don ryngkat hangne ha pyrthei, bad ngi lah ban ioh shisha ia ka jingkyrmen bad ia ka jingpynshlur na kaba tip ia kane ka jingshisha kaba skhem.

U Trai uba long ka jaka rieh kaba janai, U long U thymmei jong ka jingsuk bad ka jingshongshngain ba junom jong ka Seion. Ka ktien kaba pynpaw ia ka jingshongshngain jong ka Seion ka dei “la” ha ki Salm 46:3. La ka pyrthei ka don ha ka jingkulmar, jingialeh ba thnam, ki briew jong U Blei ki shongshngain. Kane ka mut ba ka jingsuk kam don tang ha ka jaka kaba ymdon jingeh jingjynjar, hynrei ha ka jingaisngewbha jong U Blei ha la ki khun ia ka bor ban shaniah ha U. Ka jingshaniah kaba khlem jingartatien ha U Blei ka lah ban ai jingsuk bad jingkmen ha ki khun jong U Blei wat hapdeng ki eriong ba ma (Mathaios 8:23-27). Ka jingkylli kaba ka wanrah ka long: Hato U Blei un ieh noh ia ka pyrthei ha ka jingjied bad ki kam kiba ba jot jong ki shi junom?

`Pule Salm 46:6-11. Kaei kaba U Blei un leh halor kine ki kam lehjubor, ki jingialeh thma bad ki jingpynjot ha kane ka pyrthei?`

U Blei un jubab da ka bor bakhraw jong ka jingbitar jong U ba Ka Ktien Jong U, kaba la pynlong ia ka pyrthei, kan pynum lin ia ka pyrthei (Salm 46:6). Hynrei kata ka jingpynum kan ym kut tang ha ka jingpynjot hynrei kaban thaw thymmai pat. Peit bha ba U Blei u nang pyniar ia ka jingsuk jong U na Seion sha kaba kut jong ka pyrthei. U Blei un sa pynduh pyndam lut ia ki thma bad un pynjot thiaw ia ki tiar jong ki jingpynjot baroh, kiba ki hima kiba bymman ki pyndonkam ban banbein ia ka pyrthei (Salm 46:9). Kane ka long ka jingkyrmen kaba khraw kaba ki Khristan ki don, kaban sa jia ha ka jingwan arsien jong U Jisu.

`Kumno ngin nang ban ioh ia ka jingsuk bad ban shaniah ha U Blei hapdeng ka pyrthei kaba shisha ka dap tang ki jingkulmar kiba shyrkhei?`