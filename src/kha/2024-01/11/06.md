---
title:  Bymlah Pynkhih Kum U Lum Seion
date:   14/03/2024
---

`Pule Salm 125:1,2. Kumno la pynpaw hangne ia kito kiba shaniah ha U Trai?`

Ia kito kiba shaniah ha U Trai la ia nujor kum u lum Seion, kaba long ka dak jong ka jingiaineh skhem bad ka bor. Ka kliar lum bajrong ba lah ban iohi lut ia ki jingitynnad baroh ka nongbah Jerusalem ka ai mynsiem ia u nongrwai ba un ithuh shai ia ka jinglong baskhem jong ka jingiada Blei (Salm 5:12; Salm 32:7,10). Ym ki lum kiba la synshar da ki bymman, ia kiba la shah kynting halor ka duriaw (Salm 46:2), ka jinglong baneh bad baskhem jong u lum ha kaba la tei ia ka Jerusalem ka wanrah ia ka jingshaniah kaba khlem lah pynkhih shuh. Ka jingsngewskhem ha ka jingiada jong U Blei ka la nang khlain nang khlain ha khmat ka jingshisha kaba pynpang mynsiem ha kaba ka jingbymman ka paw kumba ka synshar bunsien. Hynrei hadpeng kita ki jingbymman, ki briew jong U Blei ki don jingkyrmen.

`Pule Salm 125:3-5. Kumno la pynshoi ia kiba hok? Kaei ka jinghikai ia ngi?`

Ki khun jong U Blei ki lah ban duh jingkyrmen haba ki iohi ba ki bymman ki nangroi bad lehse, ki shah pynshoi ban iaid ha ki lynti jong ki (Salm 73:2-13; Salm 94:3). Ka jingskhem jong u lum Seion kan ym long ha kito kiba khlad noh na U Blei. Ia ki briew dang ai hi ka jinglaitluid ban jied ba kin “kner ia ki kti sha ka jingbymhok jong ki” (Salm 125:5). U Trai u long uba hok bad un bishar ia baroh kiba sah ha ka jingialeh pyrshah ryngkat kiwei pat ki nongpop kiba khlem kylla kaba mut.

Hangne don ka jingkhot ia ki briew jong U Blei ba kin long kiba neh skhem khlem lah pynkhih ha ka jingngeit bad ha ka jingshaniah jong ki ha U Trai, kumba long u Lum Seion ka jaka riehtngen baskhem. Kata ka long, wat ha ka por ba ngim lah ban sngewthuh ia kiei kiei kiba wan jia, hynrei ngi dang lah ban shaniah ha ka jingbha jong U Blei.

“ Ka jingwanrung jong ka pop ha ka pyrthei, ka jingwan long briew jong U Khrist, ka jingmihpat jong U bad bun kiwei pat ki subjek ha ka Baibl, ki long ki jingmaian kiba jylliew eh ba ka jabieng briew kam lah ban batai, lane wat ban sngewthuh shai ia ki. Hynrei ngim don ka daw ba ngin artatien ia ka Ktien jong U Blei haba ngim lah ban sngewthuh ia ki jingmaian jong ka jingpyniaid Blei jong U. . . . ha baroh ki jaka ha pyrthei don tang ki jingphylla suda kiba shalyndet ka jingmutdur jong ngi. Hato balei ngin lyngngoh, ban shem ba ha ka pyrthei ba kynja mynsiem, ba don shibun ki jingmaian kiba ngim lah ban sngewthuh? Ka jingeh ka shong tylli lut ha ka jingtlot bad ka jingkhim jong ka jingmut briew jong ngi. U Blei u la ai ha ngi lyngba ka Jingthoh jong U ia ki sakhi sabut kiba biang eh shaphang ka jinglong jong U, bad ngim dei ban artatien ia ka Ktien jong U wat haba ngim lah ban sngewthuh ia baroh kita ki jingialam ba maian jong U baroh.” Ellen G. Whhite, _Steps to Christ_, pp. 106,107.