---
title:  Pule Shuh Shuh
date:   15/03/2024
---

Puson bha ia ka khubor jong U Isaiah 40 ka lynnong bad Isaiah 51:1-16.

Ka jingrwai jong ka Seion ka wanrah ia ka jingaiti lut ban long kiba iaikynmaw ia ka Seion bad ia ka jingkyrmen baim ha ka jingsynshar ba donbor tam jong U Blei ia kaba la pynpaw. Katba ngi dang mad hangne ha pyrthei ia kiba bun ki jingkyrkhu jong ka jaka kyntang U Blei, ka jingkyrmen jong kata ka jingim kaba janai ha ka jingkmen ha Seion ka dang long ha ka lawei. Bun ki khun jong U Blei ki thrang eh ban poi sha ka Seion bneng da ki jingjaw ummat (Salm 137:1). Ban kynmaw ia ka Seion ka mut, ym dei tang teng teng haba sngewkynmaw hynrei ruh ka jingmut skhem ban iaikynmaw ryngkat ka rai ban im katkum ka jingdawa da ka jingkynmaw kaba iai im. (Eksodos 13:3; Eksodos 20:8).

Namarkata ban rwai ia ka jingrwai jong ka Seion ka mut ka jingkut jingmut baskhem ban iai pynim ia ka jingkyrmen ha ka jingpynwan pat jong U Blei ia ka Hima jong U ha kata ka pyrthei kaba thymmai (Jingpynpaw 21:1-5). “ Hangta, ki jingmut ki bym iap shuh kin iai puson da ka jingkmen khlem da thait ia ki jingphylla jong kata ka bor jingstad blei, ka jingmaian jong ka jingieit kaba siewspah. Yn ym don nongshun runar bad shukor shuh ban pynshoi sha ka jingklet noh ia U Blei. Baroh ki briew kin sa nang stad bad nangroi bad baroh ki bor trei kam kin sa nang khlain. Ka jingwad jingtip kan ym pynthait noh ia ki jingmut lane pyntlot ia ki bor trei kam. Hangta ia ki jingstad bakhraw baroh yn pyntrei kam, ia ki thong kiba khrawtam ruh yn kot lut, ia ki jingthrang kiba jylliew baroh yn pynjia urlong, hynrei yn dang bun shuh shuh kiei kiei kiba thymmai kiban mih, ki jingphylla kiba thymmai ban iai peit ieit, ki jingshisha kiba thymmai ia kiba ngin nang iai sngewthuh, kiei kiei kiba thymmai kiban iai khot ieit ia ka bor pyrkhat, ka bor mynsiem bad ia ka bor met ban iai peit ieit.” Ellen G. White, _The Great Controversy_, p. 677.

Ka jingaiti ban ym klet ia ka Seion ka long ka jingkular kaba im jong ki pilkrim jong u Trai ba kin ym pdiang ia kane ka pyrthei kum ka ing jong ki hynrei ban iai ap ia ka bneng ba thymmai bad ia ka pyrthei thymmai.

Kumta, ia ka jingrwai jong ka Seion lah ban rwai da ki riewngeit ha ki pateng la pateng bynriew kiba thrang ban im ha ka Jerusalem kaba thymmai (Jingpynpaw 3:12). Ki jingrwai jong ka Seion ki pynshlur ia ngi ban iashim bynta ha kata ka pyrthei jong ka lawei da ka jingkyrmen, hynrei ki dei ruh ban long kita ki nongtalbikam jong ka jingaiei jong U Blei ha kane ka pyrthei.

**Ki Jingkylli ban ia Puson**:

`Kumno ngin shim ia ki jinghikai ba kynja mynsiem bad kiba iadei bad ka Jingthoh kiba long pdpeng ha ki briew jong U Blei ha ka Seion, ka jaka ba don shisha, ka Jerusalem bad ba phin pyndonkam ha ka balang bad ka mishon jong ka sha ka pyrthei?`

`Kumno ki riewngeit kin shong ha ka jaka kyntang U Blei mynta ki sngi? (Ioannis 1:14-18; Hebru 12:22-24).`

`Kumno ka Seion ka lah ban long ka nongbah jong ki jaitbynriew baroh kumba la pynpaw ha ki Salm 87? (Rom 5:10; Ephesos 2:11-16; Kolosai 1:19 – 23).`

`Kumno phin jubab ia ki briew kiba kren shaphang ka jingshisha ba ki bymman ki nangroi ha ka spah ka phew ha kane ka pyrthei katba kiba bun ki briew kiba bha ki Jynjar? Kaei phin ong? Balei ba ka long kaba donkam eh ban sngewthuh ba ngim don lut ia ki jubab na ka bynta baroh ki jingkylli hangne ha pyrthei mynta?`