---
title:  Ki Jingduwai Ba la pyrsad Mynsiem
date:   03/01/2024
---

`Pule 2 Samuel 23: 1 ,2 bad Rom 8: 26, 27. Kaei kaba kine ki dkhot ki hikai ia ngi shaphang ka jingduwai?`

Ki Salm ki dei ki jingduwai kiba la pyrsad mynsiem bad ki jingiaroh jong ki Israel, te kumta ha ki Salm, ka sur ka long ka jong U Blei kaba iatrei lang bad ka sur jong ki briew jong U. ki Salm ki long ki sur jingiathuh, jingiakren u briew bad U Blei.

Ki nongrwai Salm ki kdew beit sha U Blei kum “U Blei jong nga” “Ah Trai” bad “Ko syiem jong nga” (Salm 5:2, Salm 84:3). Ki nongrwai Salm bunsien ki ju iai kyang sha U Blei ba “Un shahshkor” (Salm 5:1), “To sngew ia ka jingduwai jong nga” (Salm 39:12), “To khmih” (Salm 25:18), “Jubab ia nga” (Salm 102:2), bad to “pyllait ia nga” (Salm 6:4). Kine shisha ki long ki jingpynpaw kiba shai bha ia ka jingduwai jong u briew sha U Blei.

Ka jingitynnad bad ka jingkhot, jong ki Salm kum ki jingduwai bad ki jingiaroh ka shong ha ka jingshisha ba ki Salm ki long Ka Ktien jong U Blei ha ka rukom jong ka jingduwai bad ka jingiaroh jong ki riewngeit. Kumta ki Salm ki pyndap ia ki khun jong U Blei da ki khyllipmat jong ka jingiadei kaba jan eh bad U Blei kumba la batai ha ki Rom 8:26,27: “Kumjuh de U Mynsiem ruh u iarap lem ia ka jingtlot jong ngi; namar ia kaei ngin duwai kat ka ban dei biang ngim tip shuh; hynrei shisha uta U Mynsiem hi u kyrpad na ka bynta jong ngi ha ki jingud hir hir ki bym lah ong. Hynrei uta kein uba iit ia ki dohnud, u ithuh kaei kata ka jingmut ka jong U Mynsiem; naba u kyrpad na bynta ki riewkhuid katba kum ka mon U Blei.”

U Jisu ruh u la sot na ki Salm, kumba u kren ha U Loukas 20:42,43, haba u sot beit na ki Salm 110:1 – “Naba u Dabid hi u ong ha ka Kitab ki Salm. U Trai u la ong ha U Trai jong nga, Ma me to shong sha ka mon jong nga tadynda ngan pynlong ia kiba shun ia me ka jingiuh hapoh ki kjat jong me.”

Watla katto katne tylli ki Salm ki mih na, lane ba la sot na, ki jingjia kiba shisha jong ka histori bad na ki jingiashem jong ki nongrwai salm hi, kumjuh ruh ka jingiashem jong ki khun Israel kum ka jaitbynriew, ki jingjylliew ba kynja mynsiem jong ki salm ki kren na ka bynta ki jait jingim kiba la iashem bad la iaid lyngba da ki briew. Kiba jam shabar u pud jong ka jait dustur, ka jait naim, ka jait tymmei jinglong briew. Ha kiwei pat ki kyntien, katba phi pule ia ki Salm, phin shem ba ki pynpaw ruh ia ka jingkyrmen, ia ki jingiaroh, ia ki jingsheptieng, ia ki jingbitar, ia ki jingsngewsih, bad ia ki jingkhuslai, ia kiei kiei kiba ki briew baroh ha pyrthei ki mad bad iaid lyngba la ki long na kano kano ka iia ne spah snem ne pateng bynriew. Ki kren sha ngi baroh ha ka ktien jong ki jingiashem jong ngi hi.

`Balei u Jisu u pyndonkam ia ki Salm kaba iathuh ia ngi shaphang ka jingdonkam kaba ki lah ban trei ha ka jingiashem jong ka jingngeit jong ngi?`