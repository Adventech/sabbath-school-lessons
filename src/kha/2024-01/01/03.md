---
title:  Ia kynduh ia ki Nongrwai Salm
date:   01/01/2024
---

U Syiem David, uba ka kyrteng jong u ka la paw ha kiba bun ki Salm, u long u kongsan eh ha kaban pynbeit pynryntih ia ki jingrwai Salm ha ka jingmane Blei jong ki Israel. Ia u la khot “ U Nongrwai Salm uba thiang jong ki Israel” (2 Samuel 23:1). Ka Testament kaba Thymmai ka pynshisha ba u David u long u nongthoh ia ki ba bun eh ki Salm (Mathaios 22:43-45; Ki Kam 2:25-29, 34,35; Ki Kam 4:25; Rom 4:6-8). Ia kiba bun kiwei pat ki jingrwai Salm la thoh da ki nongtem jong ka Templ kiba dei ruh na ka jait Lebi: kum ka nuksa, Salm 50 bad 73-83 la thoh da u Asap; Salm 42 bad 44--47, 49, 84, 85 bad 88 la thoh da ki khun u Korah ; bad Salm 88 da u Heman u nong Ezrahit; bad ki Salm 89 da u Ethanu nong Ezrahit. Nalor kita, u Solomon u thoh ia ki Salm 72 bad 127 bad u Moses ia ki Salm 90.

`Pule Salm 25:1–5; Salm 42:1; Salm 75:1; Salm 77:1; Salm 84:1, 2; Salm 88:1–3; and Salm 89:1. Kaei kaba kine ki Salm ki pynpaw shaphang ka jingiashem kaba ki nongthoh ki iaid lyngba?`

U Mynsiem Bakhuid u pynshaitbor ia ki nongthoh bad u la pyndonkam ia ki sap ki jinglah jong ki ha ka jingshakri ia U Blei bad ha ka imlang sahlang jong ka jingngeit. Ki nongthoh Salm ki long ki briew kiba la aiti lut shisha bad ki briew jong ka jingngeit kiba skhem hynrei kiba dang iaid lyngba ia ki jingduh jingkyrmen bad ki jingtynjuh kumba ka long ia ngi baroh. Watla la thoh ia ki slem bah mynshuwa, ki Salm ki pynpaw shisha ia kaei kaba ngi iashem mynta ki sngi.

“ To kan wan ka jingduwai jong nga ha khmat jong me to pyndem ia la ka shkor ha ka jingkyang jong nga, naba ka mynsiem ka shlei da ka jingjynjar bad ka jingim jong nga ka nang jan ia ka jingtep” (Salm 88:2,3). Kane ka dei ka jingiam jong ki mynsiem ka spah snem kaba arphew wei kaba long kumjuh kum ka jingiam jongno re jongno 3000 hajar snem mynshuwa.

Don katto katne ki Salm kiba kren shaphang ka jingeh jingjynjar, bad don kiba kren shaphang ka jingkmen. Ki nongrwai Salm ki pyrta sha U Blei ba un pynim ia ki, bad ki la ioh mad ruh ia ka jingbha U Blei ba kim dei ban ioh. Ki la pyndonburom ia U Blei ia ka jingiaineh babha bad ka jingieit jong U, bad ki kular ban iai aiti lut sha U. Ki Salm ki dei namar kata, ki jingphla shaphang ka jingsiewspah U Blei bad ki dak jong ka jingaiei U Blei bad ka jingkyrmen jong U. ki Salm ki iathuh shaphang ki jingkular U Blei na ka bynta ia baroh kiba pdiang, da ka jingngeit, ia ka jingai ba phylla U Blei ia ka jingmapei bad ka jingim kaba thymmai. Hynrei, ha ka juh ka por, kim pyrshang ban shu thaw nang, ne buhrieh lane len ia ki jingeh bad ki jingshitom kiba la wan hap ha kane ka pyrthei kaba la pop.

`Kumno ngin lah ban wanrah ia ka jingkyrmen bad ka jingpyntngen da kaba tip ba wat ki briew kiba iaineh U Blei, kum ki nongrwai Salm, ki dang ialehthma bad kiei kiei kiba ngi ruh ngi ia shem?`