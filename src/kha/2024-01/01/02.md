---
title:  Ki Salm ha ka jingmane Blei ki Israel Hyndai
date:   31/12/2023
---

`Read 1 Khronicles 16:7, Nehemaiah 12:8, Salm 18:1, Salm 30:1, Salm 92:1,Salm 95:2, Salm 105:2, Kolosai 3:16, bad Jakob 5:13. Kiei ki jingjia kiba la pynlong haduh kaban thoh ia ki katto katne tylli ki Salm? Mynno ki briew jong U Blei ki pyndonkam ia ki Salm?`

Ia ki Salm la thoh na ka bynta ka jingpyndonkam ha ki jingmane Blei kiba marwei marwei lane paitbah. Ia ki la rwai kum ki jingrwai ha ki jingmane blei ha ki templ, kumba la ialam da ki jingtem jingput (Salm 61:1), da ka sur jingrwai (Salm 9:1) bad da ki nongialam nongtem nongput (Salm 8:1).

Ha ka Baibl Hebru, ka kyrteng jong ka Kitab Salm tehilim, “Jingiaroh” ka phalang ia ka jingthmu ba kongsan jong ka, kata ka dei ka jingiaroh ia U Blei. Ha ka English, ia ka kyrteng, Ka Kitab Salm la ioh na ka ktien Krik psalmoi, ia kaba la shem ha ka Septuagint ha ka (spah snem ba ar bad balai S.K.) jingpynkylla ktien ia ka Baibl Hebru sha ka ktien Krik.

Ki Salm ki dei ki jingthoh kibym lah ban pyniakhlad na ka jingmane blei jong ki Israel hyndai. Kum ka nuksa, la pyndonkam ia ki ha ka jingpynkyntang ia ka Templ, ha ki jingkhawai niam, ha ki jingiaid paitbah, bad ha ka por ka jingwan buh noh ia ka synduk ka jutang ha Jerusalem.

“Ki jingrwai kiew kyrdan” (Salm 120 – 134), ia kiba la tip ruh kum ki jingrwai jong ki pilkrim, la ju rwai ha ki por jong ka jingleit pilkrim sha Jerusalem ha ki lai tylli ki jingleh niam kiba khraw tam (Eksodos 23:14-17). Ia ka “ Jingrwai jong ka jingmih noh na Ijipt ” (Salm 113 – 118) bad ka “Jingrwai jong ka jingisynei bakhraw ” (Salm 136) la ju rwai ha ki lai tylli ki jingkhawai niam bakhraw, kaba kynthup ia ka jingkhawai niam u Nai Thymmai bad ka jingpynkyntang ia ka templ. Ka jingrwai jong ka jingmih noh na Ijipt ka long ka jingrwai kaba donkam eh ha ka jinglehniam jong ka jinglait. Ia ki Salm 113 bad 114 la rwai ha ka basdang jong ka jingiabam ja jong ka niam ka jinglait, bad ki Salm 115 – 118 la rwai ha kaba pynkut ia ka jingkhawai (Mathaios 26:30). Ka “jingrwai ka jingiaroh ba man ka sngi” ( Salm 145 – 150) la ju pyndonkam ne rwai ha ka jingduwai ka jingleh niam kaba man la ka step ha ki synagogue.

Ki Salm ym tang ba la pyndonkam ha ki jingmane blei jong ki briew, hynrei la pyndonkam ruh ia ki kum ki jingbthah ba kumno kin mane ia U Blei ha ki jaka kyntang. U Jisu u la duwai da ki Ktien jong ki Salm 22 (Mathaios 27:46). Ki Salm ki long kiba kongsan eh ha ka jingim jong ki riewngeit ka balang kaba nyngkong ruh kumjuh (Kolosaio 3:16, Ephesos 5:19).

`Watla, shisha, ngim la ju mane ia U Blei ha ki jaka kyntang kiba mynshuwa kum ha ki Templ, te kumno ngin pyndonkam ia ki Salm ha ki jingmane jong ngi, la ka long ha kaba marwei marwei lane ha ki jingmane lang paitbah?`