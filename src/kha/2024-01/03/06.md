---
title:  Ki Jingphla jong Me ki Long Kiba Shisha
date:   18/01/2024
---

`Pule Salm 19:7; Salm 93:5; Salm 119:165; Salm 1:2,6; Salm 18:30; bad Salm 25:10. Uei u ksai uba syrdoh lang ia ki baroh?`

Ka jinglong badonbor tam jong U Trai halor ka pyrthei kum u Nongthaw uba donbor tam, u Syiem, bad u nongbishar ka don ia ka jingmut kaba katkum ka Baibl shaphang ka jinglong ba lah ban shaniah ia kita ki jingphla jong U. Kine ki jingphla (ha ka Hebru ‘edut’, “ka rai,” ne “Hukum”) ka kdew sha ki ain ki hukum da kiba U Blei u synshar ia ka jingim kaba kynja mynsiem bad ia ka imlang sahlang jong ki briew jong U (Eksodos 32:15). Ki long kiba “Shisha” (Salm 93:5), kiba phalang ia ka jinglong baskhem bad bad bymjukut jong ka khet U Blei bad ka pyrthei kaba u la thaw bad pyn neh (Salm 93:1, 2). Ka ktien Hebru kaba la pynkylla ia kane ka ktien “Shisha” ( ka ktien English amen ka mih na kane ka ktien) ka iathuh ia ka jinglong ba lah ban shaniah, ka jingiaineh, bad ka jingskhem (2 Samuel 7:16; 1 Khronikl 17:23). Ki hukum jong U Blei ki long ki bymjukylla bad bym lah ban pynjot.

U Blei u long uba bat skhem ia ki jingkular bad ki hukum jong U baroh. Ka jingiaineh jong U Blei ka long iaineh bad bym ju bakla bad bym ju kylla kaba long ruh ka jinglong ka ain jong U, bad ruh kaba dawa ba ki briew kin ai ka jubab da kaba ki shaniah bad kohnguh ia U Blei.

Ha ka juh ka por, ia ka jingleh bymhok ha ka pyrthei la batai bniah kum ka jingkhynnuih jong ka nongrim ka pyrthei (Salm 18:7, Isaiah 24:18-21). Ki hukum U Blei ki ai jingbthah ia ki briew ha ka lynti jong ka jingim ka hok kaba lah ban iada ha ka jingbishar jong U Blei. Kumta uba hok un ym khih, namar ba ki la seng ia ka nongrim ba khlain eh ha ki hukum U Blei, ban don ia ki dohnud kiba beit bad ioh ia ka jingiada, ba ki dohnud jong ki, ki long kiba bym lah pynkhih (ha ka ktien Hebru kun ruh ka mut “ban long khlain” ban long “ba la kerkut”) ha U Trai (Salm 112:1, 6, 7). Ym don kaei kaei ruh kaban pynjynthut ia kito kiba la sumar ia ki hukum U Blei (Salm 119:165), kaba pyni ia ka jingiada bad ka jingialam ka jong U Blei ha ka jingim jong ki (Salm1:2,3,6).

Ia ka Ktien U Blei la batai kum ka sharak ha ki kjat jong u nongrwai Salm, ba kumta ka iada ia u na ki jingriam jong u nongshun (Salm 119:105, 110). Ia ka jingsuk bakhraw, la lehkmen da kito kiba ieit ia ki hukum jong U Blei (Salm 119:165), shisha kane kam mut ba ym don jingeh jingjynjar shuh ia ki (Salm 119:161). Ka mih na ka jingiai don ha khmat jong U Blei bad ban don ia ka jingiadei kaba jan eh bad U.

`Kiei ki lad kiba lah ban leh ban sumar ia ki ain bad ki hukum U Blei bad ia ki jingphla kiba la iarap ia phi ha ka jingim? Ha kawei pat ka liang, kaei ka jingjynjar kaba phi shem haba phi pynkhein ia ki?`