---
title:  Ka Jingiathuhkhanna kaba Jia shisha
date:   19/01/2024
---

### “Nga la Ialeh thma bad nga la jop”

_Da Andrew McChesney_

U Pedro u la kyndit eh ha ka jingkren kaba u la ioh hadien ba u la wanphai na ingmane ha Mozsambieque

“Wat leit jingiaseng shuh ha ka balang Seventh Day Adventist,” ka para jong u ka la ong. Kam dei ka balang kaba bha namar ka don ia ki nongiathuhlypa kiba lamler. “Lada phi leit biang, phin ym lah shuh ban sah hangne.”

Ki jingpyrkhat ki la pynkhuslai bad pynshitom ehia u Pedro. Ka jingeh ha ka longing jong u ka la pynbor ia u ba un mih noh ban leit kumba 1140 kilometers sha ing ka hynmen jong u ha ka nongbah ka Mozambique, ka Maputo. Namar ba u dang thymmai eh ha kane ka nongbah, u khlem ioh leit jingiaseng ha ki katto katne tylli ki sabbaton katba u dang wad ia ki jaka mane Adventist ha kane ka nongbah. Mynta u la shem ia ka ingmane, bad ha ka jingleit jingiaseng ha ka sien kaba nyngkong eh, bad hadien ba u la wanphai u shem ba ka para jong u kam kwah ia u ban leit jingiaseng shuh hangta.

U Pedro u la duwai bad u la nang leit jingiaseng khlem sangeh

Ka hynmen jong u kam ai bam shuh ia u Pedro. Ka la kyrmen ba ka jingthngan kan sa pynkylla ia ka jingmut jong u Pedro. Hynrei ki dkhot balang ki la ai jingbam ia u Pedro ban bam.

U Pedro u la ainguh eh ia u Blei ia ka jingsumar ba phylla jong u, bad u iai leit sha jingiaseng.

Ha kawei ka step sngi Sabbaton, katba u dang khreh lei jingiaseng, ka hynmen jong u ka iathuh ia u ba um dei ban wanphai shuh sha ing.

“Phim pat sngewthuh mo ba phi dang leit jingiaseng hi?” ka la kylli. “Phim kwah ban sah shuh hangne namar bap him bud ia ki ain ka ing ka sem.”

U Pedro u la sngewsih eh, hynrei u khlem duh jingkyrmen. U sngewthuh ba u khlem ialeh pyrshah bad ka hynmen jong u hynrei pyrshah ia ka bor ka jingdum ba kynja mynsiem hapdeng U Jisu bad u Soitan. U kynmaw ia ki ktien jong u Paul ha ki Ephesos 6:12, “ Naba ka jingialeh jong ngi kam long ia ka snam bad ka doh hynrei ia ki hima ia ki bor iaki nongsynshar pyrthei jong kane ka jingdum ia ki jingbymman ba kynja mynsiem ha ki jaka bneng.”

U la leit jingiaseng bad u la kylli ia u pastor bad ia ki dkhot balang ba kin duwai na ka bynta jong u. Haba u la wanphai sha ing ha kata ka sngi, u la shah beh shabar.

U paralok u la shah ia u Pedro ba un sah lem bad u ar miet. Te ki dkhot balang ki la ai kam ia u Pedro kum u nongsumar ia ka ing jong u kum ka bai sah jong u.

Mynta u Pedro u dang trei hi kum u nongsumar ing, u long uba laitluid ban shakri ia U Blei man la ka sngi Sabbaton, bad u ngeit ba U Blei u dang trei ha ka dohnud jong ka hynmen jong u. ka jingiaieit jong ki ka la wan biang bad kam pynbor shuh ia u ba un sangeh leit jingiaseng ha ka sngi Sabbaton. U Pedro u kyrmen ba ha kawei ka sngi ka hynmen jong u kan sa pdiang ia ka jingshisha jong ka Baibl bad ba kan nang kumno ban niew kor ia ka Jingthoh bad ruh ia ki jingthoh ka shakri U Blei ka Ellen G. White.

“Nga la phong ia ki jingkieng atiar jong U Blei,” u la ong. “Nga la ialeh thma bad nga la jop, bad nga lah ban leh ia kiei kiei baroh lyngba U Khrist uba pynshaitbor ia nga.” (Philipi 4:13).