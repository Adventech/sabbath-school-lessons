---
title:  U Blei U Long U Nongbishar
date:   16/01/2024
---

`Pule Salm 75. Balei ba ka jingkren sarong jong ki bymman ka long kaba thala?`

Kum u Syiem uba donbor tam, U Trai u long ruh u nongthaw ain bad uba ai ia ki (Salm 99:7) bad u nongbishar ruh (Salm 98:9; 97:2). Ki bymman ki iai byrngem ia ka jingbeit jingryntih kaba U Blei u la seng ha ka pyrthei, hynrei U Trai un bishar ia ka pyrthei bad un wanrah ia ka jingbishar da ka jingshyrkhei ha kaba kut jong ka (Salm 75:8 -10; 96:13).

Ha ki Salm 75, bun ki jingpyni dur shaphang ka jingpynjot kabym kylla ia ki bymman. Ka dur jong ka khuri kaba dap da ka wain kaba saw (Salm 75:8) ka iathuh ia ka jingbitar ba shla eh jong U Blei (Jeremaiah 25:15; Jingpynpaw 14:10). Ka jingot noh ia ki reng jong ki bymman ka kdew ia ka jingkut jong ka bor bad ka jingsynshar jong ki, katba ki reng jong ki riewkhuid kin sa nang pynkhraw (Salm 75:10). U Blei u jied ia “ka por kaba biang eh” (Salm 75:2), lane”Ka por ba la buh biang” na ka bynta ka jingbishar jong U. Kane ka jingbishar kaba pynkut shisha kan jia ha ka por kaba khadduh (Salm 96:13; 1 Korin 15:23-26).

U Trai u khmih ia ki dohnud jong ki briew kum shibynta na ka jingbishar jong U. Pule Salm 14:2. Ka dei ka jingban biang ia ka Jenesis 6:5,8. Baroh ar tylli kine ki dkhot ki pyni ba ka jingpyndep ia ka jingbishar jong U Blei ia ka pyrthei ba kan jia tad haduh ba U Blei u la khmih thuh ia ki jingim jong ki briew bad u ithuh ia kino kiba un pynim. Ia kane ka jingbishar la khot ruh teng teng ka “jingbishar jong ka jingwad bniah,” haba U Blei un pynksan ia ki riewkhuid bad un wanrah ia ka jingkut ia ki bymman.

Kumno kane kan trei kam?

Nyngkong, U Blei un pyllait ia ki briew jong U na ki bymman (Salm 97:10; 149:9) bad un pynphong pansngiat ia kiba sngewrit da ka jingpynim (Salm 149:4). Kaba ar, ki bymman kiba khlem kylla kaba mut yn pynjot thiaw ia ki sha ki bymjukut (Salm 97:3). Don katto katne ki Salm kiba batai ia ka jingbymlarkam jong ki tiar thma u bynriew pyrshah ia U Blei uba long U Nongbishar (Salm76:3-6). U Trai u long ruh U Blei uba map ei, watla u pynshitom ia ki briew kiba leh bymman (Salm 99:8). Ki briew jong U Blei ym tang kiba bymman kin ai jingkhein ha U Blei (Salm 50:4; 135:14).

Ki Salm ki iathuh ia kajuh ka khubor ia kaba la pynpaw ha kiwei pat ki dkhot Baibl, ba ka jingbishar jong U Blei ka sdang na ki briew jong U bad yn pyniar sha ka pyrthei hi baroh kawei (Deuteronomi 32:36; 1 Petros 4:17). U nongrwai Salm u iam sha U Blei ba un bishar ia u bad u shaniah ha ka hok jong U Blei ba un pynksan ia U (Salm 7:8-11; 139: 23, 24).

`Ki Salm ki khot ia ngi ban shadkmen ha ka jingapkhmih ia kata ka jingbishar U Blei (Salm 67:4; 96:10-13; 98: 4 -9). Kumno ka jingbishar jong U Blei ka long ka khubor kaba bha na ka bynta kito kiba la sait da ka snam jong U Khrist?`