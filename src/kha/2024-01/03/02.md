---
title:  U Trai U la Thaw ia ngi
date:   14/01/2024
---

`Pule Salm 8 bad Salm 100. Kumno la pynpaw ia u Blei bad ki briew ha kine ki Salm? Kaei kaba kine ki Salm ki pynpaw shaphang ka jinglong jong U Blei?`

Ka jingpynlong ka don ia ka bynta kaba khraw eh ha ki Salm, ha kaban kyntiew ia ka jinglong bakhraw bad ba donbor jong U Blei. Ki bneng ki long “Ki kam ki kti jong U,”ki pynbna ia ka burom bad ka bor jong U (Salm 19:1-4, Salm 97:6). Ka kyrteng jong U Blei ka long kaba khraw bor eh ha ka pyrthei baroh kawei (Salm 8:1, 9). U Trai u la thaw ia baroh kiei kiei; Um don jingsdang (Salm 93:2) bad um don jingkut (Salm 102: 25 – 27). U long Uba Bymjukut bad Uba halor tam jong ki blei jong ki hima baroh kiba long tang “ki kam ki kti ba la shna da u briew” (Salm 115:4), ym palat ban ia kata. Ki bleithaw “ki don ki kti hynrei kum tba”(Salm 115:7); Katba U Trai, “ha ki kti jong u long ki jaka kiba jylliew jong ka khyndew . . . bad ki kti jong u ki la pynlong ia ka dewryngkhiang.” (salm 95:4,5).

Bun ki Salm ki pynpaw ia ka bor jong U Blei halor ki bor ka mariang baroh ia kiba bun ki hima ki ngeit ba ki long ki blei (kum ka nuksa, Salm 29,93,104). Kine ki Salm ki pynskhem ia ka jingpynbna ba U Trai u synshar lut halor ki jingthaw baroh bad u long uba donbor tam ha ka jinglong bad ha ka kyrteng. Salm 100:3 ka pynpaw shai ba dei U Blei uba la thaw ia ngi.

Ki jingthaw baroh ki phla ia ka jingieit jong U Blei. Baroh kiei kiei kiba don ki dei kiba la thaw da U Blei uba la pynneh ruh ia ka jingim jong ki (Salm 95:7, Salm 147:4-9). Peit bha ba U Blei u khlem la ai tang ba u briew un im, u la pynlong ruh ia ki Israel hyndai “Ki briew jong u bad ki langbrot jong ki jaka phlang jong U.” (Salm 100:3). Ki ktien “Ki briew jong U” bad “Ki langbrot jong U” ki pynpaw ia ka jingthrang jong U Blei na ka bynta ka jingiadei kaba jan eh bad ki briew jong U.

Tang u Nongthaw u don ia ka bor ban kyrkhu bad pynlong ia ki briew jong u ba kin roi, te kumta, dei tang ma u marwei uba dei hok ban ioh ia ka jingmane bad ka jingshaniah jong ki. Ki bun bah kiwei pat ki Salm ki khot ia baroh kiba im, baroh ka ryngkew bad ka duriaw bad baroh kiei kiei kiba don ha ki ba kin pyrta da ka jingkmen ha khmat U Trai.

Ia ka burom jong U Trai la iohi ha ki jingpynlong, wat ha ki jingthaw kiba la hap noh, bad ki Salm ki kdew ia ngi sha U Blei marwei uba dei hok ban ioh ia ka jingmane.

`“U briew u long aiu ba me kynmaw ia U bad u khun u briew ba me wan khmih ia u?” (Salm 8:4). Kaei ka jingsngew jong phi ia U Blei kum u Nongthaw? Haba U Blei u khein ia ka jingniew ki khlur; bad u buh kyrteng ia ki baroh (Salm 147:4), katno lei kham khraw ia ka jingieit U Blei ia phi?`