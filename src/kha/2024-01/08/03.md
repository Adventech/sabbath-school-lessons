---
title:  Hikai ia ngi ba ngin niew ia ki sngi ka jingim jong ngi
date:   19/02/2024
---

`Pule Salm 90; Salm 102:11,; bad Salm 103:14-16. Kaei ka jingeh jong u briew?`

Ka jinglong ba la hap noh jong u briew ka long tang ka jynhaw ha khmat kata ka bymjukut. Ka shihajar snem ha khmat jong U Blei ka long tang “ka kawei ka jingap miet,” kaba neh tang lai ne saw kynta (Salm 90:4). Ban ia nujor bad ka por jong U Blei, ka arta jong ngi u briew ki long tang shi khyllipmat (Salm 90:10). U briew uba khlain tam napdeng baroh u long tang uwei uba tlot tam napdeng ki jingthung (Salm 90:5,6; Salm 103:15, 16). Hynrei kata ka arta kaba lyngkot tam eh ka long ka por kaba dap tang ki jingeh jingkhuslai (Salm 90:10). Wat ki riewpyrthei ruh, kibym ngeit ia U Blei, ki iam bad ki sngewsih ha ka jinglyngkot ka jingim, khamtam haba nujor bad ka bymjukut kaba don shisha kaba ki tip ba kan iaibteng wat khlem ma ki ruh.

Salm 90 ka batai ia ka jingeh jong u briew ha ka liang jong ka jingsumar jong U Blei na ka bynta ki briew kum u Nongthaw jong ki. U Trai u la long ka jaka shong jong ki briew jong U lyngba ki arta pateng bynriew baroh (Salm 90:1,2). Ka ktien Hebru ma’on, “jaka shong” ka pynpaw ba U Trai u long ka jaka riehtngen jong ki nongiaidwir kiba long ki briew jong U (Salm 91:9).

U Blei u bat noh ia ka jingbitar bahok jong u bad u nang pynkhraw ia ka jingaiei thymmai. U nongrwai salm u kren shai “uei uba ithuh ia ka bor ka jingbitar jong me?” (Salm 90:11), kaba mut ba ym don mano mano ba la mad ia kata ka jingbitar shla eh jong U Blei pyrshah ia ka pop, namar kata, dang don ka jingkyrmen ia ki briew ba kin kylla kaba mut bad ba kin nang ioh shuh shuh ia ka jingstad na ka bynta ka jingim kaba hok.

Ka jingstad ha ka Baibl kam thew tang ia ka jingstad jabieng hynrei ka dei ka jingdem jingnguh ia U Blei. Ka jingstad kaba ngi donkam ka dei ban tip kumno ba “ngin niew ia ki sngi jong ngi” (Salm 90:12). Lada ngi lah ban niew ia ki sngi ka jingim jong ngi, ka mut ba ki sngi jong ki ki lyngkot eh bad ba ngi tip ba ki long kiba khyndiat eh. Ka jingim kaba dap da ka jingstad ka long ka jingim da ka jingtip ruh ba ka jingim ka lyngkot eh bad ka ialam sha ka jingngeit bad ka jingkohnguh. Ia kane ka jingstad lah ban ioh tang da ka jingkylla kaba mut (Salm 90:8,12) bad ka jingai sngewbha U Blei, ka jingmap, ka jingsngewlem bad ka jingisynei (Salm 90:13,14).

Ki jingeh tynrai jong ngi kim mih namar ba la thaw ia ngi kum ki briew hynrei na ka pop kein bad na kaei kaba ka pop ka la wallam sha ka pyrthei jong ngi. Ka jingktah ka long kaba pynjot shisha ia kaba la iohi ha man la ka jaka bad ha man la u briew.

Ainguh ia U Jisu, ba u la plie lynti ia ngi ba ngin lait na kine ki jingeh jingjynjar briew (Ioannis 1:29, Ioannis 3:14-21). Lym kumta ngim jingkyrmen ei ei ruh em.

`Kampher wat la ka jingim jong ngi ka iaid stet eh, ka jingkular aiu kaba ngi don ha U Jisu? (peit Ioannis 3:16). Ka jingkyrmen aiu kaba ngin don khlem ma U?`