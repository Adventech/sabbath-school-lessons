---
title:  Ka Ktien Jong Me nga la buhrieh hapoh ka dohnud Jong nga
date:   18/02/2024
---

`Pule Salm 119:1-16, 161 – 168. Kumno ngin sumar ia ki hukum jong U Blei, bad kiei ki jingkyrkhu kiba ngi ioh haba ngi leh kumta?`

Ka Baibl ka kdew ia ka jingim kaba man la ka sngi jong ka jingngeit kum ka jingiaid pilkrim (“iaid”) bad U Blei ha ka lynti ka hok jong U. Ia ka jingim jong ka jingngeit la pynskhem da kaba iaid “ ha ka hukum jong U Trai” (Salm 119:1) bad da kaba iaid “Ha ka jingshai ka khmat jong Me” (Salm 89:15). Kine kim dei ki ar tylli ki lynti iaid. Ban iaid ha ka jingshai ka khmat U Blei ka thew ia ka jingkyntiew ban sumar ia ki Hukum jong U. Shisha ban iaid ha ka “hukum jong U Trai” ka mut ban wad ia U Blei da ka dohnuh baroh (Salm 119:1,2,10).

Ban long “ba khlem shah kynnoh pop” ka dei kawei pat ka lynti kaba ki Salm ki batai ia ka jingim bahok (Salm 119:1) “khlem thohbria” ka batai ia ka jingknia kaba “khlem don dak” kaba pdiang hun hakhmat U Blei (Eksodos 12:5). Kumta ka jingim jong u briew uba hok ka dei ka jingknia kaba im (Rom 12:1). Kumta ka jingieit ia ka pop kam dei ban pynthohbria ia ka. Ka jingim kaba la aiti sha U Blei ka long ruh ka “lynti kaba janai” kaba mut ba u briew u ithuh ia ka lynti kaba dei ha ka jingim kaba pynsngewbha ia U Blei (Salm 101:2,6; peit ruh Sam 18:32).

Ban sumar ia ki hukum kam don jingiadei tang bad ka jingsumar ia kita ki ain ba kynja Blei. Marpyrshah ia kata, ka kynthup ia “ka jingsngewthuh kaba bha” shaphang ka jingiapher hapdeng kaba dei bad kaba bakla bad ruh kaba bha bad kaba sniew (111:10; peit ruh 1 Khronikl 22:12), bad ka kynthup ruh ia u briew hi baroh uwei, ym tang ha ki kam kiba paw shabar. Ban long “uba khlem pop” ban sumar ia ki hukum U Blei bad ban wad ia U da ka dohnud baroh, ki dei ki jinglong kibym lah ban pyniakhlad (Salm 119:1,2).

Ki hukum jong U Blei ki long ka jingpanpaw ia ka mon jong U ha ka pyrthei. Ki ai jingbthah ia ki briew kumno ba kin long kiba stad ba kin im ha ka jinglaitluid bad ka jingsuk (Salm 119:7-11,133). U nongrwai salm u shadkmen ha ki hukum namar ba ki hukum ki pynthikna ha u ia ka jingiaineh jong U Blei (Salm 119:77,174).

“Ka jingsuk kaba khraw ki don kita kiba ieit ia ka ain jong me bad kim don ei ei ka daw ka jingjynthut” (Salm 119:165). Ka jingjynthut ka kdew ia ka jingrem ba kynja mynsiem jong u briew. Kum ka sharak ha ki kjat jong u nongrwai salm (Salm 119:105), ka mut ka Ktien U Blei ka iada ia ngi na ki jingpynshoi (Salm 119:110).

`Kumno U Khrist u pynpaw ia ka bor jong ka Ktien U Blei ha ka jingim jong U (Mathaios 4:1-11)? Balei ba kane ka iathuh ia ngi ba ka bor ka wan na ka dohnud kaba la thmu lypa ban kohnguh ia ki Hukum jong U Blei?`