---
title:  Hato ka jingkular jong U ka jah noh hala ka arta?
date:   31/01/2024
---

`Pule Salm 77. Kaei ka jingiashem kaba u nongthoh u iashem?`

Ki Salm 77 ka sdang da ka jingiasaid na ka bynta ka jingiarap jong U Blei, kaba la pyndap da ki jingiam jingud bad ki jingkynmaw ba pangnud ia ka mynnor (Salm 77:1-6). U nongrwai salm hi u long uba phai sha U Blei da ka jingiam sngewsih. U kyntait ia ka jingpyntngen kiwei lane ki jingkyrshan nangno nangno hynrei u thrang tang ia ka jingpyntngen tang na U Blei hi marwei.

Watla katta ruh da kaba kynmaw ia U Blei ka la nang pynkhuslai ia u nongrwai. “Nga kynmaw ia U Blei, Nga ud” (Salm 77:3). Ha ka ktien Hebru hamah, “ud” bunsien ka kdew ia ka jingkyrkhuh jong ki um (Salm 46:3). Ha ka juh ka rukom, ka jingim jong u nongrwai hi baroh kawei ka don ha ka jingbymshongthait.

Kumno da kaba kynmaw ia U Blei ka pynmih ia ka jingsngew dukha kaba khraw eh? Don shibun ki jingkylli kiba pynjynjar ki shet shukor ia ka daw jong ka jingsngew jynjar eh jong u (Salm77:7-9): Hato u Blei u la kylla? Kumno ka lah ban long ba U Blei un kylla noh ia ka jutang jong U?

Ka jingiapher kaba khraw hapdeng ka kam jong ka jingpynim U Blei ha ka mynnor bad ka jingiohi kumba U Blei um don ha ka mynta ka pynlong ia u nongrwai Salm ba un sngew kumba U Blei u la iehnoh bein ia u. lada u Blei iu la kylla te kumta u nongrwai Salm um don jingkyrmen shuh, ka jingpynkut nia kaba u nongrwai u ialeh pyrshah jur ban kyntait.

Ha ka juh ka por u nongrwai um lah ban iohthiah namar ba U Trai um ai jingiohthiah ia U (Salm 77:4). Kane ka pynkymnaw ia kiwei pat ki briew ha ka Baibl kiba la iaid lyngba ki jingeh ha kaba U Blei u pyndonkam ban pyndep ia ka jingthmu jong U (Jenesis 41:1-8; Esther 6:1; Daniel 2:1-3). Ka jingbymioh thiah kaba neh slem ka pynlong ia u nongrwai ba un kynmaw ia ki kam jingpyllait jong u Trai ha ki por kiba la leit da ka jingmut kaba thymmai (Salm 77:5,10).

Ka jingsngewskhem kaba u nonrwai u la ioh pdiang na U Blei kam don ha ka jingbatai shaphang ka jingeh kaba u don, hynrei ka pynskhem pynban ia ka jingiaineh bad ka jinglah ban shaniah jong U Blei (kum u Job). Ia u nongrwai salm la pynshlur ba un ap ia U Trai da ka jingngeit, da kaba tip ba u long u juh U Blei uba la leh ia shibun ki kambah ha ka mynnor jong ki Israel (Salm 77:11-18). U nonrwai u sngewthuh ruh “ ïa ki jingjam jong me ym ithuh” (Salm 77:19), u ithuh ruh ia ka jingialam jong U Blei, wat ha ki por jong ki jingeh ha kaba I kumba U Blei um don ha ka jingpeit briew. U nonrwai u phla ruh ba U Blei u long uba lah ban iohi bad ruh uba lah ban buhrieh, te kumta u ai ka jingiaroh ia u Trai ia ka jinglong ba phylla bad ka jingpyniaid ba donbor jong U.

`Pyrkhat shaphang ka mynnor haba U Trai u trei kam ha ka jingim jong phi. Kumno kata ka jingshisha ka iarap ia phi ban leh bad kaei kaei kaba phi ia kynduh mynta?`