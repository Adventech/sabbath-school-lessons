---
title:  Ki Sngi Kiba Sniew
date:   28/01/2024
---

`Pule Salm 74:18-22 bad Salm 79:5-13. Kaei ka jingeh kaba khraw hangne?`

U Nongrwai salm u pyrshang ban sngewthuh ia ka jingialeh bakhraw hapdeng U Blei bad ki bor ka jingsniew, bad u kren shaphang ka jingiaishah bymlah ban mutdur jong U Blei, bad kumjuh ruh ia ka jingstad bad ka bor bakhraw tam jong U.

Ka jingeh jong ka jingsniew ha ki Salm ka long kaba la pynpaw ha ka Baibl ha ka jingiadei bad ka jingkylli shaphang U Blei. Kumta ia ka jingpynjot ia ka Jerusalem bad ia ka templ la iohi ba ka dei ka jingpynpoh jingpynjot U Blei hi namar ba ki la ai lad ia ki nongmane bleithaw ba kin kren bein ia U Blei. Ka nongkynti jong U Blei (ki khun Israel) ka dei ka dak jong ka jingjied Blei bad ka jutang jong U (Deuteronomi 4:32 – 38; 32:8,9) ka ban ym kylla ne shah rem lano lano ruh. Ka jingmut jong ka nongioh kynti jong U Blei ka kynthup ruh ia kawei ka sngi jong ka por kaba kut ba baroh ki hima pyrthei kin kylla long ki jong U Blei bad kin shakri ia U. Ka jingwan hiar thma ki hima ia ka nongkynti jong U Blei ka pynwit pynthut ia kine ki jingkular Blei.

Ym don jingartatien, u nongrwai salm u iathuh ba ki pop jong ki briew ki la pynsniew noh ia ka jutang jingiadei jong u briew bad U Blei bad ka la wanrah halor ki briew ia ka bainong baroh (Salm 79:8,9). Ka jingim u bynriew ka neh tang halor ka jingtrei phylla jong ka jingpynim ei jong U Blei ban pynioh pat ia kata ka jutang ba la iateh da ka jingknia namar ki pop. U Trai u long “U Blei jong ka jingpynim jong ngi,” kaba pynpaw ia ka jingiaineh jong U Blei bad ki briew ka jutang jong U (Salm 79:9).

Watla katta, kham donkam palat ban ia ka jingpyniohpat ia ki jingkyrkhu ki Israel ka dei ka jingiada ia ka jinglong jong U Blei ha ka pyrthei (Salm 79:9). Lada ki jingleh bymman jong ki hima ki lait khlem shah pynshitom, kan paw kumba U Blei u la duh noh ia ka bor (Salm 74:18-23; Salm 83:16-18; Salm 106:47). Dei tang haba U Blei u pynim ia ki briew jong U dei hangta ba ia ka kyrteng jong U la pynksan bad la kyntiew shajrong.

Mynta ki sngi ruh kumjuh, ka juh ka jinghikai ka dang neh skhem. Ki pop jong ngi, ki jingphaidien noh jong ngi, ki jingsniew jong ngi, ki lah ban wanrah ia ka jingsniew ym tang ha ngi, hynrei kaba kham sniew ka long ha U Blei uba ngi ai kyrteng ia lade. Ki jingleh bakla jong ngi ki lah ban long ki mawjynthut ba kynja mynsiem ha ka jingphla jong ngi ha ka mishon. Hato don ne em ki briew kiba la mih noh na ka jingngeit tang da ki jingleh jong ngi kiba khot ia lade ki khristan?

`“ia ka burom jong U Blei, bad ka burom jong U Khrist, la pynpaw ha ka jingjanai ka jinglong jong ki briew jong U.” Ellen G. White, The Desire of Ages, p. 671. Kumno ngi sngewthuh ia kane ka jingshisha kaba donkam, bad kaei ka jingmut jong ka ha ka jingim khristan jong ngi?`