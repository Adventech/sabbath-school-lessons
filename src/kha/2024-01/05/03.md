---
title:  Ha Jingkhang ka Jingiap
date:   29/01/2024
---

`Pule ki Salm 41:1-4; Salm 88:3-12; bad Salm 102:3-5, 11, 23, 24. Kiei ki jingiashem kiba kine ki dkhot ki batai? Ha kano ka rukom ba ki iadei bad kaei kaba la kren hangne?`

Kine ki jingduwai jong ka jingpynim na ka jingpang bad ka jingiap ki batai ba ki khun jong U Blei kim lait na ka jingpang jingshitom jong ka pyrthei. Kine ki salm ki pynpaw ia ka jingshitom kaba shyrkhei eh jong u nongrwai. Um don bor shuh, u la iapstai noh kum u phlang, um lah shuh ban bam, uba la don ha ka thup ki nongiap, uba la thiah kum kiba la shah pyniap ha ka jingtep, u long ka jingjakhlia ha ki paralok jong u, uba la pang ha ka jingdukha. Ki shyieng jong u ki snoh tang ha ka snep.

Bun bah ki salm ki kren ba U Trai u la shah ia ki jingjynjar namar ka jingbymkohnguh jong ki Israel. U nongrwai salm u sngewthuh ba ka pop ka wanrah ia ka jingpang; namar kata, u kdew sha ka jingmap kaba wan shuwa ka jingpynkhiah (Salm 41:3,4). Don ruh ki salm kum ka salm 88 bad ka salm 102, kiba iathuh ba kiba lui lui ki briew jong U Blei ki shah jynjar kaba long ruh shibynta na ka jingim, kaba eh ban sngewthuh.

Ha ki salm 88, ia U Blei la kynnoh ba U Blei u la wallam ia u nongrwai salm shaduh u pud ka jingiap (Salm 88:6-8). Peit thuh, watla kane ka long ka jingmudui kaba shlur palat ia kaba la kren, hynrei kane ka jingiam ka long shisha ka kam jong ka jingngeit, ba lada U Trai ha ka bor bakhraw tam jong u, u la shah ia ka jingjynjar, u lah ruh ban pynioh pat ia ka jingkhiah khran ha u khun jong U.

Wat haduh u pud jong ka jingtep, u nongrwai salm u kynmaw ia ki jingphylla, ka jingieitsbun, ka jingiaineh bad ka hok jong U Blei (Salm 88:10-12). Nalor ka jingtip ba ia u la shoh da U Blei, u nongrwai salm u dang snoh hi ha U Blei. Watla u la shah jynjar, u khlem len noh ia jingieit jong U Blei bad u tip skhem ba U Blei u long tang ma U hi ka jingpynim jong u. kine ki jinglong ki pyni bad u nongrwai salm u tip ym tang ia ki jingjynjar jingshitom hynrei u tip ruh ia ka jingaiei ba iaineh bad ba jan eh jong U Blei, bad ba kine ar kim ia jngai kawei na kawei pat.

Ban pynlyngkot, ka jingshah jong U Blei ia ki jingjynjar bad ka jingpyllait jong u ki long ki dak jingpynpaw ia ka jinglong badonbor tam jong U. Da ka jingtip ba U Blei u donbor ban tehlakam lut ia baroh, ka la pynshait bor ia u nongrwai salm da ka jingkyrmen. Haba ngi pule ia ki Salm 88 ha ka jingiohi ia ka jingshah shitom jong U Khrist, ia ngi la pynsngewphylla eh da ka jingjylliew jong kata ka jingieit jong U, ha kaba u la jied mon sngewbha ban iaid lyngba ia ka jingkhang jong ka jingiap na ka bynta u bynriew.

`Pyrkhat shaphang U Jisu halor ka diengphna bad kaei kaba u la shah namar ki pop. Kumno ba kane ka jingjia ba shisha, ba U Blei ha U Khrist u la shah jynjar kham sniew palat ban ia ngi baroh, ka iarap ia ngi ban long kiba iai ngeit wat ha ki por jong ki jingeh jingjynjar bad jingpynshoi?`