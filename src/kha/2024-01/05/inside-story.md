---
title:  Ka Jingiathuhkhanna kaba Jia shisha
date:   02/02/2024
---

### Kaba Iehnoh Ia U Blei: Bynta 1

_Da: Andrew McChesney_

U Sekule uba dang san snem ka arta u la sheptieng eh ia ki ktien jingmaham jong ka meiieit jong u shaphang ka dujok. “Phi dei ban long u khynnah uba bha,” ka meiieit ka la ong. “Lada phi leh runar phin sa leit sha dujok.”

“Kaei phi mut ‘ leit sha dujok’” u Sekule u la kylli

“Phin sa shah thang ha ki thylliej ding ba bymjukut lada phi thok ne tuh,” ka la ong biang. “Phin sa shah ia ki thylliej ding ba khluit sha ki bymjukut.”

Ki ktien jong ka meiieit ki la wanrah ia ka jingsheptieng kaba khraw eh ha ka dohnud jong une u khynnah. U la sngew kulmar eh. Ha kawei ka liang ka la ong ba U Blei u long U Blei ka jingieit. Ha kawei pat ka liang ka la ong ba lada u Sekule u thok ne shukor un sa leit sha dujok. U Sekule u la sheptieng eh namar ba um lah khlem da thok teng teng.

U khynnah um tip shuh kumno un leh. Um lah ban phai sha u kpa ka kmie jong u namar ba kim dei ki khristan ha kane ka ri ki komunis. Ka meiieit jong u ka long tang ma ka ka khristan ha kane ka shnong katba u tip.

Ha kawei ka sngi katba ym don ba iohi mano mano, u la rieh ha kawei ka khlaw bad u la mai tyngeh ia U Blei. “Ngam tip balei ba ki briew ki ong ba me long ka jingieit,” u la ong. “Mem dei ka jingieit hynrei me long u mrad kynsha. Balei me thaw ia nga ba ngan poi sha dujok ki thylliej ding? Hato nga dei tang ban long uba bha khlem da thok lane leh kam sniew? “Ngam lah ban ngeit ha me, bad ngan ym ngeit ha me. Me dei u mrad kynsha.”

U Sekule u la khlad na U Blei. U don tang 5 snem ka arta bad um kwah shuh ia U Blei.

Hadien khyndai snem haba u la dap 14 snem ka arta, ia u Sekule la phah noh sha jngai ban sah hostel ha kawei ka High School ha Sarajevo, ka nonbah jong ka Bosnia bad ka Herzegovina. Hapdeng ki 700 ngut ki khynnah skul shynrang, dei tang ma u marwei u ba dei na Montenegro. Da kaba u sngewlong nongwei, u kwah ban iashoh bad ki khynnah khnang ba kin pdiang ia u hapdeng ki para klas. U la iashoh briew man la ka sngi. Lada don kiba ktah ia ka shkor jong u namar ba ki heh – un shoh kylla ia ki khlem jingmap. Ha kawei ka jingiashoh ka la pynsah dak tari ia u ha ka kti . u Sekule u la long ruh uba leh bein ia kiwei. Haba u khynnah skul uba dang kham rit ia u, u la ioh jingbam ba la phah na ing, u Sekule u la shim ia une u khynnah bad u la sdien khongpong ia u tad haduh ba un da ai noh ia kata song jingbam ha u Sekule.

Hadien laisnem jong ka jingiashoh briew, ka jingthrang ka la wan ha u Sekule ba un tip ia ka jingshisha. U la kwah ban tip la ka meiieit jong u ka la iathuh ia ka jingshisha ne em shaphang U Blei. Hynrei kaei ka jingshisha? Ka Sarajevo ka don shibun ban ki jait niam kiba heh. Ka niam Islam, ka Orthodoxy, Ka niam Katholik, bad ka niam Judaism. U Sekule u la kulmar, Lada U Blei u long uwei, balei ba don shibun ki jait niam? U la rai ba un tip lut ia kine ki jait niam baroh ba un shem ia ka jingshisha.