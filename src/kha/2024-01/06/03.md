---
title:  Ka jingbishar hok ia kiba la shah ban bein
date:   05/02/2024
---

`Pule Salm 9:18; Salm 12:5; Salm 40:17; Salm 113:7; Salm 146:6-10, bad Salm 41:1-3. Kaei ka khubor na ka bynta jong ngi haduh kine ki sngi?`

U Blei u pynpaw ia ka jingieit, jingri jingsumar ba kyrpang jong u ha ka hok ia ki kynhun briew bapher bapher, kaba kynthup ia ki baduk kiba kyrduh, kiba la shah ban bein, ki khunswet, ki riewkynthei bad ki nongwei. Ki Salm kum ka hukum bad ki nongiathuhlypa ki kren shai bha ia kane ka mat (Eksodos 22:21-27; Isaiah 3:13-15).

Bun ki salm ki pyndonkam da ka ktien “kiba duk kiba kyrduh” bad ki ju kiar noh ia kiba la shah ban bein ha ka ktien synshar ri bad ha ka niam. Ia kane la leh khnang ban pynpaw ia ka jingsumar kyndong jong U Blei ia u bynriew baroh.

Ka jingpynpaw ia ka ktien “Kiba duk kiba kyrduh” kam thew tang ia ka jinglong ba duk ha ka spah ka phew hynrei ka thew ruh ia ka jinglong tlot bad ka jingbymdon nongiarap. Kane ka jingpynpaw ka kiew bad ktah ia ka jingsngewlem jong U Blei, bad ka phah ruh ia ka jingmut ba u nongshah jynjar u long marwei bad um don nongiarap hangno hangno hynrei tang U Blei marwei. Ka ktien ‘kiba duk ba kyrduh’ ka pynpaw ruh ia kawei ka jinglong ba sngur, ka jinglong ba shisha bad ka jingieit ia U Blei da kaba phla ia ka jingshaniah batylli lut jong ki ha U Blei bad ban bret noh phar ia ka jingshaniah bad jingiaroh ia lade.

Ha ka juh ka por, ban sumar lem ia kiba la shah ban bein (Salm 41:1-3) ka batai ia ka jinglong ba iaineh jong ki briew ha U Blei. Ka jingbymman kaba la leh pyrshah ha ki batlot bor shisha ka long ka pop kaba khraw katkum ka dustur ka baibl (Deuteronomi 15:7-11). Ki Salm ki ai mynsiem ia ki briew kiba iaineh ba kin sei ia ki sur jong ki pyrshah ia ka jingleh bein ia kiba duk.

Ki Salm ki shon jur ruh ia ka jinglehnoh ei ban shaniah ha ki lad jingiarap kiban jot noh jong u briew na ka bynta ka jingstad bad ka jingiada. Ki briew jong U Blei ki dei ban beh pyrshah ia ki jingpynshoi ban shaniah ha ka jingiada jingsumar ban ioh laitim ha ki nongialam briew bad ha ki seng bapher bapher, khamtam haba kim iadei bad ki lynti jong U Blei.

Ha ka jingaiei jong U, U Trai jong ngi u pynithuh ia lade bad kiba duk da kaba u long duk ia lade bad lyngba kane ka jinglong ba duk jong U, kiba bun kin ioh riewspah (2 Korin 8:9). Ka spah jong U Khrist kynthup ia ka jingpyllait na baroh ki jingthombor kiba la wanrah da ka pop, u la kular ia ngi ia ka jingim kaba bymjukut ha ka hima jong U Blei (Jingpynpaw 21:4). U Jisu Khrist u la pyndep pura ia ki jingkular ba la thoh ha ki salm kum uta u Nongbishar Blei, uba bishar hok ia baroh ki jingleh kynriang bad jingthombor ia ki ba duk kiba kyrduh bad ruh ia ka jinglehbymsuidniew ia ka kamram na ka bynta jong ki(Mathaios 25:31-46).

`Haduh katno ngi ju pyrkhat shaphang kiba duk kiba kyrduh kiba don sawdong jong ngi, bad haduh katno ngi la leh ei ei na ka bynta jong ki?`