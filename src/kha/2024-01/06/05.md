---
title:  To Theh Noh ia ka Jingbitar Bahok Jong Me
date:   07/02/2024
---

`Pule Salm 58:6-8; Salm 69:22-28; Salm 83:9-17; Salm 94:1,2; bad Salm 137: 7-9. Ka jingsngew aiu kaba kine ki salms ki pynpaw? Mano ba dei u nongtalbikam jong ka jingbishar ha kine ki salm?`

Don ki salm kiba kyrpad ia U Blei ba un pynhiarkput hano re hano lane ha ka hima kiba thmu ban pynmynsaw, lane kito kiba la pynmynsaw, ia u nongrwai salm lane ka ki briew jong ki. Ki salm kiba kum kita ki pynsngew kulmar namar ki don ia ki kyntien kiba khor bad ia ki bym iadei kat kum ki jinghikai jong ka nongrim ka jingieit namar ki nongshun (Mmathaios 5:44).

Watla kumta ruh, ka jingbitar jong u nongrwai salm pyrshah ia ka jingbanbein ka long kaba bha. Kaba mut ba u nongrwai u shim khia shisha ia kaba dei bad ia kaba bakla ban ia kiwei pat ki briew. U sngewkhia shibun eh shaphang ka jingbymman ia kba la leh ha ka pyrthei, ym tang ha lade hi hynrei ia kiwei ruh kumjuh.

Hynrei, ym shem hangno hangno ba u nongrwai u kwah ban long uta u nongtalbikam jong ka jingpynhiarkput. Pynban u la ieh noh ia kita baroh ha ki kti jong U Blei. Ki Salm ki kynroi ia ka ka jingtim kum ka jutang ba kynja Blei (Deuteronomi 27:9-16) bad ka pynkhih ia U Blei ba un leh kumba u la kular.

Ki salm ki long ki jingpynbna jong ka jingiathuhlypa shaphang ka jingbishar kaban wan jong U Blei; kim dei tang kita ki jingduwai jong u nongrwai. Salm 137 ka pynpaw ia ka jingpynbna Blei shaphang ka jingbishar jong u halor jong ka Babilon, kumba la iohi da ki nongiathuhlypa. Ka jingjot bakhraw kaba ka Babilon ka wanrah sha kiwei pat ki hima kan wan phai pat sha ki. Ki Salm ki iathuh ia ka jingmaham jong U Blei ba ka jingsniew kan ym iaid lait khlem ka jingpynshitom junom.

Ia ka kput jong U Blei la thew da ka jingbishar hok bad ka jingaiei jong U. Ia ki khun jong U Blei la khot ba kin duwai na ka bynta kito kiba leh bein ia ki bad ruh ba kin kyrmen ia ka jingkylla kaba mut jong ki (Salm 83:18; Jeremaiah 29:7).

Nalor kata, haba wad lad ban pyniadei ia kine ki jingrwai bad ki ain ka jingieit na ka bynta ki nongshun, ngi dei ban husiar bha , ba ngim dei ban pynrit ia ki jingmut kiba la pynpaw ha ki. U Blei u iathuh ia ka jingjynjar jong ki khun jong u bad u pynthikna ia ki ba “kaba kordor ha khmat U Trai long ka jingiap ki riewkhuid” (Salm 116:15). Ka jingbishar jong U Blei ka pynbor ia ki briew jong U ba kin pynsawa ia ki sur jong ki pyrshah ia ka jingsniew baroh bad ba kin wad bad thrang ia ka jingwan pat jong ka hima U Blei ha ka jingdap pura. Ki Salm ruh ki ai sur ia kito kiba jynjar, ban pyntip ia ki ba U Blei u tip lut ia ki jingeh jingjynjar ba ha kawei ka sngi ka jingpyllait bad jingbishar hok kan wan.

`Mano shisha ki bym pat la pyrkhat ban pynhiar kput ia kito kiba la leh bakla palat lane pynmynsaw ia ki lane ia ki baieit bathoin jong ki? Kumno kine ki salm ki lah ban iarap ia phi ba phin buh ia kita ki jingsngew jong phi ha ka rukom kaba bha?`