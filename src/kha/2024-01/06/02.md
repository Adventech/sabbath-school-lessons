---
title:  U Nongialeh thma Bakhrawbor
date:   04/02/2024
---

`Pule Salm 18:3-8; Salm 76:3-9,12; bad Salm 144:5-7. Ha kano ka rukom la pynpaw ia U Trai ha kine ki dkhot? Kaei kaba kine ki jingbatai ki iathuh shaphang ka jinglong ba la kloi jong U Blei ban pyllait ia ki briew jong U?`

Kine ki jingrwai ki iaroh ia U Trai namar ka bor ba phylla khraw eh jong U halor ki bor bymman kiba byrngem ia ki briew jong U. ki pynpaw ia U Blei ha ka borbah kum u nongjop bad u nongbishar. Ka dur jong U Blei kum u Nongjopthma ka wan bunsien eh ha ki Salm bad ki pynishai ia ka jinglong ba la kloi bad ba itieng jong U Blei ban iarap ia ki briew jong u kiba iam ba ud ha ki jingjynjar.

“U Trai kum u pyrthat na bneng,/ Bad Uba Hakhlieh Tam Eh U la pynmih ia ka sur jong U,/ki phria bad ki rnga ding./ U phah ia ki khnam jong u bad u pynsaphret ia ki nongshun,/ ka leilieh ka thaba jur eh, bad u la jop thma ia ki./ kumta ia ki tyllong ka duriaw la pynpaw,/ ia ki nongrim jong ka pyrthei la plie wang/ ha ka hukum jong me ko Trai,/ ha ka jingbthei bakhraw ka jingring mynsiem ki thliew khmut jong me” (Salm 18:13-15).

Ka rai ba skhem bad ka jingkhraw jong ki kam U Blei ki dei ban weng noh ia kino kino ki jingartatien shaphang ka jingri jingsumar U Blei bad ka jingsngewlem jong U na ka bynta kiba la shah jynjar, lane shaphang ka jinglah jong u ban jop thiaw ia ka jingbymman. Ngi donkam tang ban shu ap ia U ba un leh ia kata.

Ha kaba kut, wat ki briew jong U Blei, kum u Dabid, ki don bynta lang ha ka thma, ka jingpyllait ka khlem la wan na ka jingiarap jong u briew. Ha ki thma kiba bun jong u pyrshah ia ki nongshun jong ki briew jong U Blei, u syiem Dabid u iaroh ia U Blei kum Uta marwei hi uba la ioh lut ia ki jingjop. Kan jin da la long kaba suk ia u Dabid ba un shim burom ha lade ia kaei kaba la jiai, na ka bynta ki jingjop kiba bun eh, hynrei kata kam long ka jingthmu jong ka jingmut jong u. U tip shai nangno ka bor jong u ka wan.

Watla u Dabid u kren ba U Trai u la pyntbit ia ki kti jong u na ka bynta ka thma (Salm 18:34), ym don hangno hangno na ki salm kiba kren ba u Dabid u shaniah ha ka jingtbit ialeh thma jong u. ha ka jaka kata U Trai u ialeh thma na ka bynta jong u Dabid bad u la pyllait ia u (Salm18:47,48).

Ha ki Salm u syiem Dabid ia uba la tip kum u nongialehthma uba jop, la iathuh ruh ba u long u nongtem uba tbit eh uba iaroh ia U Trai ba u long tang ma u u nongpyllait bad u nongpynneh pynsah ia ki briew jong u (Salm 144:10-15). Ka jingiaroh bad ka jingduwai ia U Trai ka long ka thymmei jingkhlain jong ka bor u Dabid, kiba long khamkhlain bor ban ia kino kino ki tiar thma. Dei tang ia U Blei hi marwei ba dei ban shaniah bad mane.

`Kino kino ki sap ki phong, ki jingstad treikam bad ki jingjop kiba phi ioh ha ka jingim, balei ba barobor phi dei ban kynmaw ia ka thymmei jong ki baroh nangno ki wan? Ki jingma aiu kiba phi iakynduh lada phi klet ia kata ka thymmei?`