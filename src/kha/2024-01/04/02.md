---
title:  Ia ka Dur Rynieng Jong nga khlem lah Buhrieh na Me
date:   21/01/2024
---

`Pule Salm 139: 1- 18. Kumno ka batai bniah ia ka bor jong U Blei?(Salm 139:1-6), ka jingdon jong U (Salm 139: 7-12), bad ia ka jingbha jong U(Salm 139: 13 – 18)? Kaei kaba ka jingkhraw jong U Blei ka kren shaphang ki jingkular jong U Blei?`

Hato phi la ju kwah ban iarap iano iano hynrei phim don lad? Kumta ruh don ki briew kiba pyrshang ban iarap ia phi hynrei kim sngewthuh ia ki jingdonkam jong phi. Ym kum ki briew wat kiba ieit eh bad kiba kwah eh ban iarap ia ngi, U Blei u don lut ia ka jingtip ia kita ki jingeh bad ki jingdonkam jong ngi bad ruh u don ia ki lad ban iarap ia ngi. Namar kata ki jingkular jong U ban iarap bad ban pyllait ia ngi kim long kiba thylli hynrei kiba dap biang bad kiba skhem.

Ka jingtip jong U Blei ia ki nongrwai Salm ka long kaba khraw bad kaba phylla ba wat ka kpoh ka kmie jong u kam lah ban buhrieh ia u na U Blei (Salm 139:13, 15). Ka jingstad Blei ka sam lyngba ia ki por baroh (Salm 139:2), ia khyllai ka dohnud (Salm 139:2, 4), bad lyngba ki jaka thylli baroh ka jingim(Salm 139:3) bad ia ka jingim u nongrwai Salm hi baroh kawei. Ka jingtip ba phylla U Blei ka mih na ka jinglong nongthaw jong U hi bad ka jingiadei kaba jan jong u bad ki briew ba la pynpaw ha ka jingri jingsumar jong u ia ki.

Kane ka jingshisha kaba phylla shaphang U Blei ban tip jan eh ia ngi kam dei ban pynsheptieng ia ngi hynrei ka dei ban ialam ia ngi sha ki kti jong U Jisu bad sha kaei kaba u la leh na ka bynta jong ngi halor ka diengphna. Da ka jingngeit ha U Jisu, ia ngi la pynphong da ka hok jong U, “Ka hok jong U Blei hi” (Rom 3:5,21).

Ia ka jingdon jong U Blei la pynpaw shynna da kaba kdew ba U Blei u kot bad poi lut sha ka jingjngai kat sha “ka dujok” ( Sheol, “jingtep”) bad “ka jingdum” (Salm 139:8,11,12), ki jaka kiba khlem la kdew hangno U Blei u shong (Salm 56:13). Ka jingdon jong u la pynpaw kumba ka long “ki thapniang jong ka step” (ka mihngi) ba kin poi shaduh “kaba jylliew tam jong ka duriaw” (sepngi) (Salm 139:9). Kaei kaba kine ki dur batai ki iathuh ka long ka jingshisha ba ym don jaka hangno hangno ruh ha bneng ne khyndew ha kaba U Blei um lah ban kot sha ngi. Watla U Blei um long shibynta na ka bneng baroh kawei, kumba katto katne ki briew ki ngeit, u don hajan jong ki baroh, ym tang ba u la thaw ia ki hynrei u la pynneh pynsah ia ki ruh kumjuh (Hebru 1:3).

Kum Uta uba tip baroh shaphang jong ngi, U Blei u lah ban iarap bad tei thymmai pat ia ngi. Ka jingsngewthuh kaba thymmai shaphang ka jingkhraw jong U ka pynthymmai pat ia ki jingiaroh bad ki jingshaniah kiba thymmai ha u nongrwai Salm. U pdiang ia ka jingwan jngoh bad jingpynbeit jong u kum ki lad ba u lah ban weng noh na ka jingim jong u ia kaei kaei kaba pynwit ia ka jingiadei jong u bad U Blei.

`Don kiban shem ia ka jingshisha ba U Blei u tip palat liam shaphang jong ki, wat ia ki jingim badum barieh jong ki, kaba sngew sheptieng shisha. Balei pat ba ka gospel ka long tang ma ka ka jingkyrmen jong ngi?`