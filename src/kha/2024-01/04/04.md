---
title:  U Trai u long ka Jaka riehtngen hapdeng ki Jingjynjar
date:   23/01/2024
---

`Pule Salm 17:7 – 9; Salm 31:1-3; bad Salm 91:2-7. Kaei kaba u nongrwai Salm u leh hapdeng ki por jong ki jingjynjar?`

U Nongrwai Salm u la iakynduh ia ki jingjynjar kiba bun jait bad lyngba jong ki, u phai sha U Trai, uba long ka jaka riehtngen ha man la kawei pa kawei ka jingeh jingjynjar. Ban shaniah ka long ka jingjied ba shim khnang ban pynpaw ia ka jinglong Trai U Blei halor ka jingim jong u briew ha baroh ki jingjia. Lada ka jingshaniah kam trei kam ha ki jingjynjar te kan ym trei kam ruh hangno hangno.

Ka jingphla jong u nongrwai Salm, “Ngan ong shaphang U Trai, U long ka jaka rieh jong nga bad ka kut jong nga; U Blei jong nga ha uba nga shaniah” (Salm 91:2), ka mih na ki jingiashem jong u kiba mynnor bad U Blei bad mynta u shakri ban pynkhlain ia ka jingngeit jong u na ka bynta ka lawei. U nongrwai Salm u khot ia U Blei U Bahakhlieh Tam eh bad Uba Donbor tam eh (Salm 91:1,2), da kaba kynmaw ia ka jingkhraw ba palat liam jong U Blei.

U nongrwai Salm u iathuh ruh ia ka jingshngain kaba u briew u lah ban shem ha U Blei: “ka jaka barieh””(ka jaka shongthait”lane “Ka jaka rieh”), “ka syrngiew” (Salm 91:1), bad ka “kut “ (Salm 91:2), “ki thapniang,” “Ka stieh,” “ka tieh bah” (Salm 91:4), bad ka “ka jaka shongneh” (Salm 91:9). Kine ki dur kdew ki thew ia ka jingshong shngain jong ka jingngeit u nongrwai. U briew u donkam tang ban shu pyrkhat ia ka jingkhluit jong ka sngi kabym lah shuh ban shah ha kata ka bynta jong ka pyrthei khnang ba un sngewnguh ia kata ka syrngiew riehtngen lane ban kynmaw biang ia ki por jong ki thma ha ka histori ki Israel khnang ban un lah ban niewkor ia ka jingshongshngain ia kaba la ai kum ka stieh lane ka kut baskhem.

`Pule Salm 17:8 bad Mathaios 23:37. Kiei ki dur pharshi ba la pyndonkam hangne bad kaei ba ki pynpaw?`

Kawei na ki pharshi kiba iadei bha ka dei kata kaba kren shaphang ka jingdon “hapoh ka syrngiew jong ki thapniang jong me” (Salm 17:8, Salm 57:1; bad Salm 63:7). Kane ka pharshi ka wanrah ia ka jingpyntngen bad ka jingsngewshngain da kaba pyndonkam ia ka jingiada jong ka simkmie. Ia U Trai la ianujor bad ka khlieng kaba iada ia la ki khun da ki thapniang jong ka (Eksodos 19:4; Deuteronomi 32:11) bad ruh ka syiar kmie kaba lum ia ki khun syiar jong ka hapoh ki thapniang la jong (Mathaios 23:37).

`Kumno, watla, haba ngi mad ia ki por jong ki jingpynjot, ngim lah ban iohi ia ka jingiada jong U Trai? Balei ba kine ki jingjia kiba pynshaiong ngain kim thew pat ba U Trai um don ryngkat bad ngi?`