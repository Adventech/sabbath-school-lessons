---
title:  Ka Jingiarap na ka Jaka Kyntang
date:   25/01/2024
---

`Pule Salm 3:4; Salm 14:7; Salm 20:1-3; Salm 27:5; Salm 36:8; Salm 61:4; bad salm 68:5, 35. Nangno ka jingiarap kawan katkum kine ki dkhot?`

Ka jingmut jong ka jaka rieh ba kynja mynsiem bad ba kynja doh bad ka jingiarap ki paw ha ka jingiadei bad ka Tabernakl. Ka Tabernakl ka dei ka jaka jong ka jingiarap lane ka jinglait na ki jingma, bad ka jaka jong ka jingpynim. Ka Tabernakl ka ai ia ka jakarieh na ki jingjynjar. U Blei U iada ia ki khunswet bad ki riewkynthei bad u ai bor ia ki briew jong U na ka Tabernakl jong U. Haba “na ka Seion ka jingjanai ka jingitynnad, U Blei u la tyngshain noh” (Salm 50:2), ka jingbishar hok jong U Blei la pynbna, bad ki jingkyrkhu jong U Blei ki mih (Salm 84:4; Salm 128:5; Salm 134:3).

Ka jaka rieh hapoh ka Tabernakl ka kham khraw ban ia ka jingiada jong kino kino kiwei pat ki jaka ha ka pyrthei namar ha ka Tabernakl U Blei u shong. Ka jingdon jong U Blei, ym dei ha ka templ ne ing ba la tei, ka ai ia ka jingiada. Kumta ruh ban don ha u lum ha kaba U Blei u shong, u lum Seion, ka kham khraw ban ia kiwei pat ki lum watla une u lum u long uba rit (Salm 68:15,16; Isaiah 2:2).

> <p></p>
> “Namar ngim don u Rangbah Lyngdoh ubym lah ban iasngewlem bad ki jingtlot jong ngi; hynrei ia uba la pynshoi ha kiei kiei baroh syriem ia ngi, hynrei khlem pop. Namar kata te to ngin iawan hajan da ka jingshlur ha ka khet ka jingaiei, ba ngin ioh pdiang ka jingisynei, bad ba ngin ioh shem ka jingaiei ia kaban iarap ia ngi ha ka por ba donkam” (Hebru 4:15,16).

`Ha kano ka rukom ba kine ki dkhot ki iasyriem bha ia kaei kaba u nongrwai salm u kren shaphang ka tabernakl?`

Ka jinglong khuid jong ka Templ U Blei ka pynlong ia u nongrwai salm ban iathuh ba baroh ki briew jong u ki la leh pop bad shisha kim don hok ban ioh ia ka jingisynei jong U Blei, bad u kren ruh ba ka jingpyllait jong U Blei ka shong tang ha ka jingiaineh bad ka jingaiei marwei U Blei (Salm 143:2, 9-12). Ym don ei ei ha ngi kaba lah ban kyntiew ia ngi hakhmat U Blei. Dei tang haba ki briew ki don ha ka jingiadei kaba iajan bad kaba dei bad U Blei lyngba ka jingkylla kaba mut bad ka jingpdiang ia ka jingaiei jong U Blei bad ka jingmap jong U, ba ki lah ban iasaid na ka bynta ka jingkular jong ka jingpyllait U Blei. Ki jingleh niam ha ka Jaka kyntang ki thew pharshi ia ka jingpyni kaba ngi shem ha U Jisu.