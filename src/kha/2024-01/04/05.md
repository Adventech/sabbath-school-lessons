---
title:  U Nongiada bad U Nongpyllait
date:   24/01/2024
---

`Pule 1 Korin 10:1-4. Kumno U Paul u batai ia ka jingiathuhkhanna shaphang ka jingmih noh na Ijipt? Ka jinghikai ba kynja mynsiem aiu kaba u wad ban hikai da kane?`

`Pule Salm 114. Kumno ia ka jingpyllait bakhraw U Blei ia ki khun Israel na Ijipt la batai hangne?`

Shisha kane ka long ka jingpyni ia ka bor jingpyllait ba phylla eh jong U Blei ia ki khun jong U na ka jinglongmraw ha Ijipt ia kaba la batai ha ki Salm 114. Lyngba ka Testament kaba Rim baroh kawei, wat ha kaba Thymmai ruh, ia ka jingpyllait na ka Ijipt la iohi kum ka dak jong ka bor jong U Blei kaba pynpaw kum ka pharshi ia ka jingpynim kaba ngi don ha U Jisu Khrist.

Ki Salm 114 ka pynpaw ruh ia ka jingpyllait jong U Blei da ka bor bakhraw jong u kum U Nongthaw Nongpynlong halor ki bor jong ka mariang baroh, da kaba u la pynim ia ki briew jong u na Ijipt. Ka duriaw, ka wah Jordan, bad ki lum bah ne lum rit ki long ki dak pharshi jong ki bor briew kiba ialeh pyrshah ia ki khun Israel ha ka lynti iaid jong ki ha ri khlaw sha ka Ri ka Jingkular (Deuteronomi 1:44, Joshua 3: 14-17). U Blei shisha u long uba donbor halor jong ki baroh.

Ha ka jingshisha na ka bynta kiba bun ki khun jong U Blei ha ki por baroh bad ha ki jaka baroh, ka lynti sha ka Jerusalem ba kynja bneng ka long kaba dap tang da ki jingma. Ki Salm ki pynshlur ia ki ba kin peit shalyndet ki lum bad shaphang U Nongthaw jong ka bneng bad ka pyrthei (Salm 121:1).

Ka bor jong ki Salm 114 ka dei ka bor jong U Jisu ha kaba u pynjem ia ka eriong ha ka duriaw bad ruh da ka jingpynbna jong u ba ka balang kam dei ban sheptieng ei ei ruh em namar u la jop ia ka pyrthei (Mathaios 8:23-27, Ioannis 16:33).

Ki kambah bakhraw jong U Trai na ka bynta ki briew jong U ka pynlong ia ka pyrthei baroh kawei ba kan khynnuih ha khmat jong U (Salm 114:7). Kane ka jingkhynnuih dei ban sngewthuh kum ka jingpyntip bad ka jingmane, ka jingnguh ia U Blei bad ym ban khynnuih sheptieng (Salm 96:9; Salm 99:1). Ryngkat U Blei ha ka liang jong ki, ki riewngeit kim donkam ban sheptieng ei ei.

`Kiei ki katto katne ki jingma ba kynja mynsiem kiba ngi iakynduh kum ki riewngeit, bad kumno ngin nang na ka bor jong U Trai ban iada ialade na ki jingma kiba don shisha ha khmat jong ngi kumba ki la long shisha ha u nongrwai Salm?`