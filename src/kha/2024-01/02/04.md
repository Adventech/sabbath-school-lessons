---
title:  Ka Salm jong ka jingkutlad
date:   09/01/2024
---

Ban duwai da ki Salm ym tang ba ka pynlah ia ki nongmane ban phlei laitluid ia ki jingduwai jong ki hynrei palat ruh ia kata. Ki Salm ki ialam ia ki jingiashem jong ki katkum ka mon jong U Blei bad ka wanrah ruh ia ka jingkyrmen bad ka jingshaniah ha ka jingdon jong U.

`Pule Salm 22. Kaei kaba ngi lah ban nang na kane ka Salm shaphang ka jingshaniah ha U Blei hapdeng ki jingjynjar bakhraw?`

Ki ktien jingiam jong ka Salm 22:1 ka lah ban iarap ia ki briew kiba jynjar kiba pynpaw ia ka jingsngewsih kthang bad ia ka jingsngew marwei jong ki: “U Blei jong nga U Blei jong nga balei me la iehnoh ia nga? balei me jngai katta na kaba iarap ia nga bad na ki kiten ka jingkyrhuh jong nga?”

Kine ki ktien shisha ki long kiba paw bha ha ki khristan namar ki dei ki juh ki ktien kiba U Jisu hi da lade u pyrta halor ka diengphna, kiba pynpaw ha ngi ba U Khrist u long u pdeng jong ki jingiashem ba la kren ha ki Salm (Mathaios 27:46).

Watla hapdeng ki jingjynjar bad jingtynjuh, ia kine ki ktien ruh la pynpaw: “Ngan pynbna ia ka kyrteng jong me ha ki para jong nga hapdeng ka jingiaseng ngan iaroh ia me.” (Salm 22:22).

Ha kiwei pat ki kyntien, watla kine ki jingsngew lehse kim iadei bad ka jingiashem ne jingialeh jong u nongthoh, u nongrwai Salm u dang pynpaw hi ia ka jingngeit jong u ha U Blei bad ba u pynbna ba, kampher kaei kaba jia, un dang iai iaroh hi ia U Blei.

Ka mat ka long, haba la ai ia ngi ki ktien ban duwai, ki Salm ki hikai ia ngi ban peit kham shajngai palat ban ia kaei kaba jia ha ngi bad da ka jingngeit ban iohi ia ka por ha kaba ia ka jingim jong ngi yn sa pynioh pat da ka jingaiei jong U Blei.

Da kaba duwai da ki Salm ka ialam bad rah ia ki nongmane sha ka jinglong ba kynjamynsiem ba kham shajrong. Ki Salm ki shah ia ki nongmane ba kin pynpaw lut ia ki jingsngew bad bor sngewthuh jong ki, hynrei kim iehnoh ia ki tang hangta. Ki nongmane ki ioh lad ban bret noh ia ki jingkit bakhia bad ki jingsngewsih, ia ki jingsngew duh jingkyrmen, ia ki jingbitar bad ia ki jingsngewdukha jong ki baroh ha U Blei bad ban shaniah tylli ha U kampher ka jingeh aiu kaba ki don.

Ka jingkynriah na ka jingiam sha ka jingiaroh ia kaba la iohi ha kiba bun ki Salm ka long ka nuksa jong ka jingkylla kaba ki riewngeit ki iashem haba ki la ioh pdiang ia ka jingaiei jong U Blei ryngkat ka jingpyntngen ha ka jingduwai.

`Kumno ngin lah ban peit bad iohi sha lyndet ki jingjynjar bad jingtynjuh jong ngi ba, kumta ngin shaniah ha ka jingbha jong U Blei, wat hapdeng baroh ki jingeh jong ngi mynta?`