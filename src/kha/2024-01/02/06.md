---
title:  Ah to, Wallam pat ia ngi
date:   11/01/2024
---

`Pule Salm 60:1-5. Ha ki jingjia kiba kumno phi pyrkhat ba kane ka Salm jingduwai kan iadei? Kumno ngin ioh jingmyntoi na ki Salm jong ka jingiam jingud watla haba phi don ha ka por ka jingkmen ka jingim?`

Ki Salm jong ka jingiam la ju sngewthuh ia ki kum ki jingduwai jong ki briew kiba im lyngba ki por jong ki jingeh jingjynjar la ha ka met ne ka jingmut jingpyrkhat, lane ba kynja mynsiem. Lane baroh kine ki lai tylli.

Watla kumta ruh, kane kam mut ba ngi dei ban kiar noh na kine ki salm ha ki por ba ngi kmen ngi sngewbha. Teng teng lah ban don ka jingiapher ha ki jingmut jong ki ktien ki salm bad ka jingiashem jong u nongmane. Ki salm jong ka jingiam ki long ka jingmyntoi ha u nongmane ubym don hapdeng ka jingjynjar.

Nyngkong: ki pyntip ia ngi ba ka jingjynjar ia long shibynta na ka jinglong briew, bad kata ka jia ha baroh ar, la ki long kiba hok lane kiba bymman. Ki Salm ki pynthikna ha ngi ba U Blei u synshar ia baroh bad u ai bor bad ruh ki jubab ha ki por jong ki jingjynjar. Wat ha kane ka salm, wat hapdeng ki jingeh jingjynjar (“Me la pynkhynnuih ia ka ri” (Salm 60:2), u nongrwai salm u pynpaw ia ka jingkyrmen ba skhem jong u ha ka jingpyllait jong U Blei.

Kaba ar, ki salm ka jingiam ki hikai ia ngi ba ngin sngewlem ia ki briew kiba shem jynjar. Haba ngi pynpaw ia ka jingkmen jong ngi bad ia ka jingsngewnguh ia U Blei, khamtam ha khmat ki paitbah, ngi dei ban adkar na ka bynta kito kiba jynjar. Shisha, ngi lah ban don ha kaba kiei kiei baroh ki iaid beit bad ngi mynta, hynrei mano bym tip pat ba kiwei pat ki briew sawdong jong ngi ki don hapdeng ki jingjynjar eh? Ban duwai da kine ki salm kan iarap ia ngi ba ngin ym klet ia kito kiba iaid lyngba ki por jong ki jingeh kiba khraw. Ka salm ka dei ban pynmih na ngi ia ka jingsngewlem bad ka jingthrang ban shakri ia kito kiba jynjar kumba U Jisu u la leh.

“Kane ka pyrthei ka long ka ingbah ki nongpang, hynrei U Khrist u la wan ban pynkhiah ia ki nongpang, ban pynbna ia ka jingpyllait ha ki koidi u soitan. Don ha u ka jingpynkhiah bad ka bor. U ai ia ka jingim jong u ha kiba pang, kiba khuslai, ha kito kiba la shah kem ha u ksuid. U khlem pah thylli noh iano iano kiba la wan ban ioh diang ia ka bor jingpynkhiah jong U. u tip bha ba kito kiba la wan kyrpad jingiarap na u, ki la wanrah jingpang hi ha lade da ki pop; hynrei u khlem kyntait ban pynkhiah ia ki. Haba ka dor bakhraw na U Khrist ka la rung ha kine ki mynsiem, ia ki la pynkynduh ia ki pop jong ki, bad bun bah ki la shah pynkhiah na ki jingpang ba kynja mynsiem jong ki ruh kumjuh ruh ki jingpang ka met. Ka gospel ka dang don hi ia ka juh ka bor, balei ba ngim sakhi bad mad ia ki mynta” Ellen G. White, Welfare Ministry, pp. 24, 25.

`Iano phi ithuh mynta, kiba donkam ym tang ia ka jingduwai jong phi hynrei ia ka jingshakri ba ieit jong phi ruh?`