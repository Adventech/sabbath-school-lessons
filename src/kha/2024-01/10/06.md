---
title:  Ka Jingkhraw Bor Tam eh Jong U Blei ha ka Histori
date:   07/03/2024
---

`Pule Salm 135. Kiei ki jingjia ha ka histori kiba la pynpaw ha kane ka Salm? Ki jinghikai aiu kiba u nongrwai salm u la shim na ki?`

K Salm 135 ki khot ia ki briew jong U Blei ba kin iaroh ia U Trai namar ka jingbha jong U bad ka jingiaineh kaba la pynpaw ha ka jingpynlong (Salm 135:6,7) bad ha ka histori jong ka jingpynim ia ki Israel ha ka por jong ka jingmih noh na Ijipt (Salm 135:8,9) bad ha ka jingleit jop thma ia ka Ri ka Jingkular (Salm 135:10-12).

U Trai U pynpaw ia ka jingaiei jong U da kaba u la jied ia ki briew Israel kumba dei la u jong hi (Salm 135:4). “Kum la u jong hi” ka pynpaw ia ka jutang kaba kyrpang jong ka jingiadei hapdeng U Trai bad ki briew jong U (Deuteronomi 7:6-11; 1 Petros 2:9,10). Ka jingjied ia ki Israel shong ha ka nongrim jong ka mon kaba khraw jong U Blei, kumta ka Israel kam don nongrim ei ei ban sngew sarong ne sngew khlain bor halor kiwei pat ki jaitbynriew. Salm 135:6,7 ka batai shaphang ka jingthmu kaba donbor tam jong U Blei na ka bynta ka pyrthei ka khlem sdang na ki Israel hynrei naduh ka jingpynlong hi. Namar kata, ki Israel ki dei ban pyndep ia ka jingthmu U Blei ha ka jingsngewrit halor ka jingkitkhlieh kaba beit ba U la pynshet ha ki na ka bynta ka pyrthei baroh kawei.

Ka jingpynkynmaw biang ia ki kam kiba khraw jong U Blei na ka bynta ki briew jong U (Salm 135:8-13) ka shong nongrim ha ka jingkular jong U Blei ba un “bishar” ia ki briew jong U bad ban sngewlem ruh ia ki (Salm 135:14). Ka jingbishar kaba kren hangne ka long ka jingpynksan jong U Blei na ka bynta kiba la shah banbein bad kiba duk rangli (Salm 9:4; Salm 7:8; Salm 54:1; Daniel 7:22). Ka jingkular ka long ba U Trai un kyntiew ia ki briew jong U bad un iada ia ki (Deuteronomi 32:36). Kumta ki Salm 135 ka thmu ban pynshaitbor ia ki briew jong U Blei ba kin shaniah ha U Trai bad ba kin iaineh ha ka jutang jong ki bad U.

Ka jingiaineh jong U Blei bad ki briew jong U ka ialam ia u nongrwai salm ba un pynthikna ia ka jingthala jong ki bleithaw bad ban kyntiew ia ka jingkhraw bor jong U Trai ha ka pyrthei (Salm 135:15-18). Da kaba shaniah ha ki bleithaw, ia ki nongmane la pynlong ba ki long kiba khlem jingkyrmen bad ki bym don bor ei ei ruh em kumba long kita ki bleithaw jong ki (Salm 135:18). Ki Salm ki batai ba ia U Blei dei ban iaroh bad ban kyntiew kum Uta u Nongthaw bad U Nongpynim jong ki briew jong U. Ia kane ka khubor la pynbna ha ki ar tylli ki rukom kiba phylla eh shaphang ka hukum kaba saw (Eksodos 20:8-11, Deuteronomi 5:12-15). Namar ka bor jong U Blei ha ka Jingpynlong bad ruh ha ka Histori ka long ka bym lah ban ia nujor bad kiwei pat ki bor ha ka pyrthei, ki briew jong U Blei ki dei barabor ban iai shaniah tang ha U bad ban mane tang ia U Marwei. Kum U Nonthaw Nongpynlong jong ngi bad ruh U Nongsiewspah, dei tang ia U Marwei ngi dei ban mane, bad ka jingmane ia kiwei pat kiei kiei ka long ka jingmane bleithaw.

`Kumno ngin pynthikna ba ngim don bleithaw ha ka jingim jong ngi? Balei ba ka jingmane bleithaw ka long kaba kham suk ban leh ban ia kaba sngewthuh bab tip shaphang jong ka?`