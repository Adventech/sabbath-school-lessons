---
title:  Pule Shuh Shuh
date:   08/03/2024
---

Pule Ki Kam 7 and Hebru 11. Kaei kaba ka Testament kaba Thymmai ka ong shaphang ka thong ba shisha jong ka jingialam ba donbor jong U Blei ia ki briew jong U ha ka histori?

Ki Salm ha ka histori ki long ki nongphla kiba donbor eh shaphang ka jingiaineh jong U Blei ha ki briew jong U. Man la kawei pa kawei ka jingjia ha ka histori jong ki briew jong U Blei ka long u mawjam ba kongsan sha ka jingpyndep kaba khadduh ia ka jingkular Blei jong U, ba U Nongpynim jong ka pyrthei un wan long briew ha U Jisu ka Nasaret. Wat ki jingeh kiba bunsien ki pyndum ia ki jingmut ki briew jong U Blei bad kiba la pynpyrkhat ia ki ba U Blei u la ieh noh ia ki, ki dang don hi hapoh ka bor jingpyniaid jong U bad ha ka jingialam bastad jong U namar ba U Blei u long U Trai Uba donbor tam ha ka histori. U nongrwai salm da ka jingstad u la kren ia ka jingshisha ba wat ka jingbymiaineh jong ki briew kam lah ban pynlong ia U Blei ba un klet noh ia jingkular jong u ba un ym iehnoh ia ki briew jong U bad ban pyndep lut ia ki jingkular baroh. Hynrei ka jingbym kylla kaba mut jong ki briew marwei marwei bad ruh kum ka kynhun, ia ki la weng noh na ka jutang jong ki jingkyrkhu, bad ka jingkut ba sngewsih jong ki, ka long ka jingmaham ba kumno ka jingim kaba khlem U Blei lane kaba ialeh pyrshah ia U Blei kan pynjot ia ki briew.

Ki Salm ki pynshlur ia ki khun jong U Blei ha ki por baroh ba kin iai kyrmen ha U Trai bad ba kin iaisah ha ka jingngeit ha U. “Ngim don ei ei ban sheptieng na ka bynta ka lawei, lait tang ba ngi klet noh ia ki lynti jong U Trai uba la ialam ia ngi, bad ka jinghikai jong u lyngba ka histori kaba la leit noh.” Ellen G. White, _Life Sketches of Ellen G. White_, p. 196.

Ba ki briew jong U Blei kin tur shakhmat khlem ka jingsheptieng, ki donkam ban tip ia ka jingshisha jong ka histori jong ki. Ka Ellen G. White ka kyntu ia ki riewngeit ba kin pule ia ki Salm 105 bad 106 “Shisien Shi taiew.” – _Testimonies to Ministers and Gospel Workers_, p. 98.

Ka histori jong ki briew jong U Blei ka pynpaw ba ym don kano kano ka jingkular jong U Blei na ka Ktien jong U kan shu jah noh khlem da pyndep. Kane ka kynthup ia baroh ar, ki jingkular jong U Blei ha ki briew ba mynta bad ki jingkular na ka bynta ka lawei shaphang ka jingwan arsien jong U Jisu Khrist, kaba yn sa seng ia ka Hima jong ka jingbishar Hok U Blei junom bad ruh ha ka jingsuk ha ka pyrthei kaba thymmai.

**Ki Jingkylli ban ia Puson**:

`Kiei ki jingkyrkhu haba ngi kynmaw ia ka jingiaineh jong U Blei ban ialam ia ki briew jong u lyngba ka histori baroh kawei? Kiei ki bainong jong ka jingleh klet lane ka jingleh bymsuidniew jong ngi ia ki jinghikai kiba ngi la ioh na ka mynnor? Kumno ngin lah ban pyndonkam ia kane ka jinghikai ha ngi, kum ka balang kaba la khot ban leh ia ka juh ka kam kaba la khot ia ki kpa tymmen jong ngi ban leh?`

`Kumno ki Salm ki pynshlur ia ngi ban ithuh ia ka jingri jingsumar kaba phylla jong U Blei ia ka jingim jong ngi bad ba ngin nang kumno ban long kiba iaishah bad kiba iai shaniah ha ki lynti kiba donbor jong U Blei, watla kam long kaba suk ban sngewthuh balei ba kine kiei kiei ki jia?`

`Kumno ngin pynlong ia kane ka jingtip ia ka histori shaphang ki briew jong U Blei ba ka long kaba donkam eh ha ka jingmane ba shimet shimet lane ka jingiamane paitbah? Kumno ngi lah ban da hikai shitom ia ki khun jong ngi shaphang kane ka histori jong ki briew ki jong U Blei?`