---
title:  Ka Jingiaineh Jong U Trai Kabym lah ban Pynsangeh
date:   03/03/2024
---

`Pule Salm 78. Kiei ki lai tylli ki shabi ka histori ia kiba la pynpaw ia kane ka Salm? Kiei ki jinghikai kiba la jia biang kiba u Asap u la ring na kawei pa kawei ka por?`

Ka jingpeit biang ia ka mynnor jong ki Israel ka pynpaw shai ia ka jingiaineh jong U Blei bad ruh ia ka jingbymiaineh jong ki khun Israel. Ki dei ruh ban hikai ia ka pateng bynriew kaban sa wan ba kim dei ban iaileh biang ia ki jingbakla kiba la leh da ki kpa tymmen jong ki hynrei ki dei ban shaniah ha U Blei bad ban iaineh ha ka jutang jong U. u nongrwai salm u pyndonkam ia ka histori kum ka pharshi (Salm 78:2), kaba mut ba ki briew ki dei ban puson jylliew ia ka khubor jong ki Salm bad ban wad bniah ia ka jingmut na ka bynta jong ki hi. Ki Salm 78:2, ka dei ka jingbatai jingiathuhlypa shaphang ka buit hikai jong U Jisu ha ki pharshi (Mathaios 13:34,35.

Ki Salm ki phalang pat ia ki por jong ka jingmih noh na Ijipt (Salm 78:9-54), shaphang ka jingbuhai shnong ha Kaanan (Salm 78:55-64), bad ia ka por jong u Dabid (Salm 78:65 -72). Ka batai shaphang ki kam ba khraw bad ba donburom jong U Blei bad ka bainong jong ka jingpynkhein jutang hukum jong ki briew bad U Blei. Ka histori jong ki Israel ka kren shaphang ki bun jait ki rukom jingbymiaineh jong ki briew ha U Blei, khamtam ka jingmane bleithaw jong ki (Salm 78:58).

U nongrwai salm u shonjur ha u thied bah jong ka jingbymiaineh jong ki khun Israel: ki la klet noh ia kaei kaba U Blei u la leh na ka bynta jong ki, ki khlem la shaniah ha U, bad ki la tynjuh ia U Blei (Salm 78:18,41,56). Da kaba kren jam ia kine ki jinglong jong ka jingbymiaineh, u nongrwai salm u kren ba ka jingkyntait jong ki Israel ha ka histori ka mih na kawei ka pop tynrai, kata ka long ka jingbym shaniah jong ki briew ha U Trai (Salm 78:7,8).

Haba pule ia ki salm, la pynsngewsih eh da ka jingiai mutlop bad ka jingmatlah ba kynja mynsiem kaba pyrshah ia ka jingiaishah slem bad ka jingaiei kaba kynrei eh jong U Trai. Kumno ba ki pateng kiba thymmai ki suki eh ban sngewthuh?

Shuwa ba ngin pynkut nia ia ka jingbishar shaphang ka pateng bynriew kaba mynnor, ngi dei ban pyrkhat bad puson shaphang ia lade. Hato ma ngi ngim long kiba la klet noh ia ki kambah U Blei ha ka por ba la leit bad ngi leh bym patiaw ia ki jingdawa jong ka jutang jong U?ki Salm ki pynshlur ia ki briew ba kin shaniah ha ki kam jingleh jong ki. Ha ka jingshisha ka Salm 78 ka pyni ia ka jingthala jong ka mon u briew lymda la pynshong nongrim ia ka ha ka jingsngewthuh ia ka jingiaineh jong U Blei bad ia ka jingpdiang ia ka jingaiei jong U. Ka jingshah rem thma jong ki briew jong U Blei (Salm 78:9, 62-64) ka pynshai ia ka jinghikai jong ka ba ka jingpyrshang jong u briew khlem ka jingiaineh ha U Blei ka long kaba lehnohei bad kaban sa jot thiaw ha ka lawei.

`Ki jinghikai aiu kiba phi la ioh, lane kiba phi dei ban ioh na ki jingbakla jong phi ha ka mynnor?`