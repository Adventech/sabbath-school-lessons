---
title:  Ka Pharshi jong U Diengsohwain U Trai
date:   06/03/2024
---

`Pule Salm 80. Kumno la pynpaw ia ki briew jong U Blei ha kane ka salm, bad ka jingkyrmen bakhraw aiu kaba ki iasaid na ka bynta jong ngi?`

Ia ki Israel la pynpaw kum ka kper sohwain ba U Blei u la rat noh na Ijipt, ka ri jong ka jingbanbein, bad la kit bad rah noh sha ka ri ka jingkular kaba seisoh kyrhai. Ka kper sohwain ka pynpaw ia ka jingjied jong U Blei bad ka jingsumar ba kyrpang jong U ia ki (Pule ruh Jenesis 49:11,,12,22 bad Deuteronomi 7:7-11).

Ha ki Salm 80, ka kper sohwain jong U Blei ka don ha ka jingbitar shla jong U Blei (Salm 80:12). U nongiathuhlypa u la pynbna shaphang ka jingpynjot ia kane ka kper sohwain kum ka dak jong ka jingbishar jong U Blei namar ki sohwain ki la kylla sniew eh (Isaiah 5:1-7, Jeremaiah 2:21).

Ki Salm 80 kam shym la puson halor ka daw jong ka jingbishar jong U Blei. Ha ka jingjylliew jong ka jingaiei jong U Blei, u nongrwai salm u la lyngngoh eh ba U Blei u lah ban bat noh ia ka jingdon jong U na ki briew slem slem eh. Ka jingeh hapdeng ka jingbitar jong U Blei bad ka jingbishar, ha kawei ka liang, bad ka jingaiei bad ka jingmap jong U Blei, ha kawei pat ka liang, ka pynlong ia u nongrwai Salm ba un sheptieng ba kane ka jingbitar jong U Blei kan dang neh bad ba kan pynjot thiaw ia ki briew baroh (Salm 80:16).

`Pule Jingkhein 6:22-27. Kumno ia kane ka jingkyrkhu la pyndonkam da ki Salm 80 ka lynnong?`

Ka khoros jong kane ka salm ka pynkhie im ia ka jingkular jong u Aron shaphang ka jingkyrkhu jong U Blei ia ki briew jong U (Salm 6:22-27) bad ka pynkhraw ia ka jingkyrmen kaba ka jingaiei jong U Blei kan sa jop halor ki daw jong ki jingjynjar ki briew baroh: “To pynphai ia ngi pat, Ah U Blei bad to tyngshain ia la ka khmat, te yn sa pynim ia ngi!” (Salm 80:3; bad peit ruh Salm 80: 17,19).

Ka ktien Hebru ia ka ktien “pynphai pat” hangne, ka wan na ka ktien paitbah kaba ong “phai pat,” bad la pyndonkam ia ka bun bun sien ha ka Baibl da ka jingkhot jong U Blei ia ki briew jong U, kiba la jngai sakma noh, ba kin wanphai pat sha U. Ka don ka jingiadei kaba jan eh bad ka jingmut ‘ka jingkylla kaba mut’, lane ieh noh na ki pop, phai noh sha U Blei. “Bad ngan ai ha ki ka dohnud ban ithuh ia nga, ba nga long U Trai; bad kin long u paidlang jong nga, nga ruh ngan long U Blei jong ki, naba kin phai pat sha nga da ka dohnud jong ki baroh.” (Jeremaiah 24:7).

`Hato phi la ju sngewthuh ba ka jingkylla kaba mut jong phi ka dei ka jingwan phai pat sha U Blei?`