---
title:  Ka Jingisynei Jong U Ka Neh Bymjukut
date:   11/02/2024
---

`Pule Salm 136. Ki jingpyrkhat aiu ba la pynpaw ha kane ka salm? Nangno u nongrwai salm u shem sakhi na ka bynta kane ka jingkren jong u?`

Salm 136 ka khot ia ki briew jong U Blei ba kin iaroh ia U Trai na ka bynta ka jingisynei jong U kumba la pynpaw ha ka jingpynlong (Salm 136:4-9) bad ha ka histori jong ki Israel (Salm 136:10-22). “Ka jingisynei” (ha ka Hebru Khesed, “Jingieit ba iaineh”) ka pynpaw ia ka jingbha jong U Blei bad ka jingiaineh jong U ha ki jingthaw bad ruh ha ka Jutang jong u bad ki Israel. Ki Salm ki pyni ba ka bor bad ka burom jong U Blei ki shong nongrim ha ka jingieit ba iaineh jong U.

U Trai u long “U Blei jong ki blei baroh” bad “U Trai jong ki trai baroh,” kaba dei ka ktien Hebru bad kaba mut “U Blei Uba Khrawtam” (Salm 136:1-3), ym namar ba dang don da kiwei pat ki blei hynrei ba tang ma U hi U long Uba long U Blei.

Ki kam phylla U Trai baroh, kim long kiba lah ban leh dano dano ruh, kata ka long ka sakhi ka bym lah ban len ia ka bor synshar bakhraw jong U (Salm 136:4). U Blei u la thaw ia ka bneng bad ka khyndew, bad ia baroh ki met bneng, ia kiba la mane da ki nongmane bleithaw (Deuteronomi 4:19). Ki Salm shisha ki pynpoh ia kine ki bleithaw bad ki pynbna ha baroh u bynriew ba kim dei ban shaniah ha ki namar kim don bor bad ki long kiba iap. Ki long ki jingmih na ka jingpynlong U Blei. Ki shu long tang ki jingthaw jong U- bad kim dei satia U Nongthaw, ka jingiapher kaba khraw palat liam.

Ka jingmut jong ka kti ba donbor bad kaba kner jong U Trai (Salm 136:12) ka dei ka Bor jong U Blei kaba trei kam bad ka hima baiar jong ka jingisynei jong U.

Ka jingisynei jong U Blei ha ka jingpynlong bad ha ka histori ka ai bor ia ki briew jong U ba kin shaniah ha U bad ba kin iaineh ha ka jutang jong U. Ka khoros “ka jingisynei jong me ba bymjukut” la iai ban haduh 26 sien ha ki Salm, kumta ka pynthikna ne pynskhem ha ki jongmane ba U Trai um ju kylla, ba ia ki kambah kiba u la leh ha ka mynnor, un iai leh ruh ia ki ha ka pateng kaba mynta. U Blei u iai kynmaw ia ki briew jong U (Salm 136:23) bad u long uba iaineh ha ka jutang jong ka jingaiei jong U. Ka jingngeit ha ka jingisynei ba iaineh U Blei ka long ka pdeng jong ka jingngeit katkum ka Baibl, kaba kynthup ia ka jingmane kaba kmen bad kaba dap da ka jingsngewskhem, kumjuh ruh ka jingaiti lut bad ka jingkylla kaba mut.

Ka Salm 136 ka pynkut da ka jingri jingsumar jong U Blei ia ka pyrthei bad ia ka bneng hi baroh kawei (Salm 136: 23-25). Ka jingisynei jong U Blei ka pyiar ym tang ia ki Israel hynrei ha baroh ki jingthaw. Kumta ki salm ki kren shaphang ka jinglong salonsar jong ka jingaiei jong U Blei bad ka khot ia ka pyrthei hi baroh kawei ba kan iasohlang ha ka jingiaroh jong ki Israel ia U Trai (peit ruh Loukas 2:10; Ioannis 3:16 bad ki Kam 15:17).

`Kumno ka jingiap jong U Jisu ha ka diengphna, uba la iap kum u nongbujli na ka bynta ki pop jong ngi, ka pynpaw donbor eh ia ka jingshisha kaba khraw shaphang U Blei, ba “ka jingieit jong U ka long bymjukut”?`