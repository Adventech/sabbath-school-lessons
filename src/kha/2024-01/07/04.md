---
title:  “Lada Me, Ko Trai, men da khmih thuh ia ki jingleh bymman”
date:   13/02/2024
---

`Pule Salm 130. Kumno ba ka bor tan jong ka pop bad ka jingkyrmen jong ki nongpop ka paw hangne?`

Ka jingsngewsih ba khraw eh jong u nongrwai ka iadei bad ka pop jong u bad ruh bad ka pop ki briew jong u (Salm 130:3,8). Ki pop jong ki briew ki long kiba khraw eh ba ki wanrah ia ka jingshyrkhei ba yn pyniakhlad ia ki briew na U Blei junom (Salm 130:3). Ka Jingthoh ka kren shaphang ka jingbuh jingkynmaw ia ki pop ia kiba yn khyllie ia ki baroh ha ka sngi bishar (Daniel 7:10, Jingpynpaw 20:12) bad ia ki kyrteng jong ki nongpop ban weng noh na ka kitab jong ka jingim (Eksodos 32:32; Salm 69:28; Jingpynpaw 13:8).

Kumta u nonrwai salm u kyrpad ia U Blei ba un map ia u, khnang ba yn pynduh pyndam noh ia ka jingkynmaw ia kita ki pop jong u (Salm 51:1,9; Jeremaiah 31:34; Mikah 7:19). U tip bha ba “U Blei um long uba bitar. Ka jingieit jong u ka long kaba bymjukut. Ka jingbitar jong u ka mih tang da ka jingbym nang ban ieit jong u briew. . . Ka jingthmu jong ka jingbitar jong u kam dei ban pynmynsaw, hynrei banpynkhiah ia u briew, ym ban pynjot hynrei ban pynim ia ki briew ka jutang jong u (peit Hosia 6:1,2).” -- Hans KI. LaRondelle, Deliverance in the Psalms (Berrien Springs, MI: First Impression, 1983), pp180, 181. Kaba phylla, dei ka jinglong ba la kloi jong U Blei ban map ia ki pop ym ban pynshitom ia ki kaba la wanrah ia ka jingniewburom eh ia U (Salm 130:4; Rom 2:4). Ka jingmane kaba shisha ka shong nongrim tang ha ka jingitynnad eh ia ka jinglong ka jingieit jong U Blei, ym ha ka jingsheptieng jong ka jingshah pynshitom.

Ia ki khun jong U Blei la khot ba kin ap ia U Trai (Salm 27:14; Salm 37:34). Ka ktien Hebru qawah, “ ap” shisha ka mut “ ban kner,” bad ka dei ka tynrai jong ka ktien “jingkyrmen.” Kumta ban ap ia u Trai kam dei ka jingaiti lut ia ki jingjia kiba sniew hynrei ka dei ka jingkyrmen kaba “ kner” lane ka jingthrang eh ia ka jingwan pyllait jong U Trai. Ka jingkyrmen jong u nongrwai salm ka shong nongrim ym ha ki jingsngewlah ba shimet jong u hynrei ha ka Ktien U Blei (Salm 130:5). Ka jingap kaba iaineh ha u Trai kam long kaba lehnohei, namar hadien ka miet kaba dum, ka step jong ka jingpyllait jong U Trai ka wan.

Peit kumno ba ka jingiasaid ba shimet jong u nongrwai salm ka kylla long ka jong ka imlang sahlang baroh kawei (Salm 130:7,8). Ka jingman bha jong u briew shimet ka long ka bym lah ban pyniakhlad na ka jong u paitlang. Kumta uwei u duwai ym tang namar jong u shimet hynrei namar ka imlang sahlang baroh kawei. Kum ki riewngeit, ngi long shi bynta na ka imlang sahlang, bad kaei kaba ktah ia kawei ka imlang sahlang ka ktah ruh ia baroh.

`Puson shaphang kane ka jingkylli, “lada me ko Trai men da khmih thuh ia ki jingleh bymman, Mano balah ban ieng?” (Salm 130:3). Kaei ka jingmut jong kata ha phi shimet? Hangno phin don lada U Blei u thew ia ki jingbymman jong phi?`