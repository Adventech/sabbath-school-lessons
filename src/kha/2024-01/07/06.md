---
title:  Wat ym klet ia ki Jingkyrkhu jong U baroh
date:   15/02/2024
---

`Pule Salm 103. Kumno ia ka jingisynei jong U Blei la pynpaw hangne?`

Ki Salm 103 ka pynpaw shai ia ki jingkyrkhu kiba kyrhai eh jong U Trai. Kine ki jingkyrkhu ki kynthup ia “Baroh ki jingmyntoi” (Salm 103:2) na ka bynta ka jingim kaba roi kyrhai (Salm 103:3-6). Kine ki jingkyrkhu ki wan na ka tynrai jong ka jinglong ba dap jingaiei jong U bad na ka jingiaineh jong u ha ka jutang bad ki Israel (Salm 103:7-18). U Trai u “kynmaw” ia ka jinglong ba tlot bad ba jot rathai eh jong u bynriew bad ba u la sngewsynei na ka bynta ki briew jong U (Salm 103:13-17).

Ban kynmaw ka kham palat ban ia kata ka bor ban leh. Ka kynthup ia ka jingaiti lut kaba la pynpaw da ki kam: U Blei U pyllait bad sumar ia ki briew jong U (Salm 103:3-13). Ka khubor kaba donbor ha ki salm 103:11-16 ka batai shaphang ka jingaiei bakhraw U Blei ka bym lah shuh ban thew ia kaba lah ban ia nujor tang bad ka bneng kaba iar bad bym kut shuh (Isaiah 55:9).

Kumno te ki briew kin jubab ia ka jingsbun bad ka jingieit jong U Blei?

Nyngkong, da kaba kyrkhu ia U Trai (Salm 103:1,2).

Ban kyrkhu, dei ban sngewthuh kum ka kam kaban aiei ia ka spah kaba kynja doh bad kynja mynsiem hano re hano (Jenesis 49:25; Salm 5:12). Namar ba U Blei u long u tynrai jong ki jingkyrkhu baroh, kumno u briew u lah ban kyrkhu ia U Blei? U bapoh bad batlot bor un kyrkhu ia uba hajrong bad bakhraw bor kum ka lad jong ka jingainguh bad ka jingiaroh ia U (1 Ki Syiem 8:66, Job 29:13). U Blei u kyrkhu ia ki briew da kaba theh ia ka jingbha ha ki bad ki briew ki kyrkhu ia U Trai da kaba iaroh ia ka jingbha jong U, kata ka long da kaba sngewtlem ha ka jingmane ia u na ka bynta ka jinglong badap da ka jingaiei jong U.

Kaba ar, da kaba kynmaw ia ki jingkyrkhu baroh bad ia ka jutang jong U (Salm 103:2, 18-22), kumba U Blei u la kynmaw ia u bynriew uba tlot bad ia ka jutang jong U bad kita ki briew (Salm 103:3-13). Ban kynmaw ka long ka bynta kaba donkam eh ha ka jingiadei hapdeng U Blei bad ki briew jong U. Kumba U Blei u la kynmaw ia ki jingkular jong u halor ki briew, te kumta ki briew ki shah ram ban kynmaw pat ia ka jingiaineh jong U Blei bad ban jubab kylla sha U Blei da ka jingieit bad ka jingkohnguh.

Da kane ka jinghikai ha ka jingmut, kine ki ktien kiba paw bha jong ka Ellen G. White ki long kiba iadei eh: “ka long kaba bha ia ngi ban pynlut shi kynta ha kaban pyrkhat puson man la ka sngi ia ka jingim jong U Khrist. Ngi dei ban pynleit jingmut mat pa ka mat, bad to ai ba kata ka jingmut kan iohi ia kawei pa kawei ka dur, khamtam ia kaba jan eh. Katba ngi puson ia kata ka jingknia bad ka jingaiti lut jong U na ka bynta jong ngi, kata ka jingshaniah jong ngi ha U kan iai long kaba skhem, ka jingieit jong ngi kan nang stet, ban ngin nang ngam jylliew ha ka jingiateh lok bad U Mynsiem. Lada ia ngi yn pynim ha kaba kut, ngi dei ban nang na ka jinghikai jong ka jingkylla kaba mut bad ka jingpyndem rit ha ki kjat jong ka diengphna.” _The Desire of Ages_, p. 83.