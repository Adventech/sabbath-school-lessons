---
title:  U Mesaiah Uba Shah Jynjar
date:   26/02/2024
---

`Pule Salm 22 bad Salm 118:22. Kumno la leh ia U Mesaiah da kito kiba u la wan ban pynim?`

Bun bah ki Salm ki batai ka jingsngew ba lanot eh jong U Mesaiah ha ka jingshah kyntait bad jingshah shitom jong U (Salm 88, bad Salm 102). Salm 22 ka dei ka jingithuhlypa kaba kren beit tang shaphang U Mesaiah namar ba bun ki jingbatai kane ka salm kam don jingiadei ei ei bad ka Histori shaphang u syiem Dabid, hynrei ka iadei beit thik bad ka jingiap jong U Khrist. U Jisu u la duwai da ki ktien jong ki Salm 21:1 halor ka diengphna (Mathaios 27:46).

Ka jingsngewsih kthang jong ka jingiakhlad jong U Khrist na la u Kpa, kaba la pynjia da ka jingbah noh jong U Khrist ia ki pop jong ka pyrthei, lah ban sngewthuh tang da kata ka jingiajan eh, kum, ka jinglong uwei U Blei (Ioannis 1:1,2; Ioannis 10:30). Wat ka jingkordit bad jingshitom ba jylliew tam kam lah ban pyniakhlad ia ka jinglong Uwei jong U Kpa bad U Khun. Ha ka jingshah iehnoh marwei ba kthang tam, U Khrist u la shaniah tylli lut ia lade ha U Kpa, wat hapdeng kata ka jingkordit bah kaba u la shah.

“ Halor U Khrist kum u nongshim ia ka jaka jong ngi bad u nongsiewspah la kynton lut ia ki pop jong ngi baroh. Ia u la pynlong pop na ka bynta jong ngi, khnang ba un siewspah noh ia ngi na ka jingtim ka hukum. Ki pop jong ki nonghiarpateng jong u Adam baroh ki la ban khia ha ka dohnud jong U. Ka jingbitar shla jong U Blei pyrshah ia ka pop, ka jingpynpaw ba shyrkhei eh ia ka jingbymsngewbha jong U pyrshah ia ka pop, ka la pyndap ia ka mynsiem jong U Khun jong U da ka jingkthang.” Ellen G. White. _The Desire of Ages_, p. 753.

Ka jingmutdur ba la batai ha ka dur ki mrad kum u masi kyrtong uba khlain, u sing ba kyrhuh bad ki ksew, ka pynpaw ia ka jinglong ba runar jong ki briew bad ka jingbymithuh ba U Khrist ia uba la ianujor kum u wieh uba jem bad ubymlah pynmynsaw, u la kot sha ka por bad ka kynta ba khadduh ka jingim. Da ka jingbeit ba janai ba phylla, ki salm 22 ka iathuh ia ki ktien bih ba shyrkhei jong ki paitbah kiba la kren bein ia U Jisu da ki ktien jong U kiba u la kren ha u Kpa (Salm22:1,8; Mathaios 27:43) bad ki shipai kiba la khalai ia ki jain jong U Jisu (Salm 22:18; Mathaios 27:35). Ki briew ki sngewthuh tang khyndiat eh ba u “wieh” uba ki wad ban pynlwet un kylla long u “maw khlieh ka dong” jong ka Templ bad uban pynkhlain ia ka nongrim jong ka (Salm 118:22).

Watla kata, U Mesaiah uba la shah kyntait u la kylla long ka thymmei jong ka jingpynim na ka bynta ki briew jong U Blei hadien ka jingmihpat jong U na kiba iap (Mathaios 21:42; Ki Kam 4:10 – 12). U Khrist u la shah ia jingshahkyntait jong u briew, hynrei U Blei u la pyndonburom ia u Khun jong U da kaba pynlong ia U, “U Mawkhlieh ka don Uba Im” jong ka templ ba kynja mynsiem jong U Blei (Ephesos 2:20-22; 1 Petros 2:4-8). Na ka bynta kito kiba kyntait ia Une U Maw, kaba mut, ka lad jong ka jingpynim U Blei, kane kan long ka tarajur jong ka jingbishar (Isaiah 8:14; Mathaios 21:44).

`U Jisu halor ka diengphna u la siew da lade ia ka ram jong ka jingpynshitom na ka bynta ki pop baroh ia kiba phi la leh. Kumno ba kane ka jingshisha ha kaba u la shah ia ka jynjar na ka bynta jong phi kan pynlong ia phi kumno ban im mynta, kata ka mut, balei ba phi dei ban shem ba ka pop ka long kaba jingijli jong phi?`