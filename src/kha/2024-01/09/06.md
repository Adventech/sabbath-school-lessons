---
title:  U Lyngdoh Babymjukut na ka jingkhein U Melkhisedek
date:   29/02/2024
---

`Pule Salm 110:4-7. Kumno ka jinglong lyngdoh jong U Khrist ka long ka kyrpang eh, bad ka jingkyrmen bakhraw aiu kaba ngi lah ban shem ha ka jinglong lyngdoh U Khrist ha bneng?`

U Blei u buh ia U Mesaiah bad ka jinglong Syiem ba bymjukut (Salm 110:1-3) bad ka jinglong lyngdoh ha ka kyrdan kaba khraw tam, ba la khein na U Melkhisedek (Salm 110:4-7). U Trai u pynskhem ia ki ktien jong U da ka jingkular kaba tlem (Hebru 6:18). Ka jingsmai jong U Blei kam len noh na kaban ai ha ngi ia u Lyngdoh uba janai kaba long ka dak jong ka jingaiei jong U. Ka pop jong ki briew ba ka jingialeh pyrshah ba paw jong ki ka iai pynbitar ia U Blei ba un iehnoh ia ki briew jong U, hynrei ka jingsmai jong U Blei ka long ka bym ju kylla ka iai pynskhem ba ka jingaiei jong U Blei da kaba u weng noh ia jingbitar jong u na ki briew kiba la kylla kaba mut (Eksodos 32:14; Salm 106:45).

Ka jingsmai jong U Blei ka pynithuh ia ka bynta kaba donkam jong ka jutang bad U Dabid kaba pynbna ba U Mesaiah u long U Syiem bad ruh U Lyngdoh (Salm 110:4). Ki syiem Israel kim lah ban pyndep ne kot sha kane ka kyrdan jinglong lyngdoh (Jingkhein 8:19; 2 Khronikl 26:16-21). Haba ka Jingthoh ka kren shaphang U syiem ne ki briew ba ki ai jingknia, ka thew ba ki wanrah ia ki mrad ban knia sha u lyngdoh, uban knia ainguh ia ki. Salm 110 ka buh kyrpang ia U Mesaiah Syiem na kiwei pat ki syiem bad ki lyngdoh Israel. Ka jinglong lyngdoh ba bymjukut jong U Khrist ka wan na u Melkhisedek, uba long baroh ar, u syiem jong ka Salem (Jerusalem) bad U Lyngdoh jong “U Ba Hakhlieh Tam Eh” (Jenesis 14:18-20). Ka Testament kaba Rim kam ju kren shaphang u syiem Dabid lane ia uno uno uwei pat u syiem ki Israel kiba bit do ria ka jinglong lyngdoh kum u Melkhisedek, hynrei tang ki Salm 110. Shisha da kaba shai kane ka salm ka kren shaphang u syiem uba pher tam na ki syiem Israel baroh katkum ka histori.

`Pule Hebru 7:20- 28. Kiei ki katto katne ki jingkdew ba ka jinglong Lyngdoh jong U Khrist ka kham khraw tam na kiwei pat?`

Da kaba long baroh ar U Syiem Uba long U Blei bad U Lyngdoh Babymjukut, u Khrist u long uba halor tam na ki lyngdoh briew bad ki syiem baroh; kumta ngi don ia ka jingkyrmen ban iai bat ia ka jutang kaba donbor tam ia kaba la pynshong nongrim ha ka jingsmai jong U Blei, ym ha ki jingkular u briew. U iasaid ha ka jaka kyntang ha bneng. Ka jinglong lyngdoh jong kam shah ktah da ka pop ne ka jingiap, kumba long ki lyngdoh briew, bad kumta u lah ban iasaid bad ban pynim ia ki briew jong u sha ki bymjukut. Ka kam jong ka jingpyniasuk jong U Khrist kum uta u lyngdoh uba janai bad uba sngewlem ka ai ia ki briew jong u ia ka jingsngew-skhem kaba junom ha kaban iaisah ha ka jingdon jong U Blei hi (Hebru 6:19,20). Ka jinglong lyngdoh ba kynja Syiem jong U Khrist kan pynduh pyndam noh ia ka jingsynshar jong ka jingsniew, ym tang hapoh ki dohnud jong ki briew hynrei ha ka pyrthei hi baroh kawei. Un iai bat ia ki jingkular ba la ai ha ki Salm 2 ba man la kawei pa kawei ka hima bad u nongsynshar kin sa pyndem ngon ha ka jingbishar Syiem jong U Khrist Jisu (Salm 2:6-9; Salm 110:1,2,5,6). Ka jinglong Lyngdoh ba phylla tam jong U Khrist shisha ka dawa jur ia ka jingkohnguh bad ka jingshaniah jong ngi.