---
title:  Long Bala Kyrkhu Ia Uta Uba Wan Ha Ka
date:   24/02/2024
---

### Dkhot Baibl ban pynkhreh ia ka Lynnong
Salm 23, Ioannis 10:11–15, Salm 22, Salm. 89:27–32, Kolosai. 1:16, Salm 2, Hebru. 7:20–28.

> <p>Dkhot Spel-lyndet</p>
> “U Maw uba ki nongtei ki la kyntait u la kylla long ka khlieh ka dong. Kane ka long na U Trai, ka long kaba iphylla ha ki khmat jong ngi.” (Salm 118:22,23).

Ki Salm ki phla shaphang U Khrist kum u briew bad ka kam jong U. Lajan baroh ki kam jong U ha ka jingthmu na ka bynta ka jingpynim la pynpaw ha ki Salm. Ha kiba bun ki rukom, ia ka jingim bad ka jingtrei jong U Khrist la pynpaw bad pynidur ha ki, bunsien ha ka jingbeit kaba janai.

Ki subjek kiba la pynpaw ha ki salm kynthup ia ka jinglong Blei jong U Khrist, ka Jinglong Khun jong U, ka jingkohnguh jong U, ka jingshitrhem jong u na ka bynta ka templ U Blei, ki jingpynithuh jong u kum u nongaplangbrot babha, ka jingshet kylla ia U, ka jingshitom jong U, ki shyieng jong U kiban ym pynkhein, ka jingiap jong U, ka jingmihpat, ka jingkiew sha bneng, ka jinglong Lyngdoh, bad ka jinglong syiem jong U. Baroh la don lut hangne, kumba la iathuhlypa bun spah snem shuwa ba u Jisu un wan long doh.

Ngim lyngngoh, kum ka nuksa, haba kren shaphang ka jingshakri jong U, U Jisu u kdew sha ki Salm haba u kren ha ki synran jong u ha ka lynti sha Emaus (Loukas 24:44). U kwah ia ki ba kin shem na ki Salm ia ki sakhi ba U long uei.

Don katto katne na ki Salm kiba don ia ka jingpyndep ha U Khrist kynthup ia ki Salm 24: 45;72, bad 101 (kum u Syiem bad u Nongbishar), kumjuh ruh ki salm 88 bad 102( ka jingduwai na ka bynta ka jingjynjar u shakri U Blei).

Ha baroh ki Salm, lyngba ka jingrwai sngewsynei u nongrwai, ka jingainguh, ka jingiaroh, ka jingiam na ka bynta ka jingbishar hok bad ka jingpyllait, ngi lah ban iohsngew ia ki jingsawa na ka jingduwai jong U Jisu Khrist na ka bynta ka jingpynim ia ka pyrthei.

_* Pynkhreh ïa kane ka Lynnong na ka bynta ka Sabbaton, March 2._