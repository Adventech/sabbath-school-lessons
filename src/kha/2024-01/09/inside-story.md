---
title:  Ka Jingiathuhkhanna kaba Jia shisha
date:   01/03/2024
---

### Ka Jingiaineh ka leit jngai: Bynta 5

_Da: U Andrew McChesney_

Ha ki khyndiat taiew ha ka kam shipai, ia u Sekule la phah ryngkat ka kynhun ki shipai ban trei halor u lum bah ha ka Yugoslavia ba mynshuwa. Ha ka janmiet sngi pynkhreh, u la ioh ia ka hukum ba khalah dewiong ha ka kynta ka Sabbaton.

“Phin khalah dewiong kumba 15 minit nangta phin shongthait 10 minit nangta pat phin khalah dewiong biang sa 15 minit,” u ophisar u la ong.

“Ngan khalah dewiong ar kynta shiteng khlem shongthait haduh ban da sep ka sngi, nangta ngan sangeh noh,” la ong u Sekule.

“Ym don ba lah ban khalah dewiong ar kynta shiteng khlem shongthait” la ong u ophisar.

“Nga lah” la ong u Sekule.

U Sekule uba la ju trei shitom ha ka por ba u dang don ha Montenegro, u la khalah dewiong stet katba u lah. Kiwei pat ki shipai ki la kyntu ia u ba u dei ban pynsuki.

“Balei phi trei stet palat kumne?” ki la kylli.

“Nga pyrshang ba ngan leh katba nga lah ei khnang ba ngan pynduna kam ia phi baroh,” u la jubab. “Ngam khuslai shaphang ia lade, nga shu kwah ban leh katba nga lah ei.”

Ki ktien jong u ki wanrah ia ka jingniew burom jong kiwei pat ki shipai. Ki la iohi ba u kwah ban iarap ia ki. Ha ka jinglyngngoh jong ki baroh, u Sekule u la dep khalah dewiong baroh katba donkam shuwa ban sep ka sngi.

Hynrei u ophisar, u khlem la sngewthuh ia ka jingthrang jong u Sekule ba un sumar ia ka sngi Sabbaton. Ha kawei pat ka sngi Sabbaton, u Ophisar u la pule ia ki kamram ba ki shipai baroh ki dei ban leh bad u la pynbna, “ Phin baroh phin iatrei kam mynta ka sngi.”

U Sekule u la ieng skhem. “Mynta ka dei ka sngi Sabbaton ba ngan mane Blei bad ngam lah ban trei kano kano ka kam,” u la ong. U tip ba u lah ban shah set phatok lada u ong “ngan ym trei kam” te kumta u la pyrkhat sani kumno ban buh ia ki ktien, te u la ong “ngam lah ban trei kano kano ka kam.”

“Kaei me mut da ka ktien ‘ngam lah’?” u Ophisar u la kylli.

“Nga dei u Seventh Day Adventist, bad ngam lah ban trei kam ha ka sngi Sabbaton,” u Sekule u la ong.

U Ophisar u la ieng bad peit ia ka khmat u Sekule. “Shipai mano ban trei ha ka jaka jong me pat?” u la ong.

“Baroh kiwei pat ki shipai ki la jubab skhem, “Ngin trei ma ngi ha ka jaka jong u.” ki la ia ong ha ka juh ka sur.

U Sekule u la sngewthuh ba ha kata ka por ba ka long kaba donkam eh ym tang ban long uba iaineh ha U Blei hynrei ruh ban long uba iaineh ha ki briew. U Jisu u la ong, “ Bad mem ieit ia U Trai uba U Blei jong me da la ka dohnud baroh, bad da la ka mynsiem baroh, da la ka jingmut jong me baroh, bad da la ka bor jong me baroh.’ Kane ka long ka hukum kaba khraw na ki hukum baroh. Bad kaba ar ka long kum kata ‘ men ieit ia u paramarjan jong me kumba ia lade,’ ym don da kawei pat ka hukum kaba kham khraw ban ia kine” (Markos 12:30,31). U Sekule u la iohi ba lada u lehbha ia kiwei, ki ruh kin leh bha kylla ia u.