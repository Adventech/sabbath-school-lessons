---
title:  Ka Pop U Akhan
date:   03/11/2025
---

`Pule Joshua 7:16 – 19. Kaei ba ka rukom treikam baroh kawei ka ïathuh ïa ngi shaphang baroh ar U Blei bad U Akhan?`

Ha ka jaka ban pynpaw ïa u nong leh palat, U Blei u buh ïa ka rukom treikam kaba pynpaw ïa baroh ar, ka hok bad ka jingaiei jong U. Hadien bala batai ïa ka daw jong ka jingshahrem bad ka jingkhot na ka bynta ka jingpynkyntang ïa ki briew (Joshua 7:13), u ai ïa ka por hapdeng ka jingpynbna ïa ka rukom treikam bad ka jingpyndonkam jong ka, kaba ai ïa u Akhan ïa ka por ban pyrkhat, ban kylla kaba mut bad ban phla ïa ka pop jong u. kumjuh ruh ïa ka ïing jong u (lada ki la tip ïa kaei kaba lajia) ban ïoh ïa ka lad ban rai la ki kwah ban donkti ha kaban buhrieh ne ban kyntait ban ïa don bynta, kum ki khun u korah, kiba la kiar na ka jingpynjot da kaba kyntait ban ïa kit bad u kpa jong ki (ïanujor bad Jingkheiñ 16:23 – 33, 26:11).

Ka jingpynbeit ïa ka jingeh ka bud ïa ka lynti kaba pyrshah kumno ka la rung bad pynshitom ïa ki khun Israel. La weng ïa ka jingsngew long pop na ka kynhun Israel bad la pynhiar tang ha kawei ka jait; na ka jait sha ka kur; na ka kur sha ka longïing; na ka longïing sha ki briew shimet. Nalor ka jingpynpaw ïa u nongleh kam sniew, ka kam jong ka jingtohkit ka pyllait ruh ïa kiba lui lui. Kane ka long ka bynta kaba kongsan jong ka rukom treikam kaba bniah jong ka aiñ, ha kaba U Blei dalade u long kum u sakhi ïa ka kam kaba rieh jong u Akhan.

U nongpule u lah ban sngew ïa ka jingeh katba U Blei um don ha U Akhan. Mano u bym sngew lyngngoh ïa ka jinglong sting jong u briew da kaba kyrmen ba un lah ban lait khlem shah kem? Ym don kaei kaei kaba lah ban kah na ki khmat kiba sam lyngba jong u Trai (Ki Salm 139:1 – 16; 2 Khronikl 16:9), uba tip ïa kaba buhrieh ha ka dohnud jong u briew (1 Samuel 16:7; Jeremïah 17:10; Proberb 5:21).

Ka long kaba donkam ban khmih ïa ka rukom ba u Joshua u kren ïa u Akhan: “Ko khun jong nga.” Kane ka rukom kren kam pynpaw tang ïa ka rta bad ka kam nongïalam jong u Joshua, hynrei ka pynpaw ruh ïa ka mynsiem kaba une u shipai bakhraw u pyrshang leh ïa ka hok. Ka dohnud jong u ka dap da ka jingisynei ïa u Akhan, watla la khot ïa u ba un ai ïa ka jingbishar ïa u nongpalat. Lyngba ka jinglong jong u, u la pynpaw ïa ka jingsngewlem, ka jingsbun, ka jingieit jong uta ubym ju kren khor, u bym ju kren ïa ki ktien kiba eh, u bym ju pynmong ïa ka mynsiem kaba jem…U (Jisu) kren pyrshah da ka jingshlur ïa ka jingarsap, ka jingbym ngeit, ka jingbym hok, hynrei ki ummat ki don ha ka sur jong u haba u sneng u dumok tyngeh.” Ellen G. White, ka jingthrang jong ki rta, sla, 353.

`Kumno ka jingsngewthuh ba U Blei u tip ïa kiei kiei baroh kiba phi leh, wat ïa kiba rieh jong phi,ka jingktah kumno phi im? Kumno ka dei ban ktah ïa ka rukom im jongphi?`