---
title:  Ki Jingjied Kiba Sngewsih
date:   04/11/2025
---

`Pule Joshua 7:19 – 21. Kaei ba U Joshua u la ong ïa u Akhan ban leh? Kaei ka jingdonkam jong kaba kum kata ka jingkyrpad? Kumno ngi sngewthuh ïa ka jingphla jong u?`

U Joshua u la ong ïa u Akhan ban leh artylli kiei kiei: kaba nyngkong, ban ai ka burom ha U Blei, bad pyndonburom ïa U. Kaba ar, ban phla ïa kaei kaba u la leh khlem da buhrieh ïa ka. U Akhan u la dei ban ai ka burom sha U Blei da kaba pdiang ïa kaei ba u la leh. Ka kyntien bala pyndonkam hangne (todah) ka lah ban thew ïa ka jingainguh (Ki Salm 26:7; Isaïah 51:3; Jeremïah 17:26) bad kumjuh ruh ïa ka jingphla ïa ki pop (Ezra 10:11).

Kaba sngewsih kalong, ba ki dkhot Bible kim pynpaw ba u Akhan u la pynpaw ïa kano kano ka dak jong ka jingkylla kaba mut. U kyrmen haduh kaba kut ban ïai buhrieh. Ka jinglong jong ka jingïaleh pyrshah ka pynpaw ba u long u nongïaleh pyrshah ha kaba ym don jingpynïasuk katkum ka aiñ jong U Moses (Ïanujor bad jingkheiñ 15:27 – 31).

Ki kyntien jong U Akhan ha u Joshua 7:21 ki pynkynmaw ïa ka jinghap jong U Adam bad ka Im. Ka Im ka la ïohi (ra’ah) ba u dïeng u long uba ibang (khamad) bad ha kaba khadduh ka la shim (laqakh) na u soh jong u (Jenesis 3:6). Ha ka jingphla jong u, u Akhan u la kubur ba u la ïohi (ra’ah) ha ka jinglute ïa ka jaiñkup ba itynnat jong ka shinar, 200 shekel ka rupa, bad shi lyngkhot ka ksïar. Nangta u la ikwah (khamad) bad u la shim (laqakh) ïa ki. Kumba ka long ka jingjia ïa u Adam bad ka Im, ka jingjied jong u Akhan ka pynpaw ba ka pop jong ka jingikwah ka dei ka pop jong ka jingbym ngeit. Ka pynsuba ba U Blei um kwah ïa kaba bha tam na ka bynta ki jingthaw jong u bad ba u buhrieh katto katne ki jingsngewbha na ki, kaba long tang ki jong ka hima ba kynja blei.

Nalor ka jingkdew shaphang ka jinghap ba nyngkong jong u briew, ka jingïapher kaba khraw eh hapdeng ka jinglong jong ka Rahab (ïanujor bad Joshua 2:1 – 13) bad ka jong u Akhan. Kaba shim ïa ki nongsyntiat sha tnum bad buhrieh ïa ki na ki shipai; uwei pat uba shim ïa kiba la adong bad buhrieh ïa ki na u Joshua. Kawei ka pynpaw ïa ka jingsbun sha ki nong syntiat na Israel bad ïarap ïaki ban ïoh ïa ka jingjop; uwei pat u wanrah jingeh ha Israel da ka jinglalot jong u bad wanrah ïa ka jingshah rem. Kawei kaba pynlong ka jingïateh kular bad ki Israel; uwei pat uba pynkheiñ ïa ka jingïateh kular bad u Yahweh. Ka Rahab ka la pynim ïalade bad ka ïing ka sem jong ka bad ki kylla long ki nongshong shnong bala burom ha Israel; u Akhan u la pynjot ïalade bad ïa ka ing ka sem jong u sha ka jingïap bad kylla long ka nuksa jong ka jingjah burom.

`Pyrkhat shaphang ka pop jong ka jingikwah. Kumno ngi lah ban kiar na ka jingshah rem ha ka, kam pher katno ngi don ne ngim don?`