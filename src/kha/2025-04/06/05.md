---
title:  Ka Jingkhang Jong Ka Jingkyrmen
date:   05/11/2025
---

`Pule Joshua 8:1 – 29. Kaei ba kane ka jingïathuh khana ka ïa thuh ïa ngi shaphang kumno U Blei u lah ban pynkylla ïa ka jingshah rem bakhraw sha ki lad ki lynti?`

Ka buit jong U Yahweh ka pynkylla ïa ka jingshahrem jong ki Israel sha ka jingmyntoi, kumta ka jingpynkylla ïa ka them akhor (ka ktien Hebru ïa ka jingjynjar) sha ka jingkhang jong ka jingkyrmen (ïanujor bad Hosia 2:15). Da ka jingsngew skhem palat namar ka jingjop ha ka sien kaba nyngkong ïa ki khun Israel, ki nongshong shnong jong ka Ai ki la bteng da ka buit jong ki ban ïai hïar thma ïa ki khun Israel, ha kaba hadien ki la hap kynrandien bad shah jop. Shisien mih ki nongshong shnong jong ka Ai na ka kut jong ki, ki 30,000 ngut ki khun Israel kiba la don ym jngai shadien ka nongbah (Joshua 8:4), kin kurup ïa ka nongbah kaba la thylli da kaba thang da ka ding. Joshua 8:7 ka pynshai ba ymdei da ka buit bala wanrah ïa ka jingjop, hynrei dei U Trai hi u ban ai ïa ka jingjop bad ban aiti ïa ka nongbah Ai sha ki khun Israel. Watla ha ka lynnong ha kaba ki shipai ki synshar khambun ha ka jingïathuh khana ban ïa kiwei ki lynnong jong ka kitab, ka dkhot ka pynpaw ïa ka jingshisha ba ka jingjop ka dei ka jingai jong U Yahweh.

Ka khyllipmat jong ka jingrai jong ka thma ka jia haba ki briew jong ka Ai ki la ieh ïa ka nongbah bad ki la sdang ban beh thong ïa ki khun Israel. Kane ka dei ka sien kaba ar ba U Blei u kren ha ka lynnong baroh kawei hadien ba u la ai ïa ka buit ha u Joshua 8:2, da kaba ai dak ba u la ïohi lypa ïa ka thma. Haduh kane ka khyllipmat, ngim tip ïa ka jingmih jong ka thma. Naduh kane ka bynta shakhmat, ka long kaba shai bad ki shipai Israel ki la jop.

Ka atiar ha ka kti jong U Joshua ka la long ka wait rashi, ha ka jaka ka waitlam ne u sum. Ha ka por jong U Joshua, lehse ym shym la da pyndonkam kum ka atiar kaba shisha, hynrei kala kylla long ka dak jong ka jingsynshar. Nalor kata kaba ai ïa ka dak ban tur ïaleh, ka pynpaw ïa ka jingsynshar jong U Blei ha ka jingjop ïa ka Ai. Da kaba kner ïa ka wait rashi haduh ban da jop thïaw, ka pynpaw ba U Joshua u mutdur ïa ka kam nongïalam ba U Moses u leh ha ka jingjam Shiliang ïa ka duriaw basaw (Eksodos 14:16) bad ha ka thma pyrshah ïa ki nong Amalek (Eksodos 17:11 – 13) ha kaba u Joshua dalade u ïalam ïa ka jingïaleh.

Ha kane ka por ym ïohi ïa ka jingïarap phylla jong U Blei, la katta ruh ka jingjop ïa ka shnong Ai ka dei ka jingdon ryngkat jong U Blei kumba u la leh halor ki nong Ijipt halor ki pateng ba nyngkong, lane ha ka jingjop ïa ka Jerikho. U shabi sha ka jingjop u long ha ka jingngeit jong U Joshua ha ka ktien jong U Trai bad ha ka jingkohnguh kaba skhem haka. Ka jinghikai ba ngi ïohi ha kane ka jingïathuhkhana ka dang ïai im na ka bynta ki briew jong U Blei mynta, hangno hangno ba ki im, hapdeng ka jingeh kaba kumno kumno ruh.