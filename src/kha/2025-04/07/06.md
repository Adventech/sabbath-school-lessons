---
title:  Ka Jingangnud Ïa Ka Jingdon Jong U
date:   13/11/2025
---

`Pule Joshua 18:1, 2. Kaei ka kam kaba U Joshua u la pynsangeh ïa ka jingïaid sha phrang ïa ka jingïasam ïa ka ri?`

Hadien ka jingbatai ïa ki jaka ba la ai sha ki ar jait kiba heh tam ha ka liang sepngi jong ka Jordan bad sha kaba shiteng ka jait u Manasseh, kane ka bynta ka pyni ïa ka jingïaseng jong ki paitbah ha Shiloh, ha kaba la sam ïa ka ri sha ki hynriew jait kiba kham rit kiba dang sah.

Ka jingpynïeng ïa ka jaka kyntang, “Ka Ïingjaiñ jong Nga,” ka pyni ïa ka jingpyndep ïa ka jingkular U Blei ban im hapdeng ki briew jong U (Eksodos. 25:8; Lebitekos. 26:11, 12) bad ka pynpaw ïa ka mat pdeng jong ka kitab: Ka jingdon jong U Blei hapdeng ki Israel ka la pynlong kaba lah ban shim kynti ïa ka ri bad kan ïai long ka jingïaibteng jong ka jingkyrkhu na ka bynta ki Israel bad, lyngba jong ka, sha ka pyrthei baroh kawei (Jenesis. 12:3). Ka jingmane ïa U Blei ka shim ïa ka jaka pdeng bad ka jinglong ba hakhmat eh, wat halor ka jingjop bad ïasam ïa ka ri! Ka jingdon jong ka jaka kyntang, bad hadien pat ka templ, ka la dei ban ïarap beit ïa ki briew ban sngewthuh ïa ka jingdon U Blei hapdeng jong ki bad ki jingkitkhlieh jong ki ban bud ïa ka jutang.

`Pule Hebru 6:19, 20; 9: 11, 12; 10: 19-23. Kiei ba ngi kum ki Khristan, ki bym don ïa ka jaka kyntang ha ka pyrthei ka ba pynskhem ïa ka jingdon jong U Blei ha pdeng jong ngi, ngi dei ban nang na U Joshua?`

Ka jingmihpaw jong ka jaka kyntang kam dei ban wan kum ka jingpynkyndit kaba wan kynsan, namar ka matpdeng jong ka jaka kyntang ka la don ha ka jingïathuhkhana jong u Joshua lyngba ka synduk ka jutang. Kane ka la long ka bynta pdeng jong ki tiar ha ka Jaka Kyntang Tam, bad ka la pyni ïa ki ar bynta ba nyngkong jong ka kitab: ka jingkam sha Shiliang bad ka jingjop. Mynta, da kaba pynïeng ïa ka tabernakl ha ka jaka pdeng jong ka jingsam ïa ka khyndew, u Joshua u pyni ba ka jingim jong ki Israel baroh kawei ka ïaid sawdong ïa ka jaka kyntang, ka jaka sah jong U Yahweh ha ka pyrthei.

Kaba kham kongsan shuh shuh ïa ngi, kum ki Khristan kiba im ha ka Sngi jong ka Jingpynïasuk kaba shisha jong U Khrist, ban khmih ïa ki khmat jong ngi ha ka jaka kyntang ha bneng katba ngi dang ïai bteng ïa ka jingïaleh jong ngi bad ki juk mynta (lane hadien ka juk mynta) bad ki ratbah kiba ïalehpyrshah ïa ka jingngeit, ka jingkyrmen bad ka pateng ba kynja mynsiem jong ngi. Katba ngi dang shaniah beit ha ka kam kaba U Khrist U la pyndep halor ka diengphna bad ha ka jaka kyntang ha bneng, ngi lah ban khmih lynti da ka jingngeit ïa ka por ha kaba U Blei sa shisien pat Un shong hapdeng ki briew jong U, hynrei ha kane ka kynti kan long junom. (Ïanujor bad ka Jingpynpaw 21:3).