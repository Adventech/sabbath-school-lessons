---
title:  La Thoh Ha Ki Maw
date:   12/11/2025
---

`Pule Joshua 8:32–35. Kiei ki ka jingmut jong ka jingleh kaba la batai ha kine ki dkhot, bad kaei ba ka ong ha ngi ha kine ki sngi?`

Ïa u lum Ebal la kdew tang ha ka kitab Deuteronomi (Deuteronomi. 11:29; Deuteronomi. 27:4, 13) bad ha ka kitab u Joshua (Joshua. 8:30, 33). Ryngkat bad ka Gerisim, ka dei ka jaka ha kaba dei ban pule ïa ki jingkyrkhu bad ki jingtim jong ka jutang. Kaba kham bniah, katkum ka Deuteronomi 11:29 bad Deuteronomi 27:4, 13, ka la dei ban long ka jaka jong ki jingtim. Hangne ki Israel ki dei ban ïeng ha baroh arliang jong ka synduk ha khmat ki lyngdoh (Joshua. 8:33). Kawei ka kynhun ka la ïeng ha khmat u lum Ebal, kawei pat ha khmat u lum Gerisim. Hangne ki la pynlong aiñ da ka dak ïa ki ar tylli ki lad kiba lah ban ïadei bad ka jutang. Ki jingkñïa ba la wanrah hangta ki kdew sha U Jisu, Uba la shim halor lade ïa ki jingtim baroh jong ka jutang khnang ba baroh kiba ngeit ha U kin ïoh mad ïa ki jingkyrkhu jong ka (Gal. 3:13, 2 Kor. 5:21).

`Balei ba ka la long kaba donkam ban thoh ïa ka copi jong ka jutang ha ki maw, kaba lah ban ïohi da baroh? (Peit Deuteronomi. 4:31; Deuteronomi. 6:12; Deuteronomi. 8:11, 14; 2 Ki Syiem 17:38; Ki Salm. 78:7.)`

Ngi ki briew ngi ju long kiba klet bieit. Ïa ngi la nangpynbun bad la nang pynkulmar jingmut ha ka jingim da ka jingdawa ba man ka sngi kiba pynïakhlad ïa ngi ha ka jinglyngkot jong ka por. Khlem pep ngi klet ïa kiei kiei kiba ym ju wan jia biang da kajuh ka jingjia bunsien ne ba jur bha. Ha man la ka jingkhawai U Trai, ngi don ka por kaba kyrpang ban aiti biang ïa lade ha U Trai bad ban pynthymmai ïa ka jutang jong ka jingaitilut jong ngi. Kan long kaba bha ban shim ïa kine ki lad ym tang kum ki lad ban pynkyntang biang marwei marwei hynrei kum ki por jong ka jingpynthymmai lang ïa ka jingnguh syiem jong ngi ha U Blei. Ha ka imlang sahlang kaba nang kham long marwei, ngi dei ban shem biang ïa ka bor ba ngi don ha ka imlang sahlang kaba don kajuh ka jingpyrkhat, kajuh ka jinglong bad jingngeit, bad kajuh ka thong.

`Katno ka long kaba suk ban shem ïa ka, ha ka jingbunkam bad jingkhihwin jong ka jingim, ban klet ïa U Trai bad wad ban leh ïa kiei kiei ha la ka jong ka jingkhlaiñ bad ka bor? Balei ba kane ka long kaba suk ban leh, khamtam haba kiei kiei ki long kiba bha na ka bynta jong phi?`