---
title:  Ka Jingïathuhkhanna Kaba Jia Shisha
date:   05/12/2025
---

### Ka Jingshaniah ha ka Por Jong U BLei

_Da: Andrew McChesney_

Saw snem kynthih, u Kim Sun u la ïakren bad ki kmie ki kpa jong u shaphang ka Baibl man ka por ba u wan shuti sha la ïing sha South Korea na ka jingpule theology jong u ha Adventist University of Philippines. Hadien ba u la dep pule, u la ïai pynbna ïa ki jinghikai tynrai jong ki Adventist katba u dang pule ïa ka kyrdan Mastar ha ka liang ka Theology ha Korea ba shathie. Ki jingïakren ki la nang jur haduh ba ka balang jong ki kmie ki kpa jong u ka la pynlong ïa ka jingduwai na ka bynta ki kmie ki kpa jong u, kiba la shakri kum u deacon bad ka deaconess ha ka balang. Kumba 100 ngut ki briew ki la duwai ba ki kmie ki kpa kin ym shah pynbor ban mih noh na ka balang jong ki. Khatduh eh, i mei i la kyrpad ïa u Sun ban sangeh noh ban ïakren ïa ka Baibl.

U Sun u la sngewsih haduh ba u la ïohsngew ïa u nongïalap ba u ong ba U Blei u don ka plan shimet shimet na ka bynta uwei pa uwei u briew. U la sngewthuh ba ka jingthmu jong u na ka bynta ki kmie ki kpa jong u ka lah ban dei ka jingthmu jong U Blei. U la rai ban duwai bad shaniah ha ka por jong U Blei. U khlem kren bad ki kmie ki kpa jong u shaphang ka Baibl haduh ar snem.

Hapdeng kata, u Sun u la pyndep ïa ka master’s jong u bad u la ïoh kam bad ka balang. U la thrang ban long pastor, hynrei um shym la ïoh kam.

Katba nang ïaid ka por, ka kmie ka la sdang ban pyrkhat hato ki jingngeit jong ka hi ki khanglad ïa ki jingangnud jong u khun jong ka. Ka la ïohsngew ba don kiba kylli ïa u Sun hato ki kmie ki kpa jong u ki dei ki Adventist, bad u la jubab ba ki dei na kawei pat ka balang. Ka la kylli beit ïa u Sun, “Hato kan ïarap ïa phi lada ngi ïasoh bad ka balang jong phi?”

U Sun u sngewthuh ba ki kmie ki kpa jong u ki khuslai shaphang ka lawei jong u, hynrei um kwah ba kin kylla Adventist na ka bynta jong u. “Kan ym long kaba ïarap,” u la ong. “Phi donkam ban pule hi ïa ka Baibl bad nangta phin sa rai.”

U Sun u la pynithuh ïa ki kmie ki kpa jong u sha uwei u pastor ha ka thaiñ jong ki, bad ki la sdang ban pule Baibl. Ym don kawei ruh na ki jingkynthoh jong ka Baibl jong u Sun kaba la pynngeit ïa ki ha ki san snem. Hynrei katba ki dang pule ïa ka Baibl, ki la ïohi ïa ka jingieit U Jisu ha ki jingshisha kiba kim shym la ïohi mynshuwa. Hadien ar bnai, ki la ïasoh bad ka Balang Adventist.

U Sun u la sngewbha shibun! U la long u Adventist uba nyngkong ha ka ïing jong u, bad mynta ki kmie ki kpa jong u ki la ïasoh bad u. U kynmaw ïa ka jingkmen kaba u la mad katto katne snem mynshuwa haba ka jingim jong uwei u briew ka la kylla hadien ba u la pynithuh ïa u ha U Jisu ha Philippines. U la kynmaw ïa ka jingkwah jong u ha kata ka por ban long u mishoneri ba pura.

U Kim Sun u dei u nongïarap jong ka seng 1000 Missionary Movement, kaba ïa ka jaka treikam jong ka ha Silang, Philippines, la tei da ka jingïarap jong ka jingkynshew khatlai Sabbaton jong u snem 1996. Pule shuh shuh ha ka taïew ban wan.