---
title:  U Joshua Ba Shisha, uba ka syrngiew ka phalang
date:   03/12/2025
---

Ïa ka jingïathuhkhana shaphang u Joshua lah ban ïohi ïa ka jingpharia lyngba ki dur pharshi ha ka syrngiew. Ki thma kiba u Joshua u la ïaleh ki long ki jingjia kiba sah jingkynmaw ha ka histori, kiba long ka bynta kaba kongsan jong ka histori jong ki Israel. Ka thong jong kine ki thma ka long ban pynshong ïa ki Israel ha ka Ri Jingkular, ha kaba ki lah ban ïoh mad ïa ka jingïoh pateng ba la ai ha ki ha ka jingsuk bad ban seng ïa ka imlang sahlang kaba thymmai kaba la pynshong nongrim ha ki aiñ jong ka hukum U Blei.

Hadien, ki nongthoh jong ka Testament Barim, kum u Isaïah, ki pyni ïa ka kam jong u Messaïah kum kaba kynthup ruh ïa ka jingai bynta ïa ki “ban pynïoh ha ki ki ri kynti ba long khlaw; [sha ki briew jong U]” (Isaïah. 49:8, NIV), da kaba pyndonkam ïa kajuh ka kyntien kaba ju don bun bunsien ha ka kitab u Joshua. Kumba ka kam jong u Joshua ka la long ban sam ïa ka ri ha ki Israel, kumta ruh u Messaïah, uba la pyni kum u Joshua uba thymmai, u aiti ïa ka pateng ba kynja mynsiem sha ki Israel uba thymmai.

`Pule ïa ki Hebru 3:7-4:11. Kumno ka Testament Bathymmai ka pynskhem ba u Joshua, u Moses bathymmai, u long hi u nongmuna jong U Jisu Khrist?`

Ki nongthoh jong ka Testament Bathymmai ki la pyni ïa kiba bun ki bynta jong ka jingshakri U Jisu Khrist ha kaba ïadei bad ka jingtrei jong u Joshua. Kumba u Joshua u la rung sha Kanaan hadien 40 snem ha ka ri khlaw, kumta ruh u “Joshua uba long kum u nongmuna,” U Jisu, u la rung ha ka jingshakri jong U ha ka pyrthei hadien 40 sngi ha ka ri khlaw (Mathaios 4:1–11, Lukas. 4:1–13) bad ka jingshakri ba kynja bneng hadien 40 sngi ha ka ri khlaw (Ki Kam 1: 3, 9-11; Hebru 1:2).

Hadien ka jingpynbaptis U Jisu ha ka wah Jordan (Ka “jingïaid lyngba jong U ïa ka Jordan” [Mathaios 3:13-17, Markos. 1:9-11]), ki nongthoh gospel ki sot na ka Ki Salm 2:7 bad Isaïah 42:1, na ka Ki Salm jong u Messaïah bad na ka jingrwai shaphang u Shakri ba shah shitom jong u Yahweh ( Mathaios 3:17; Markos.1:11. Lukas 3:22). Ka jingmih, lyngba ka jingpynbaptis jong U, ïa U Jisu la pyni kum u Nongïaleh ba kynja-Blei uba — lyngba ka jingim jong ka jingsngap jar kaba ïaineh, wat haduh ka jingïap — un pynlong ïa ki thma jong U Yahweh pyrshah ïa ki bor bymman. Ka jingim bad jingïap jong U halor ka diengphna ka la wanrah ïa ka jingbeh noh ïa u Soitan, la wanrah ïa ka jingjop ïa ki nongshun ba kynja mynsiem jong ngi, la tyrwa ïa ka jingjahthait ba kynja mynsiem ïa ki briew jong U, bad la buh ïa ka jingïoh pateng na ka bynta kiba la siewspah (Eph. 4:8, Hebru. 1:4, Hebru. 9:15).

`Ka mut aïu ban lah ban “shongthait” ha kaei kaba U Khrist U la leh na ka bynta jong ngi? Kata, kumno ngin ïoh ïa ka jingsngewskhem ba U Jisu u la jop ïa u Soitan na ka bynta jong ngi?i!`