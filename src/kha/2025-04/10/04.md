---
title:  U Joshua, Ka Syrngiew
date:   02/12/2025
---

`Ha ka jingshai jong ka jingpule shaphang ki dur pharshi jong ka Baibl, kaei ka ba donkam ha kiba bun ki jingïadei bun jait hapdeng ka jingim u Moses bad u Joshua? peit Eksodos. 3:1, 2; U Joshua. 1:1-3; jingkhreiñ. 13:1, 2; U Joshua. 2:1; Eksodos. 3:5; U Joshua. 5:15.?`

Kumba ngi la shem ha ka taïew kaba nyngkong, la ai ïa u Joshua kum u Moses uba thymmai uba, ha ka jingim jong ka pateng kaba ar, u la pynbud biang ïa ki sienjam kiba kongsan tam jong ka jingmih noh na Ijipt. Kumba long u Moses, la bthah ïa u Joshua da ka jingïakynduh shimet bad U Trai. Hapoh ka jingïalam jong u Moses bad u Joshua, ka nam jong ki Israel hapdeng ki jaitbynriew la wanrah ïa ka jingtïeng. U Moses u la ïalam ïa ki Israel ha kaba jam ïa ka Duriaw Basaw, bad u Joshua u la ïalam ïa ki Israel ha ka ba jam sha Shiliang ka Jordan da ka bor ba phylla. La pynkynmaw ïa baroh arngut ki nongïalam ïa ka jingdonkam jong ka jingotsher bad ïa ka jingdonkam jong ka Niam ka Jinglait. Ka Manna ka la sdang ban hap ha ka por u Moses, bad ka la kut ha u Joshua. La hukum ïa baroh arngut ban law noh ïa ki juti jong ki. Ka jingkner ïa ka kti jong baroh arngut ka la pyni ïa ka jingjop ïa ki Israel. U Moses u la ai ki jingbthah shaphang ka jingphïah ïa ka ri bad ka jingpynlong ïa ki shnong jaka rieh. U Joshua u la pyndep ïa ki jingbthah. Baroh arngut ki la ai ka jingkren khublei ïa ka jaitbynriew bad ki la pynthymmai ïa ka jutang na ka bynta ki paidbah ha kaba kut jong ka jingshakri jong ki.

`Pule Deuteronomi 18:15-19, Deuteronomi 34:10-12, Ioannis 1:21, Ki Kam 3:22-26, bad Ki Kam 7:37. Mano ba pyndep ïa ka jingïathuhlypa u Moses shaphang u nongïathuhlypa uba kum ma u? Kumno u Joshua u ïahap dur bad kane?`

Ka jingim u Joshua ka long ka jingpyndep shi bynta ïa ka jingïathuhlypa ba la kren da u Moses (Deuteronomi 18:15, 18). Hynrei ka jingïathuhlypa ba la kren da u Moses kam shym la urlong kaba kut jong ka. Ha ka jingmut kaba kut jong ka ïathuhlypa, ïa ka jingïathuhlypa lah ban pyndep (ne la pyndep) tang da u Messaïah. U Messaïah u la ithuh bha ïa U Kpa (loannis 1:14, 18); U la long uba shisha bad uba la pynpaw ïa U Blei da kaba shisha (Lokas 10:22, Ioannis 14:6, Mathaios 22:16). U Blei da shisha u la buh ïa ki ktien jong U ha ka shyntur jong U (loannis 14:24). Kumta, ha baroh ar ka jingim u Moses bad ka jong u Joshua ki kylla long ki syrngiew jong u Messaïah uban sa wan, U Jisu.

`Kumno U Jisu u long U pdeng ha ka jingïaid jong phi hi bad U Trai? Balei ba U Jisu, bad kaei kaba U la leh na ka bynta jong phi, ka dei ban long ka nongrim jong ka jingshem jong phi kum u Khristan?`