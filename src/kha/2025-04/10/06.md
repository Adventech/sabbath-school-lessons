---
title:  U Joshua Bad Ngi
date:   04/12/2025
---

`U Joshua, uba long ka syrngiew. Ka kdew sha lyndet ka jingshakri jong U Jisu Khrist sha ka jingpyndep ha ka jingim jong ka balang, ka met U Khrist. Ha kano ka jingmut ba ka thma kaba ki Isreal ki ïaleh ha ka jingïalam U Joshua u balong ka syrngiew jong ka jingïaksaid ba kynja mynsiem jong ka balang? Kumno ki long kiba ïapher? Peit 1 Timothi. 1:18, 2 Timothi. 4:7, Ephesos. 6:10–12, 2 Korinth. 10:3–5, bad Ki Kam 20:32.`

Ki nongthoh jong ka Testament Bathymmai ki ithuh ïa ka jingpyndep ha kaba kut jong ka por (balang) jong ka dur pharshi ha ka syrngiew jong u Joshua. Ki dkhot jong ka met U Khrist, ka balang, ki ïadon bynta ha ka thma ba kynja mynsiem pyrshah ïa ki bor bymman; wat la katta ruh, ki ïoh ïa ka jingaiei baroh ka jong U Blei (Hebru 4: 9-11) bad ki jingkyrkhu jong ka jingïoh pateng ba kynja mynsiem jong ki.

`Kaei ba kine ki dkhot ki ong sha phang ka jingpyndep ba khatduh jong u Joshua u ba long ka dur pharshi ha ka syrngiew? 1 Petros 1:4, Kolosai. 3:24, Jingpynpaw. 20:9, Jingpynpaw. 21:3.`

Ka jingpyndep kaba khatduh bad kaba pura ïa ka rukom thoh jong u Joshua u ba long ka dur pharshi ha ka syrngiew yn pyndep ha ka jingwan arsien U Jisu Khrist (ka bynta jong ka jingïathuhlypa/kaba pynsep ha ka por kaba kut).

Ka jingim jong u Joshua ka pynpaw shibun ïa ka jinglong U Blei haduh ba ki katto katne ki bynta jong ka jingim jong u ki la shim ïa ka jinglong jong ka jingïathuhlypa kaba pynpaw lypa ïa ka jingtrei bad ka jinglong jong u Messaïah.

Na ka bynta jong ngi, mynta ka sngi, u Messaïah u la dep wan. Ka jingshakri jong U kam donkam ban shah pyni lypa, hynrei ngi dang don ka kabu ban pynpaw ïa ka jinglong jong U — ka burom kaba U Khrist U la kwah eh ban ïasam bad ki synran jong U (loannis 17:22) bad kaba lah ban long ka jong ngi da kaba ngi pyrkhat ïa ka jinglong U Khrist (2 Kor. 3:18). Katba ngi nang pyrkhat ïa U Jisu, katta ngi nang pynpaw ïa ka jingitynnad jong ka jinglong jong U. Kane ka long kaba kongsan haduh katta katta ïa kaei kaba ka jingïaid jong ngi man ka sngi bad U Khrist ka dei ban ïalam. Dei na kane ka daw ba ka por ha ka Ktien, man la ka sngi, ka long kaba kongsan bha. Dei na kane ka daw, ruh, ngi dei ruh ban pynlut por ban pyrkhat ïa ka jingim bad ka jinglong bad ki jinghikai jong U Jisu. Da kaba khmih, hooid, ngi kylla long kiba la kylla.

`U Joshua, u nongmuna, u la kylli ïa ki Israel: “Haduh katno phin pynslem ban leit ïoh ïa kata ka ri, ïa kaba U Trai, U Blei ki kpa jong phi, u la ai ha phi?” (Joshua 18:3,). Kumno U Jisu, u nongmuna jong u Joshua, un pynpaw ïa kata ka jingkylli mynta ka sngi?`