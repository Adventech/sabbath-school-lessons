---
title:  Ka Jingpyrkhat shuh shuh
date:   19/12/2025
---

Pule bniah ïa ka Ellen G. White, “Ki Kyntien Bakhatduh Jong U Joshua,” pp. 521–522, Ki Kpa Tymmen bad Ki Nongïathuhlypa.

“U Soitan u shukor ïa shibun da ka jinghikai ba ka jingieit jong U Blei ïa ki briew jong u ka khraw katta katta kat haduh ba un ym thew ïa ka pop ha ki. U batai ba katba ka jingmaham jong ka ktien U Blei ki dei ban pyndep ïa ka jingthmu ba tikna ha ka sorkar ba kynja mynsiem jong U, ïa ki yn ym pyndep thik kat kum ka doh. Hynrei ha baroh ki jingïadei kam bad ki jingthaw jong U, U Blei U la ïai leh ïa ka aiñ tynrai jong ka jinghok da kaba pynpaw ïa ka pop ha ka jinglong ba shisha tam jong ka da kaba pyni shai ba ka jingmih ba tikna ka long ka jingjynjar bad ka jingïap. Ka jingmap ei kaba khlem buh kyndon ïa ka pop kam ju la long bad kan ym long lano lano ruh. Kaba kum kata ka jingmap kan pyni ïa ka jingpyndam noh ïa ki aiñ tynrai jong ka hok, kiba long ka nongrim jong ka sorkar jong U Blei. Kan pyndap ïa ki bneng kiba khlem leh pop da ka jinglehraiñ bad ka jinglyngngoh. U Blei U la kdew ïaineh eh ïa ka jingmih jong ka pop bad lada kine ki jingmaham kim shem long kiba shisha, da kumno ngin tikna ba ïa ki jingkular jong U yn pyndep? Kumne ïa kata kaba la khot kum ka jingbha sbun ka ban kyntait sha rud ïa ka jingleh bad ïa ka jingbishar ba hok kam dei shisha kata ka jingbha sbun hynrei ka dei ka jingtlot.

“U BLei U long U nongai jingim. Naduh kaba nyngkong ïa baroh ki hukum jong u la thmu skhem sha ka jingim. Hynrei ka pop ka la rung jubor sha kata ka jingbeit jing ryntih kaba U BLei U la buh beit, te ka jingbymbeit bym ryntih ka la bud. Slem katba ka pop ka don, ka jingshah shitom bad ka jingïap ki long ki bym lah lait shuh. Dei tang namar ba U Nongsiewspah u la bah ïa ka jingtim jong ka pop namar jong ngi ba u briew u lah ban kyrmen ban ïoh lait, ha ka jingim jong u hi, na ki jingmih kiba shyrkhei eh jong ka.” Ellen G. White, Patrïarchs and Prophets, p. 522.

**Ki Jingkylli ban ïa Kren Lang:**

`Peit bniah ïa ki sakhi jong ka jinglong bashisha U Blei ha ka jingim jong phi. Kaei kaba phi lah ban kdew? Ha kajuh ka por, kumno phin jubab haba kiei kiei kim shym la ïaid kumba phi la kyrmen ne duwai, ne haba ïa ki jingkular kiba la dawa la ïakynduh da ka jingsngap jar?`

`Ïa kren ïa ka jinghikai jong ka baibl shaphang ka jingbitar U Blei. Kumno phin pyni ïa ka jingbitar U Trai kum shi bynta jong ka khubor babha?`

`Kiei ki nongrim kiba phi lah ban lum na ka jinghikai jong kane ka taïew ha kaba ïadei bad ka jingïadei bad ki bym ngeit? Kumno ngin lah ban pyñiahap ïa ka jingdon ïa ki pud kiba shai ha kaba ïadei bad ki nongrim bad ki rukom treikam jong ngi katba ngi ïakynduh bad ki briew ban shakri ïa ki bad ban peit ïa ka jingbha jingmiat jong ki?`

`Kiei ki jingeh kiba khanglad ïa phi ban bat skhem ïa U Trai da ka dohnud baroh?`