---
title:  Ka Eden Bad Ka Kanaan
date:   23/11/2025
---

`Pule Jenesis 2:15 and Jenesis 3:17–24. Kiei ki ta ki jingmih na ka Jinghap, katba kum ka jaka shong jaka sah jong ki arngut ki briew kiba nyngkong?`

Ha ka jingpynlong, U Blei u la buh ïa u Adam bad ka Im ha ka jaka kaba janai kaba pynpaw ïa ka jingdap kyrhai bad ka jingitynnad. Ki briew kiba nyngkong ki la ïakynduh ïa la u Nongthaw ha ka jaka shong kaba itynnad kaba lah ban pynbiang ïa ki jingdonkam ka met jong ki baroh. Nalor ka ktien U Blei ba la kren, ka Kper Eden ka la long kum ka jaka hikai ha kaba u Adam bad ka Im ki la ïoh ïa ka jingshemphang kaba kongsan shaphang ka jinglong U Blei bad ka jingim kaba U la thmu na ka bynta jong ki. Kumta, haba ki la pynkheiñ noh ïa ka jingïadei kaba shaniah bad la u Nongthaw, ka jingïadei jong ki bad ka Kper Eden ruh ka la kylla, bad kum ka dak jong ka jingïadei kaba la dkut, ki la hap ban mih noh na kata ka kper. Ki la duh noh ïa ka jaka kaba U Blei U la ai ha ki. Kumta, ka Kper Eden ka la kylla long ka dak jong ka jingim kaba dap kyrhai, bad ngin sa lap biang ïa ki jingmut jingthmu jong ka ha ka phang pdeng jong ka Ri Jingkular.

`Kumno ki kpa tymmen ki sngewthuh ïa ka jingkular jong kata ka ri? (Peit Jennesis 13:14, 15; Jennesis 26:3, 24; Jennesis 28:13.) Ha phi pyrkhat ka mut aiu ïa ngi, kum ki Adventist, ban im kum ki nongïoh pateng ïa ki jingkular (Hebru 6:11-15)?`

Kumba u Abraham u la rung sha kata ka ri kaba U Blei u la pyni ha u, da ka jingngeit kata ka ri ka la kylla long ka Ri ka jingkular ïa u bad ki khun ki ksiew jong u. Ka la sah kum ka Ri jong ka jingkular haduh 400 snem. Ki kpa tymmen kim shym la long trai shisha ïa ka ri; kam shym la long ka jong ki ha kata ka rukom ba ki la lah ban ai ïa ka ha la ki khun kum ka pateng. Hynrei ka la long ka jong U Blei, kumba ka Kper Eden ka la long ka jong U. Kumba u Adam bad ka Im kim shym la leh ei ei kaba ai hok ïa ki ban ïoh ïa ka Kper Eden, ki Israel ruh kim shym la noh synnïang ei ei ban ïoh ïa ka ri. Ka Ri Jingkular ka long ka jingai jong U Blei kaba la pynshong nongrim ha ka jingsdang jong U. Ki Israel kim don hok ne jingdawa ba la kha naduh mynnyngkong ban long trai ïa ka ri (Deuteronomi. 9:4-6); dei tang da ka jingaiei U Blei ba ki Israel ki la lah ban ïoh ïa ka.

`Ki kpa tymmen ki long ki nongïoh pateng ïa ki jingkular haduh ba kin da pyndep. Ngi, kum ki nongbud U Khrist, ngi la ïoh pateng ïa ki jingkular kiba kham bha shuh shuh (Hebru 8:6) ki ban sa pyndep lada ngi long “hynrei ki nongpyrthuh ïa kita kiba da ka jingngeit bad ka jingïaishah ki ïaïoh ïa ki jingkular.” (Hebru 6:12,).`