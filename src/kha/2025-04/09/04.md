---
title:  Ki Jingeh Jong Ka Ri
date:   25/11/2025
---

`Pule Joshua 13:1–7. Wat la ka Ri jong ka Kanaan ka la long ka jingai sngewbha na U Blei, kiei ki katto katne ki jingeh kiba la wan ha kaba ïoh ïa ka?`

Lada kheiñ ba la bun spah snem ki Israel ki la im kum ki mraw, ka jingtbit ki shipai jong ki kim pat biang ban jop ïa ka ri. Wat ki kynrad mraw jong ki, ki nong Egypt, ryngkat bad ki shipai kiba tbit bad kiba la pynkhreh bha, kim shym la lah ban bat ïa ka junom. Ki nong Egypt kim shym la jop ïa ka Kanaan namar ka jingbym lah ban jop ïa ki nongbah ba la ker kynroh. Mynta ka jaitbynriew jong ka jinglong mraw ki lah ban jop ïa ka ri kaba ki kynrad barim jong ki kim lah ban pyndem. Lada ki dei ban ïoh ïa ka ri, kan long tang da ka jingaiei U Blei, ym da ka jingpyrshang jong ki hi.

U Joshua 13 haduh 21 u kren shaphang ka jingïasam bynta ïa ka ri sha ki jait Israel bapher bapher. Kane ka jingai bynta ka ïathuh ïa ki Israel ba ym tang ïa kaei kaba la sam kynti ha ki hynrei ïa kaei kaba dang dei ban jop ïa kata ka jaka. Ki Israel ki lah ban shong shngaiñ ha ka ri kaba U Blei u la ai ha ki kum ka jingïoh pateng. Ki long ki nongshongwai kat kum ka aiñ bad kiba dei hok ban shong ha ka ri kaba don hapoh ka jinglong trai U Blei. Hynrei, ka jingsdang jong U Blei ka dei ban ïadei bad ka jingjubab jong u briew. Ka bynta kaba nyngkong jong ka kitab ka pyni kumno U Blei U la ai ïa ka ri da kaba beh noh ïa ki nong Kanaan; ka bynta kaba ar ka ïathuh kumno ki Israel ki la shim ïa ka ri da kaba shong ïa ka.

Kane ka jingdon bynta jong ka jingjop ka long ka nuksa kaba khlaiñ na kabynta ka jingpynim jong ngi. Kumjuh ruh kum ki Israel, ngim lah ban leh ei ei ban kamai ïa ka jingpynim jong ngi (Eph. 2:8, 9). Ka long ka jingai, kumba ka ri ka long ka jingai jong U Blei ïa ki Israel katkum ka jingïateh jutang jong ki bad U. Hooid kam shym la pynshong nongrim ha ki jingbha jong ki (peit Deuteronomi 9:5).

Hynrei, khnang ba ki Israel kin ïoh mad ïa ka jingai U Blei, ki la dei ban shim ïa ki jingkitkhlieh baroh kiba wan ryngkat bad ka jingim bad shong ha ka ri, kumba ngi hap ban ïaid lyngba ïa ka jingpynkhuid jong ngi ha ka jingkohnguh da ka jingieit ïa ki jingdawa jong ka jinglong nongshong shnong jong ka hima U Blei. Wat la kam long kajuh, hynrei ka jingïasyriem hapdeng ka jingai ïa ki ïa ka ri da ka jingaiei bad ka jingai jong ka jingpynim ïa ngi da ka jingaiei ka long kaba ïajan bha. La ai ha ngi ïa ka jingai kaba phylla, hynrei ka long kaei kaei kaba ngi lah ban duh noh lada ngim husïar.

`Kumno ki Khristan mynta ki ïakynduh ïa kijuh ki jingeh kiba ïadei kum kito kiba shong ha ka Ri Jingkular? peit Philipi 2:12, Hebru 12:28.`