---
title:  Ka Ri Kum Ka Jingaisngewbha
date:   24/11/2025
---

`Pule Eksodos 3:18; Lebitekos 20:22; Lebitekos 25:23; Jingkheiñ 13:27; Deuteronomi 4:1, 25, 26; Deuteronomi 6:3; and Ki Salm 24:1. Ka ei ka jingïadei ba kyrpang hapdeng U Blei, Ki Israel, bad ka ri Jingkular?`

Ha kaba sdang eh, ïa ka ri la tyrwa ha ka jinglongdoh kum ka dak jong ka jaitbynriew. Da kaba kdew ïa ka jaka ha ka jaitbynriew, la pynbeit ruh ïa ka kam bad ka rukom im jong ka jaitbynriew. Ki mraw ki long ki bym don tynrai bad ki bym dei shano shano ruh ban ïoh bynta; kiwei pat kin leh kmen ïa ki jingmih na ka jingtrei jong ki. Ka jingdon ïa ka khyndew ka mut ka jinglaitluid. Ka jinglong jong ki briew ba la jied ka la ïadei bha bad ka jingshong jingsah jong ki ha ka ri.

Ka la don ka jingïadei kaba kyrpang hapdeng U Blei, ki Israel bad ka ri. Ka Israel ka la ïoh ïa ka ri na U Blei kum ka jingai sngewbha, ym kum ka hok kaba ym lah ban pynduh noh. Ki briew ba la jied ki lah ban long trai ïa ka ri katba ki dang don ha ka jingïadei ha ka jingïateh jutang bad U Yahweh bad ki burom ïa ki hukum jong ka jutang. Ha kiwei pat ki kyntien, kim lah ban ïoh ïa ka ri bad ki jingkyrkhu jong ka khlem ka jingkyrkhu U Blei.

Ha kajuh ka por, ka long kaba shisha ba ka ri ka la ai ïa ka lens jingïohi lyngba kaba ki Israel ki lah ban sngewthuh kham bha ïa U Blei. Ka jingim ha ka ri kan pynkynmaw beit ïa ki ïa U Blei uba ïaineh, uba bat ïa ka jingkular bad uba lah ban shaniah. Ka ri ne ki Israel kin ym don khlem ka jingsdang jong U Blei, uba long ka Tyllong bad ka nongrim jong ka jingdon jong ki. Katba ki Israel ki Dang don ha Egypt, ka wah Nile bad ka rukom pyntuid um, ryngkat bad ka jingtrei shitom, ki la pynbiang ïa ki jingthung kiba ki donkam na ka bynta ka jingim jong ki. Ka Kanaan ka la long kaba pher. Ki shaniah ha u slap na ka bynta ka jingbun ki jingot jong ki, bad dei tang U Blei uba lah ban synshar ïa ka jinglong ka suinbneng. Kumta ka ri ka la pynkynmaw ïa ki briew ïa ka jingshaniah jong ki ha U Blei.

Wat lada ki Israel ki ïoh ïa ka khyndew kum ka jingai sngewbha na U Yaweh, ha kaba kut la sngewthuh, ba U Blei hi u Dang long trai. Kum u trai bashisha jong ka pyrthei baroh kawei (Ki Salm 24:1), U Yaweh u don ka hok ban aiti ïa ka ri ha ki Israel lane ban shim noh ïa ka. Lada U Blei U long u trai jong ka ri, ki Israel bad, da kaba pynïar, baroh ki briew ki long ki nongwei bad ki nongïaid wir, lane ha ka kyntien mynta, baroh ngi long ki nongwankai jong U Blei ha ka ri/pyrthei jong U.

`Ka jingshai ba la ai ha 1 Petros 2:11 bad Hebru 11:9–13, ka mut aiu ïa phi shimet ban im kum u nongwei bad u nongïaid wir uba khmih lynti ïa ka nongbah kaba u nongthaw bad nongtei jong ka u long U Blei hi?`