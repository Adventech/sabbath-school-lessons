---
title:  Long Shlur!
date:   01/10/2025
---

`Pule Joshua 1:7–9. Balei ba ka long kaba donkam eh ïa U Blei ban ïaikren haduh ar-sien ba u dei ban long khlaiñ bad ban long shlur?`

Ka kam ïa kaba la ai ha u Joshua ka i-kumba ka long kaba eh bad ka don shibun ki jingïakob. Ki kynroh jong ki nong Kanaan ki paw kum kibym lah ban jop, bad ïa ki briew jong ka ri la hikai bha ban ïaleh thma. Mar-khongpong, ki Israel, ki briew ba synlar bym don jaka shongneh, kim don wat ki tiar thma kiba la rim tam ruh ban jop ïa ki kynroh ba jrong. Ka history ka ïathuh ïa ngi ba wat ka Egypt, ka ri ba khlaiñ tam ha kito ki por, kam lah ban ïoh ïuhkjat ha Kanaan.

Pynban, ka jingbthah hangne ban long khlaiñ bad shlur kam don jingïadei bad ka mynsiem ne ki buit hïar thma. Ka jingshlur bad ka jingkhlaiñ ka donkam ban ïaineh ha ka jinghikai jong ka Torah bad ki jingbthah kiba dei ban bud ryntih, kiba pynkyrpang ïa ki Israel ha ka jutang bad U Yahweh.

`Pule Ephesos 6:10–18. Watla ïa ngi ym shym la dawa ha kine ki sngi ban trei kam shipai, kumno ngin pynïadei ïa kine ki ktien jingpynshlur kiba la kren ha u Joshua ha ki jingïaleh ba man la ka sngi jong ngi?`

Mynta, ha ka jingpyndep ïa ka mission kaba la pynkhamti da U Khrist sha ki, ki Khristan ki shem ki juh ki jingeh kum ki jong u Joshua; kata ka long, ki dei ban ïaleh-thma bad la ki jong ki jingtlot bakynja-mynsiem bad ka pop, pyrshah ïa ki bor synshar jong ka jingdum jong kine ki sngi ba mynta. Kum u Joshua ki ruh ki donkam ïa ki kular bad ki jingpynthikna da ka jingdon U Khrist “Ha khmih ruh nga nga long ryngkat bad phi ha la ka sngi, haduh kaba wai noh ka pyrthei.” (Matt. 28:20). Da ka jingdon jong U Trai kum U Nongkyrshan ka la biang ban beh noh ïa ka jingsheptieng jong u Joshua, kumta ruh kan long kaba biang ban beh noh ïa ki jingartatien bad ki jingsheptieng jong kine ki sngi.

Ka jingïakob jong ngi mynta ka dei ban ithuh ïa U Trai ha ka rukom kaba biang bha haduh ba ngi lah ban shaniah ha ki jingkular jong U na ka bynta jong ngi. Bad kumta kham palat ban ïa kiei kiei baroh, ngi donkam ïa kata ka jingïadei ba shimet bad U.

`Ka jingkylli kaba donkam eh na ka bynta jong ngi mynta kam dei kaba kham pher ban ïa kaba ha ka por jong u Joshua. Kumno ngi lah ban long kiba ïaineh ha kaei ba ka Ktien jong U Blei ka ong, watla kam long kaba la pdiang da kiba bun bad kam long ruh kaba suk ban leh ïa ki?`