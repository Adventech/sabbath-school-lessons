### Ka Lad Kaba ar: Ka Kitab U Joshua

U Blei uba la pynpaw ha ka kitab Eksodos ba U long U Trai uba ieit Uba, ha ka por ba la buh bad da ki kam badonbor jong u, u la wanrah ïa ka jingpynim bad jingpyllait ïa ki briew jong u (Jen. 15:12-16). Ka jingmih noh na Egypt bad ka jingleit lyngba ïa ka Duriaw Basaw ki long ki jingjia kiba kongsan bad kiba kyrpang — ki kam ba phylla bad ki jingle ba phylla jong U Blei. Ym shym la jia kano kano ka jingjia kaba kham khraw ne kaba kham donburom ha ka histori jong ki Israel hyndai ha shuwa ka Diengphna. Ka long ka gospel, hynrei kat kum u Moses.

U Blei u la mih da ka kambah bad bunsien ïeng ban pyni ïa ka jingsumar bad jingïada jong U ïa ki Hebru, wat hapdeng ka jingphaidien jong ki man ka por. Ka jingisynei jong U ka la palat ïa ka jingsngewthuh bad jingsngew jong ki baroh. Da ka kti ba la kner, U Trai u la ïalam ïa ki briew jong U sha ka jinglaitluid. Ka la long ka jingleh kaba ym pat ju jia mynno mynno ruh. Kane ka jingbud ryntih jong ki jingtrei ba kynja blei kiba khlem khmih lynti ka la long ka jingsdang jong ka jingleit ba la pynthymmai jong ki bad U Blei, ka jingleit na Egypt sha (shaduh) Kanaan.

Wat la u Moses u don ka bynta kaba kongsan ha ka Eksodos, hynrei kane ka kitab kam dei shaphang u Moses hynrei shaphang U Blei — U Blei jong ka jingieit, ka jingshisha, ka hok, ka jinglaitluid bad ka jingmap, U Blei uba ha kaba kut u la leit sha ka diengphna na ka bynta jong ngi. Da kaba pule ïa ka Eksodos, ngi ïoh ïa ka jingpeit kaba kyrpang shaphang kumno U Blei jong ngi shisha U long.

Bad U long kumno shisha? U long U Blei uba la long uba ïaineh ha la ki briew wat hapdeng ka jingbymhok jong ki. U la long beit na ka bynta jong ki, wat haba ki ïaleh pyrshah ïa U. Sa shisien bad sa shisien, U la pyni ïa ki ïa ka jingisynei jong U, da kaba wanrah ïa ka jingpynshlur, ka jingpynbeit bad ka jinghikai ba kynja Blei. Da kaba ïalam ïa ki ha ka rukom kaba bha tam, U kwah ba da ka mon sngewbha, namar ka jingieit ïa U bad ïa ka jinglong jong U, kin mane bad kohnguh, baroh na ka bynta ka jingbha jong ki hi.

U Blei jong u Moses u long U Blei jong ki jingïadei ba jan. Ka jingthmu kaba kongsan tam jong U Blei kam shym la long ban pyndep ïa kaei kaei ne ban pyndep ïa kano kano ka agenda; ha ka jaka kata, ka jingthmu ba kongsan jong U ka long ban thaw ïa ka jingïadei kaba don jingmut bad ki briew ba la jied jong U, ki Israel. U la ïalam ïa ki sha Sinai khnang ban seng ïa kane ka jingïasyllok kaba shongtynrai.

U apostol Paul u hikai ba kaei kaba la jia ïa ki briew U Blei ha ki por ba la leit noh ka long ka jinghikai kaba shisha na ka bynta jong ngi khnang ba ngin ïoh jinghikai na ki jingbakla jong ki bad ban bud ïa U Trai da kaba ïaineh ha duh mynta: “1 Te kine kiei kiei baroh ki la jia ha ki kum ki dak: la thoh te ïa ki ban long ka jingsneng ïa ngi, ha kiba la jia ki jingkut jong ki rta.” (1 Kor.10, 11). Kine ki jingjia kiba la leit noh ki dei ban long ka jingmaham bad ka tynrai jong ka jinghikai kiba ngim dei ban klet ha ngi ha duh kine ki sngi mynta. Ngi dei ban pule ïa ki, ban pule ïa ki bad ban nang na ki, namar wat la ki jinglong jingman ki ïapher katno katno ruh, ki nongrim ba kynja mynsiem kiba don shadien jong ki ki Dang sah kumjuh.

Ka jingthmu jong ngi ban pule ïa ka kitab Eksodos ha kine ki 13 taïew ka long kaba shai. Ïa ka kot la phïah ha ki jingpule lynnong man ka taïew kiba don ki jingjrong bapher bapher (la phïah katkum ka phang khnang ban pynsuk): (1) ka jinglong mraw ha Egypt, ka jingkha ïa u Moses, bad ki 40 snem ba nyngkong jong u Moses (Eksodos 1–2); (2) ka jingpynbna ïa u Moses (Eksodos 3-4); (3) ki jingeh: haba ka jingim ka nang kham sniew (Eksodos 5–6); (4) ki hynniew tylli ki khlam kiba nyngkong (Eksodos 7-10); (5) ka khlam kaba shiphew bad ka jingrakhe ïa ka Niam ka Jinglait (Eksodos 11-12); (6) ka jingpyllait na Egypt bad ka jingïashem ha ka Duriaw Basaw (Eksodos 13-15); (7) ka jingleit lynti sha u lum Sinai (Eksodos 16-18); (8) ka jingai ïa ka Jutang jong U Blei bad ka Shiphew Hukum (Eksodos 19-20); (9) Ka hukum U Blei ka treikam (Eksodos 21-23); (10) ka Jutang ba la pynskhem bad ka nongmuna Jong ka Tabernacle (Eksodos 24-31); (11) ka jingphaidien da u khun masi ksïar bad ka jingkyrpad u Moses (Eksodos 32); (12) Ka jingpynpaw U Blei ïa lade bad ka khmat ba phyrnai jong u Moses (Eksodos 33-34); (13) ka tabernakl ba la tei bad pynkyntang (Eksodos 35-40). Man la ka taïew ngi pynleit jingmut ha ki bynta bad ki jingjia ba kongsan na ki lynnong ba la kdew.

To ai ba U Trai ba isynei jong ngi un kyrkhu ïa ngi katba ngi Dang pule ïa kane ka kot ba donkam kaba pynkynmaw ïa ngi kumno U Blei U kwah ban ïalam ïa ki briew jong U na ka jinglongmraw sha ka jinglaitluid, na ka jingïap sha ka jingim, bad na ka ri khlaw sha ka Jerusalem Bathymmai (Hebru. 12:22).

_U Jiří Moskala u dei u professor jong ka Old Testament exegesis bad theology bad u dean jong ka Seventh-day Adventist Theological Seminary ha Andrews University._