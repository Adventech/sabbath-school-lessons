---
title:  Ka Jingshah Behnoh Ne Ka Jingpynjot Thïaw
date:   28/10/2025
---

`Ïanujor Eksodos 23:28–30; Eksodos 33:2; Eksodos 34:11; Jingkheiñ 33:52; bad Deuteronomi 7:20 bad Eksodos 34:13; Deuteronomi 7:5; Deuteronomi 9:3; Deuteronomi 12:2, 3; bad Deuteronomi 31:3, 4. Kaei ba kine dkhot ki pynpaw shaphang ka jingthmu jong ka jingjop bad ka jingpynjot thïaw?`

Ka jingthmu tynrai jong U Blei ïa ki nong Kanaan kam dei ka jingpynjot thïaw hynrei, ha ka jaka kata, da ka jingbehnoh. Ka jingbishar bniah ïa ki dkhot kiba batai ïa ka rukom ba ki Israel ki hap ban ïa don bynta ha ka thma jong ka jingjop la pyndonkam da kaba kren shaphang ka jingshahknieh, ka jingshahbeh bad ka jingshah pynpra ba la pynlong pyrshaah ïa ki nongshong shnong ha ka Ri Jingkular. Ka group ba ar jong ki kyntien ka pynpaw ba ka jingpynjot bad kaba buh ïa ki Israel kum ka bynta jong ka jingïakren ïa ka jingleh ka thew bunsien sha ki jingthaw ba khlem jingim, kum kita ki long ki jingthoh jong kiba mane bleithaw bad ki tiar ba la aiti sha ka jingpynjot. Ka paw shai, ki jaka bad ki duwan ki long ki jaka pdeng ba kongsan jong ka niam ki nong Kanaan.

Ka thma bakhuid ka long khamtam eh shaphang ka kolshor bad ka imlang sahlang basniew jong ka ri Kanaan. Khnang ba lait na ka jingjakhlai, ki Israel ki la hap ban pynduh pyndam lut ïa kiei kiei kiba pynphrïang ïa ka jingbymhok. Kumta, baroh ki nong Kanaan, bad baroh kito kiba, ha la marwei marwei, ki la ithuh ïa ka jingsynshar jong U Blei ha shuwa ka jingjop, ne wat ha ka por ka jingjop, ki lah ban lait na ka jingwan buhai shnong ki Israel (Joshua. 2:9–14; nujor bad Nongbishar 1:24–26). Tang kawei ka bynta jong ki nong Kanaan kiba la thew sha ka jingpynjot dei kito kiba la kynrïah noh sha ki nongbah ba la kerkut, kiba la ïai bteng ban ïaleh pyrshah ïa ka jingthmu jong U Blei na ka bynta ki Israel, bad ki la pyneh ïa ki dohnud jong ki (Joshua. 11:19, 20).

Kumta, ka mih ka jingkylli: Lada ka jingthmu jong ka jingjop ïa ka ri Kanaan ka long ban beh ïa ki nongshong shnong jong kata ka ri bad ym ban pynjot thïaw ïa ki, balei ki Israel ki hap ban pynïap shibun bah ki briew?

Ka jingbishar bniah ïa ki dkhot Baibl kiba ïadei bad ka jingjop ïa ka ri Kanaan ka pynpaw ba ka jingthmu jong kata ka jingjop ka mut ka jingpynpra ïa ka jingbun paid jong ki nong Kanaan. Kumta, kiba bun ki nong Kanaan, kum u Pharoah jong ka ri Ijipt, ki la pyneh ïa ki dohnud jong ki, kum kita, ki la long kawei ka kolshor ha kata ka rukom ba ka jingpynjot ïa ka kolshor jong ki ka mut bai a ki ruh hap shah pynjot kumjuh.

`Kiei ki bynta ha ka jinglong bad ki jingmlien jong phi kiba dei ban phut bad pynduh jait noh?`