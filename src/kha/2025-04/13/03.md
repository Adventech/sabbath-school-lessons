---
title:  Ha Ka Jingjanai Bad Ha Ka Jingshisha
date:   22/12/2025
---

`Kaei kaba u Joshua u la kyntu sha ki khun Israel ba kin leh (Joshua 24: 14, 15)? Kaei ka jingmut ban shakri ïa U BLei ha ka jingjanai bad ha ka jing shisha?`

Ka jingkyrpad jong u Joshua ka pynpaw shai ïa ka jingshisha ba ki Israel ki hap ban rai, lyngba ka jinglong ba ïaineh ha U Nongthaw jong ki, kin bat ïa ka jinglong kyrpang jong ki bad ban im ha ka ri ne ban jah noh biang sha ka jinglong kawei napdeng kiba bun ki jaitbynriew kiba mane bleithaw, bad ym don shuh kano kano ka jingithuh, jingthmu, ne ka mishon kaba shai. Ka jingjied ka long ka jong ki.

Ka jingkyrpad jong u Joshua ka long ha ki bynta: Ki Israel ki dei ban sheptïeng ïa U Trai bad ban shakri ïa U “Ha ka jingjanai bad ka jingshisha.” Ban sheptïeng ïa U Trai kam mut ka jingim kaba khihwin bad jingbymshngaiñ ha ka jingsngew. Ka kham thew ïa ka jingburom bad jingsheptieng kaba mih na ka jingithuh ïa ka jingkhraw, jingkhuid bad ka jinglong ba bymjukut jong U Blei kaba ym lah ban batai ha kawei ka liang bad ïa ka jinglong rit, jinglong pop bad jinglong ba don ka jingkut jong ngi ha kawei pat ka liang. Ban sheptïeng ïa U Blei ka long ka jingsngewthuh beit ïa ka jingkhraw jong ki jingdawa jong U, ka jingithuh ba Um long tang U Kpa jong ngi uba ha bneng hynrei U Syiem U ba kynja blei jong ngi ruh. Kum kane ka jingsngewthuh kan ïalam sha ka jingim kaba kohnguh ïa U Blei (Lebitekos. 19:14, Lebitekos. 25:17, Deuteronomi. 17:19, 2 Syiem 17:34). Katba ka “jingtieng” ka batai ïa ka jinglong ba shapoh kaba dei ban long ka jinglong jong u Israel, ka jingmih kaba shisha jong ka jingburom ïa U Blei ka long ka jingshakri.

Ka jingshakri kaba la dawa na ki Israel ka paw da ki ar tylli ki kyntien Hebru: “ha ka jingjanai” bad “ha ka jingshisha.” Ïa ka kyntien kaba nyngkong (tamim) la pyndonkam kham bunsien kum ka kyntien ban batai ïa ka jinglong ba janai jong u mrad ba la knïa. Ka kyntien kaba ar kaba batai ïa ka jingshakri jong ki Israel ka long “ka jingshisha,” ne “ka jinglong bashisha” (Hib. ’emet). Ka kyntien ha ka jingmut kaba kyllum ka thew ïa ka jinglong beit bad jinglong sngur. Kham bunsien ka thew ïa U Blei, uba ka jinglong jong u ka long kaba la pynpaw tynrai da ka jinglong bashisha, kaba la pynpaw sha ki Israel.

U briew uba ïaineh u dei u briew uba lah ban shaniah bad ba don ka jingshaniah. Kyrpang eh, u Joshua u kyrpad ïa ki Israel ban pyni ïa kajuh ka jinglong ba ïaineh ha U Blei kumba U Blei u la pyni ha ki briew jong U ha ka jingïaid jong ka histori jong ki. Kam dei tang ka jingbud ryntih shabar ïa ki jingdawa jong U hynrei kaei kaba kyrsoi na ka jinglong kaba shapoh jong ka dohnud kaba khlem kylla. Ka jingim jong ki ka dei ban pynpaw ïa ka jingsngewnguh ïa U Blei ïa kaei kaba U la leh na ka bynta jong ki. Kyrpang eh, ka long ba kumno ma ngi mynta ngi dei ban don ka jingïadei bad U Jisu, kumjuh.

`Kaei ka jingmut ha ngi ban shakri ïa U Trai “ha ka jingjanai” bad “ha ka jingshisha”? kiei ki katto katne kiba pynthut pynwit ha ka jingim kiba ktah ïa ka jingaitilut jong phi sha u Blei?`