---
title:  Laitluid Ban Shakri
date:   23/12/2025
---

Kum u nongïalam uba shisha bad uba ïaineh, u Joshua u burom ïa ka mon laitluid jong ki briew jong u bad u kwah ba ki Israel kin shakri ïa U Trai da ka jingjied laitluid ym da ka jingpynbor. Kata ka la long thik ka jingmut kaba la pynpaw da ka jingpyndonkam ba shongnia ïa ka verb “ba la jied”, (peit Joshua 24: 22). Ha kiwei pat ki dkhot baḥar, “ban jied,” ka batai ïa ka jingjied jong U Trai ïa ki Israel (Deuteronomi 7:6, 7; Deuteronomi 10:15; Deuteronomi 14:2). Ki Israel ki laitluid ban ong “em” ïa U Trai hadien ka jingjied ba kynja-blei ïa ki, hynrei kata kan long kaba khlem jingmut bad ka bym shongnia. Ki Israel ki lah ban ong “em” ïa U Blei bad ki ïai im, lane ki lah ban phaidien noh na U bad kin ym don shuh.

`Kaei ka jingjubab jong ki Israel sha ka jingkyrpad jong u Joshua (Joshua 24: 16-18)? Balei phi tharai ba u Joshua u la ïaleh pyrshah ïa ka jingjubab jong ki ha ka rukom ba u la phai ktien (Joshua 24:19–21)?`

Ha ka jubab kaba shai bha jong ki, ki Israel ki ithuh ba U Blei jong ki kpa tymmen bad jong ki kpa jong ki mynta u long ruh “U Blei jong ngi” (Joshua 24:17, 18), ïa uba ki kloi ban shakri da ka jinglong bashisha khlem da long jingmut. Hadien kum kane ka jingpynskhem kaba khlem jingkylli ïa ka jinglong bashisha jong ki, ngin khmih lynti ïa ki kyntien pynskhem bad jingpynshlur na u Joshua. Hynrei kane kam long kumta. Ka jingïakren hapdeng u Joshua bad ki briew ka shim ïa ka jingkylla kaba khraw ha kaba u Joshua u i kumba u leh ïa ka bynta jong u nongïasaid aiñ jong u ksuid. U kylla na kaba kren shaphang ka jingpynbiang sngewbha jong U Blei ha ki por ba la leit noh sha kaba byrngem ïa ki Israel da ka dur jong U Blei u bym long uba suk ban shakri.

U Joshua u tip ïa ka jingbymskhem jong ka pateng kaba nyngkong, kaba la kular ban kohnguh ïa U Blei ha ki kyntien kiba kum kita (Eksodos 19:8, Eksodos 24:3, Deuteronomi 5:27) hynrei kiba klet ïa ki jingkular jong ki katba ki ktien ki dang don ha ki rmiang shyntur jong ki (Eksodos 32). Kumta, u Joshua, da ka jingkren beiñ, u kwah ban pynsngewthuh ïa ki Israel ïa ki katto katne kiei kiei. Nyngkong eh, ka rai ban shakri ïa U Blei ka long kaba khia bha. Kan hap ban pynwan dur ïa ka jaitbynriew baroh kawei kat kum ka jingpynpaw U Blei. Ki jingkyrkhu jong ka jingbud ïa kata ka thong ki long ka sakhi, hynrei ïa ki jingma kiba mih na ka jingbymkohnguh ruh dei ban sngewthuh pura. Ka jingmap ïa ki pop kam dei ka hok bym lah ban pynduh, ïa ka jinglong briew hynrei ka dei ka kambah jong ka jingaiei U Blei.

Kaba ar, ka rai jong ki Israel ban shakri ïa U Blei ka dei ban long ka rai jong ki hi, ym kaei kaei kaba la pynbor da u nongïalam, wat u Joshua ruh.

Kaba lai, ki Israel ki dei ban sngewthuh ba ki briew kim lah ban shakri ïa U Blei da ka bor jong ki hi. Ka jingshakri ïa U Blei kam long da kaba bud ryntih ïa ki kyndon jong ka jutang hynrei da ka jingïadei shimet bad U Trai uba pynim (ïanujor bad ka Eksodos 20:1, 2; Deuteronomi. 5:6, 7).