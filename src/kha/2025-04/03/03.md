---
title:  U Blei Ba Im Jong Ki Kam Phylla
date:   13/10/2025
---

`Pule Joshua 3:6-17. Kaei ba ka jingkam sha Shiliang kaba phylla jong ka wah Jordan ka ïathuh ha ngi ïa ka jinglong jong U Blei uba ngi shakri?`

Ka jingkam ïa ka wah Jordan la batai ha U Joshua 3:5 da ka ktien Hebru _niphla’ot_, “kambah, kamphylla,” kaba ju kdew sha kaba donbor, kaba palat ïa ka bor mariang kaba leh da U Blei kaba pynpaw ïa ka jinglong kyrpang jong U (Ki Ki Salm 72:18, Ki Ki Salm 86:10). Hadien, ki Isreal ki la pynleit jingmut ha kine ki kam bad, katkum ka jingmih, ïaroh ïa U Trai (Ki Ki Salm 9:1) bad da kaba pynbna ïa U hapdeng ki Ri. (Ki Ki Salm 96:3). Ki khlam ha Egypt (Eksodus 3:20. Mikah 7:15), ka jingkam sha Shiliang jong ka duriaw basaw bad ka jingïalam lynti U Blei ha rikhlaw (Ki Ki Salm 78:12- 16) ïa kaba la niew kum ki kam phylla.

Ki nongthoh jong ka Baibl ki tip bad ki phla ïa ka jingshisha ba U Blei uba la thaw ïa ka pyrthei ym shym la buh pud ne khanglad ha kita ki jingthaw jong U. Ym don kano kano ka bym lah (Hebru. “kaba phylla bha”) ïa U ban pyndep (Jer.32:17). Ka kyrteng ka jong U bad ka jinglong ka jong U ka long kaba phylla (Nongbishar 13:8) U long sha palat ka bor jong ka jingsngewthuh jong ngi.

Kaba long myrpyrshah bad ki blei jong kiwei ki Ri, ki bym lah ban pynim (Ki Ki Salm 96:5. Isaïah 44:8), U Blei jong ka Baibl u dei “U Blei ba im,” Uba trei bad uba im, uba ki nongbud ki jong U ki shaniah ïa U ha ka jingtrei phylla ki jong U na ka bynta jong ki.

U nongïathuhlypa Sekharaïah u pyndonkam ïa ka juh ka jiangbatai (kaba wan na ka juh ka kyntien tynrai kum Niphla’ot) ïa kaba u la ïohi lypa ïa ka lawei jong ka Isreal hadien ka jingshah ringmraw sha Babilon. U ïohi ba ïa ka Jerusalem yn tei biang bad ki briew kiba tymmen kin shong ha ki lynti shnong bad ki khynnah khynthei bad ki shynrang kin ïaleh kai hangta. Kumba ka jingbymngeit jong ki nongshong shnong jong ka, kata ka nongbah ka da pynpaw ïa ki dak jong ka jingpynjot, U Sekharaïah u pynbna: “Kumne u ong U Trai ki paid: “lada kane ka long kaba iphylla ha khmat kita kiba sah na une u paidlang ha kito ki sngi, hato kan long kaba iphylla ha ki khmat jong nga ruh?” ong U Trai ki paid, kumne ong U Trai ki paid: “Hakhmih, ngan pynim ïa la ki briew na ri mihngi, bad na ri sepngi, bad ngan wallam ïa ki, bad kin shong hapdeng ka Jerusalem” Sekharaïah 8:6-8)

`Pule Lukas 18:18-27. Kumno U Jisu u jubad ïa ki synran jong u da kaba pynshlur ban shaniah ha u Blei wat lada ka I kumba ka bym lah long?`