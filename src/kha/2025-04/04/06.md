---
title:  Ka Lad Kaba Ar Kaba Bha Tam
date:   23/10/2025
---

`Pule ïa ka Kitab Eksodos 17:7-13 bad U Joshua 6:15-20. Kiei ki jingïasyriem kiba phi shem, hapdeng kine ki ar tylli ki jingïathuhkhana shaphang ka thma? Bad Kumno ki ïapher?`

Ka sien kaba nyngkong ba ki Israel ki la ïaleh thma hadien ka jingmih na Ijipt, la thoh ha ka Eksodos 17, ha kaba ki Israel ki la ïada ïalade na ki Amalek. Ki Israel ki la sakhi ïa ka bor ba khraw tam jong U Blei ha baroh ar ki bynta, kaba nyngkong ha kaba pynshitom ïa ki nong Ijipt bad kaba ar ha kaba ïalam ïa ki Israel sha ka jinglaitluid. Ngi la ïohi ba ka jingthmu ba nyngkong jong U Blei ïa ki Israel kam shym la kynthup ïa ka jingïaleh pyrshah ïa kiwei pat ki briew (Eksodos 23:28, Eksodos 33:2). Hynrei tang hadien khyndiat por ba la pyllait ïa ki na Ijipt, ki Israel ki la sdang ïa ka ban khñium ha lynti (Eksodos. 17:3), wat ban buh jingkylli ïa ka jingdon U Blei hapdeng jong ki. Dei ha kane ka khyllipmat ba ki Amalek ki la wan ban ïaleh pyrshah ïa ki Israel. Kane kam shym la long da kaba shu jia ryngkhat. U Blei u la shah ïa ki Amalek ban hïar thma ïa ki Israel khnang ba ki Israel kin nang ban shaniah pat ha U.

Khlem da kheiñ ïa ki nongrim jong U, U Blei U wan hïar ha ka kyrdan ha kaba ki briew ki long, bad U da ïai khot biang ïa ki sha ka jingthmu kaba bha tam lane kaba shisha: kata ka dei ka jingshaniah kaba pura bad kaba khlem jingartatien ha ka jingïarap ka jong U Blei. Ha ka jingshisha, ïa ka hukum shaphang ka thma (Deuteronomi 20) la ai tang hadien ki 40 snem jong ka jingshem ha ka ri khlaw, kaba la mih ruh na ka jingbymngeit jong ki Israel. Ki jinglong jingman kiba thymmai, ki la dawa ïa ki buit kiba thymmai, bad dei tang hangta ba U Blei u la dawa na ki Israel ban pynduh pyndam noh syndon ïa ki nong Kanaan (Deuteronomi. 20:16-18). Nalor ka jingshisha ba ka thma ka la kylla long ka jingdonkam ïa ki khun Israel, ka la kylla long ruh ka jingtynjuh ïa ka jingïaineh ka jong ki ha U Trai. **U Blei um shym la iehnoh ïa ki, hynrei u la ailad ïa ki ban sakhi ïa ka bor jong U** da kaba mad ïa ka jingshaniah ba pura ha U.

Ka jingïashim bynta jong ki Israel ha ka jingjop, ka paw shai na ka jingpynkut ha ka kitap u Joshua ha kaba kut jong ka kot. Hangne la ong ba ki Kanaan ki la ïaleh pyrshah ïa ki Israel (Joshua. 24:11). Katba ka jingkhyllem jong ki kynroh jong ka Jerikho ka long ka jingmih na ka kambah ka jong U Blei, ki Israel ki la hap ban ïashim bynta shitrhem ha ka thma bad ïakynduh ïa ka jingpyrshah kaba shyrkhei jong ki nongshong shnong jong ka nongbah.

Ka jingïashim bynta jong ki Israel ha ka thma da kaba pyndomkam ïa ki tiar thma, ka la kylla long ka lad ban pynroi ïa ka jingbym shaniah ka jong ki ha U Yahweh. Hynrei, la ju pynkynmaw ïa ki briew (Joshua 7:12, 13; Joshua 10:8) ba ka jingmih jong kawei pa kawei ka thma ha kaba kut ka shong ha ki kti U Trai, bad tang kawei ka lad ban lah pynpaw ne pynthikna ïa ka jingjop ka dei lyngba ka jingshaniah ne ka jingbym shaniah ha ki kular jong U Trai ym ha ka jingbun ki shipai ïaleh thma. Ka jingjied ka long jong ki hi.