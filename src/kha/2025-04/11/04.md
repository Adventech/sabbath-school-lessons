---
title:  La Ktah Da Ka Mynnor
date:   09/12/2025
---

`Pule Joshua 22:13–15 sa shisien, hynrei mynta ha ka jingshai lyngba ka Jingkheiñ 25. Balei ki Israel ki jied ïa u Phinehas kum u khlieh ba laphah sha ki ar jait shiteng?`

Shuwa ban ai burom pura ïa ki khubor jong kaei kaba lah ban shim kum ka jingpynbna ïa ka jinglaitluid, ki khyndai jait shiteng, kiba la thoh arsien kum “ki khun jong u Israel,” ki phah ïa ka kynhun ban pynshai ïa ka jingthmu bad jingmut jong ka duwan. Ka kynhun ki nongmihkhmat ki kynthup ïa u Phinehas, u khun jong u Eleasar u rangbah lyngdoh, u ban shimti ïa ka jaka jong u Eleasar hadien ka jingïap jong u (Joshua. 24:33). U Phinehas u la dep ban ïoh katto katne ka jingshai kum u lyngdoh uba la pynkut noh ïa ka jingïalam bakla jong ki Israel ha Baal Peor (Jingkheiñ 25).

“Te haba U Phinehas, u khun U Eleasar, uba u khun U Aaron lyngdoh, u la ïohi ïa kata, u la mih joit napdeng uta u paidlang, bad u la shim ïa u sum ha la ka kti; bad u la bud nadien uta u briew uba kynja Israel hapoh ka ïingjaiñ, bad u la sum lyngba ïa ki baroh arngut, ïa uta u briew keiñ uba kynja Israel, bad ïa kata ka kynthei lyngba na ka kpoh jong ka. Te kumta la pynsangeh ïa ka jingïapthem na ki khun Israel.” (Jingkheiñ 25:7, 8.)

U Phinehas u la don shisha katto katne kabor ktah. Kiwei pat ki nonglam khubor ki long ki nongmihkhmat jong ki khyndai jait shiteng shaphang sepngi jong ka Jordan, uwei pa uwei u long u khlieh jong kawei ka longïing na ka jait (uba thew beit, “u khlieh jong ka ïing u kpa jong u”), hapoh ki jait Israel.

Ka kynhun jong ki nongmih khmat ki la plie ïa ka jingmudui jong ka jinglehbeiñ bad jingleh pyrshah da ka rukom ïathuhlypa kaba thikna “kumta ka ong.” Ka jingpynïapher hangne ka long ba ym dei U Trai uba kren hynrei “ka jingïaseng U Trai baroh kawei” (Joshua 22:16, NKJV). Ki pynmih ïa ka jingkynnoh ba ki Israel ki la leh ïa ka jingleh palat, ka jingleh thok bad ka jingleh pyrshah. Ka kyntien “jingpalat” ka dei kajuh ka ktien Hebru kaba la pyndonkam ban batai ïa ka pop u Akhan (Joshua 7:1) bad ka paw bunsien ha ki san tylli ki kitab ba nyngkong jong u Moses (kum ka nuksa, Lebitekos 5:15; Lebitekos 6:2; Jingkheiñ 5:6, 12). Ki nuksa jong u Akhan bad u Baal Peor ki long kum ki nuksa: kawei na ka bynta ka jingleh thok bad kawei pat na ka bynta ka jingleh pyrshah. Ki pynpaw ruh ïa ka jingtieng jong ki khyndai jait shiteng ba ka jingleh ban tei ïa ka duwan khlem jingbit kan ïalam sha ka jingphaidien, ka jingmane bleithaw bad ka jingleh sang, kaba pynlong ïa ka jingbitar U Trai halor ka jaitbynriew Israel baroh kawei.

`Baroh ngi don ki jingjia kiba sniew ha ki por ba la leit noh ki ban pynwan dur ïa ka rukom leh jong ngi ïa ki jingjia kiba kum kine ha ki por ban wan. Kumno ka jingaiei U Blei kan ïarap ban pynthikna ba ki jingjia ba sngewsih jong ngi kiba la leit noh kim pynbeit ïa ka rukom leh jong ngi ïa ki para marjan jong ngi ha kane ka juk mynta?`