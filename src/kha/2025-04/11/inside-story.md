---
title:  Ka Jingïathuhkhanna Kaba Jia Shisha
date:   12/12/2025
---

### Ka Mishon: Ka Kti baïarap jong U Blei

_Da: Andrew McChesney_

U Kim Sun u la sngewkmen ban shah phah sha kawei ka jaka ba kyndong jong ka ri Philippines ban shakri kum u mishoneri 10 bnai ryngkat bad ka kynhun 1000 Missionary Movement. Hynrei u la pyrkhat kumno un pynlut ïa kita ki 10 bnai. U la kynmaw ba u la ïaleh pyrshah bad ki kmie ki kpa jong u shaphang ka Baibl haduh san snem bad um shym la poi shano shano ruh. Mynta u la don tang 10 bnai.

Katba u dang duwai, u pyrkhat, “Lada ngan wanrah shwa ïa ka Baibl, lehse ki briew kin kyntait ïa ka kum ki kmie ki kpa jong nga. Lehse nga donkam shwa ban pyni ha ki ïa ka jinglong U Jisu.”

U Sun u la rai ban nym ïathuh hano hano ruh ba u dei u mishoneri. Um shym la ïathuh ïano ïano ruh shaphang ki jinghikai jong ka baibl. U la shu pynlong paralok haduh lai bnai.

Ynda u la poi ha ka shnong nongkyndong ha kaba un shong, u Sun u la leit jngoh ïa kawei pa kawei ka ïing kiba don 20 haduh 30 tylli ki ïing ban tyrwa ban ïarap ïa ki para marjan thymmai jong u.

“Phi donkam jingïarap ha kano kano ka kam?’’ u la kylli ïa ka kynthei ha ïing kaba nyngkong. “Nga kwah ban shakri ïa phi Sngewbha pyntip ïa nga kumno nga lah ban ïarap.”

Ka la pdiang da ka jingkmen ïa ka jingtyrwa babha jong u Sun.

Ka khubor jong u para marjan thymmai uba ïarap ka la saphrïang na kawei ka ïing sha kawei pat ha ka dong. Ym slem la wan ki briew ter ter kiba donkam ne kwah jingïarap. Ka kynthei kaba nyngkong eh kaba u la leit jngoh ïa ka ïing jong ka ka la ai bam ïa u da ka jingsbun katba u dang ïarap ïa 17 ngut ki briew ha ka dong ha kata ka sngi kaba nyngkong.

Katba u Sun u dang ïaid sha la ïing, u la sngew thait. Hynrei u la pyrkhat, “Nga dei u mishoneri!”

U Sun u la don shen ka thup kaba jrong jong ki kyrteng jong ki briew ban leit jngoh kiba kwah ïa ka jingïarap jong u. Naduh ka sngi Nyngkong haduh ka sngi ba hynriew, u la leit jngoh ïa ar tylli ki ïing ha ka por mynstep bad ar tylli ha ka por janmiet.

U la shem ruh da kiwei pat ki lad ban long paralok bad ki nongshong shnong. U la thung riewhadem bad u la ai ïa ki. Haba ki briew ki kylli katno ki don kam ban siew, u jubab, “Ym don kam ban siew ei ei! U riewhadem u wan na U Blei. U Blei u la siew na ka bynta jong phi.” Shisien, u la ïohi ïa uwei u khynnah uba don ka jingpang ha ka kjat jong u, bad u la sumar ïa kata ka jingpang da ka dawai tah. Ynda ka jingpang ka la koit pura hadien katto katne sngi, ki kmie ki kpa ki la wan sha u bad ki la kylli, “Kumno ngin aiñguh ïa phi?”

U Sun u la shakri ïa ki nongshong shnong khlem da pynpaw ïa lade kum u mishoneri haduh lai bnai. Kam shem la long ka barieh; ym don ba kylli ïa u. U la duwai ha ki lai bnai ki ban wan hadien.

U Kim Sun u dei u nongïarap jong ka seng 1000 Missionary Movement, kaba ïa ka jaka treikam jong ka ha Silang, Philippines, la tei da ka jingïarap jong ka jingkynshew khatlai Sabbaton jong u snem 1996. Pule shuh shuh ha ka taïew ban wan.