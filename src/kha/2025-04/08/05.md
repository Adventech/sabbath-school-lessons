---
title:  U Riewshlur Uba Sngewrit
date:   19/11/2025
---

Ki thup ba jrong jong ki kyrteng jong ki jaka, kiba pynlong ki dak ha ki pud jong ki jaka ba la aiti ha ki jait Israel, la buh jingthoh da ka kaiphod jong ka jingai jaka sha ki arngut ki riewshlur, u Kaleb bad u Joshua, jong u nongpeit bniah u nongwat bniah ba nyngkong. U Kaleb u la ïoh nyngkong ïa la ka jingïoh pateng, katba u Joshua pat u la ïoh khadduh. Haduh kane ka por, u Joshua u la ai bynta ïa ka ri ha ki jait Israel; mynta ka la dei ka por ba ki paid Israel kin aiti noh ïa u Joshua ïa ka bynta pateng jong u.

`Pule Joshua 19:49-51. Kiei ki jingai jingmut ba shisha ba u nongïalam bakhraw jong ki Israel uba la sam ïa ka ri bad u la ïoh ïa ka pateng jong u khatduh eh?`

Ka shnong kaba u Joshua u ïoh ka long ka Timnath-serah, ka kyrteng kaba la pynlong da ki ar tylli ki kyntien. Kaba nyngkong, ka Timnath, ka mih na ka verb (manah) kaba ka jingmut jong ka ka long ban kheiñ ne ban aiti, bad ka mut ka bynta ne ka jaka. Ïa ka kyntien kaba ar ka ba la shim na ka verb Hebru (_seracḥ_), bad ka mut kaba palat lane kaba sah tam (ïanujor bad Eksodos. 26:12). Ïa ka kyrteng jong ka nongbah u Joshua lah ban pynkylla kum ka bynta kaba sah tam ne ka jaka kaba dang sah.

Ka kyrteng jong ka nongbah kaba u Joshua u la jied na kaei kaba la sah tam ka sakhi ïa ka jinglong ba donburom jong u nongïalam ba ar jong ki Israel. Nyngkong eh, u ap haduh ba ki briew baroh kin da ïoh la ka bynta. Nangta, u Joshua um shym la jied ïa kawei na ki jaka ba bun briew jong ka ri ne ki nongbah kiba itynnad tam kum ka pateng jong u hynrei ïa ka nongbah kaba rit, ne lehse ïa ki jingjot jong ka, khnang ban tei pat ïa ka da ki jingtrei kiba eh (ïanujor bad Joshua. 19:50).

Nalor kata, ka Timnath-serah ka don hajan Shiloh, hajan ka jaka kyntang, kaba pyni shano ki jingthmu ba kongsan jong u Joshua ki don bad shano ka dohnud jong u ka la shah teh. Hooid, hadien ba la ïalam ïa ka jaitbynriew Israel kaba dang kha thymmai sha ka Ri Jingkular, bad, da ka jingïarap U Blei, la pynskhem ïa ka pateng jong kawei pa kawei ka jait bad ka longïing, yn ym shym la pyrshah ïa ka jingdawa jong u Joshua ïa ka jingïoh ïa ka bynta pateng kaba kham itynnad. Hynrei, u Joshua u la sngewhun ban im ka jingim kaba suk da kaba pynleit jingmut ha kaei kaba kongsan tam, kumta u la pynpaw ïa ka jingduwai kaba la pynpaw hadien da u Dabid: “Ïa kane kawei nga la kyrpad na U Trai, ïa kata ngan ïawad; ba ngan ïoh shong ha ka ïing U Trai baroh ki sngi ka rta jong nga, ïa kaban khmih ïa ka jingitynnad U Trai, bad ban ïakylli ha ka templ jong U. (Ki Salm 27:4).

`Kiei ki jinghikai kiba phi lah ban ïoh na ka bynta ïalade ha kaba ïadei bad ka jinglong jong u Joshua? Kumno phi lah ban pyndonkam ïa ka ha lade mynta?`