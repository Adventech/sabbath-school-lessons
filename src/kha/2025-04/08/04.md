---
title:  Ka Bor Jong Ka Nongmuna
date:   18/11/2025
---

`Pule Joshua 15:16–19, Ki Nongbishar 1:13, and Ki Nongbishar 3:7–11. Kiei ba kine ki jingïathuhkhana ki ïathuh ïa phi shaphang ka bor jong ka nuksa? Kumno ia ka jinglong jong u Kaleb lah ban pynmih biang ha ka pateng jong ki ba kham samla?`

Ha kane ka bynta, u Kaleb u tyrwa ïa ka khun jong u, ka Akhsah, ban shongkurim ïa uta uba jop ïa ka Debir. U Othniel u jop ïa ka nongbah bad u ïoh ïa ka kti jong ka Akhsah. Kane ka jingïathuhkhana ka long kaba kongsan namar, sa shisien, la pynpaw ïa ka jingshlur, ka jingngeit bad ka jinglong ba kloi jong u Kaleb ban shim ïa ki jingeh.

Ka pyni ruh ba ka pateng kaba hadien jong ki Israel ka la bud ïa ka nuksa jong kine ki Ratbah jong ka jingngeit, u Kaleb bad u Joshua. Katba ki pateng kiba la kham rangbah ki la sangeh noh ïa ka jingshakri jong ki, ka don ka pateng kaba thymmai kaba la pynkhreh ban ïakynduh ïa ki jingeh bad ban ïai bteng ban pyndep ïa ka jingthmu U Blei na ka bynta ki Israel.

Ha kata ka rukom kaba ym dei kat kum ka ka jingkyrpad jong u Kaleb ïa u Joshua, “To ai ha nga ïa kane ka ri lum,” ka Akhsah, kaba la pynshlur da u tnga jong ka, ka pyni ïa kajuh ka jingngeit bad ka jingkut jingmut kaba u kpa jong ka u la pyni. Lyngba ka jingkut jingmut bad jingshlur jong ka, ka Akhsah ka bteng ïa u laiñ jong ka nuksa jong u Kaleb shaphang ka jingpyndep ïa ka jingkular ban ïoh ïa ka ri.

Hooid, ka ri ka long ka jingai na U Yahweh sha ki Israel, hynrei ki Israel ki dei ban shim ïa ka da kaba dawa ïa ki jingkular U Trai da ka jingngeit bad jingshlur. Ka jingkut jingmut jong ka Achsah ka long ka syrngiew ïa ka jingïaishah jong kito ki kynthei ha ki Gospel ki bym shah pynphai kylla ha u paidbah ne ki synran bad kin ym shah rem tad haduh ba kin da ïoh ïa ka jingkyrkhu U Jisu na ka bynta jong ki bad ïa la ka ïing ka sem.

`Pule Lukas 18:1-5. Kaei ka jinghikai kaba don hangne na ka bynta jong ngi?`

`Kaba ai pateng ïa ka sharak jong ka jingngeit sha ka pateng ban wan ka long kaba kongsan bha ban pyndep ïa ka mishon kaba U Blei u la aiti ha ngi. Pyrkhat ïa ki jingeh ban pynïar ïa ka jingngeit sha ka pateng ban wan, ha kawei ka liang, bad shaphang ki lad ki lynti ïa ki samla ban shim ïa ka jingkitkhlieh kaba kham bun ha ka kam U Blei, ha kawei pat ka bynta. Kaei kaba ngi lah ban leh ban pynsuk bad pyntbit ïa ki samla ban shimti ïa ka jinglong nongïalam kaba riewblei? Katno ka long kaba kongsan ka nuksa jong ngi ha kane ka jingtreikam?`