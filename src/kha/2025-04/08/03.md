---
title:  Ai Ïa Nga Ïa Kane Ka Ri Lum
date:   17/11/2025
---

`Pule Joshua 14:6–14, Jingkheiñ 14:24, Jingkheiñ 32:12, Deuteronomi 1:36, and Lukas 6:45. Kumno phi lah ban batai ïa ka jinglong jong u Kaleb bad u Joshua? Kaei ka jingmut ban bud pura ïa U Trai?`

U Kaleb um ju klet ïa ka jingkular kaba U Trai U la ai ha u lyngba u Moses: ba un rung sha kata ka ri ha kaba ki kjat jong u ki la ïaid (Jingkheiñ 14:24). Hadien sawphew snem, u kdew ïa la ka jong ka kaiphod shaphang ka ri kum ka ktien “kumba ka la don ha ka dohnud jong nga” (Joshua. 14:7,). Ka kaiphod jong u ka long katkum ka jingngeit jong u ba, da ka jingpynïaid bad jingïarap U Blei, ki Israel kin lah ban jop ïa ka ri.

Ha ka jingïapher na ka jingïathuh jong kiwei pat ki shiphew ngut ki nongsyntiat, kiba la pynmih ïa ka jingtïeng hapdeng ki Israel, u Kaleb u la pynpaw ïa ka jingshaniah bad jingaiti lut ha ka jingkular U Trai. Ka kyntien Hebru, kaba mut beit “Nga la bud naduh haduh ïa U Trai” (Joshua. 14:8), ka long lehse ha ki ktien kiba lyngkot jong ka jingmut kaba jrong: “Ka dohnud jong nga ka la bud pura ïa U Trai,” lane “Nga la pyndap ïa la ka dohnud ban ïaid hadien/nadien U Trai.” Ha ka jingïapher na kiwei pat kiba ïaid nadien ki blei nongwei bad ki bym bud pura ïa U Trai, ka dohnud jong u Kaleb ka la aiti lut ha U Trai.

Ïa kajuh ka jingong hadien la ïai ban arsien, kaba pynksan ïa ka jinglong ba ïaineh jong u Kaleb (Joshua. 14:9, 14). Ka jingpynpaw dur jong u hi ka ïadei bad kata kaba U Trai hi U la khot ka “mynsiem kaba pher” (Jingkheiñ 14:24, NKJV) kaba pynïapher ïa u Kaleb na kiwei pat ki shiphew ngut ki nongsyntiat. Wat ha ka rta kaba 85 snem, u la ïai bteng ban long ka nuksa ïa kaei kaba U Trai u lah ban pynurlong lyngba ki briew kiba ka dohnud jong ki la aiti lut ha U bad ha ka kam jong U.

U Kaleb u sngewthuh ba ka jaka kaba kawei pa kawei ka jaitbynriew kan sa ïoh ha kaba kut ka long kaba ïadei dur beit bad katno ki nud ban dawa ïa ki jingkular jong U Trai bad katno ki kloi ban ïaid da ka jingngeit ïa kata ka ri. Ki jingkular U Blei kim long kiba pyndep da lade hi, ha ka jingmut ba ki urlong khlem da kheiñ ïa ka mon jong ngi. Hynrei ki dawa ïa ka jingngeit ryngkat bad ka jingleh kaba skhem. Ka kyntien Hebru ’ulay, “lehse” (Joshua. 14:12), ka lah ban pynpaw ïa ka jingtïeng bad jingartatien, hynrei bunsien ka pyni ïa ka jingkyrmen bad ka jingkhmih lynti ba kaei kaei kaba bha kan jia (Jenesis. 16:2; Jingkheiñ 22:6, 11; Jingkheiñ 23:3).

`Kiei ki jingïakylliang, wat ki jingïakylliang kiba “rit”, kiba long ki jait jingleh kiba lah ban khanglad ïa ngi ban bud pura ïa U Trai?`