---
title:  Ka Jingïaineh
date:   16/11/2025
---

`Pule Jingkheiñ 13: 6, 30-32 bad Joshua 14: 6,14, Uei u Kaleb? Kaei ka jaka jong u ha pdeng ki pait Israel?`

Ka kyrteng u Kaleb ka wan na ka ktien Hebru Kaleb, “Ksew,” kaba paw ha ka Testament Barim, barabor ka long ha ka jinglong kaba sniew. Hynrei, Kaleb la pyndonkam ha ki shithi bad ki jingrwai kiba shabar jong ka Baibl ban pynpaw ïa ka jingkut jingmut, ka jinglong shlur bad ka jinglong bashisha jong u shakri ïa la u kynrad. Ha kane ka bynta, u Kaleb u la long uba ïaineh ha la ka kyrteng, u da pyni ha ka jingim jong u baroh kawei ïa ka jinglong ba ïaineh bym lah pynkhih ha UTrai jong u.

`Ka ong aiu shaphang u Kaleb ba u kloi ban kren ïa la ka jong ka jingmut wat la kiba bun ki nongsyntiat ki don ka jingmut kaba pher bak-ly-bak, bad ki briew Israel ki la byrngem ïa u ban pynïap? Peit Jingkheiñ 14:6-10, 21-25; Jingkheiñ 26: 65; Jingkheiñ 32:12.`

Pyrkhat ïa kine ki nongïalam Israel kiba kongsan, kiba im ha kajuh ka por bad u Joshua bad u Kaleb: U Shammua, u Shaphat, u Igal, u Palti, u Gaddiel, u Gaddi, u Ammiel, u Sethur, u Nahbi bad u Geuel. Hato kine ki kyrteng ki i kum kiba la tip bha?

Da shisha kam long kumta.

Balei? Namar ki dei ki kyrteng jong kiwei pat ki shiphew ngut ki nongsyntiat ba la phah da u Moses ban peit ïa ka ri Kanaan. La klet noh ïa ki namar ba ki kyrteng jong ki kim shym la long kiba bit ban kynmaw. Ka kaiphod kaba ki la wanrah ka la pyni ïa ka Ri Jingkular kum kaba ym lah ban jop. Ki la ïohi ïa lade kum ki puit haba ïanujor bad ki riewkhlaw kiba shong ha ki katto katne ki jaka jong ka ri, bad ïa ki dohnud jong ki ki la pynlwet da ka jingtïeng “bym lah ban jop” ïa ki kynroh jong ki nongbah ba la ker kut ha Kanaan.

U Kaleb, kum uba kham rangbah na ki arngut ki nongsyntiat kiba la wanrah ïa ka khubor kaba bha, u shim ïa ka lyngkor ban pyni ïa kawei pat ka lad: ka jinglong jong ka jingngeit. U la kloi ban kren na ka bynta kaei kaba u tip ba ka long kaba dei, wat hapdeng ka jingpyrshah, wat ha khmat ka jingïap kaba lah ban jia: “Te ka jingïalang baroh kawei ka la ong ban lynthem maw ïa ki” (Jingkheiñ 14:10, NKJV).

`Kaei kaba phin leh haba kiba bun ki briew sawdong jong phi ki i kumba ki don ka jingmut kaba pher, kaba ïa pyrshah ïa ki jingngeit ba skhem jong phi?`