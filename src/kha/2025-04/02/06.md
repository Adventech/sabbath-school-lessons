---
title:  Ka Jingaiei Kaba Pynlyngngoh
date:   09/10/2025
---

`Pule Joshua 9:21–27. Kumno ka jingpynbeit jong U Joshua ka la pynïasoh ïa ka hok bad ka jingaiei?`

Wat lada ki paid Israel ki la kwah ban hïar thma ïa ki nong Gibeon, ym shym la shah ban beh ïa ki namar ka jingsmai ba la smai da ki nongsynshar ha ka jingïalang. Ki nongïalam Israel ki la leh kat kum ka nongrim jong ka jingsmai, katba kam don ka jingleh bakla ne ka jingthmu ban leh kam sniew (Nongbishar 11:29-40), ka long kaba la teh, wat lada ka ïalam sha ka jingsngewsih jong u ba marwei shimet.

Ha ka Testament Barim, ïa ka jinglong ba phikir shuwa ban pynlong ka jingsmai bad ban pyndep ïa la ka jong ka jingsmai la ïohi ba ki long ki jinglong babha jong kiba riewblei (Ki Salm 15:4; Ki Salm 24:4; Ekl 5:2, 6). Namar ba ïa ka jingsmai la leh ha ka kyrteng U Trai U Blei jong ki Israel, ki nongïalam kim lah ban pynkylla ïa ka.

Da ka jingsmai kaba tlem kaba la shim da ki nongïalam Israel, ïa ka lawei jong ki Israel ha ka jingïadei jong ka bad ki nong Gibeon kaba ym lah shuh ban pynïakhlad. Ha ka jingshisha, lyngba ka jingïathuh ïa ka kam ba trei jong ki kum ki nongpom dïeng bad ki nongkit um na ka bynta ka ïing U Blei (Joshua 9:23), ki nong Gibeon ki la kylla long shi bynta jong ka kynhun mane Blei jong ki Israel. Ka jubab u Joshua, kaba ïapher na ka rai jong ki nongsynshar Israel, kaba la hukum ïa ka jinglong mraw ïa “ka jingïaseng baroh” (Joshua 9:21,), ka la pynkylla ïa ka jingtim sha ka jingkyrkhu kaba lah ban long na ka bynta ki nong Gibeon (ïanujor bad 2 Samuel 6:11).

Ka histori kaba bud hadien jong ka Gibeon ka sakhi ïa ki jingmyntoi ba ha khlieh ha ka niam kiba ka nongbah ka lehkmen, bad kumjuh ruh ïa ka jinglong bashisha jong ki ïa ki briew U Blei. Ka jingkular ba la shim da ki Israel ka la sah ha ka jaka jong ki pateng bynriew, kumta haba ki Israel ki la wan phai na ka jinglongmraw ha Babilon, ki nong Gibeon ki la long napdeng kito kiba la ïarap ban tei pat ïa ka Jerusalem (Nehemïah 7:25). Ki jingleh jong ki kin don ki jingmih kiba bha bymjukut hynrei tang namar ka jingaiei jong U Blei.

Kaei kaba lah ban jia lada ki nong Gibeon ki la pynpaw ïa la ka jong ka jinglong bad pan jingisynei kumba la leh ka Rahab? Ngim tip, hynrei ngim lah ban kyntait ïa ka jinglong ba wat ka jingïamir jingmut bad ka mon U Blei ruh ka lah ban pynlong ïa ka jingpyllait ïa ki nong Gibeon na ka jingpynjot. Ka jingthmu ba khatduh jong U Blei kam dei ban pynshitom ïa ki nongpop hynrei ban ïohi ba kin kylla kaba mut bad ban ai ïa ki ïa ka jingisynei jong U (ïanujor bad Esekial 18:23 bad Esekial 33:11). Ka jingleh thok jong ki nong Gibeon ka hap ban shim kum ka jingkyrpad ïa ka jingisynei U Blei, ïa ka jinglong ba sbun bad ba hok jong U. Dei ka jingbym kwah jong ki nong Kanaan ban kylla bamut bad ka jingbym kohnguh jong ki ïa ki jingthmu U Blei kaba la pynlong ïa ka rai ban pynduh jait ïa ki (Jenesis 15:16). Ïa U Blei u la burom la ïa ka jingithuh ïa ka jinglong ba halor jong U da ki nong Gibeon, kumjuh ruh ïa ka jingkwah jong ki ïa ka jingsuk ban ïa ka jingïaleh pyrshah, bad ka jingkwah jong ki ban iehnoh ïa ka jingmane bleithaw bad ban mane tang ïa U Blei Uba shisha.