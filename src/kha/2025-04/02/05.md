---
title:  Ki Jingñiewkor Ba Ïa Pyrshah
date:   08/10/2025
---

`Pule Joshua 9:1–20. Kiei ki jingïasyriem bad ki jingïapher ha pdeng kine ki artylli ki jingïathuhkhana jong ka Rahap bad ki nong Gibeon? Balei ba ki long kiba kitjingmut?`

Kane ka lynnong jong u Joshua ka sdang da kaba pyntip ïa ngi ba ki syiem Kanaan kiba ju synshar ïa ki nongbah-ri kiba rit ki la rai ban thaw ïa ka kynhun synrop pyrshah ïa ki Israel. Ka jingïapher ka long, ba ki nongshong shnong jong ka Gibeon ki la rai ban pynlong ïa ka jutang bad ki Israel.

Khnang ha ka ban shukor ïa ki Israel ban ïateh jutang bad ki, ki nong Gibeon ki pyndonkam ïa ka buit ban long ki nongkit khubor na ka ri nongwei. Kat kum ka Deuteronomi 20:10–18, U Blei u la pynlong ka jingïapher hapdeng ki nong Kanaan bad ki briew kiba shong shabar ka Ri Jingkular.

Ïa ka kyntien ba la pynkylla kum “da ka buit” ne “da kaba sïanti” lah ban pyndonkam da ka jingmut kaba bha, kaba pyni ïa ka jingsïan bad jingstad (Proberb. 1:4; Proberb. 8:5, 12), lane kaba mut kaba sniew, kaba mut ïa ka jingthmu ban leh kam sniew (Eksodos 21:14, 1 Samuel 23:23, P). Ha ka jingjia bad ki nong Gibeon, shalyndet jong ka jingshukor jong ki ka don ka jingthmu ban kham duna ka jingpynjot bad ban ïada ïa lade.

Ka jingkren jong ki nong Gibeon ka long kaba ktah bad ïasyriem bad ka jong ka Rahab. Baroh ar ki pdiang ïa ka bor jong U Blei jong ki Israel, bad baroh ar ki pdiang ba ka jingjop jong ki Israel kam dei tang ka jingleh jong u briew. Ka jingïapher na kiwei pat ki nong Kanaan, kim ïaleh pyrshah ïa ka jingthmu jong U Yahweh ban ai ïa ka ri ha ki Israel, bad ki kam ba U Trai hi U beh noh ïa kine ki jaitbynriew ha khmat ki Israel. Ki khubor jong ka jingpyllait na Ijipt, bad ki jingjop halor u Sihon bad u Og, ka pynlong ïa ka Rahab bad ki nong Gibeon baroh ar ban wad jingïateh lok bad ki Israel. Hynrei ha ka jaka ban pdiang pura ïa ka jinglong ba kloi jong ki ban aiti noh ha U Blei jong ki Israel, kumba ka Rahab ka la leh, ki nong Gibeon ki pyndonkam da ka buit pynthame ha ki jingïakren jong ki.

Ka hukum u Moses ka la buh ïa ki lad ban tip ïa ka mon U Blei ha kum kine ki khep (Jingkheiñ 27:16-21). U Joshua u la dei ban wad bniah ïa ka mon U Trai bad ban kiar na ka jingshukor jong ki nong Gibeon.

Ka nongrim ba kongsan jong u nongïalam ba kynja blei, bad jong uno uno u nongïalam Khristan, ka long ban wad ïa ka mon U Blei (1 Khronikl 28:9, 2 Khronikl. 15:2, 2 Khronikl. 18:4, 2 Khronikl. 20:4). Da kaba lyndetnoh ïa ka, ki Israel ki la shah pynkohnguh ban pynkheiñ ïa ki nongrim ba kongsan jong ka jingjop ïa ka ri ne ban pynkheiñ ïa ka jingsmai ba la pynlong ha ka kyrteng U Trai, kaba long kaba la ïateh.

`Katno sien phi la shem ïa lade ba phi ïaleh pyrshah hapdeng kaei kaba paw kum ar tylli ki jinglong ba ïaleh pyrshah jong ka baibl?`