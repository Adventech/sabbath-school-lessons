---
title:  Ka Jingïatehlok Kaba Bathymmai
date:   07/10/2025
---

`Pule Joshua 2: 12-21Eksodos 12:13, 22 23. Kaei ba kine ki dkhot ha Eksodos ka ïarap ïa phi ban sngewthuh ïa ka jingïateh ha pdeng ki Nongsyntiat bad ka Rahab?`

Ka jingïateh jong ka Rahab ka long kaba shai bha: ka jingim na ka bynta ka jingim bad ka jingisynei na ka bynta ka jingisynei. Ka ktien cḥesed (Josh. 2:12), “ka jingdon-jong ka jingaiei,” ka don ka jingriewspah jong ka jingmut hynrei kane ka long kaba eh ban pynpaw tang ha kawei ka kynktien ha kiwei pat ki jait ktien. Ka thew nyngkong eh ïa ka jinglong ba ïaineh ha ka jutang, hynrei ka kit ruh ïa ka jingmut jong ka jinglong baïaineh¬, ka jingisynei, ka jinglehbha bad ka jinglehsbun.

Ki kyntien jong ka Rahab ruh ki pynkynmaw ïa ka Deuteronomi 7:12, ha kaba U Yahweh hi u la smai ban sumar ïa la ka cḥesed (“ka jingdon-jong ka jingaiei”) ïa ki Israel. “Kan long te, naba phi shahshkor ïa kine ki jingbishar, bad phi sumar, bad leh ruh ïa ki, ba U Trai uba U Blei jong me un pynskhem bad me ïa kata ka jutang, bad ïa kata ka jingisynei, ïa kiba u la smai ha ki kpa jong me: ” (Deuteronomi. 7:12).

Kaba sngewtynnad ka long ba kane kajuh ka lynnong (Deuteronomi 7) ka bthah ïa ka jingkhang (cḥerem) ïa ki nong Kanaan. Hangne ka don ka Rahab, ka nong Kanaan kaba don hapoh ka jingkhang, bad pynban ka dawa, da ka jingngeit jong ka kaba dang mih, ïa ki jingkular kiba la ai ha ki Israel. Kum ka jingmih, ka la shah pynim.

Ka dur kaba nyngkong eh kaba wan khlem pep ha ka jingmut kaba ïadei bad ka jingïakren jong ki nongsyntiat bad ka Rahab ka long ka Jingkhawai Niam ka Jinglait ha ka Eksodos (ka jingmihnoh jong ki briew na Egypt). Hangta khnang ba ki Israel kin ïoh ïa ka jingïada, ki hap ban sah hapoh la ki ïing ki sem bad ban buh dak ïa ki shakhmat jingkhang bad ki shakhmat jong ki ïing jong ki da ka snam jong u khunlangbrot ba la kñïa.

“Kata ka snam te kan sa long ka dak ïa phi ha ki ïing ha kiba phi don: bad haba nga ïohi ïa kata ka snam, ngan ïaid palat ïa phi, bad kata ka jingpynïap kan ym long ïa kaban pynjot ïa phi, haba nga shohïap ïa ka ri ljipt.” (Eksodos 12:13; peit ruh Eksodos 12:22, 23).

“Da ka jingkohnguh ki pait Israel ki la dei ban ai sakhi-sabut ïa ka jingngeit jong ki. Kumta ruh baroh kiba kyrmen ba yn pynim ïa ki da ka bor jong U Khrist ki dei ban sngewthuh ma maki hi ruh ki don ei ei ban leh ha kaba pynlong skhem ïa ka jingim jong ki. Katba tang U Khrist hi Uba lah ban siewspah ïa ngi na ka baiñong jong ka jingryngkang, ngi dei pat ban phai noh na ka pop sha ka jingkohnguh, ïa u briew yn pynim da ka jingngeit, ym dei da ki kam; pynban ïa ka jingngeit jong u dei ban pyni da ki kam – ki jingleh jong u.” Ellen G. White, Patrïarchs and Prophets, p. 279.

Ha kata ka khep, ka snam ka long ka dak kaba pynim ïa ki na u angel nongpynjot jong U Blei. Kumba U Blei U la pyllait im ïa ki Israel ha ka por jong ka khlam kaba khatduh ha Ijipt, ki Israel ki dei ban pynim ïa ka Rahab bad ka ïing jong ka ynda ka jingpynjot ka la poi ha Jerikho.

`Kaei ka khubor gospel kaba donbor kaba ngi lah ban shem ha kine ki ar tylli ki jingïathuhkhana? Kiei ki jinghikai jong ka gospel kiba ngi lah ban shim na ki?`