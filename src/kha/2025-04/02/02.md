---
title:  Ka Lad Kaba Ar
date:   05/10/2025
---

`Pule Joshua 2:1. Ryngkat bad Jingkheiñ 13: 1, 2, 25-28, 33; bad Jingkheiñ 14: 1-12. Balei ba U Joshua u la sdang ïa ka kam jop ïa ka Ri Jingkular da kaba phah ïa ki nongsyntiat?`

Ka jaka na kaba la phah ïa ki arngut ki nongsyntiat, ka Khlaw Akasia (Joshua 2:1), la khot Shittim ha ka jingthoh Hebru, bad ka pynkynmaw ïa ngi ïa ar tylli ki jingjia kiba sniew jong ka histori jong ki Israel.

Kaba nyngkong ka long kawei pat ka jingïathuhkhana shaphang ki nongsyntiat (peit ïa ki Jingkheiñ 13) kaba pyni ïa kijuh ki bynta kiba kongsan: ka jingphah ïa ki nongsyntiat, ka jingwan rung rieh jong ki nongsyntiat sha ka jaka jong ki nongshun, ka jingwanphai biang jong ki nongsyntiat, ka khubor jong ki nongsyntiat ïa ki jinglap jong ki, bad ka rai ban leh katkum ka jingïathuh jong ki.

Kawei pat ka jingjia ha Shittim ka pyni ïa kawei na ki jingpynkheiñ ïa ka jutang kaba shyrkhei tam, kaba mane bleithaw da ki Israel, haba, da ka jingpynbor jong u Balaam, ki la leh ïa ka jingleh awrïa bad ki kynthei Moab bad ki la mane ïa ki blei jong ki (Jingkheiñ 25:1-3, Jingkheiñ 31:16). Ha kane ka jinglong, ka kyrteng Shittim ka pynmih ïa ka jingeh kaba sngewsih ba kumno ka jingmih jong ka jingïathuhkhana baroh kawei. Hato kan long sa kawei pat ka jingbymlah ha u pud u sam jong ka Ri Jingkular? Lane kan ïalam sha ka jingpyndep ïa ka jingkular hyndai kaba la ap slem?

`Pule Ioannis 18:16–18, 25–27, bad Ioannis 21:15–19. Kiei ki jingïasyriem kiba phi lap hapdeng ka jingailad kaba ar kaba la ai ha ki Israel kum ka jaitbynriew bad ha u Petros kum u briew?`

U Blei u long U Blei jong ka jingailad ba ar (bad kham bun!). Ka Baibl ka khot ïa ka lad kaba ar (bad kaba kham bun!) “ka jingaiei.” Ka jingaiei ka long tang ka jingpdiang ïa kaei kaba ngim dei hok ban ïoh. Ka jinghikai jong ka Baibl ka dap da ka jingmut jong ka jingaiei (nujor bad Rom 5:2, Ephesos 2:8, Rom 11:6). U Blei da ka jingaiei u ai ha uwei pa uwei ka lad ban sdang thymmai (Titos 2:11-14). U Petros hi u la mad ïa kane ka jingaiei bad u la kyntu ïa ka balang ba kan nangroi ha ka jingaiei (2 Pet. 3:18). Bad ka khubor ka nang kham bha shuh shuh: ngi ïoh kham bun ban ïa ka lad kaba ar, hato kam dei kumta? (Hangno ngin don lada ngim shym la ai lad kumta?)

`Pyrkhat ïa ka jingïashem jong ki khun Israel haba la ai ïa ka jingailad kaba ar ban rung sha ka ri Kanaan bad shaphang ka jingaiei kaba la ai ha U Petros hadien ba u la len noh ïa U Trai. Kaei ba kane ka jingïashem ka hikai ïa ngi shapnang ba kumno ngi dei ban pynjlan ïa ka jingaiei sha ki to kiba don kam ïa ka?`