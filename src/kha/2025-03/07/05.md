---
title:  U Jethro
date:   13/08/2025
---

Ïa U Moses la wan jngoh da u Jethro, u kthaw kurim jong u, ia uba la khot ruh u Reuel (Eksod. 2:18). U Jethro u la wan ialam ryngkat bad u ia ka tnga u Moses, ka Sippora, bad arngut ki khun shynrang, u Gershom bad u Elieser. Haba u Moses u la iohsngew ba ki wan, u la mih ban pdiang sngewbha ia ki.

`Pule Eksodos 18:1-27. Kiei ki sienjam kiba kongsan ha ka histori jong ka jaitbynriew kiba la jia hangne?`

U Jethro u la wan namar ba u la iohsngew shaphang ka jingpyllait kaba phylla kaba U Blei U la leh na ka bynta ki Israel. U Moses u la iathuh baroh ha u Jethro “ia kaba U Trai u la leh ha U Pharaoh bad ha ki Egypt na ka bynta ki Israel, bad ia ka jingjynjar baroh kaba la jia ha kata ka lynti, bad kumno ba U Trai u la pyllait noh ia ki.” (Eksod. 18:8,).

U Jethro u la iaroh ia ka jingsbun bad ki jingiarap ba phylla jong U Blei na ka bynta ki briew jong U, da kaba pynbna,

“Long ba la kyrkhu ia U Trai, uba la pyllait noh ia phi na ka kti ki Egypt, bad na ka kti U Pharaoh; uba la pyllait noh ia Une u paidbah napoh ka kti ki Egypt. Mynta nga tip keiñ ba U Trai U long Uba kham khraw ia ki blei baroh: wat ha kata hi keiñ, ha kaba ki la ialeh sarong eh halor jong ki.” (Eksod. 18:10, 11,).

Kaei kaba ngi iohi hangne ka long ka nuksa kumno ka jingtrei U Blei hapdeng ki briew jong U ka dei ban long ka sakhi ha ka pyrthei ba uei uba long U Blei uba shisha bad kaei kaba U lah ban leh na ka bynta ki briew jong U.

Ha kajuh ka por ba u Jethro u la tip shaphang U Blei uba shisha, ma u hi u la don kaei kaei ban tyrwa sha ki briew U Blei: ki jingai jingmut kiba stad bad kiba myntoi. U Moses u la donkam ban pynbeit ia ka rukom ain da ki nongrim kiba khuid bad kiba hok. U donkam ruh ia ki nongbishar kiba aiti lut bad kiba iaineh, ki briew kiba don ka jinglong ba janai. U Jethro u la jer da ka jingstad ia kine ki jinglong harum: (1) ki briew kiba sheptieng ia U Blei; (2) ki briew kiba lah ban shaniah; bad (3) ki briew kiba isih ia ka jingmyntoi bymhok. La hap ban thung ia ki briew kiba tbit bad kiba don ka jinglong kaba bha halor ki kynhun bapher bapher kiba long da ki hajar, ki spah, ki sanphew bad ki phew. Ha kane ka rukom, ka jingkit jingbah jong u Moses ha ka kam synshar kan duna, bad u lah ban pynleit jingmut ha ki jingeh kiba kongsan. Kumta, ia ki paidbah yn sa lah ban shakri bha.

U Moses u la pdiang ia ka jingai jingmut bastad jong u Jethro (Eksod 18:24) bad u la thung ia ki nongialam ha ki kam synshar bapher bapher (peit ruh Deut 1:9-18).

`U Moses u lah ban shu iehnoh ia uta u tymmen bad ong ia u ban pyrkhat ia la ka jong ka kam. Um shym leh kumta. Kiei ki jinghikai kiba kongsan kiba ngi lah ban ioh na ka jinglong ba kloi jong u ban sngap ia une u briew u bym shym la long wat u Hebru?`