---
title:  U Kpu Bad Ka Um Jong Ka Jingim
date:   14/08/2025
---

`Pule 1 Korinth 10:11. Kaei ka daw kaba u Paul u ai na ka bynta kine ki jingjia da kaba buh jingthoh?`

U Paul u batai ba kiei kiei baroh kiba la jia ha ki Israel ki long ki nuksa bad ki jingmaham ia ki nongbud U Khrist bad kin iarap ia ki ban kiar na kijuh ki jingeh; kata, kin ioh jinghikai na kine ki nuksa. Kane ka long ka jinghikai kaba iadei bad ngi, ngi kiba im ha “ka ba kut eh jong ki arta”. U Blei U ai ha ki briew jong U ia U Mynsiem Bakhuid ban pynkhlaiñ ia ki bangeit da “ka bor, ka jingieit bad ka jingpynbeit ialade” (2 Tim. 1:7,) khnang ba kin lah ban shim ia ki rai kiba dei bad ban bud ia ka jinghikai jong U. U Jisu Khrist U long U Tyllong jong ka jingim bathymmai (Ioannis 14:6), bad dei tang ma U uba lah ban pynkylla ia ngi sha “ka jingkñia baim, bakhuid, bad bapynsngewbha eh ia U Blei,. . . . Bad to wat pynsyriem ryngkat ia lade bad kane ka pyrthei: hynrei to pynkylla dur noh ia lade keiñ da ka jingpynthymmai ia ka jingmut jong phi, khnang ba phin ioh tip kaba kumno ka long ka mon ka jong U Blei, kaba bha, bad kaba pynsngewbha eh, bad kaba janai de.” (Rom 12:1,2 ).

Hadien habud, ha ka jingshakri jong U, U Jisu u la shim ia ki jinghikai na kine ki jingiathuhkhana jong ka Testament Barim, khamtam eh bad ka manna bad ka um, da kaba pyndonkam ia kita ki dur ban hikai ia ki jingshisha shaphang lade, Uta Uba la ialam ia ki Israel lyngba ka ri khlaw.

`Pule Ioannis 4:7-15 bad Ioannis 6:31-51. Kiei ki jingshisha ba la pynpaw hangne na ka bynta jong ngi kum ki Khristan?`

Ka kynthei nong Samaria ka la lap ba U Khrist U tyrwa ia kaei kaei kaba kan ym ioh shawei pat. Ka jingsliang kaba shapoh ia ka jingsuk, jingkmen bad jingsngewbha ka wan na U Blei, bad kumta tang U Blei uba lah ban pynhun ia ka (Salm 42:1, 2).

Hadien, ha ka jingïadei bad ka manna, U Jisu u la batai ba dei U Blei, ym u Moses, uba la pynbiang ïa ka na ka bynta ki briew. Nangta U Jisu u la pynbna: “Nga long u kpu jong ka jingim; uno uno uba wan ha nga un ym thngan shuh” (Ioannis 6:35,). U Jisu U la kren biang arsien ba U long U Kpu ka Jingim (Ioannis. 6:35, 41, 48).

Kumba ka manna ha ri khlaw ka long “u kpu na bneng” (Ioannis 6:31, 32), kumta ruh ka um na u mawsiang ka long ka jingai jong U Khrist ban pyndap ia ka jingsliang jong ki. Nalor kine ki bynta ba kynja doh, u kpu bad ka um ki don ruh ka jingmut ba kynja mynsiem, namar U Jisu Khrist u long “u kpu jong ka jingim” (Ioannis. 6:35, 48) bad “ka um ka jingim” (Ioannis. 4:10, 11, 14; Ioannis. 7:37, 38). Tang ha U, kumta, lah ban pyndap shisha ia ka jingthngan bad jingsliang ba kynja mynsiem jong ngi.