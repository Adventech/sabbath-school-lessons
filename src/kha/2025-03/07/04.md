---
title:  Ka Um Na U Mawsiang
date:   12/08/2025
---

Ha ri khlaw, ngi donkam shibun ka um. U Blei u la shimkhia ia kane ka jingeh, wat la ki briew ki ialeh pyrshah, kim shaniah ha U, bad wat ki la tynjuh ia ka jinglah bad jingkwah jong U ban ai um ia ki. Ha ka jingbymngeit jong ki, ki la peit biang sha Egypt.

`Pule Eksodos 17:1-7. Kaei ka jinghikai ba ki briew ki la dei ban shim na kane ka jingjia?`

U Moses u la khot ia kata ka jaka Massah, kaba mut “ka jingtynjuh” bad Meribah, kaba mut “ka jingialeh pyrshah.” U Trai u la ai um ia ki Israel wat hapdeng ka jingbymngeit jong ki. Kine ki artylli ki kyrteng ki la dei ban pynkynmaw ia ki Israel ba kim dei ban tynjuh ia U Blei bad ban ym ialeh pyrshah bad U (Heb. 3:7, 8, 15). Ki la buh jingkylli jur ia ka jingdon U Blei hapdeng jong ki, wat la ki la dep ban iohi shibun ki sakhi kiba lah ban iohi ym tang ia ka jingdon jong U hynrei ia ka bor bad ka bor synshar jong U.

“U Moses u la shoh ia u mawsiang, hynrei dei U Khun U Blei uba, tap da u rishot lyoh, u la ieng hajan u Moses, bad u la pynlong ia ka um kaba ai jingim ban tuid. Ym tang u Moses bad ki rangbah, hynrei baroh ka kynhun kaba la ieng na jngai, ki la iohi ia ka burom U Trai; hynrei lada la weng noh ia u lyoh, kin jin da la shah pyniap da ka jingshai ba shyrkhei jong Uta Uba shong ha ka.”—Ellen G. White, Ki Kpa Tymmen bad ki Nongiathuhlypa, p. 298.

Ka um ka long ka dak jong ka jingim namar khlem ka um ym don jingim. Kawei pa kawei ka phngit ha ka met jong ngi ka donkam ia ka um. Ngi long 60 bynta ka um hi. Wat ki shyieng jong ngi ruh ki long kiba la pynlong shi bynta da ka um. Kumta ka jingpynbiang um ha ri khlaw na ka bynta jong ki ka long ka dak ia ki Israel ba U Blei U sumar ia ki jingdonkam jong ki bad ba ki lah ban shaniah ha U. Hynrei, sa shisien, ki la dei ban kohnguh.

Bun spah snem hadien, u Paul, ha 1 Korinth 10:4, u pynkynmaw ia kiba ngeit ba ka jingiashem jong ki Israel ha ri khlaw ka long kaba kyrpang. U Khrist hi ym tang ba U ialam ia ki hynrei U pynbiang ia ki da ka um (Salm 78:15, 16) bad U pyndap ia kiwei pat ki jingdonkam ba kynja mynsiem bad ba kynja doh. U Paul u la pynbna: “Uta u Mawsiang u la long U Khrist.” Na ka bynta jong ki, U Khrist U la long U Tyllong jong ka jingim bad U Nongai ïa ka jingim bymjukut. Kumba u mawsiang u long uba skhem, kumta U Blei u la ialam skhem ia ki briew jong U. Uwei pa uwei u lah ban shaniah ha U namar ba Um ju pep ban pyndep ia ki jingkular jong U.

`Kiei kiei kiba, mynta hi, phi donkam ban shaniah ha U Blei? Kumno phi lah ban nang ban pyndem ha ka mon jong U bad ap ia U ban leh ha ka por jong U? Balei ba kane kam long kaba suk ban leh?`