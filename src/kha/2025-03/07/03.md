---
title:  Ki Iar Khiar Bad Ka Manna
date:   11/08/2025
---

Kaba sngewsih ka long ba ka don ka rukom leh pyrshah kaba iai bteng ha kine ki jingiathuhkhana jong ka jingiaid pilgrim. Ki briew kiba la bna-nam ba ki long kiba klet bieit ba ka kti ba khlaiñ bor jong U Blei ka la iarap ia ki ha ki por ba la leit noh bad ba U la pynbiang ia ki lad ki lynti ban weng ia ki jingeh jong ki. Ki la ailad ia ki jingeh jong ki kiba mynta ban pynmatlah ia ki ia ka thong ba khatduh jong ki bad ia ka lawei kaba phylla kaba la kular. Ka long ka jingeh kaba ju jia wat hapdeng ki briew jong U Blei ha kine ki sngi ba mynta, ruh kumjuh.

`Pule Eksodos 16:1–36. Kaei ka daw jong ka jingkynthoh jong ki Israel, bad kaei kaba la bud hadien kata?`

Ka long kaba donkam ban tip ba ki jingpynshoi ha ka Baibl bunsien ki iadei bad ka jingbam. Ha ka Kper Eden, ka jinghap ka dei bad ka jingbam na u dieng ban bam ia u dieng jong ka jingtip ia kaba bha bad kaba sniew (Jen. 2:16, 17; Jen. 3:1-6). Ha ki jingpynshoi ia U Jisu ha ri khlaw, ka jingpyrshang kaba nyngkong eh jong u Soitan ia U ka long lyngba ka jingbam (Math 4:3). U Iso u la duh noh ia la ka hok jong ka jinglong khun nyngkong namar ka jingkwah bam kaba khlem synshar ia lade (Jen. 25:29-34). Katno sien ka jingbymkohnguh jong ki Israel ka la iadei bad ka jingbam bad jingdih! Kam long kaba phylla ba u Moses u la pynkynmaw ia ki pateng kiba hadien:

“U briew um im tang da u kpu, hynrei ba u briew u im da ka ktien baroh kaba mih noh na ka shyntur U Trai” (Deut. 8:3,).

Ka Manna, hooid, u long u kpu ba kynja bneng uba U Blei u la pynbiang ia ki Israel ha ki 40 snem ba ki la sah ha ka ri khlaw. Lyngba kane ka jingai, U la hikai ia ki ba U long U Nongthaw bad U Nongpynbiang ia kiei kiei baroh. Kumjuh ruh, U Blei u la pyndonkam ia ka bor ba kynjablei jong U lyngba ka mariang ha ka manna ban pyni ia ki kumno ban rakhe ia ka sngi kaba hynñiew ka Sabbaton.

Man la ka taiew saw tylli ki kambah ki la jia: (1) ha ki san sngi, U Blei u la ai bhah ia ka manna man ka sngi; (2) ha ki sngi Pynkhreh, la ai ar shah ia ka manna; (3) ka manna kam shym la sniew naduh ka sngi pynkhreh haduh ka sngi Sabbaton; bad (4) ym shym la hap manna ha ka sngi Sabbaton. U Blei u la leh beit ia kine ki kambah khnang ba ki briew kin kynmaw ia ka sngi Sabbaton bad kin rakhe ia ka jingbha U Blei ha kata ka sngi. U Blei u la ong: “Phi iohi ba U Trai U la ai ha phi ia ka Sabbaton” (Eksod. 16:29,).

`Ki briew ki sngewtynnad ban bam. La thaw ia ngi ban sngewtynnad ban bam. Ka jingbun kyrhai jong ka jingbam, kaba mih na ka khyndew (ka jingbam tynrai jong ngi), ka pynpaw ym tang ba U Blei U kwah ia ngi ban bam hynrei ba ngi dei ban sngewtynnad ia kaei kaba ngi bam, ruh. Hynrei kumno kane ka jingai kaba phylla, kata ka jingbam (bad ka jingsngewtynnat jong ngi ban bam ia ka) kan shah pyndonkam bakla?`