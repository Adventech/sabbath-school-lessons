---
title:  Ka Jingiathuhkhanna Kaba Jia Shisha
date:   05/09/2025
---

_Da: Andrew McChesney_

### Ka Jingtip ia U Blei Uba tip lut

U Iqbal um shym la tip ei ei shaphang U Jisu haba u la leit palat 600 mer na la iing ban leit pule ia ka ktien Phareng ha kawei ka skul bah jong ki Seventh-day Adventist kaba don ha ka thain shatei lam mihngi jong ka Asia.

U la shah pynsan ha ka longiing bym dei Khristan, bad ki kmie ki kpa jong u ki la phah ia u ha ka rta kaba 20 snem ban leit iasoh bad ka para jong u ha kata ka skul. Ka la pule hangta bad ka la nang bha ha ki klas jong ka ha ka ktien phareng.

U Iqbal u la leit sha baroh ki jingiaseng mane blei mynstep bad janmiet jong ka skul. U la leit sha ki jingiaseng Sabbaton baroh. Ka jingsngewtynnad ka la sdang ban khih ha ka dohnud jong u ban tip ia U Jisu. U la pule ia ka Baibl, u da wad ia ki jingtip shaphang U Jisu. Ki khmat jong u ki la khring sha u Jeremaiah 1:5, “Shuwa ba ngan thaw ia me ha ka kpoh ka kmie nga la ithuh ia me, shuwa ba yn kha ia me nga la pynkyntang ia me” (NKJV).

U la pyrkhat, Nga kwah ban ithuh ia U Jisu shimet namar U la ithuh ia nga shimet shuwa ba Un thaw ia nga ha ka kpoh ka kmie jong nga.

Ki taiew ki la kylla long ki bnai, bad u Iqbal u la nang kham bun shaphang U Jisu. U la pyrkhat, Hato ka lah ban long ba U Jisu U la wan ialam ia nga palat 600 mer na iing jong nga ym tang ban nang ia ka ktien phareng hynrei ban tip ruh shaphang ka jingieit jong U?

U la sdang ban mad ia ka jingieit U Jisu ha la ka jong ka jingim, bad ar snem shiteng hadien ba u la poi ha ka skul, u la rai ban aiti ia la ka dohnud ha U Jisu bad ban shah pynbaptis.

Hadien ba u la pyndep ia katei ka skul, u Iqbal u la leit ban ioh ia ka Bachelor of Computer Applications na ka Lowry Adventist College ha Bengaluru, India, bad ban iasoh bad ki nongtrei jong ka, ha kaba u trei ha ki kam shakri ha ka campus. U Jisu u long ka jingim jong u.

“Mynta, nga sngewbha ban im bad U Jisu,” u la ong. “Man la ka sngi, U Jisu U ïalam ïa nga bad U sumar ïa nga. Man la ka por ba nga ïakynduh ïa kano kano ka jingeh, U Jisu Khrist U long ka jaka rieh jong nga bad U sei ïa nga na ka jingeh.”

U Iqbal u la pynpaw ia ka jinglyngngoh ia ka jingtip lut jong U Jisu, ka jingmut ba U Jisu u tip tang ia u shuwa ban thaw ia u ha ka kpoh ka kmie jong u hynrei u tip ruh ia ki jingdonkam kiba u don shuwa ba ma u hi un tip ia ki.

“Nga ainguh ia U Jisu ba U sumar ia ki jingdonkam jong nga slem bah shuwa ba ngan tip wat shaphang jong ki,” u la ong. “Shwa ba ngan pan, U tip ia kaei ban ai bad lyngba jongno ban ai ia ka. Kane ka dei ka daw ba nga shaniah ha U bad nga kham ieit ia U man la ka sngi.”

Ka Lowry Adventist College ka la ioh ia ka bynta jong ka jingkynshew khatlai Sabbaton ha u snem 2024 ban plie ia ka iingmane phareng. Khublei shibun ia ki jingkynshew mishon jong phi kiba kyrshan ia ki projek kiba kongsan ha kylleng ka pyrthei.