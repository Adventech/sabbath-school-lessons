---
title:  Ha Pdeng Ki Briew Jong U
date:   03/09/2025
---

U Blei u la hikai Ia ki briew jong U ha shibuh kiei kiei kiba bun rukom, bad kawei na kita ka long lyngba ka jaka Kyntang. Baroh ki jingleh niam ki kdew sha U Jisu; ki long ki jinghikai ia ka jingthmu jong ka jingpynim, kaba yn sa pyntreikam lyngba U Jisu bun spah snem hadien.

`Pule Eksodos 25:1–9. Kiei ki jingshisha kiba kongsan, kiba treikam bad ka theology ba shisha kiba la iohi ha kine ki dkhot?`

Wat la U Blei U la ialam ia ki Israel bad U la don lypa hajan jong ki, hynrei U la bthah ia u Moses ban tei ia ka jaka kyntang:

“Bad to kin thaw ia ka jaka kyntang ia nga; khnang ba ngan ioh shong neh hapdeng jong phi” (Eksodos. 25:8,). U Blei U la kwah ban pyni ia ki da kaba iohi ba U don shisha ryngkat bad ki. Wat la ki la leh bakla bunsien, Um shym la iehnoh ia ki, bad “hadien ba la shim biang ia ki ha ka jingsngewbha bad ka Bneng” (Ellen G. White, Patriarchs and Prophets, p. 343), la ai ha ki ia ka hukum ba kynja Blei, bad la sdang ka kam ban tei ia ka jaka kyntang.

Ka Baibl ka pynthikna ia ngi ba U Blei Um shong ha ki temple bad ki jingtei ba la thaw da ki briew (Ki Kam 7:47-50) namar ba U kham khraw ban ia ka bneng jong ki bneng, bad ka bneng kam lah ban ngiam ia U. U Paul ha Ariopagos ha Athen u ong: “U Blei uba la thaw ia ka pyrthei bad kiei kiei baroh kiba don ha ka, u long U Trai jong ka bneng bad ka khyndew bad um shong ha ki temple ba la tei da ki kti briew” (Ki Kam 17:24, NIV). Kumjuh ruh, u Syiem Solomon u ong: “Hynrei shisha shisha U Blei un shong sah ma Ha ka pyrthei? ha khmih, ka bneng bad ka bneng jong ki bneng kim lah ban ngiam ia me ; ine i ïing lei lei i katno eh iba nga la tei !” (1 Syiem 8:27,). Ka jaka kyntang ka dei ban long ka jaka ba U Blei Un pynpaw ia ka jingdon ryngkat jong U sha ki.

Ki Israel ki dei ban wanrah ka jingainguh mon sngewbha na ka bynta ban tei ia ka jaka kyntang. Ki dei ban ai ki jingai sngewbha kiba kordor bad kiba rem dor, kynthup ïa ka ksiar, ka rupa, ka rnong, ka dieng akasia, ki jait jaiñ ba bha bapher bapher, ka umphniang olib bad ki jingiwbih.

Ha Eksodos 25:10–27:21, la ai ha ngi shibun ki jingtip kiba bniah shaphang ka tabernakl bad ki jingshakri jong ka. U Blei u la ai ia u Moses ia ka nongmuna kaba don ki jingbthah ba kyrpang kumno ban tei bad pynbiang ia ka tabernakl, kynthup ia ka synduk ka jutang, ka miej kpu pyni, ka sharak, ki duwan, ki jingkah, ki rong bad ki jingthew.

U Moses u la dei ban tei ia ka tabernakl kat kum ka rukom ba U Blei U la pyni ha u (Eksodos. 25:9, 40; Eksodos. 26:30), kaba long ka nuksa jong ka jaka kyntang ha bneng (Heb. 8:1, 2; Heb. 9:11). Ka jaka kyntang ha ka pyrthei ka la shakri ia ka kam kaba kongsan haduh ka jingiap U Jisu bad ka jingshakri jong U ha ka jaka kyntang ha bneng, kaba la pynlong ia ka jaka kyntang ha ka pyrthei ka bym trei kam eiei bad kaba suda, ka jingshisha kaba la pyni nuksa da ka jingkad ia ka jingkah ha khmat ka Jaka kyntang Tam ha ka jingiap U Khrist (Math.27:51; Markos 15:38).k a kaba shipor!