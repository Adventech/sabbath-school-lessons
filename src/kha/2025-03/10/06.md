---
title:  La Pyndap Da U Mynsiem Jong U Blei
date:   04/09/2025
---

U Blei u la hikai ia u Moses ia baroh ki jingtip ba bniah ha kaba pynkhreh ia ki jingshakri jong ka tabernakl. Ki lyngdoh ki dei ban don ki jain lyngdoh, hynrei u rangbah lyngdoh u phong ia ka ephod kaba kyrpang, ha kaba kynthup ia ki kyrteng ki khun shynrang jong u Israel. U deng ruh ia ka jingdeng shadem, kaba don ia ka Urim bad ka Thummim bad ka dei ban don ha ka Shadem jong u (Eksodos 28). Baroh ki lyngdoh ki dei ban long kiba la pynkyntang (Eksodos 29). Kiwei pat ki tiar kiba dei ban pynkhreh bha ki long ka duwan thang jingiwbih, ka pliang ban sait, ka umphniang pynsleh bad ka jingiwbih (Eksodos 30) .

`Pule Eksodos 31:1–18. Kaei ka jingiarap kaba kyrpang kaba U Blei U la ai khnang ba baroh ki jingtip ba bniah jong ka tabernakl bad ki jingshakri kiba iadei bad ka kin long kiba la pynkhreh bad tei ha ka rukom kaba itynnad bad kaba dei?`

Ha ka sien kaba nyngkong ha ki Jingthoh Bakhuid, la pule ba U Blei un pyndap ia u briew da U Mynsiem U Blei. Kaei kata ka jingmut? La ai bor ia u Besalel ban trei da ka jingstad ha ka tabernakl. La pyndap ia u, i.e., la pynkhreh ia u da ki sap, jingsngewthuh bad jingtip kiba thymmai shaphang ka jingtrei kti kaba donkam. Nalor kata, U Blei u la ai ha u Aholiab bad ha kiba bun kiwei pat ki nongtrei kti ia ujuh U Mynsiem ban iarap ha kane ka kam.

Hapdeng kane ka jingtrei baroh, la pyni ia ka Sabbaton U Blei kum ka dak hapdeng U Blei bad ki briew jong U ba U Trai U pynlong khuid ia ki. Ka mut ba ka jingsumar ia ka hukum kaba saw ka iadei bad ka jingpynkyntang. U Esekiel hadien u la ïohi: “Nga la ai ruh ha ki ïa ki Sabbaton jong nga, ia kaban long ka dak hapdeng jong nga bad ki, ba kin ioh tip ba nga long ma nga U Trai uba pynkyntang ia ki.” (Esekial. 20:12, ESV).

Ka Sabbaton ka long ka jingpynkynmaw ba U Trai um long tang U Nongthaw jong ngi (Jen. 2:2, 3), U Nongsiewspah, bad U Blei (Deut. 5:15; Mark. 2:27, 28) hynrei U long ruh Uba Khuid. U pynkylla dur ia ki briew da ka jingdon ryngkat jong U; lyngba U Mynsiem bad ka Ktien jong U, ki san ban pynpaw ia ka jinglong kaba ieit, kaba sbun, ka bym khwanlade bad ka jinglong kaba map ei.

Ka jingai kaba kut kaba U Blei U la ai ha u Moses ka long ka Shiphew Hukum (Eksodos. 31:18). U Blei hi u la thoh bad ai ia ki ar tylli ki mawlyngkniap kiba don ki shiphew hukum (Eksodos. 31:18, Deut. 9:9-11). Ia kine ki mawlyngkniap la dei ban buh ha ka Jaka kyntang tam bad hapoh ka synduk ka jutang, kaba don hapoh ka jingtap-isynei (Eksodos. 25:21).

`Ka kyntien “ka jingtap jingisynei” ka wan na kawei ka ktien Hebru, kaba ka jingmut tynrai jong ka ka long “ban pyniasuk.” Balei, te, ia kane ka “jingtap jingisynei” yn buh beit halor ka hukum U Blei? Kaei ka jingkyrmen kaba ngi dei ban iohi ha kane ka jingshisha?`