---
title:  Ka Jingkylla Ha Ki Jingthmu
date:   03/07/2025
---

`Pule Eksodos 2:11-25. Kiei ki jingjia kiba la jia ban pynkylla ïa ka jinglong baroh kawei jong ka jingim u Moses? Kiei ki jinghikai kiba ngi lah ban ïohna kane jingïathuh khana?`

U Moses un leh aïu? Hato un ngop ha ki jingpynshoi jong ka ri Egypt bad sha ki jingsngewbha jong ka ïingsyiem, lane un shah ïa ka jingeh bad la ka jong ka jaitbynbriew kiba don ha ka thma jingïaleh? Ki jingjia ki la pynbor kloi ïaka rai na ka bynta jong u. “Te mynba u Pharaoh u la ïohsngew ïa kane, u la thew ban pynïap noh ïa u Moses. Hynrei, u Moses u la phet ïap noh na khmat u Pharaoh, bad u la shong sah ruh ha ka ri Midian: bad u la shong lyngngeit harud ka pukri”. (Eksod. 2:15).

Hadien ka jingpynïap, u Moses shisha um don lad shuh, la kumno kumno kaba sah ha Egypt. Kumta, baroh ki jingthmu kiba la don na ka bynta jong u ban kiew sha ka khet Egyptbad ban long u “Blei,” kita ki jingthmu ki la shah pynkut. Ha ka jaka ban long u blei lamler, u Moses pynban un long u shakri ïa U Blei uba shisha. Khlem artatien, ha ka por ba u phet, u Moses um don jingmut ei eina ka bynta ka lawei jong u.

“Ïa kine baroh [shaphang ka jingpynïap jong u Moses ïa u nong Egypt] la pynkloi ban saphriang khubor ha ki nong Egypt, bad, la pynpaw pyrthei haduh ba ka la poi sha ki shkor u Pharaoh. La pynpaw ha u syiem ba kane ka kam ka ban khia; ba u Moses u la thmu ban ïalam ïa la ki briew ban ïaleh pyrshah ïa ki nong Egypt, ban pynkhyllem ïa ka sorkar, bad ban shong hi ha ka khet; bad ba ym lah ban don ka jingshngaiñ ïa ka hima katba u dang im. Ha kajuh ka por la rai da u syiem ba u dei ban ïap; hynrei, haba u la tip ïa ka jingma jong u, u [Moses] u la phet noh bad u la phet sha Arabia.”— Ellen G. White, Ki Kpa Tymen bad ki Nongïathuhlypa, sla. 247.

U Moses u la im 120 snem (Deut. 34:7), bad ïa ka jingim jong u lah ban phiah ha ki lai bynta kaba 40 snem kawei ka bynta. Ki 40 snem ba nyngkong ki long ha Egypt, bun na ki, ki la long ha ka ïing syiem. Ka 40 snem kaba ar u la pynlut ha ïing u Jethro ha ka ri Midian.

Hynrei dei kine ki 40 snem kiba khaduh kiba shim ïa ka bynta kaba khraw jong ka jingthoh ïa ki san tylli ki kitab jong u Moses (bad ha kane ka quarter), kin ïathuh ïathuh ïa ka jingïathuh khana jong ki Israel bad ka jingkhot kaba sdang ban sakhi ïa ka pyrthei kaba la jyllei ha ka jingmane bleithaw, ïa kaban pynpaw ïa ka ka jinglong jong U Blei Uba shisha (peit Deut. 4:6-8).

`Hato ka dei ka jingthmu jong U Blei ba u Moses unpynïap ïa u nong Egypt? Lada ym dei, kaei kaba kane ka jingïathuh khana ka hika ïa ngi shaphang ba kumno U Blei U lah ban synshar ha kano kano ka jingjia bad pyndonkam ïa ka na ka bynta ki jingthmu jong U hi? Kumno ka kitab Rom 8:28 ka ïarap ïa ngi ban sngewthuh ïa kane ka jingshisha kaba kongsan?`