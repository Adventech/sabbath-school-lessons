---
title:  "Ka Jingshah Lehbeiñ: Ka Tynrai Bad Ka Jingkha Ia U Moses"
date:   28/06/2025
---

### Ki Dkhot Baibl ban Pynkhreh ïa ka Lynnong

Eksod.1:1-22; Jen 37:26-28; Jen 39:2, 21; Ki Kam 7:6; Gal. 3:16, 17; Eksod. 2:1-25.

> <p>Dkhot Spel-lyndet</p>
> “Ka la jia te hadien bun sngi, ba u la ïap noh uta u syiem ka ri Egypt: te ki khun Israel ki la ïa-ud namar kata ka jinglongmraw, bad ki la ïalynñiar ruh, bad kata ka jinglynñiar jong ki ka la wan kiew sha U Blei namar kata ka jinglongmraw. 24 Bad U Blei u la sngew ïa ka jingud jong ki, bad U Blei u la kynmaw ruh ïa ka jutang jong u bad u Abraham, bad u Isaak, bad u Jakob ruh. 25 Te U Blei u la khmih isynei ruh ha ki khun Israel, bad U Blei u la ïit ithuh ïa ki”. -Eksodos 2:23-25.

Ka kitab Eksodos ka pynsawaïa ki jingïathuhkhana shaphang kiba shah pynshitom beiñ, kiba shah kyntait, kiba shah leh beiñ, kiba shah pyndonkam bakla bad kiba shah pynjah burom. Kumta ki briew mynta kiba sngew ba la iehnoh, ba la klet bad la pynlong mraw ïa ki, ki lah ban shem ïa ka jingkyrmen, namar u juh U Blei Uba la pynim ïa ki Hebru,U lah ban pynim ïa ki ruh kumjuh. Ka kitab Eksodos ka kren shaphang ki thma kiba don ha ka jingim bad shaphang ki jingbymhok bad ki jingtynjuh kiba long shi bynta jong kane ka jingim. Baroh ki lah ban ïoh mynsiem na ki jingïathuh shaphang kijingïarap jong U Blei na ka bynta ki briew jong U kiba shah shitom. U Blei u ïohsngew ïa ka jingpyrta jong kiba shah pynshitom beiñ, u ïohi ïa ki jingialeh jong ki, u buh jingkynmaw ïa ki ummat jong ki, bad, ha ka jingjynjar jong ki, u wan ban ïarap.

U Blei U shim khia ban pyllait ïa kito kiba shaniah ha U. Ngi donkam tang ban pdiang, da ka jingngeit, ïa kaei kaba U tyrwa ha ngi. Dei na kane ka daw ba dei ban pule ïa ka kitab Eksodos, namar ka kdew sha kaei kaba U Jisu u la leh na ka bynta jong ngi baroh. Ka long ka kot shaphang ka jingsiewspah, ka jingpyllait bad ka jingpynim kaba khatduh — kine baroh ki long ki jong ngi, da ka jingngeit, ha U Khrist Jisu bad ïa kaei kaba U la pynthikna na ka bynta jong ngi. Hapdeng ka jingklumar bad ka jingdum, lada ki khmat jong ngi ki peit sha U Blei, ngi lah ban ithuh ïa ka jingdon ryngkat, jingsumar bad jingïarap jong U katba U dang ïalam ïa ngi sha ka Ri Jingkular bymjukut.

_*Pynkhreh ïa kane ka Lynnong na ka bynta ka Sabbaton, July 5._