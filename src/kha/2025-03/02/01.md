---
title:  Ka Law-Bniap Ba Meh-Ding
date:   05/07/2025
---

### Dkhot Baibl ban pynkhreh ia ka Lynnong

Eksodos. 18:3, 4;. 3:1–22; Jenesis. 22:11, 15–18; Eksodos. 6:3; Joel 2:32; Eksodos. 4:1–31; Jenesis. 17:10, 11.

> <p>Dkhot Spel-lyndet</p>
> “U Trai U la ong ruh, Nga ïa iohi shisha ïa ka jingshitom ki briew jong nga kiba ha ka ri Ijipt, bad Nga la ïohsngew ïa ka jinglynñiar jong ki namar ki sordar jong ki; naba Nga ïa tip ïa ka jingsngewsih sat jong ki, 8 bad Nga la wan hiar ma Nga ban pyllait noh ïa ki na ka kti ki Egyptpt, bad ban ïalam noh ïa ki na kata ka ri sha ka ri babha bad bakhraw, sha ka ri keiñ kaba tuid da ka dud bad ka ngap; sha ka jaka ki Kanaan, bad ki Hit, bad ki Amor, bad ki Peris, bad ki Hib, bad ki Jebus de.” (Eksodos 3:7,8).

Ka jingkhot jong U Blei bunsien ka pynkylla ïa ka jingïaid lynti ka jingim jong ngi. Hynrei lada ngi bud ïa ka jingkhot jong U, kumta ngin shem ba ka lynti kaba U Blei U ïalam ka kham bha shibun eh na ka bynta jong ngi.Hynrei, teng teng pat, ha kaba nyngkong kam long kaba suk ban pdiang ïa ka jingkhot jong U.

Kumta ruh ka la long bad u Moses bad ka jingkhot jong U Blei ïa u, kaba la sdang da ka jingkhot jong U Blei ha ka lawbniap kaba la mehding.Watla u Moses lehse u tip ne um tip ïa ka aiñ jong ka mariang ha ka jingïadei bad ka jinging ding, hynrei u tip pat ba kata hi ka jinging ka la dei ka kam bah, kaba la khring ïa ka jingpeit bniah jong u. Kam don ka jingartatien shuh, ba U Trai U la khot ïa u na ka bynta ka kam kaba kongsan eh. Kata ka long, lada un pdiang ne un ym pdiang ïa kata ka jingkhot, kampher la kata kan wanrah ka jingkylla kaba khraw ha ka jingim kaba thymmai jong u?Ha kaba nyngkong, um shym la pdiang da kaba suk.

Phi lah ban kynmaw ha ka jingïashem jong phi ha ka por ba phi don ka thong kaba thikna ban pyndep, hynrei U Blei pat U pynkylla ïa kata ka thong jong phi. Ka long kaba shisha ba U Blei U lah ban pynlong ïa ngi kiba larkam ha kiba bun ki rukom, hynrei ban pdiang ïa ka jingkhot U Blei ha ka jingim jong ngi, bad ban bud ha kata ka jingpynïaid jong U, shisha kan long ka lynti kaba pynhun mynsiem. Lehse kan ym long barobor kaba suk, bad kam long kaba suk ïa u Moses ruh, hynrei katno kan long ka jingbieit lada ngi leit ha la ka jong ka lynti, haba U Blei U khot ïa ngi sha kawei pat ka lynti.

_*Pule pynkhreh ïa kane ka Lynnong na ka bynta ka Sabbaton, July 12._