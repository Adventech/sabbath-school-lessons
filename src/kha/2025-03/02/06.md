---
title:  Ka Jingotsher
date:   10/07/2025
---

`Pule Eksodos 4:18–31. Kumno phi sngewthuh ïa kane ka jingïathuhkhana kaba kham khyllah, bad ka jinghikai aïu ngi lah ban ïoh na ka?`

Ki nongpule Baibl ki kyndit haba ki pule ïa kane, hadien ba u Moses u la shahshkor ïa ka Ktien U Trai bad u la sdang ban leit sha Egypt, U Trai “U la jan pynïap ïau” (Eksodos. 4:24). Na kaei kaba la jia ha kane ka jingïathuhkhana, ka long kaba shai ba ka daw ka dei shaphang ka jingotsher.Ïa u khun khatduh jong u ym pat shym la otsher, kum ka jutang kaba la seng naduh ka por u Abraham(Jenesis 17:10,11).

U Moses, kum u nongïalam ki briew jong U Blei, u la dei ban pynpaw ïa ka jingaiti-lut ha ka jingkohnguh ha U Blei, khnang ba u lah ban long uba bit-dor kum u nuksa ïa kiwei ha ka jingkohnguh.U dei ban long u nongmuna ha ka jingaiti lut sha U Blei. Ka lok jong u ka Siporah, ka dei ka kynthei kaba kloi ban leh ei ei bad kala otsher ïa u khun jong ka khnang ban pyllait-im ïa u Moses u lok jong ka. Ka la bret ha kjat u Moses ïa ka “Doh sher kaba la bitsnam,” bad kane ka snam ka ïengpli ïa ka jingpynïasuk, jong ka jingim, bad ka jingshonshap ïa ka jutang. Ka jingshisha ba la leh kyrkieh eh ka la nang pynpaw ïa kaei kaba la jia ha kane ka por.

Ka jinghikai kaba kongsan kaba ngi lah ban ïoh na kane ka jingjia: ngim dei ban ieh khlem da leh ïa kaba ngi dei ban leh bad ba ngi tip ba ka long kaba dei.

“Ha ka lynti na Midian, u Moses u la ïoh ka jingmaham kaba pynma shibun eh ïa ka jingbym sngewbha jong U Blei ïa u. U angel u la paw ha u ha ka rukom kaba ma shibun,la kumba un pynïap noh ïa u. Khlem kano kano ka jingpynshai; hynrei u Moses u la kynmaw ba u la leh bymsuidñiew ïa kawei na ki jingbthah kiba U Blei U la ai . . . u la klet ban leh ïa ka jinglehniam jong ka jingotsher ïa u khun khatduh jong ki da kata kaba u khun jong u, u lah ban ïoh ka jingkyrkhu na U Blei kaba U la ïatehjutang bad u Israel; kaba kum kata ka jingleh klet na ka liang jong u kum u nongïalam ka lah ban pyntlot ïa ka bor jingktah ïa ki nongrim-jinghikai bakynja-mynsiem ha ki briew jong u. Ka Siporah, ka la sheptieng ba ïa u lok jong ka yn sa pynïap, ka la leh da lade hi,bad u angel u la shah ba u Moses un bteng ïa ka jingïaid-lynti. Ha ka kam jong u ban leit sha u Pharaoh, ïa u Moses la buh ha ka jingma bad ïa ka jingim jong u lah ban ïada tang da ka jinglehsbun jong u angel. Hynrei haba u leh klet ïa kaei kaba u la dei ban leh, um don ha ka jingshngaiñ; namar ïa u hi ym lah ban ïada da ki angel U Blei.”—Ellen G. White, Patriarchs and Prophets, pp.255, 256.

`Kaei ba kane ka jingïathuhkhana ka ai jinghikai ïa phi lada phi leh klet ïa kaei kaba phi dei ban leh? Ka jingkylla aïu kaba phi dei shim rai wat mynta hi ruh??`