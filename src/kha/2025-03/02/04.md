---
title:  Ka Kyrteng U Trai
date:   08/07/2025
---

`Pule Eksodos 3:13–22. Balei ba u Moses u la kwah ban tip ïa ka kyrteng UBlei, bad kaei ka jinglong kyrpang ka kyrteng jong U?`

U Blei U la pynithuh ïalade ha u Moses kum “’ehejeh ’asher ’ehejeh,” kaba mut “Nga long Uba Nga long.”Ha Eksodos 3:12, U Blei U pyndonkam da ka juh ka verb ’ehejeh kum ha ka dkhot 14, haba U la ong ha u Moses, “Ngan long” (ryngkat bad phi). Kaba mut ba U Blei U long Bymjukut. U long U Blei ba ïailong, bad U Blei ba khrawbor, bad U don bad kito “Kiba rit ha ka mynsiem” (Isaiah 57:15).

Ka kyrteng ba shisha jong U Blei, “Yahweh” (Kaba la pynkylla sha ka phareng kum “U Trai”), Ba la tip da ki briew jong U Blei naduh ba sdang, watla kim tip ïa ka jingmut ba kham jylliew. U Moses ruh u tip da ka kyrteng Yahweh, hynrei,kum kiwei pat, um tip ïa ka jingmut ba jylliew. U la kylli, “Kaei ka kyrteng jong Me?” ka long ka jingkylli ban tip ïa ka jingmut kaba kham jylliew.

Kawei na ki jingaijingmut ba ngi lah ban shem ha Eksodos 6:3, Ha kaba U Blei U kren shai: “Nga la paw ha u Abraham, ha u Isaak ba ha u Jakob kum U Blei ba khraw bor, hynrei da ka kyrteng U Trai Ngam shym la pynpaw ha ki” (Eksodos 6:3). Ba khlem pynshai ha u Adam, u Noah, u Abraham, bad ha ki kpa tymmen, kim shym tip da ka kyrteng “Yahweh” (peit Jenesis. 2:4, 9; 4:1, 26; 7:5; 15:6–8; bad kiwei kiwei). Kata ka pyni, ba kim tip ïa ka kyrteng bad ïa ka jingmut.

Ka kyrteng jong U, Yahweh, ka kdew ba U dei U Blei ba shimet shimet, U Blei ki briew jong U.U Blei jong ka jutang. U dei U Blei ba hajan eh, Uba don bynta ha ki kam jong ki briew.U Blei ba donbor baroh (Jenesis 17:1) U dei U Blei Uba leh ki kam bah da ka bor jong U. Hynrei U Blei (Yahweh) U dei U Blei Uba pynpaw ïa la ka jingieit bad ka jingsumar ieit da ka jinglong ba bha eh. U dei U Juh U Blei (Elohim) (“Uba don bor, bad Uba kot lut sha baroh,” U “Blei na ka bynta baroh ki briew,” “U Nongsynshar ka bneng jong ki bneng,” “U Nongpynlong ïa kiei kiei baroh”), Hynrei ha ka jingïadei bad ki briew ha ki rukom ba kham pher U pynpaw ïa lade da ka kyrteng U Yahweh.

Ban tip ïa ka kyrteng ne ban khot ïa ka kyrteng U Blei kam dei ka kam leh jadu. Ka dei beit ka jingpynbna ïa ka kyrteng jong U, Ka dei beit ka jingpynithuh ban hikai ïa kiwei shaphang ka jingshisha kaba dei shaphang U Blei bad ka jingpynim kaba U la tyrwa ba ngi lah ban wan sha U da ka jingngeit.Kumba ong u Joel: “Uwei pa uwei baroh uba khot ïa ka kyrteng U Trai yn pynim” (Joel 2:3).

`Ha kano ka rukom ha ka jingim jong phi ba phi la don ka jingïashem ïa ka jingjan bad ka jingïadei bajan jong phi bad U, kaba U don ruh ka jingthrang na ka bynta baroh kiba kloi ban aiti ïalade sha U?`