---
title:  Ka Law-bniap Ba Meh-ding
date:   06/07/2025
---

Hadien ba u Moses u la phet sha Midian, u la im ka jingim kaba suk kynjai.U la shongkurim, bad u la don ar ngut ki khun, u Gershom bad u Elieser (Eksodos. 18:3, 4),bad u la long shibynta na ka longïing jong u Jethro, u kthaw jong u uba long ruh kum u lyngdohh ha ka ri Midian. U la pynlut 40 da ka jingaram ban trei kum u nongaplangbrot, kum u Dabid (2 Samuel 7:8), u la lehkmen ha ka jingdon ryngkat U Blei, khamtam kaba u la ïohi ha ka mariang.

Hynrei, hakane ka por kam dei ka por kaba suk ïa u Moses, ban ïohmad ka jingiewbih ki syntiew (lehse ka ki syntiew ba mih ha ki diengshiah jong ki jaka shyiap?).Kine ki snem jong ka jingïaid lynti bad U Trai ki la pynkylla ïa u kum ki jingpynkhreh ban shim ïa ka kam kum u nongïalam.U Blei U la pyndonkam ruh ïa u Moses ha kine ki por ba jar jar ba un thoh, da ka jingpyrsad mynsiem bakynja-blei, u la thoh ar tylli ki kitab jong ka Testament barim: ka kitab u Job bad Jenesis (peit Ellen G. White, Patriarchs and Prophets, p. 251; Francis D. Nichol, et al., eds., The SDA Bible Commentary, vol. 3, p. 1140). U Moses ruh u la ïoh shibun ka jingsngewthuh shaphang ka jingïaleh bakhraw, bad ka jingpynlong, ka jinghap u briew, ka jingshlei um ki kpa-tymmen, bad kaba kham kongsan eh ka dei shaphang ka jingthmu jong ka jingpynim. Kumta u Moses u la long u atiar uba khraw ban pynsah bad pynroi ïa ka jingtip ha ki pateng kiban wan shaphang U Blei ba im, U Nongthaw bad U nongsumar jong ngi, bad ïa ka jingtip shaphang ka pop kaba la wanrah ka jingjynjar ha kane ka pyrthei jong ngi.Ka jingïathuhkhana shaphang ka lad jong ka jingpynim katkum ka Baibl kam don jingmut khlem ka nongrim kaba thikna kaba da ka jingpyrsad mynsiem kaba u Moses u la ai ha ngi, khamtam ha ka kitab Jenesis.

`Pule Eksodos 3:1–6. Kaei ka jingkyrpang kaba ngi lah ban shem ha ka jingshisha kaba U Blei U la pynithuh ïalade ha u Moses ba U long “U Blei jong u Abraham, U Blei jong u Isaak, bad U Blei jong u Jakob”?`

U Moses u la ïohi ïa ka lawbniap kaba mehding hynrei kaba khlem shah bam ha ka ding, kumta u la sngewthuh ba u la ïohi ïa ka kambah kaba long kaba khraw bad kaba kongsan kaba jia hakhmat jong u. Katba u la leit kham hajan, U Trai U la ong ha u ba un loit noh la ka juti kum ka jingpynpaw ïa ka jingñiew-burom ba ka jingdon jong U Blei ka la pynlong ïa kata ka jaka kaba khuid.

U Trai U pynithuh ïalade ha u Moses ba U dei “U Blei jong u Abraham, U Blei jong u Isaak, bad U Blei jong u Jakob” (Eksodos 3:6).U Trai U la kular ha kine ki kpa tymmen bad ha ki khun pateng jong ki ba kin ïoh-kynti ïa ka ri kanaan, ka jingkular kaba u Moses u la tip bha. Kumta, ha shuwa ba Un ong shaphang kata, U Blei U la plié ka lynti ha u Moses ba un tip kaei kaban wan bad kaba kumno ka bynta kaba u dei ban don ha kane ka kam.

`U Moses u donkam 80 snem ha shuwa ba un long uba la kloi na ka bynta kane ka kam. Kaei ba kane ka pynpaw ha ngi ba ngi dei ban long kiba ïaishah?`