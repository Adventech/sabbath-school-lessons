---
title:  Ka Jingbishar Ba Kynja Blei
date:   31/07/2025
---

`Pule Eksodos 12: 29–30, kumno ba U Blei u la shoh ia ki khun ba la kha nyngkong ha Egypt. Balei ba U Blei u la thmu bad thew beit ia ki khun nyngkong? (peit ruh Heb. 11:28.)`

Ka khlam kaba khatduh jong ki nong Egypt ka la hap ha ki khun nyngkong. Ka la long ka jingbishar blei ia baroh ki blei jong ka Egypt bad ia ki longiing baroh kiba mane ia kine ki blei lamler, kiba long ki bleithaw bym don dor kiba pynpaw ia la ki jong ki jingkwah, ki jingkwah brai bad ki jingtieng jong ki briew.

Kumba ki khlam kiba kham mynshuwa ki la pyni, kine ki bleithaw kim lah ban pynim ia ki briew. Ka jingbymdondor jong ki ka la kham paw mynta, ha ka por jong ka khlam kaba shiphew, kaba la wanrah, haduh katta katta, ia ka bainong kaba khraw tam ha ki nong Egypt.

“Ha kylleng ka hima Egypt kaba heh la pynhiar dor ia ka jingsarong jong kawei pa kawei ka iing. Ki jingpyrta bad ki jinglynniar jong kiba sngewsih ki la pyndap ia ka sahit bneng. U Syiem bad ki nongsynshar, da ki khmat kiba liprong bad ki dkhot met kiba khynñiuh, ki la ieng lyngngoh ia ka jingshyrkhei kaba palat." —Ellen G. White, ki Kpatymmen bad ki Nongiathuhlypa. 280.

U Pharaoh u pynpaw ia ka bor kaba khatduh bad u blei jong ka ri Egypt, bad ia u khun nyngkong jong u la kheiñ kum u khun jong u blei. Ka Isis ka long ka blei kaba iada ia ki khynnah; Ka Heqet ka long ka blei kaba leit sha ki kynthei ha ka por ba kha khun; bad u Min u dei u blei jong ka jingpynkha khun. Nalor kine, ki don katto katne ki blei jong ka jingkha khun jong ki nong Egypt. Kine ki blei baroh ki long ki bym don bor haba ianujor bad U Trai uba im. U Moses u ong: “Uei uba kum ma Me, Ah Trai, napdeng ki blei? Uei uba kum ma Me, uba donburom ha ka jingkhuid, uba shyrkhei ha ki kam badonburom, uba leh ia ki jingphylla?” (Eksodos. 15:11, ESV). U Jethro hadien u la sakhi: “Mynta nga tip ba U Trai u kham khraw ban ia kiwei pat ki blei baroh, namar u la leh ia kane ia kito kiba la leh sarong ia ki Israel” (Eksodos. 18:11, NIV).

Kat kum Eksodos 1, ki nong Egypt ki la pyniap ia ki khun shynrang ba dang kha jong ki Israel da ka hukum u Pharaoh ban pyntlot ia ki Israel bad ban pyndem bad pynjah burom ia ki. Mynta ka jingpynshitom U Blei ka lynshop ia ki khun nyngkong jong ka Egypt. Ia kaei kaba ki briew ki bet, ki kheit.

Ki jingrai bad ka jinglong bashisha jong ngi ki wanrah ia ka bainong. Bad ka jingsngewsih kaba shisha, kaba ngi baroh ngi la ïashem, hato ka long ba tang ma ngi ngim shah jynjar na ki ka bainong kiba mih na ki kam ba bakla jong ngi. Kiwei pat, ha teng ha teng kiba bun ki shah jynjar, wat kita kiwei pat ki bym don pop ruh, ki shah jynjar, kumjuh. Baroh ki dei na ka jinglong jong ka pop.

`Ha kiei ki rukom phi la shah jynjar naka bynta ki pop jong kiwei pat? Lane, kiei ki lad ba kiwei ki la shah jynjar na ki pop jong phi? Kaei kaba long ka jingkyrmen jong ngi?`