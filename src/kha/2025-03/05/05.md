---
title:  Kaba Ai pateng Ia Ka Dongmusa
date:   30/07/2025
---

U nongrwai Salm u pynpaw ba kumno ki khun jong ngi ki lah ban tip ia U Blei bad ia ka jingsumar ieit jong U: “Kawei ka pateng kan iaroh ia ki kam jong me ha kawei pat, bad kan pynbna ia ki jingleh ba donbor jong me” (Salm 145:4,). Kawei ka longiing ka dei ban iathuh sha kawei pat ka longiing shaphang U Blei, shaphang ki kam phylla jong U, bad shaphang ki jinghikai jong U baroh, khnang ban pyniar ia ka jingtip jong ka Baibl sha kawei pat ka pateng.

`Pule Eksodos 12: 24-28. Kaei ka mat ba kongsan la pynpaw hangne?`

Ki kpa ki kmie ki long ki nonghikai ba nyngkong ha Israel bad ki dei ban Iathuh ia ka jingiathuhkhana jong ka Eksodos ha ki khun jong ki. Ym dei ia ka ban iathuh kum ki jingiathuhkhana jong ki jingjia kiba la leit, bad ban iathuh kum ka jingiashem jong ki hi, wat la ka la jia la slem bah mynshuwa. Da ka jingrakhe ia kine ki jingkhawai kidei ban pyniadei bad ki kpa tymmen, bad ia ka history dei ban pynim biang kumba ka long shisha. U kpa un ong: “Nga la don ha Egypt, nga la iohi ia ka jingshah rem jong ki blei Egypt bad ki jingpang khlam ha ka ri Egypt, bad la pyllait ia nga.” Ha ka kitab Eksodos, la buh dak arsien kumno ki kpa ki kmie ki dei ban jubab ia ki jingkylli jong ki khun shaphang ka Niam ka Jinglait (peit Deut 6:6-8 bad Eksodos 13:14-16).

Ka long kaba donkam ban tip ba ki khun Israel ki dang don ha Egypt haba la ong ia ki ban rakhe ia ka jingpyllaitluid jong ki na Egypt. Ka jingrakhe baroh kawei, te, ka long ka jingleh jong ka jingngeit. Hadien ba ki la ioh ia ki jingbthah jong ki, “ki briew ki la dem khrup bad ki la mane” (Eksod. 12:27,) ia U Nongsiewspah jong ki, bad nangta ki la bud ia ki jingbthah jong ka Niam ka Jinglait.

Ha ka kitab Deuteronomi, la pynkynmaw ia ki Israel ban iathuh ia ka jingiathuhkhana jong ki ha kata ka rukom ba kin lah ban pynrung la kumba kadei ka jingiaid lynti jong ki hi. Peit bniah ia ka jingiashem kum ka kynhun jong kane ka jingjia bad ban jur ruh ha ka jingiadei bad ka jingiashem ba mynta. “U kpa jong nga u la long u kynja Syria uban sa jot noh, bad u la leit hiar sha ka ri Ijipt, bad u la shong basa hangta bad khyndiat ki briew; te hangta u la man ka jaid bynriew bakhraw, badonbor, bad babun. U Trai u la sngew ia ka jingkyrpad jong ngi, bad u la khmih ha ka jingjynjar jong ngi, bad ia ka jingtrei shitom jong ngi, bad ia ka jingbanbeiñ ia ngi. Te U Trai u la ialam noh ruh ia ngi na ka ri Egypt da ka kti badonbor, bad da ka ksangti ba la kner, bad da ka jingshitom bakhraw, bad da ki dak khyllah, bad da ki jingphylla ruh: bad u la wallam ia ngi sha kane ka jaka, bad u la ai ha ngi ia kane ka ri, ka ri keiñ kaba tuid da ka dud bad ka ngap.” (Deut. 26:5-9, NW).

Kumjuh ruh, da kaba iathuh bad iai iathuh biang ia ka jingiathuhkhana jong ka Niam ka Jinglait (lane kino kino ki jingjia ha ka histori ba kyntang) ha ki khun jong ki, ki kmie ki kpa kin ioh jingiarap shibun ha kaba kynmaw ia kaei kaba U Blei U la leh na ka bynta jong ki bad na ka bynta ki briew. Ka jingiathuh ia ka ka long kum juh na ka bynta u nongkren kumba long na ka bynta ki nongsngap.