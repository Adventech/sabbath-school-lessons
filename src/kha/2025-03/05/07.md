---
title:  Ka Jingpyrkhat shuh shuh
date:   01/08/2025
---

Pule Ellen G. White, “U Mot Babel,” haka kot Ki Kpa Tymmen Bad Ki Nongïathuhlypa.

“Ka jingkhawai niam ka jinglait ka dei ban long kaba pynkynmaw bad kaba ieng pharshi, ymdei tang kaba kdew sha dien sha ka jingpyllait na Egypt, hynrei sha khmat sha ka jingpyllait kaba kham khraw ia ka ba U Khrist u dei ban pyndep ha kaba pyllait ia ki briew jong U na ka jingteh mraw ha ka pop. U langbrot ka jingkñia u mih pli ia U Khun langbrot jong U Blei. Ha uba ngi don ka jingkyrmen ka jingpynim. Ong u apostol “u khun langbrot ka jinglait jong ngi, U Khrist keiñ, la knia noh na ka bynta jong ngi.” 1 Korinth 5: 7. Kam shem la biang ba ia u khun langbrot yn pyniap, ia ka snam jong u dei ban kyllan halor ki shawkad jingkhang; kumta ia ka bor ka snam jong U Khrist dei ban pynrung sha poh ka mynsiem. Ngi dei ban ngeit, ym tang ba u la iap, na ka bynta ka pyrthei, hynrei u la iap na ka bynta jong ngi marwei marwei hi. Ngi dei ban shim sha lade hi ia ka hok bad ka bor jong ka jingknia kaba pyniasuk.”

Haduh kine ki sngi, ki longïing Jiw kiba bud ryntih ha kylleng ka pyrthei ki rakhe ïa ka Niam ka Jinglait, ka Pesach. Ki don ia kaei kaba ki khot ka “Seder jong ka Niam ka Jinglait” (“Seder” ka mut “ka jingbeit/jingpynbeit”) ha kaba ki iathuh biang ia ka jingmih noh bad nangta ki iabam kyrpang kum ka iing ka sem. Kaba phylla ba ia kane la leh naduh kato ka por, ha ka jingshisha, ka por jong ka jingmih noh! Tang ka sngi kaba hynñiew ka Sabbaton, kaba ki Jiw ki rakhe bad bud ryntih, ki phai biang sha ki por hyndai eh.

**Ki Jingkylli Ban Ia Kren Lang:**

`Kumno ngin sngewthuh ia ka “jinglong hok” jong U Trai ha kaba pyniap ia ki khun nyngkong, kiba bun na ki ki long shisha kiba “bym don pop”? Kumno ngin lah ban pyniadei ia kane bad ka jingshisha kaba donbor jong ka jingieit U Blei? Pyrkhat ruh, ia ka jingshlei um. Kumno ngi sngewthuh ia kane?`

`Kaei ka jingmut jong ka dak kaba ong ba ia kiba ngeit la tap da ka snam U Jisu bad ba ka snam jong U ka pynkhuid ia ki na ki jingbymhok jong ki baroh?`

`Pule ia kine ki kyntien harum: “Ki nongbud U Khrist ki dei ban long ki nongshim bynta ha ka jingiakynduh jong U. Ki dei ban pdiang bad pynrung ia ka ktien U Blei khnang ba kan long ka bor pynkhih jong ka jingim bad ka jingleh. Da ka bor U Khrist ki dei ban shah pynkylla sha ka dur jong U, bad ban pynpaw ia ki jinglong ba kynja Blei. . . Ka mynsiem bad ka jingtrei jong U Khrist ka dei ban long U Mynsiem bad ka jingtrei jong ki synran jong U.”—Ka Ellen G. White, Ki Kpatymmen bad ki Nongiathuhlypa, p. 278. Kumno ngi shah ia U Khrist ban leh ha ngi ia kaei kaba la thoh hangne?`