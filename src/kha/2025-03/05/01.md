---
title:  Ka Niam Ka Jinglait
date:   26/07/2025
---

### Dkhot Baibl ban pynkhreh ȉa ka Lynnong

Eksodos. 11:1–10, Mikah. 6:8, Eksodos. 12:1–30, 1 Korinth. 5:7, Eksodos. 13:14–16, Hebru. 11:28.

> <p>Dkhot Pule lyndet</p>
> “Te kan jia, haba ki khun jong phi kin ong ha phi, Phi mut aiu da kane ka kam? Ba phin iathuh, Ka long ka jingkñia ka jinglait jong U Trai, uba la iaid palat ia ki ïing jong ki khun Israel ha ka ri Ijipt, mynba u la shohiap ia ki Ijipt, bad u la pyllait ia ki ïing jong ngi. Te Uta u paidbah u la nguh bad u la mane ruh.” (Eksodos. 12:26–27).

Ka khlam kaba shiphew bad kaba khatduh ka la jan hap. La ai ia ka jingmaham kaba khatduh; ka rai kaba khatduh ka dei ban long. Ka long shisha ka jingpyrkhat jong ka jingim ne jingiap. Ym tang ka jingim jong u briew shimet hynrei ka jingroi jingpar jong ki longïing bad ka jaitbynriew baroh kawei ka don ha ka jingma. U Pharaoh bad ki rangbah jong u kin kitkhlieh ia ka jingim jong kiba bun ki briew, la ka long ka jingim ne ka jingiap. Ka jinglong jong u Pharaoh shaphang U Blei ba im jong ki Israel kan pynbeit ym tang ia ka lawei jong u hynrei ia ka jaitbynriew jong u.

Kumno ngi sngew, bad kaei ba ngi dei ban leh, haba ka jingban khia jong ki jingjia ka ban halor jong ngi bad ngi hap ban jied ia ka sienjam bad ka lynti ban iaid, ka jingjied kaba lah ban ktah shibun ia ka jingim jong kiba bun kiwei pat nalor jong ngi hi?

U Blei U kloi ban ai ha ngi ia ka jingstad, ka jingshemphang bad ka bor ban leh ia kaba dei (1 Kor. 1:30, Phil. 2:13).

Hynrei ka jingeh ka long ba, ha la ki jong ki dohnud kiba eh, ngim ju kwah ban leh ia kaba dei. Ngi tip kaei kata, hynrei ngi kyntait ban leh ia ka. Ha ka jingiathuhkhana shaphang ka Eksodos, ka jingbym kwah jong uwei u briew ban pyndem ha U Blei, wat ha khmat ki sakhi, ka la wanrah ia ka jingsngewsih ia kiba bun kiwei pat nalor jong u hi, kaba bunsien ka long kumta, la kumno kumno.

_*Pule ia kane ka lynnong ban pynkhreh na ka bynta ka Sabbaton, August 2._