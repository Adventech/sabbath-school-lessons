---
title:  Pesach (Ban Ïaid Lait.)
date:   29/07/2025
---

`Pule Eksodos 12:17-23. Ki don shibun ki jingjia kiba ngi lah ban ïohi ha kane ka bynta. Ka jinghikai aïu kaba ngi lah ban ïoh na kane ka jingpynpaw, kum ka jingmih jong u mrad uba nyngkong na ka duriaw?`

Ka snam jong u mrad ba la knia ka long ka bynta kaba kongsan ha kane ka jingrakhe. Kiba iashim bynta ha kane ka jingkhawai ki la buh ia ka snam jong u khun langbrot ba la pyniap ha ki jingkhang jong ki iing jong ki. Ha kane ka rukom, ki la pyni ia ka jingngeit jong ki ha U Blei, da kaba ngeit ba Un pyllait ia ki na kaba kito ki bym shym la shah tap ha ka snam kin iakynduh.

Kaei ka jingpynpaw kaba donbor jong ka gospel!

U khun langbrot jong ka Jingkhawai Niam ka Jinglait u dei ban long uba khlem jingduna namar u kdew sha U Jisu Khrist, “U Khunlangbrot U Blei uba kit noh ia ka pop ka pyrthei!” (Ioannis 1:29, NKJV). Ka snam jong ki mrad ka don ka bynta kaba kongsan: ka nuksa jong ka jingiada bad ka long ka dak jong ka jingim ha ka por ba wan ka iap.

“Kata ka snam te kan sa long ka dak ia phi ha ki ïing ha kiba phi don: bad haba nga ïohi ïa kata ka snam, ngan ïaid palat ia phi, bad kata ka jingpyniap kan ym long ia kaban pynjot ia phi, haba nga shohiap ia ka ri Egypt.” (Eksod. 12:13, NKJV).

Ia ka gospel baroh kawei la pyniadei bad ka jingrakhe ia ka Niam ka Jinglait namar ka kdew ym tang ia ka jinglaitluid na ka jinglong mraw bad ka jingleit sha ka Ri Jingkular hynrei ia ka jingknia jong U Jisu Khrist na ka bynta ki pop jong ngi bad ia ki jingbha jong U kiba treikam ha baroh kiba la tap da ka snam jong U.

Da ki spah snem hadien katba u Paul u dang peit biang ia kane ka jingrakhe, u la thoh: “Namar kata to iapynkhuid noh phi ia Uta u thiat uba rim, ba phin ioh long ka shilkhuit bathymmai, kumba phi long kiba khlem thiat: namar ruh ia u khun langbrot ka jinglait jong ngi, U Khrist kein, la kñia noh na ka bynta jong ngi.” (1 Kor. 5:7, NKJV).

Ia u thiat la pyndonkam ban pynkhreh ia u moida bad ki jingkhleh bapher bapher. Haba la kdew nyngkong eh ia ka ha ka Baibl, ka long ha kaba iadei bad ka jingpynkhreh ia u kpu khlem thiat ha ka sngi shuwa ban mih noh ki Israel na Egypt. Ia u thiat ruh la dei ban pynduh noh na ki iing jong ki (Eksod. 12:8, 15-20; Eksod. 13:3-7). Ha kine ki dkhot, ka jingkhleh ka long ka dak jong ka pop (1 Kor. 5:6-8); namarkata, ym dei ban pyndonkam ia ka ha ka por jong ka Niam ka Jinglait haduh shi taiew.

U kpu khlem thiat u long ka dak jong U Messaiah u bym don pop, uba la jop ia ki jingpynshoi baroh bad uba la aiti ia la ka jingim na ka bynta jong ngi (loan. 1:29, 1 Kor. 5:7, Heb. 4:15). Ka shi song “u hissop,” kaba la wieh ha ka snam, ka pyni ia ka jingaiei kaba pynkhuid jong U Blei (Salm 51:7). Ha ka jingkren lyngkot, baroh lyngba ka Pesach, la pynpaw ia ka kam siewspah jong U Jisu.

`Ka jingshisha ba ka la shim ia ka snam U Jisu, U Blei hi, u ban pynkhuid ia ka pop ka hikai ia ngi shaphang katno ka pop ka long kaba sniew shisha?`