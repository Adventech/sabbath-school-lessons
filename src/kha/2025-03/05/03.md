---
title:  Ka Jingpynkhiah ïa Ka Met
date:   28/07/2025
---

`Pule Eksodos 12:1-20, Kiei ki jingbthah kiba kyrpang kiba U Blei u la ai ha u Moses bad u Aaron shuwa ba ki Israel kin mih na Egypt?`

Ki lah ban khmih lynti ba U Blei Un hikai ia u Moses bad ia u Aaron shaphang kumno ban pynbeit ia ka jingmih noh na Egypt: kata, kumno ban pynkhreh ia ka jingmihnoh, khamtam eh ia ki tymmen, ki kmie kiba don ki khun rit, ki mrad bad kiwei kiwei. Ha ka jaka kata, ka jinghikai U Blei ka long kaba phylla: U iathuh ia ki kumno ban rakhe ia ka Niam ka Jinglait. Ha kiwei pat ki kyntien, ka jingpyrkhat ka long ban mane ia U Trai, uba la wan ban siewspah ia ki. Baroh kiwei pat kin sa bud ha ka por kaba biang.

Kawei pa kawei ka longiing ka dei ban pynkhreh ia u khun langbrot, khlem da pynlehnoh ei. Baroh ki dei ban bam ia la ka jong ka bynta, bad lada ka longiing kam lah ban bam ia u khun langbrot baroh uwei, ki dei ban bam ia kata ka jingbam ryngkat bad kawei pat ka longiing..

`Pule Eksodos 12:13, 14, Kiei kaba U Trai un sa leh na ka bynta jong ki ynda haba ka khlam kaba khatduh kan wan? Kine baroh ki pyni ia kaei?`

Ia ka Jingmihnoh ne Eksodos dei ban rakhe man la ka snem, ym tang kum ka jingkynmaw ia ka jingjia kaba la leit noh ia kaei kaba U Blei U la leh na ka bynta ki kpa tymmen jong ki hynrei kum ka jingpynlong ba shisha ia ka jingleh kaba pyllaitluid ka jong U Blei ia ka pateng kaba mynta. Kane ka la dei ban long ka jingshem kaba thymmai na ka bynta kawei pa kawei ka kynhun.

Ki dkhot 12 bad 13 ki batai ia ka jingmut jong ka Niam ka Jinglait: ka jingbishar ba kynja Blei jong ka jingpynjot kan “lait noh” ia ki Israel; kumta, ki dei ban rakhe ia ka “Ka Jinglait.” Kane ka kyntien ka long ka jingpyniasoh lang ia ki ar tylli ki kyntien, “ïaid” bad “lait,” namar ka jingpynjot ka la “ïaid” ia ki iing Israel ha kiba la buh dak ia ki shawkad jingkhang da ka snam jong u khun langbrot, ka dak jong ka jingim bad jingpynim. Ha ka ktien Hebru, ka kyrteng jong ka Niam ka Jinglait ka long Pesach, na ka verb kaba mut “ban ïaid lait.”

Ka jingrakhe ia ka Niam ka Jinglait ka long ban pynkynmaw ia uwei pa uwei u Israel ia ki kam ba donbor bad ba sngewbha jong U Blei na ka bynta ki briew jong U. Kane ka jingrakhe ka la iarap ban pynskhem ia ka jinglong trai ri jong ki bad ban pynskhem ia ki jingngeit niam jong ki.

`Balei ka long kaba kongsan eh ban kynmaw beit ia ka jingbha kaba U Blei U la leh ia phi ha ki por ba la leit noh bad ban shaniah ba Un leh ia ka jingbha na ka bynta jong phi ha ki por ban wan, kumjuh?`