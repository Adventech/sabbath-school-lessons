---
title:  Ka Jingmane Blei Thaw Bad Ka JingBymman
date:   08/09/2025
---

`Pule Eksodos 32:6. Shano ba ka jingmane bleithaw ka ialam iaki? (peit ruh Salm 115:4 – 8; 135:15 – 18; Isaiah 44:9, 10.)`

U khun masi ksiar u iasyriem ia u blei masi kyrtong jong ki Ijipt, ia uba la tip kum u Apis, lane u blei masi, bala khot Hathor. Kane ka dei ka jingpynkhein pyrshah ia ka hukum kaba nyngkong bad kaba ar (Eksodos 20:3 – 6). Kane ka jingpynkhein kam lah ban lait na ka jing pynshitom namar ba ka pynkhein pyrshah pyrshah ia ka jingiadei jong ki bad u Trai Nongpynim. Ha ka jaka bakin mane ia u Nongthaw jong ki, ki khun Israel ki la mane ia u jingthaw jong ki hi, u bym lah ban iohi, iohsngew, sma, kren, sumar, ieit lane ialam.

Ka rukom jingpynlong ka la kylla khongpong: ha ka jaka ba kin sngewthuh ba la thaw ia ki ha ka dur jong U Blei, mynta ki iathaw blei pynban da u bym long hi re ha ka dur jong ki ruh – uba kham sniew shuh shuh, bad uta u long ha ka dur jong u mrad. Une u la long u blei ia uba ki kwah ban shakri? Kumta ki la leh ia ka pop kaba khraw eh pyrshah ia U Trai (Isaiah 31:7; 42:17).

`Ha kano ka rukom ba ka jingphai dien sha u khun masi ksiar ka phalang ia kaei bala thoh ha ki Rom 1:22 – 27?`

Ka jingmane bleithaw ka len ia ka jingsngewthuh shaphang U Blei ba U Blei u long U Blei bad ba u briew u long u briew. Ka jingmane bleithaw ka weng noh ia kata ka jingiapher hapdeng jong U Blei bad u briew (Eklesiastes 5:2) bad ka pyndkut ia ka jingiadei bad u Blei. La ka long kaba paw shynna lane kaba buhrieh ha ka dohnud, ka jingmane bleithaw ka pynpait kloi ia ka jingiadei jong ngi bad U Trai bad ka ialam sha ka jing nang hiar sha trai ha ka jinglong babha. Kam long kaba phylla ban iohi ba ha kane ka dkhot ka kren shaphang kaei baki la ialeh ha ka sngi kaba bud (Eksodos 32:6); hadien ba ki la ai ka jingknia sha ki bleithaw, ki la sdang ban ialeh sngewbha, ha kaei kaba ka Ellen G White ka batai kum, ‘ka jingpyrthuh bud ia ka jingkhawai niam jong ka jingmane bleithaw ki nong Ijipt.’ – Patriarchs and Prophets, p. 320

Ki briew ki stad bha ban pynitynnat ia ki bleithaw jong ki. Ki thaw ia la ki jong ki blei, kaba long kaba sniew eh, hynrei ki leit ban shakri ia kito ki blei. Ia u nongthaw la bujli da kiei kiei kiba, shen lane katto katne por hadien, kan ialam sha ka jinghiar sha ka jinglong ba sniew.

`Kiei ki rukom mynta ba ki briew ki mane ia ki jingthaw ha ka jaka ban mane ia u Nongthaw?`