---
title:  Ka Jingiathuhkhanna Kaba Jia Shisha
date:   12/09/2025
---

_Da U Andrew McChesney_

### La Tehsong Ha Ka Jingieit U Blei

U Domenico uba la don 16 snem ka rta um shym la kwah ban duh ia ka Fulvia hadien ba u la iakynduh iaka ha ka jingiashad ha Florence, Italy. Kumta u la shu thok haba ka la kylli shaphang ki kmie ki kpa jong u.

“ki kmie ki kpa jong phi ki leh aiu?” ka la kylli

“ki kmie ki kpa jong nga ki long kiba riewspah,” u la jubab. “ki don ka kali kaba itynnat bha.”

Nangta ka Fulvia ka la kylli shano ba u sah. Khlem da pyrkhat, u la ai ha ka ia ka address jong ka ing ri khunswet kaba u sah.

Hynrei haba ka la leit sha kane ka jaka bad ka la shem ia ka jaka ri khunswet, u Domenico um lah shuh ban thok. “nga dei u khunswet” u la ong. “nga sah hangtei”

Ka Fulvia ka la iathuh ia u kpa ia baroh kaba la jia, bad u Domenico u la pyrkhat ba ka jingiadei mynta ka la kut. Hynrei ka jingjubab jong u kpa jong ka ka la pynlyngngoh ia u Domenico.

“Ngi don lai ngut ki khun,” u la ong. “khot sngewbha ia u ruh. Ngin don noh saw ngut.”

Ka longing jong ka Fulvia ka la pdiang ia U Domenico kum ia la u khun, bad u la leit kai sha iing jong ki man ka por. La teh song ha ka jingieit jongki, u Domenico u la shem ia ka jingiet jong U Blei ha ka sien kaba nyngkong. U la ju iohsngew shaphang jong U Blei, hynrei mynta u la iohi ia ka jingieit jong u ha ka jingim kaba shisha. Ka jingthrang ka la san ha ka dohnud jong u ban tip ia U Blei, bad u la sdang ban duwai.

Ki snem ki la iaid. U Domenico u la ieh ia ka ing khunswet bad u la iashong kurim bad ka Fulvia haba u la dap 22 snem. U dang kwah ban tip shaphang jong U Blei. U la peit ia ka phlim U.S 1956, ka shiphew hukum ha iing khunswet, bad u la sngewphylla lada don ka balang kaba la sumar ia baroh ki shiphew hukum. U la sngew phylla lada don uno uno uba la im ka jingim khristan kumba la hikai da ka baibl.

Ha kawei ka sngi, haba u la dap 30 snem, Domenico u la pynmeh ia ka radio bad u la iohsngew ia ka sur kaba ong, “mynta ngin iakren shaphang u Apostol Paul.” U Domenico u la shah shkor bad u la sngewthuh ba ka radio ka pynpaw ia ki briew kiba kren kham pher na kiwei pat ki khristan kiba u la iohsngew. U la sdang ban shahshkor ia ka station radio man ka sngi. Haba u nongkren u la kren shaphang ka kot ki mawjam sha u khrist da ka Ellen G White, u la phone bad pan ia kata ka kot. U la kylli ruh lada ki lah ban wan ai ia ka kot ha iingjong u da mano re mano uba lah ban jubab ia ki jingkylli shaphang kaei kaba u la iohsngew ha ka radio.

U Emanuel bad ka lok jong u ki la wan sha iing jong u Domenico lem bad ka kot. U Emanuel u la plied ia ka baibl ban jubab ia ki jingkylli jong U Domenico bad ha ka jingkyrpad jong u, u la iasam ia ka histori jong ka balang Seventh day Adventist. Da ka jingthrang ban tip ia ka histori jong ka balang khristan u Domenico u la pule ka kot ka jingialeh bakhraw

Hadien hynniew bnai jong ka jingiapule baibl, u Domenico u sngew ba la teh ia u ha ka jingieit jong u Blei, bad u la shah pynbaptist. “nga sngew nguh ia ka Adventist Radio, namar ka pynkylla ia ka jingim jong nga,” ong U Domenico Civardi, mynta u la don 68 snem.

Khublei shibun ia ka jingkynshew mission kaba iarap ban pynphriang ia ka gospel lyngba ka radio broadcasts ha kylleng ka pyrthei.