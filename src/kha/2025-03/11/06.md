---
title:  Ka Jingiasaid
date:   11/09/2025
---

`Pule Eksodos 32:30 – 32. Haduh katno u Moses u la duwai iasaid na ka bynta ki nongpop?`

Na ka daw ka jingialeh pyrshah jong ki, kiei kiei kiba shyrkhei ki la jia ha ka jaka shong dara ki khun Israel, kaba kynthup ia ka jingiap jong kiba bun ki briew (Eksodos 32:28). Te ha kaba lashai, U Moses u la ong ha uta u paidbah, “ ‘phi la leh ia ka pop kaba khraw eh: mynta te ngan sa leit kiew sha U Trai; lehse nga lah ban pynlong ia ka jingpyniasuk namar ka pop jong phi’ “ (Eksodos 32:30).

“Kumta U Moses u la leit phai sha U Trai, bad u la ong, Ah, Une u paid lang u la leh ia ka pop kaba khraw eh, bad ki la iathaw blei da ka ksiar ha ki. 32 Hynrei mynta, lada men map ia ka pop jong ki te lada da kumwei, to pyndam noh ia nga, nga kyrpad ia me, na kata ka kitab jong me ia kaba me la thoh” (Eksodos 32:31, 32).

Namarkata ia u Moses la shim ba u long kum u Khrist! Namar ka jingduwai iasaid jong u na ka bynta ki nongpop bad ia ka jinglong lakloi ban aiti ia la ka jingim na ka bynta jong ki, da shisha u la phalang ia kaei kaba u Khrist un leh na ka bynta jong ngi baroh. Katno ka long ka nuksa jong ka jingsngew synei na ka bynta ki nong ryngkang. U la pynpaw ia ka jing aitilut sha u Trai bad ka jingieit ba khein duh na ka bynta ki briew. Ka kitab eksodos kam shym la kren haduh katno slem ba u Moses u la sah bad u Trai halor u lum ha kane ka por, hynrei ka kitab Dueteronomi ka pynpaw ba u la don ha sinai ha kane ka por kumba 40 sngi (Deuteronomi 9:18)

Eksodos 32:32, ka ktien ba la pynkylla “map” ka dei na ka ktien kaba ka jingmut jong ka ka long ban “shah” ne “bah,” kaba long kum ha u Isaiah 53:4, kaba ong (shaphang u Jisu): “shisha u la bah ia ki jingkhuslai jong ngi.” Ka dei ka juh ka ktien ba la pynkylla “map” ha Eksodos 32:32, bad “la bah” ha Isaiah 53:4. Ka don iaka jingmut kaba khraw ha ka jingtrei jong ka jingpynim bad ka jingmap bad katno ka shongdor ia u Blei ban pynim iangi.

Shisha U Moses u la kyrpad ia U Trai ban iaishah ia ki pop jong ki briew, kaba long kaei kaba lu la leh ha ka diengphna kumba da ki hajar snem hadien. Eksodos 32:32 ka pyni ym tang ia ka jingmut jong ka jingsiewspah bujli, bad ruh mano ba la mih bujli: Dei U Blei hi.

Kane ka dkhot ka pyni kumno ka jingmap ka wan. U Blei ha U Khrist u la bah noh ia ki pop jong ngi, kaba long tang ka lynti ba ngin ioh map. Ka long ka jingpynpaw kaba donbor ia ka jingthmu jong ka jingpynim bad ka jingpynpaw sha ngi bad sha ka pyrthei baroh shaphang katno ka shongdor ia U Blei ban pynim iangi.

`U Moses u la kyrpad ia u Blei hi ban shah ia ki pop jong ki briew, bad ha kaba khadduh, ha U Jisu, u la leh tang ia kata. Kumno ngin sngewthuh ia kane ka jingshisha kaba phylla? Kaei ba ka iathuh iangi shaphang ka jingieit jong U Blei ia u bynriew uba la hap noh?`