---
title:  Ka Jingpyrkhat shuh shuh
date:   18/07/2025
---

Pule Ellen G. White, “Ki Khlam ha Egypt,” Ki Kpa Tymmen Bad Ki Nongïathuhlypa.

Peit kumno kiei kiei ki la sdang da kaba sniew na ka bynta u Moses bad ki briew jong u Moses ha ka sien kaba nyngkong kaba u la leit sha u Pharaoh.

“Ïa u syiem la pynkhih jingmut eh, da ka jingtharai ba ki Israelki don ka jingthmu ban ïaleh pyrshah na kaba shakri ïa u. Ka jingisih ka pynmih ïa ka jingjaipdeh; u la thmu ban ym ai por ïa ki ba ki lah ban pyrkhat na ka bynta ka jingïaleh pyrshah kaba ma. Bad u la shim ïa ka rai ban khñoit bad ban pynpyrkhing ïa ka jinglong mraw jong ki khnang ba ka mynsiem jong ki kan duh bor bad duh jingkyrmen. Ha ka juh hi ka sngi u la ai hukum ban nang pyn-eh shuh shuh da ka jingtrei kaba kham shitom. Ki tiar kiba ki pyndonkam ha kata ka jingtrei ki dei ki maw-it ba la thad sngi; ki kynroh jong ki jingtei kiba kordor la tei da kine, bad sa tap da ki maw; ban thaw ïa kine ki maw-it ka donkam shibun ki briew kiba long ki mraw. Ban ot phlang khnang ban khleh bad ka ktieh, ban pyndait lang ïa ki, shibun eh u langïap donkam ha kane ka jingtrei; u syiem thymmai mynta u la ai hukum; ban ym ai langïap shuh ha ki nongthaw maw-itki nongtrei ki la dei ban leit wad hi da lade, katba ki juh ki jingkheiñ jong ki maw-it dei ban pynmih.

“Kane ka jingleh ka pynmih ka jingsngewkhia hapdeng ki Israel lyngba ka ri baroh.Ki sordar ka Egyptki la thung ïa ki hebru ban long ki nongpeit ïa ka jingtrei kam jong ki briew, bad kine ki nongpeit ki dei ban kitkhlieh ïa ka jingïaid beit ka kam baroh ïa kaba la pynkhamti ha ki. Haba ïa ka jingdawa u syiem la pynïaid shaphrang, ki hebru ki la saphriang kylleng ka ri,ban lum ‘langïap; hynrei ki la shem ka jingeh kaba khraw ban pyndep ïa kata ka jingkheiñ ba la buh ïa ki ban shna ïa ki maw-it. Na ka bynta kane ka jingbym lah ban pynbiang ïa kine ki nongpeit kiba dei ki hebru la pynshitom jur eh.”—Ellen G. White, Patriarchs and Prophets, p. 258.

**Ki Jingkylli Ban Ia Kren Lang:**

`Pyrkhat ïa ka por ha kaba phi la shahshkor ïa ka jingkhot U Blei ha ka jingim jong phi, kiei kiei kim shym la ïaid beit, bad ym lah hi ruh ban sdang ha ka rukom kaba dei, phi sa nang ban trei khambha hadien katto katne por lyngba ka jingïakynduh jong phi ha ka kam?`

`Ïathuh sha kiwei kumno ba U Blei U la don bynta ha ka jingim jong phi haba phi duwai na ka bynta ka jingïarap ne ha ka por ba phi khlem khmih lynti ei ei. Kumno ngi lah ban ngeit ha ka jingbha jong U Blei haba kiei kiei kiba sniew ki jia, wat ha kito kiba shaniah ha U Trai?`

`Phin ong kumno ha kito kiba pynbna bad ong: “Ngam ithuh ïa U Trai”? Pynban, lada u briew u ong, ym ha ka rukom jong ka jingkren pyrshah, hynrei kum kaei kaei kaba shujia ha ka jingim jong u?Phin leh kumno ban ïarap ïa u ban ithuh ïa U Trai bad phin batai ha uta u briew ba balei ka long kaba donkam eh ïa u ban tip ïa kane?`