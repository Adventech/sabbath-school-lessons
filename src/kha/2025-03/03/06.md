---
title:  Kum U Blei Hakhmat U Pharoah
date:   17/07/2025
---

`Pule Eksodos 6:28–7:7. Kumno U Trai U la leh ha ka jingïadei bad ki jingaidaw jong u Moses?`

U Blei U la pynpaw ïa lade ha u Moses da ka kyrteng Yahweh, kaba mut ba U dei U Blei ba shimet shimet bad Uba don hajan eh bad la ki briew, bad ba U la rung sha ka jingïateh jutang bad ki.

Une U Blei ba don hajan eh bunsien bunwat U la hukum ïa u Mosesban leit kren ha u Pharaoh. Da ka jingbymdon ka jingshaniah ha lade, u Moses sa shisien u la ai daw: “Balei u Pharaoh un sngap ïa nga?” Hangne sa shisien ngi ïohi ym tang ïa ka jingsngewrit jong u, hynrei ngi ïohi ruh ïa ka jingkwah lait jong u ban leh ïa kane ka kam, kaba haduh mynta kam shym la long kaba seisoh.

“Haba U Blei U la hukum ïa u Moses ban leit biang sha u Pharaoh, u Moses u la pyni ïa ka jingbym shaniah shuh jong u ha lade. Te kumta kane ka kyntien‘aral sepatayim—kaba mut ‘ka rmiang shyntur ba khlem ot-sher,’ kaba la pyndonkam hangne da u Moses ïa ka jingbym nang jong u ban kren (6:12, 30)—ka long syrïiem bad kaei kaba lah ban shem ha Eksodos 4:10: ‘ba suki kren.’ ”—Andrews Bible Commentary: Old Testament, “Exodus” (Berrien Springs, MI: Andrews University Press, 2020), p. 205.

U Blei ha ka jingisynei jong U, U la ai ïa u Aaron ba un ïarap ïa u Moses. U Moses un kren ha u Aaron, ma u pat un sa kren ha u Pharaoh; te kumta u Moses, un shim ïa ka jaka U Bleihakhmat u syiem ka Egypt, bad u Aaron pat ha ka jaka u nongïathuhlypa.

Kane ka jingjia ka ai ha ngi ïa ka jingpynshai ïa ka kam kaba u nongïathuhlypa u dei ban leh. U nongïathuhlypa u dei u nongkren na ka bynta U Blei; u ne ka u/ka dei ki rmiang shyntur jong U ban kren bad ban batai ïa ka ktien U Blei ha ki briew. Kumba u Moses u la kren ha u Aaron, bad u Aaron u pynbna ha u Pharaoh, kumta U Blei U ïakren bad u nongïathuhlypa, ma u pat u sa pynbna ïa ka jinghikai kaba U Blei U kwah ban ai sha ki briew. Kane ka lah ban jia da kaba shu-kren da ka ktien, ha u briew; ne, kumba la ju leh, u nongïathuhlypa u ïoh ka khubor na U Blei bad u sa thoh ïa ka.

U Blei U la batai ruh ha u Moses ïa kaei ba U khmihlynti ba kan jai ynda u la kynduh bad u Pharaoh. U la maham ruh ba kata ka jingïakynduh kan long kaba don ka jingïakhing bad kaba slem. Ha ka sien kaba ar U Blei U la ïathuh ha u Moses ba u Pharaoh un pyn-eh ïa la ka dohnud(Eksodos 4:21, Eksodos 7:3). Ka jingmih, hangne kan long ha kaba kut kaba bha, ba “ ‘ki nong Egypt kin tip ba Nga long U Trai’ ” (Eksodos 7:5). Kata ka mut, wat hapdeng ka jingklumar bad ki jingeh ki ban wan, ïa U Blei yn sa pyndon burom.

`U Moses um don shuh ki daw ban ai ba un ymleh ïa kaba U Blei U phah ïa u ban leh.Kaei ka jingaidaw kaba ngi lah ban pyndonkam khnang ban lait na kaba leh ïa kaba U Blei U kwah ïa ngi ban leh?`