---
title:  Ka Jingtyngshaiñ Ka Khmat Jong u Moses
date:   18/09/2025
---

`Pule Eksodos 34:29–35. Kaei kaba la pynlong ia ka khmat jong u Moses ba kan shai phyrnai?`

Hadien ba U Blei u la pynpaw ia ka jinglong jong ka jingieit jong U ha u Moses, u Moses u la hiar sha ka ja ka shong dara jong ki Israel da ka khmat kaba phyrnai. Hato u Moses u ha kaba nyngkong u tip ba ka khmat jong u ka tyngshain? Em um tip. Katba u briew u nang jan sha U Trai, katta u briew u nang sngewthuh bha ia ki jingbym janai jong u haba ianujor bad ka jingkhuid U Blei.

Kaei ka daw jong ka jingkylla dur jong u Moses kaba la pynlong ia ka khmat jong u ban phyrnai? Ka daw kam shym la long namar ba u la don ha khmat U Blei, namar katto katne sien mynshuwa u la don bad U Trai bad ka khmat jong u kam shym la shai hadien kita ki jingiakynduh. Hynrei lada um shym la don satia ha khmat U Trai, ka khmat jong u kan ym shym la tyngshain satia. Dei tang ynda u la sngewthuh ia ka jingbha bad jingsbun U Blei, bad u la plie pura ia lade ha U Blei namar ka jingitynnad jong ka jinglong jong U, ba u Moses u la kylla dur, bad ka khmat jong u ka la tyngshaiñ. Ka dohnud bad ka jingmut jong ngi ki lah ban mad ia ka jingkylla haba ngi aiti lut ha U Blei bad ailad ia U ban long U Trai bad U Syiem jong ka jingim jong ngi.

`Pule 2 Korinth 3:18: Kumno u Jisu u lah ban pynkylla suki suki ia phi sha ka dur jong U?`

U Paul u ianujor ia ka khmat ba tyngshaiñ jong u Moses bad U Jisu Khrist bad ba ka burom U Jisu (ha uba ia ka hukum bad ka jingaiei U Blei la pynpaw ha ka jinglong briew jong u) ka palat ia ka burom jong ka hukum bad u Moses. U Khrist, ryngkat bad ka hukum jong U, lah ban thoh ha ki jinglong jong ngi tang haba ngi peit ia ki khmat jong ngi ha U Jisu (Heb. 3:1, Heb. 12:2) bad tang da ka bor U Mynsiem U Blei (2 Kor. 3:12-18).

U Moses u long ka nuksa na ka bynta jong ngi, uba pyni ia kaei kaba U Blei U lah ban leh na ka bynta jong ngi haba ngi ailad ia U ban pynkylla ia ki jinglong jong ngi bad ban thaw dur ia ngi ha ka dur ba kynja Blei jong U. Kane ka long kaba u Paul u mut haba u kren shaphang ka jingiaid ha ka “jingthymmai ka jingim” (Rom 6:4).

`Kiei ki bynta jong ka jinglong jong phi kiba donkam ban pynpaw kham bha ia ka jinglong U Blei? Lehse man la ka bynta, jong ka jingim? La katta ruh, kumno lah ban pynleit jingmut ha ka Diengphna, bad kaei ka jingmut jong ka, kan ai jingkyrmen bad jingpynthikna jong ka jingpynim ia phi?`