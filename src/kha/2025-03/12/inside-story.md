---
title:  Ka Jingiathuhkhanna Kaba Jia Shisha
date:   19/09/2025
---

_Da: U Andrew McChesney_

### U Paralok Babha Tam Jong U Baatka

U Baatka ka la sngew marwei haduh katta katta ha Mongolia. Bunsien u ju ieng ha ka jingkhang jong ka iing jong u, u da peit shabar ia u paralok bashisha uba don ryngkat bad u junom.

U khynnah uba lehraiñ bad uba sheptieng biej uba dang 14 snem ka rta u dei u khun marwei ha ka iing ka sem jong u. U kpa u ju don barabor hala ka kam. Ka kmie ka don ka jingpang ha ka jingmut jingpyrkhat, bad ka hap pynlut por shibnai ha hospital man la u snem. U Baatka u sngew marwei. U la pyrkhat ia ka jingiap.

Nangta kawei ka para ar kmie jong u, ka Doogii, ka la khot sngewbha ia u ban leit sha kawei ka balang Adventist ha ka nongbah jong ka Mongolia, Ulaanbaatar. “To wan sha jingiaseng,” ka la ong. “ka don Kaei kaei kaba sngewtynnad ka ban sa jia hangta.”

U Baatka u la leit namar u la sngew marwei. U khlem iohsngew ia kawei ka ktien jong ka jingialap. Ka microphone kam treikam namar ka lait kam long, bad u don ka jingduna ha ka jingshah shkor kaba la pynlong ia u ban shem jingeh ban iohsngew ia u nongialap. Hynrei u sngewtynnad ia ki dkhot balang. Ki la phuh samrkhie bad ki la pdiang ia u. Ki la leh ia u kum u paralok. U sngewtynnad ruh ia ka jingrwai. Ka balang ka la ai ia u ia ka jingsngew tynnand, bad u la wan phai biang ha ka Sabbaton kaba bud ban iohmad biang ia ka jingsngew tynnad.

Ki dkhot balang ki la kren shaphang U Blei kum u paralok ba jan tam jong ki.

“U Blei u lah ban long u paralok jong phi junom,” uwei u la ong ia uta u khynnah.

“Phin ym long marwei satia,” la ong uwei pat.

U Baatka u la lyngngoh hato U Blei u long uba shisha. Ngam lah ban iohi ia U. Hato U lah ban long u paralok jong nga? u la pyrkhat.

Hadien kata, u la leit sha iingmane man la ka Sabbaton. Ka balang ka la kylla long tang ma ka ka jaka kaba bha ha ka jingim jong u, bad ki dkhot balang ki la kylla long ka iing ka sem jong u. Ka jingim ka la ioh ia ka jingmut, bad u Baatka u la shem ia ka jingkwah ban im.

Suki suki u Baatka u la sdang ban ngeit ba U Blei U long uba shisha. Ki shkor jong u kim shym la iohsngew ia U Blei ba u kren, hynrei ka dohnud jong u ka la iohsngew ia ka sur U Blei. U Blei u la long u paralok ba jan tam jong u junom, u la pynkylla ia ka jingmut jingpyrkhat jong u bad u la pynkylla ia ka jingim jong u.

Mynta, u Baatka Orgil u la dap 31 snem ka rta bad u dei u briew uba thymmai ha U Blei. U khynnah uba sngap jar bad uba tieng shisien u la long mynta u nongprat lynti jong ka Global Mission, uba thung ia ki Balang ha ki jaka bym pat rung ha Mongolia. “Nga sngewtynnad ban iasam kumno ka jingim jong nga ka la kylla”, u la ong. “Nga kwah ban iarap ia ki briew kiba kum ma nga. Dei na kata ka daw ba nga shakri kum u mishoneri.”

U Baatka, uba la shongkurim bad uba don arngut ki khun, u la ong ba shisien u la pyrkhat ba U Blei U jied tang ia ki briew kiba don sap kum ki mishoneri. “Hynrei mynta nga sngewthuh ba U jied tang ia ki briew kiba dei.”

“Wat la ngam shym la ngeit ha lade, hynrei U Blei u la ngeit ha nga,” u la ong. “Lada U Blei U lah ban ngeit ha nga, nga ruh nga kwah ban ngeit ha U.”

Khublei shibun ia ki jingduwai jong phi na ka bynta ki nongsdang jong ka Global Mission kiba, kum u Baatka, ki iakynduh ia ki jingeh kiba khraw ban thung ia ki Balang hapdeng ki kynhun briew ki bym pat poi ha kylleng ka pyrthei. To tip kham bniah shaphang ki nongprat lynti jong ka Global Mission ha ka website jong ka Adventist Mission: [bit.ly/GMPioneers](https://bit.ly/GMPioneers).