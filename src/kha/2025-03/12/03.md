---
title:  Ba Ngan Ïoh Ïthuh Ïa Me
date:   15/09/2025
---

`Pule Eksodos 33:12–17. Kaei ba u Moses u la pan na U Blei ba un hikai ia u? Balei ba u dawa ia ka jingdon ka jong U Blei ban ialam ia ki?`

Ka jingsan jong u Moses ha U Trai ka la long kaba mian pamian. Ïa U la khring kham jan kham jan sha U Trai bad u la wad ban pyni nuksa ia lade kat kum ka dur U Blei. Ha kawei ka sngi haba u dang ïakren bad U Blei ha ka ïingjaiñ ka jingïaseng, kynsan u Moses u la sngewthuh ba um ithuh ïa U, bad u la duwai ïa ka jingduwai kaba kyrpang: “To pyni ha nga ïa ka lynti jong Me, ba ngan ïoh ithuh ïa Me” (Eksod. 33:13, NKJV). U Moses u la tip ia ka jingdonkam kaba jylliew jong u ban sngewthuh ia U Blei ha ka kyrdan kaba thymmai. U la lap ba katba u nang tip ia U Trai, katta um tip ia U. U la ithuh ia ka jingdonkam jong u bad da ka dohnud baroh u la thrang ban tip kham bha ia U. U Blei da la ka mon sngewbha u la ai ia ka jingkwah jong u Moses.

Da kaba peit ia baroh ki jingshem jong u Moses haduh mynta, ngi lah ban iohi kumno ba la khring ia u Moses sha ka jingiadei kaba kham jylliew bad kaba jan bad U Trai bad kumno u la nangroi ha ka jinglong mynsiem.

Nyngkong eh, u Moses u la kiew sha u lum bad “u la leit kiew sha U Blei” (Eksod. 19:3, NKJV). Nangta u la leit “sha khlieh u ta u lum” (Eksod. 19:20, KJV) bad hadien kata u la leit shajan u lyoh, “ka jingdum kaba rben” ha kaba U Blei U shong (Eksod. 20:21, KJV).

Ha kawei pat ka por, “U Moses u la rung ha pdeng uta u lyoh” ha kaba U Blei U don, bad u la sah bad U Trai 40 sngi bad 40 miet (Eksod. 24:18, NIV). Ha kine ki 40 sngi, U Blei u la ai ha u Moses ar tylli ki jingai kiba kordor: (1) ka jingai jong ka Ki Shiphew Hukum kaba la thoh da U Blei hi ha ki ar tylli ki mawlyngkniap, kiba la shtah ruh da U (Eksod. 24:12), bad (2) ki jingbthah kumno ban tei bad pynbiang ia ka Tabernakl (peit Eksod. 21).

Nangta u la pynlut sa 40 sngi bad 40 miet bad U Trai, u da iasaid na ka bynta ki nongpop (Eksodos. 32:30-32, Deut. 9:18).

Hynrei, wat hadien kine baroh, u Moses u la thrang ban tip kham bniah ia ka jinglong U Blei, bad shen U Blei u la ai ha u ia ki jingshemphang kiba kyrpang ban sngewthuh Uei U long. Kane ka jingthrang kaba u Moses u kwah kam dei tang ka jingsngewthuh ha ka bor pyrkhat shaphang U Blei hynrei ka jingtip da ka jingiashem hi jong u ia ka jinglong jong U.

Kam long kaba phylla ba hadien bun spah snem U Jisu un ong: “Bad kane ka long ka jingim bymjukut, ba kin ioh ithuh ia Me, U Blei uba shisha tang ma Me hi, bad ia U Jisu Khrist ia Uba Me la phah” (Ioannis 17:3, NKJV). Kaei ka lad kaba kham bha ia U Blei ban pynpaw ia lade ha ki briew ban ia kaba U kylla long u briew da lade hi?

`Hato phi ithuh ia U Blei, ne phi shu tip shaphang jong U? Kaei ka jingiapher kaba kongsan hapdeng kine ar?`