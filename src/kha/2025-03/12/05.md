---
title:  Ka Jingpynpaw Da Lade Hi Jong U Blei
date:   17/09/2025
---

`Pule Eksodos 34:1–28. Kumno U Blei U la pynpaw ia la ka burom ha u Moses?`

U Moses u hap ban rah bad u artylli ki mawlyngkniap kum kita kiba nyngkong, ia kiba u la pynpra (Eksodos. 32:19). U la leit ban iakynduh bad U Trai ha u lum Sinai ha ka sien kaba hynñiew. Ia ki jingkiew jong u kiba mynshuwa la kdew ha kine ki jingthoh harum: (1) Eksodos. 19:3, 7; (2) Eksodos. 19:8, 14; (3) Eksodos. 19:20, 25; (4) Eksodos. 20:21, Eksodos. 24:3; (5) Eksodos. 24:9, 12-18; Eksodos. 32:15; (6) Eksodos. 32:30, 31. U Moses u la sdang ia ka jingkiew jong u dangstep phyrngap.

U Moses mynta u la pynkhreh na ka bynta kane ka bor sngewthuh kaba donburom shaphang ka jinglong U Blei. Ia ka jingitynnad jong ka jinglong U Blei la batai bha ha kane ka jingpynpaw ba phylla jong U sha phang ia lade. Ka long ka jingbatai kaba kongsan tam shaphang Uei U Blei U long; u la long u tyllai ksiar ba la thaiñ ha ka Baibl baroh kawei (Jingkhein 14:18, Neh 9:17, Salm 103:8, Joel 2:13, Jonah 4:2). Ka jingpynbna U Trai hangne ka long Ioannis 3:16 jong ka Testament Barim. Ha ki jaka kiba donkam eh, ki nongthoh baibl ki pyndonkam, ki iai kdew, ne ki pyniar ia kane ka jingpynbna dalade jong U Blei uba im namar dei ban sngewthuh da kaba beit ia ka jinglong jong U Blei.

Haba u Moses u la ioh ia ka jingbatai kaba kyrpang, kaba khlem pat ju jia mynno mynno ruh bad kaba khlem da ianujor ia ka kyrteng U Blei, u la dem khrup bad mane ia U Trai. Haba ngi ioh ia ki jingshai jong ka jingieit, jingaiei, jingisynei, jingsngewrit, jingbha, jingshaniah, jingmap, jingkhuid bad jingbishar hok jong U Blei, ngi ruh ngi shah khring ha U. Dei haba ngi iohi bad sngewtynnad ia ki jinglong ba kyrpang jong U ba ngi sdang ban ieit ia U, ka jingieit kaba ialam sha ka jingkwah ban shakri bad kohnguh ia U. Namar ba U ieit ia ngi, ngi ieit pat ia U (1 Ioannis 4:19).

Ha kane ka jingpynpaw ia lade, U Blei U pynthikna ia u Moses ba Un leh ia ki kam kiba phylla na ka bynta ki briew jong U bad Un ialam ia ki sha ka Ri Jingkular. U pynthymmai ia ka jutang bad ki, da kaba kular ba kiwei pat ki jaitbynriew kin iohi ia ka jingkhraw bad ka jingtrei ba shyrkhei jong U. “Ha khmih, nga thaw ia ka jutang: ha khmat u paidlang jong me baroh ngan leh ïa ki jingkhyllah, kat kiba ym shym la leh ha ka pyrthei baroh, lymne ha kano kano ka jaid bynriew: bad uta u paidbah baroh ruh hapdeng kiba me don kin iohi ïa ka kam U Trai namar kata ia kaba ngan leh ia me ka long kaba shyrkhei keiñ.” (Eksodos. 34:10,).

Hynrei ki Israel ki donkam ban kohnguh ia U Blei bad ban bud ia ki shiphew tylli ki kyndon kiba shai khnang ban pynthikna ia ka jingroi jingpar jong ki. Nangta la bthah ia u Moses da U Blei ban thoh ia ka jingdon jong kata ka jutang, kaba la dep pynkheiñ (Eksod. 34:27, 28).