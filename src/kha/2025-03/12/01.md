---
title:  “Sngewbha, Pyni Ia Nga Ia Ka Burom Jong Me”
date:   13/09/2025
---

### Dkhot Baibl ban pynkhreh ia ka Lynnong

Eksodos. 33:7-34:35; Deut. 18:15, 18; Ioannis 17:3; Rom. 2:4; Ioannis 3:16; 2 Kor. 3:18.

> <p>Dkhot Spel-lyndet</p>
> “Te U Trai u la iaid lait ha shuwa jong u, bad u la pynbna, U Trai, U Trai, U Blei uba isynei bad ba ai ei, uba ïaishah slem, bad uba kynrei ha ka jingbha bad ka jingshisha; Uba bat ka jingisynei ia ki hajar, Uba map ia ka jingpalat, bad ia ka jingryngkang, bad ïa ka pop: bad un ym pynksan da lei lei ia u bymman; uba pynwan ia ka jingjingpalat jong ki kpa ha ki khun, bad ha ki khun jong ki khun, haduh kaba lai bad kaba saw pateng bynriew.” (Eksodos 34: 6,7).

Baroh ngi donkam ban nangsan ha ka jingiaid jong ngi bad U Blei. Khlem ka jingsan, ngi long kiba la iap. U apostol Petros u pynbna: “Hynrei to phin nangroi ha ka jingaiei bad ka Jingtip ia U Trai bad U Nongpynim jong ngi U Jisu Khrist. Ha u to yn long ka burom mynta ruh bad haduh ka sngi ka bymjukut: Amen.” (2 Pet. 3:18,). Ngi donkam ban long kiba kloi ban nangroi. Ngi don man ka sngi ha ka skulbah jong U Blei, ha kaba ym don ka jingpass hynrei ka jingiai bteng ia ka jingpule kaba man ka por. Ha kawei pa kawei ka kyrdan jong ka jingsan, phi lah ban long kiba janai lada phi ailad ia U Blei ban thaw dur ia phi sha u briew uba U khot ia phi, ban long, ha U Khrist.

Pyrkhat ia ka skul. Lada ki khynnah klass ba nyngkong ki nang ban pule bad kheiñ haduh 100, ki ioh ia ka kyrdan kaba pass namar ka jingnang jingstad jong ki ka long kaba janai ha kata ka kyrdan bad ka jingthew jong ka jingsan. Watla katta, lada ia kane kajuh ka kyrdan jingtip, bad um lah shuh, la lap ha u khynnah high skul, kan pyni ia ka jingbymlah kaba khraw ha ka jingpule jong u. Ka long kumjuh bad ka jingroi jong ngi ha ka jingaiei bad ka jingtip ia U Blei. Ha kawei pa kawei ka kyrdan jong ka jingsan jong ngi, ngi lah ban long kiba janai ha ka pyrthei jong ngi kumba U Khrist U la long ha ka jong U.

Ha kane ka taiew ngi pule kumno u Moses, lyngba ka jingtip bad jingbud ia ki jingbthah U Blei, u la nangsan ha ka jingiaid jong u bad U Trai.

_*Pule ia kane ka lynnong ban pynkhreh ia ka Sabbaton September 20._