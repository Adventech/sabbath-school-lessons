---
title:  Ha U Lum Sinai
date:   17/08/2025
---

`Pule Eksodus 19:1-8, Kaei ba U Blei U Kular ia ki hangne, ha trai jong U Lum Sinai?`

U Blei u la ialam ia ki Israel sha u lum Sinai, ha kaba un sa ai shen ha ki ia ki Shiphew Hukum. Ka Jebel Musa (ka jingjrong: 7,497 phut, lane 2,285 meter) ha ka pyntha Sinai ka long ka jaka ba u Moses u la iakynduh bad U Blei katto katne sien (kum ka nuksa, Eksod. 3:1, Eksod. 19:2, Eksod. 24:18), bad, bun snem hadien, u Elijah u la iakynduh ia U Blei hangne (1 Kisyiem 19:8). Une u dei u juh u lum ha kaba U Blei U la khot ia u Moses ban ialam ia ki Israel ban mih noh na Egypt (Eksod. 3:1, 10). Ha kata ka por, U Blei u la pyntip ha u Moses ba un mane ia U Blei ryngkat bad ki Israel kiba la pyllaitluid ha kane kajuh ka jaka, kaban long ka dak ia u Moses ba U Blei jong u Abraham, u Isaak bad u Jakob u ialam ia ki (Eksod 3:12).

Hadien ar bnai ka jingiaid lynti, ki Israel ki la poi ha Sinai (Eksod. 19:1), ha kaba kin sah kumba shisnem (ianujor ia ka Eksod. 19:1 bad Jingkhein 10:11, 12). Ha kane ka snem, la pynmih shibun ki ain, kumba la batai ha ka Eksodos 19-40, Lebitikos 1-27, bad Jingkhein 1:1-10:10. Ka jingsah jong ki Israel ha u lum Sinai ka long ka bynta pdeng jong ka jingiathuhkhana kaba la shem ha ki san tylli ki kitab ba nyngkong jong u Moses. Hangne ka don ka nongrim jong ka jinglong jong ki briew ba la jied jong U Blei, tang ma ka ka jaitbynriew kaba khlem rung ha ka jingmane bleithaw bad ka jingklimsih.

U Blei U shim ia ka sienjam bad U pynskhem ia ka jutang hapdeng jong U bad ki Israel. Halor ka jinglong jong ka jingkohnguh bad ban don ka jingiadei bad U, U Blei U kular ban pynlong ia ki kum ka spah kaba kyrpang, ka hima lyngdoh, ka jaitbynriew kaba khuid.

Ban long ka jaitbynriew kaba khuid ka mut ban aiti lut ha U Blei bad ban pynpaw ia ka jinglong jong U sha kiwei pat khamtam ha ki jaitbynriew kiba don sawdong jong ki. La khot ruh ia ki ban trei kum ka hima lyngdoh ki ban pyniasoh ia kiwei pat ki briew bad U Blei, ban ialam ia ki sha U bad ban hikai ia ki ia ki lynti bad ki ain jong U. Ki la dei ban long ka spah ba kyrpang jong U Blei namar U kwah ia ka Israel kum ka lynti jong U ban pynshai ia ka pyrthei da ka jingtip shaphang jong U bad ia ka jinglong jong U.

Kane ka jutang ka la long ka ain ba la buh ia ka jingiadei hapdeng U Blei bad ki briew jong U. Ka jutang ba la buh kyllum ka long ka formula, kaba iapher khyndiat ha ki jingthoh bapher bapher, ka long: “Ngan long U Blei jong ki, bad kin long ki briew jong nga” (peit Eksod 6:7, Leb 26:12, Jer 24:7, Jer 31:33, Heb 8:10, Jingpyn 21:3).

`Mutdur ba phi long ka “jingkynshew ba kyrpang” jong U Blei! Kiei ki jingmyntoi ba kyrpang kiba ker tawiar sawdong? Kiei ki jingkitkhlieh ba kyrpang kiba phin don?`