---
title:  Ka Jingai Ia Ka Shiphew Hukum
date:   19/08/2025
---

`Pule Exodus 20:1–17, Kiei ki thymmei jong ka Decalogue, bad kumno la buh beit?`

Kynmaw ba ka (Decalogue) Shiphew Hukum kam sdang da ka jinghukum hynrei da ka jingleh isynei jong U Blei na ka bynta ki briew jong U:

“Ma nga U Trai uba U Blei jong me, Uba la wallam noh ia me na ka ri Egypt, na ka ïing ka jinglong mraw.” (Eksod. 20:2,). U Trai u pynpaw nyngkong ia ka jingaiei jong U da kaba ai ia ka jinglaitluid bad jingpynim ha ki Israel, bad tang hadien kata U pynpaw ia la ka mon. Ia kine ki hukum la dei ban sumar namar ka jingieit bad jingsngewnguh ia kaei kaba U Blei U la leh na ka bynta jong ki.

Ka kyntien ba kongsan jong U Blei na ka bynta ka Shiphew Hukum ka long “ka jingieit” (Rom 13:10). Ka hukum kaba khraw tarn ka long ka hukum jong ka jingieit, ia kaba la pynpaw ha ki ar rukom: ka jingieit ia U Blei (Deut. 6:5) bad ka jingieit ia la u paramarjan (Leb. 19:18).

Ha ki saw tylli ki hukum kiba nyngkong, ka shiphew Hukum ka batai ia kaei ka jingmut ban ieit ia U Blei; ha kine ki hynriew tylli ki hukum kiba bud, ka hukum ka batai ia kaei kaba mut ban ieit ia la u paramarjan. Ka Shiphew Hukum ka sdang da kaba burom ia U Blei nalor baroh (ka jingieit ia U Blei ) bad ka bteng da kaba burom ia kiwei pat (ka jingieit ia ki para briew).

1. Ka jingpyndon burom bad ñiew burom ia U Blei da kaba ai ia U ia ka jaka kaba nyngkong bad kaba ha khlieh duh ha man la ka jinglong jong ka jingim jong ngi (ka hukum kaba nyngkong);
2. Ka jingpyndon burom bad jingpynneh pynsah ia ka kyrdan ba kyrpang jong U Blei bad ban ym bujli ia U da ka bleithaw ha kano kano ka dur, la ka long ha ka met, ha ka dur, ne ha ka mynsiem. Ki jingieit kiba khuid tam jong ngi ki long ki jong U Trai (ka hukum kaba ar);
3. Ka ñiew burom ia ka kyrteng U Blei— Ka nam bad ka jinglong jong U (ka hukum kaba lai);
4. Ka jingpyndon burom ia ka sngi shongthait bad jingmane jong U — ka Sabbaton (ka hukum kaba saw);
5. Ka jingburom ia ki kmie ki kpa (ka hukum kaba san);
6. Ka jingburom ia ka jingim (ka hukum kaba hynriew);
7. Ka jingburom ia ka shongkha shongman (ka hukum kaba hynñiew);
8. Ka jingburom ia ki jingdon jingem jong ki briew (ka hukum kaba phra);
9. Ka jingburom ia ka nam ba bha jong kiwei (ka hukum kaba khyndai); bad
10. Ka jingburom ia lade khnang ba kano kano ka jingkwah brai kan ym pynsniew ia ka jinglong jong ngi (ka hukum kaba shiphew).

Kumba U Jisu hi u la ong: “Lada phi ieit ia nga, to sumar ia ki hukum jong nga” (Ioannis 14:15; peit ruh 1 Ioannis 4:20, 21). Kumta, ka jingkohnguh kaba shisha ka long tang ka jingpynpaw ia ka jingieit bad jingsngewnguh ia U Jisu, ka jingieit kaba la pynpaw da kaba khlain tam ha ka rukom leh jong ngi ia ki para marjan jong ngi.