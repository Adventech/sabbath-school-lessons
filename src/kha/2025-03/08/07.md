---
title:  Ka Jingpyrkhat shuh shuh
date:   22/08/2025
---

Pule Ellen G. White “Ki Hukum kiba La ai sha ki Israel” pp. 303–310, bad “Ka Jingshun Jong U Soitan Pyrshah ia ka Hukum ” pp. 331–342, ha ki Kpa Tymmen bad ki Nongiathuhlypa

“U Blei u la thmu ban pynlong ia ka por ban kren ia ka hukum jong U kum ka dur jong ka jingkhraw kaba shyrkhei, kaba iadei bad ka jinglong ba la pynkyntiew jong ka. Ki briew ki dei ban shah ktah jur ba ia kaei kaei baroh kaba iadei bad ka jingshakri ia U Blei dei ban niew da ka jingñiewburom kaba khraw tam." —Ellen G. White, Ki Kpa Tymmen bad Ki Nongiathuhlypa, p. 303.

Kane ka nongrim jong ka jingñiewburom ka long kaba dang treikam haduh kine ki sngi. Ka mih na ka jingsngewthuh ia ka jingkhraw, ka ba kiew sha jrong bad ka jingkhraw burom jong U Blei. Ka jingïohi ïa ka burom U Blei ka pynmih ïa ka jingsngewnguh ha ki dohnud jong ngi bad ka pynrit ïa ka jingsarong jong ngi. Katba ngi nang iohi jan ia ka jinglong khuid U Blei, katta ngin nang iohi ia ki jingbym janai ha ka jingim jong ngi, kaba ialam ia ngi ban kham sliang shuh shuh ia ka jingdon jong U kaba pynkylla dur bad ban kwah ban long kum ma U.

Bad, ruh, ka jingtip ia kaei kaba ngi long ha ka jingiapher na U bad na ka hukum bakhuid jong U ka pynlong ia ngi ban shaniah pura ha ka jingiap U Khrist kaba pynkylla ia ngi.

Ha kajuh ka por, U Jisu u la kren shai ba, lada ngi pdiang da ka jingsngewrit ia U Blei kum U Trai bad U Syiem jong ngi, ki hukum jong U kim long kiba eh ban kohnguh (Math. 11:28– 30). U Khrist u la pynpaw shai ba ka hukum Blei ka don ka jinglong kaba neh (Math. 5:17-20). Haba ngi sumar ia ki hukum U Blei da ka jingieit bad jingsngewnguh ia U namar ka jingpynim kaba U la ai ei ha ngi, ngi lah ban mad ia ka jingdap jong ka jingiadei kaba pynim bad U. Katba ngi dang sngewbha ia ki jingmyntoi kiba khraw jong ka jingsumar ia ka hukum (hadien baroh, peit ia ka jingsngewsih bad jingeh kaba ka jingpynkhein ia ka ka wanrah), ngi lah ruh ban sngewbha ia ka jingsngewskhem ban tip ba ia ka jingpynim jong ngi la shem ha U Jisu, ym ha ka jingsumar hukum jong ngi.

**Ki Jingkylli Ban Ia Kren Lang:**

`Ka jingpynkhreh ban pdiang ia ka hukum ka la iarap ia ki briew ban sngewthuh ia ka jingñiew burom kaba ki donkam. Mynta, ha ka balang bad ka jingim ha balang jong ngi, hangno ka don ka jingñiew burom bad jingsheptieng kaba kum kata ha khmat U Blei? Lane ngi la duh noh la kumno re kumno suki suki ia ka?`

`Pynleit jingmut kham bun ha kane ka nuksa jong jutang: “Ngan long U Blei jong ki, bad kin long ki briew jong nga.” Kane ka mut aiu ia ngi mynta, bad kumno dei ban pynpaw ia ka marwei marwei bad kum ki briew kiba iatreilang?`

`Ia kaei kaba U Blei U hukum ia ngi ban leh, U pynlah ia ngi ban leh. Ka Ellen G. White ka ong ba “ki jingbthah jong U baroh ki long ki jingpynlah.” Sla 333. Kumno u briew u buh ia kane ka jingkular, ia kane ka dabar ha ka jingtreikam?`

`Kumno ngin jubab ia ka jingkynthoh kaba ju iohsngew ba, hadien ka Diengphna, la pynduh noh ia ka hukum? Ha kiba bun ki khep, kaei kaba ki ong shisha ba la pynduh noh?`