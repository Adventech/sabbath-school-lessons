---
title:  U Phria, Ki Puit, Ka Jingdum
date:   24/07/2025
---

`Pule Eksodos 9:13–10:29. Katno kine ki khlam ki la lah ban pynkylla ïa ka jingmut u Pharaoh?`

Ka Nut ka dei ka blei jong ki nong-Egypt kaba synshar ïa ka suiñ-bneng bad dei ma ka kaba pynïaid ïa kiei kiei kiba jia ha bneng bad ha khyndew.U Osiris pat u dei u blei jong ki jingthung-jingtep bad u blei ka kha-ka long. Ha ka Baibl, u phria u don ka jingïadei bad ka jingbishar jong U Blei (Isaiah 28:2, 17; Esekiel 13:11–13). Ha ka por jong kane ka khlam, ïa ka jingdon-jingem jong kito kiba ïoh jaka rieh kaba bha la sumar sukher ïa ki (Eksodos 9:20, 21). Ïa baroh la tynjuh jur: la kin ngeit ne kin ym ngeit ha ka Ktien U Blei bad ban leh ruh kumba U bthah ïa ki?

U Blei U pynbna balei ba u shah ïa u Pharoah ban im haduh kata ka por ka long ba U kwah ba baroh ka pyrthei kan tip ïa U (Eksodos 9:16). U syiem jong ka Egypt mynta u la phla ba u la leh pop, hynrei hadien pat u la kylla ka jingmut.

Ïa u blei ki nong-Egypt u blei jong ka ‘erïong, u blei ka thma, bad u blei ki jingklumar la khot u Seth.Ryngkat bad ka Isis, ïa ki la ñiew kum ki blei ka rep-ka riang.U Shu u dei u blei ka suiñ bneng.U Serapis la ju ngeit ba u long u blei ba khlaiñbor, ka jingroi ha ka shngkha-shongman, ka jingpynkhiah, jong ka jingim hadien ka jingïap. Ym donuwei ruh na ki blei jong ki nong-Egyptian uba lah ban khang ïa ki jingbishar U Blei(Eksodos 10:4–20) namar ba ki blei-thaw hi kim long ei ei ruh em(Isaiah 44:9, 10, 12–17).

Ki shakri jong u Pharaoh ki la kyrpad ïa u ban shah ïa ki Israel ban leit noh, hynrei u la kyntait biang sa shisien. U la tyrwa da ka jingwan mar shiteng, kaba u Moses u la kyntait ha ka rukom kaba dei eh, namar ba ki kynthei ki khynnah ki long kiba kongsan eh kiba kim lah ban pynkhlad khlem ïoh bynta ha ka jingmane bad ka jingngeit ka jait-bynriew jong ki.

Khatduh, u Ra uba long u blei ba kongsan jong ki nong-Egypt, u blei sngi.U Thoth pat u blei bani. Kim lah ban ai jingshai. U Pharaoh sa shisien u la wad lad ban pan ka jingïawan marshiteng, hynrei kata ruh kam long ei ei. Ka jingdum kaba lai sngi ka la tap ïa ka Egypt baroh kawei, hynrei ka jingshai ka don ha ka jaka ba ki Israel ki shong. Ka jingpynïakhlad bad pynïapher kam don da kawei pat kaba kham khlaiñ ban ïa kane.

Pynban, kampher katno ka jingshah thom ïa ka ri jong u ka la mad, u Pharaoh u la kut jingmut ban ïaleh khlem kylla dien. Watla ngim da tip eh ïa ka jingthmu ba jyliew jong u, hynrei ha ki katto katne bynta ka paw shai ba ka dei hi ka jingsarong jong u. Kampher haduh katno ki dak kiba khlaiñ bad ba khraw ki paw,bad haduh katno ka long kaba shai ha baroh ki jingjia, (haduh ba ki shakri jong u hi ka pynbna, “‘Katno slem une u briew un long ka jingriam ïa ngi? To pyllait noh ïa kita ki briew ba kin shakri ïa Trai U Blei jong ki, balei mem pat tip ba la pynjot ïa ka ri Egypt?’ ” (Eksodos 10:7), bad kampher haduh katno kata ka lad kaba u la don ban pynlong ka rai kaba biang—hynrei khyndiat ruh um kylla ka jingmut, u Pharaoh u dang pyneh ban pyndem ha U Blei bad ban shah ïa ki briew ban leit.

Kine ki kyntien kilong kiba shisha bad ba donbor “Ka jingsarong ka leit ha shuwa ka jingpynjot, bad ka mynsiem ba sngewmeng ha shuwa ka jingkyllon” (Proberb 16:18)