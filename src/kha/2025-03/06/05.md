---
title:  U Jisu Ha Templ
date:   06/08/2025
---

`Pule Eksodos 14:13–31. Watla kim shym la don jingngeit, U Blei U la leh aiu na ka bynta ki Khun Israel?`

Namarba u Moses u la shaniah skhem ha U Blei bad ha Ka Ktien jong U, u la pynshlur shikatdei eh ïa ki briew. U la pyni ïa 4 tylli ki mat shaphang kumno ngin leh haba ngi ïashem ïa ki jingïakynduh kiba eh:

1. “Wat Sheptieng” (Eksodos 14:13). Ka jingkyntu kaba nyngkong ka long ban shaniah ha U Blei. Namar, dei tang da kane ka rukom ba ngi lah ban jop ïa ka jingtieng. U Isaiah u pynkynmaw ïa ngi shaphang kane ka jingshisha, ha kaba u ong ba ki riewngeit ki don ha ki kti U Blei, bad Un ïaleh na ka bynta jong ki lada ki pdiang ïa U kum U Blei bad U Trai jong ki: ‘to wat sheptieng me, namar nga long ryngkat bad me; wat sngewma, namar nga long U Blei jong me: …. Namar ma nga U Trai U Blei jong me, ngan bat ïa ka kti kamon jong me, da kaba ong ha me, “Wat sheptieng; nga ngan ïarap ïa me.” (Isaiah 41:10, 13).
2. “Ïeng (Skhem) bad to sahngeh shen” (Eksodos 14:13). Ban ïeng skhem khlem khih bad ban long jar-jar kam mut tang ban sahngeh ban khñium bad ban khmih lynti ïa ki kambah bakhraw, hynrei, ka mut ruh ban shaniah ha U Blei bad ap da ka jingïaishah ha ka jingïarap jong U, namar Un sa leh eiei ba bha.
3. “Phin ïohi ruh ïa ka jingpynim jong U Trai ïa kaba un sa pyni ha phi mynta ka sngi…” (Eksodos 14:13). Khnang ba ka jingngeit jong ngi kan san, ka long kaba donkam ba ngin pdiang ia ka jingïalam U Blei, bad ïa ka jingïarap, bad ban long kiba sngewnguh ïa kata ka jingkular bà Un sa ïarap. Ban “peit / ïohi” ka mut ba ngin plie ïa la ki khmat (namar ka jingbymngeit ka pynmatlah), tang U Blei Uba lah ban ai jingjop, jingïada, bad ka jingpynim. U Blei U don sha ka liang jong ngi, u khmih bad U pyndap lut ia ki jingdonkam jong ngi ha ka por kaba deibiang.
4. “U Trai Un ïaleh na ka bynta jong phi” (Eksodos 14:14). Kane ka kdew ïa kaei kaba U Blei Un leh: Un ïaleh hi da lade na ka bynta ki briew jong U. Ha Kalbari la pynpaw shyna ia kane, ha u diengphna U Khrist U la jop pyrshah ïa U Soitan khnang ban ïoh ban ai ha ngi ka jingim bynjukut (Ïoannis 5:24; Hebru 2:14; Jingpynpaw 12:10, 11). Ki nong Egypt ruh ki la ïohi ba U Blei U la ïaleh na ka Bynta ki khun Isreal (Eksodos 14:25).

Ka hukum U Blei ha u Moses ka long kaba shai kdar - “Tur Shakhmat”. U Blei U la pyni ïa ka jingthmu jong U synjam pa synjam: 1) U Angel U Blei bad u rishot lyoh la khih na khmat ka ïing dara ki Isreal bad la ker nadien jong ki ruh, ban iada ia ki na ki shipai ki nong Egypt; 2) Da ka jingngeit u Moses u la kner ïa ki kti jong u shaphang ka Duriaw (Basaw); 3) U Blei U la pynïaphiah ïa ki um bad da ka lyer bakhlaiñ U la pynrkhiang ïa ka; 4) bad ki khun Israel ki la ïaid lynti sha shilliang lyngba ka lynti kaba rkhiang. Ki nong Egypt ki la beh matlah ïa ki, bad ki khlem ïohi ba U Blei ki Israel U leh ïa ki kambah baphylla na ka bynta ki briew jong U. Ki nong Egypt ki khlem ïohi haduh ban da la slem palat ka por, kumba la phla ha Eksodos 14:25.