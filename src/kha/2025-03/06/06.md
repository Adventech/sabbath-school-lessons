---
title:  Ka Jingrwai U Moses Bad Ka Miriam
date:   07/08/2025
---

Ka kynhun shipai ki nong Egypt ka la shah rem bad ka la shah pynduh jubor na ka bor, ym don uba la laitim, wat u Pharoah ruh u khlem laitim (Salm 136:15). Kane ka la long ka jingrem kaba la pynkyndit ïa ki nong Ijipt bad ha kawei ka liang pat ka la long ka jingjop thiaw ia ki briew jong U Blei. Dei na kane ka daw lyngba ka history, bad haduh kine ki sngi ruh, ki Isreal ki ju kynmaw ia kane ka jingïathuhkhana.

`Pule Eksodos 15:1–21 Kaei ka jingmut jong kane ka jingrwai u Moses?`

Kane ka jingrwai ka long ka jingrwai ïaroh ïa U Trai na ka daw ba U long U nongïada ki Israel na ka kti jong kito kiba leh pyrshah ia ki paidlang U Blei. Hangne u Moses u pynpaw ba U Trai U long U Blei jong u, U long ruh ka bor, ka jingrwai, bad ka jingpynim jong u. Ym don mano mano kum ma U. “…uei uba kat ma me uba tyngshaiñ ha ka jingkhuid, uba itieng ha ki jingïaroh, uba leh ïa ki kam phylla? (Eksodus 15:1).

Ka jingrwai u Moses ka dei tang shaphang U Blei bad ka jinglong jong U - U dei Uei bad kumno U treikam. Ïa U Trai la kyntiew nam, la ïaroh, bad la sngewnguh ïa ki kam kiba phylla kiba U la leh ïa la ki jong. Ka jingsngewrhuh bad jingmane ka long ka jingmih lyngba kita ki kam kiba pnylla kaba U Blei U la leh ïa ngi. Ka jingpynpaw ïa ka jingsngewnguh ka long ruh ka jingdonkam kaba hakhmat eh ha ka jingim ba kynja mynsiem jong ngi. La ban jur halor ka jingieid U Blei bad la pyndonburom ïa U, namar Un ïalam ïa kita kiba U la siewspah, bad Un sa ialam ia ki paidlang jong U sha bneng. U Moses u la ïathuhlypa ïa kaba U Blei Un sa thung pynskhem ïa ka jaka kyntang halor u lum ka jingai kynti jong U (Eksodos 15:17), kine baroh ki kdew lypa sha ka Seion bad ïa ka templ ha Jerusalem.

Ha Jingpynpaw 15:2-4, kiba la shah pynlaitim kin rwai ka jingrwai U Moses bad U Khunlangbrot. Hato phi lah ban mutdur ka jingsawa ha kata ka sngi, kumno kan long? Ka jingïaroh ka long ïa U Blei namar ki jingbha sbun bad ïa ki kambah ba phylla, ka jingiaroh ïa U Blei ka dei nanar ka jingbishar hok bad bashisha jong U kumba la pynpaw, bad ka jingïaroh ïa U Blei ka long namar ki kam bahok jong U bad ïa ka jingkhuid jong U – ki riewhok kin ïaroh ïa U Blei namar ki jingbishar babha jong U.

Peit bha ïa ki laiñ khatduh jong kane ka jingrwai, “Namar ki hima baroh kin wan bad mane ïa Me.” Namar ki jingbishar jong Me la pynpaw. Kata ka long kumne, haba kita ki jingbishar U Blei, khamtam ki jingbishar jong U halor kiba pop ha ki hajar snem ba la leit noh - ki bym shym la shah pynshitom haduh mynta – ki khun jong ka hima kin sa ïaroh ïa U namar ki jingbishar bahok jong U.

`U Immanuel Kant U ong lada U Blei U long Uba leh hok, ka don beit kata ka jingim shalyndet kane ka pyrthei. Balei ba kane ka jingkren ka long kaba shisha, bad kumno ngin shaniah, ba ha kawei ka sngi ka jingbishar hok ka bym pat ju don hangne ha pyrthei, kan sa wan? Kumno ngin ïoh ka jingtngen na kum kane ka jingkyrmen?`