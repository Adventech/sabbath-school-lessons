---
title:  Ka Jingdon U Blei Ha Ka Tabernakl
date:   24/09/2025
---

`Pule Eksodos 40:1-38 Kumno ki Khun Israel ki la ithuh ia ka jingdon ka jong U Blei?`

Ka lynnong kaba khatduh jong ka Eksodos (Eksodos 40) ka batai shaphang ka jingpynkyntang ia ka Tabernakl bad ka jingai jong ka Shiphew Hukum. Ka jingpynkyntang ia ka tabernakl ka long ka jingjia kaba kut eh jong ki Israel ha Sinai.

Ka burom U Blei ka long ka jingkhuid jong U, ka jinglong jong U bad ka jingdon ryngkat ba ieit jong U, kaba long da lade hi ka jingbha (Eksodos 3:5; Eksodos 33:18, 19). Ka jingdon ryngkat jong u ka la pyndap ia ka tabernakl bad la iohi kum u lyoh, ka burom Shekinah. Ka kitab Eksodos ka kut da kaba pynksan ia ka jingdon U Blei kaba ialam, ha u lyoh jong U Trai myn sngi, bad ha u lyoh ding myn miet. Ha ka rukom kaba shisha bad kaba donbor shibun, ki jait bynriew Hebru ki dei ban mad ym tang ia ka jingshisha jong U Blei hynrei ruh ia ka jingdon ryngkat kaba jan bad kaba neh jong U katba U ialam ia ki.

U Moses u la pynieng ia ka tabernakl ha ka sngi nyngkong jong u bnai uba nyngkong ha ka snem kaba ar (Eksodos. 40:2, 17). U la pynkyntang ruh ia baroh — kynthup ia u Aaron bad ki khun shynrang jong u sha ka kam lyngdoh (Eksodos. 40:9, 13-15) — da ka umphniang pynsleh. U la iaid lyngba ia ka Jaka Kyntang tam, ka Jaka Kyntang bad ia ka phyllaw, u da aiti ia ka baroh ha U Trai. Lyngba kane ka jingleh, u la plie ia ki jingshakri na ka bynta ka jaka kyntang baroh kawei (peit ruh Jingkhein 7:1). Tang ha ka por ba plie ia ka tabernakl, u Moses u la lah ban rung sha ka jaka kyntang tam; hadien kata, tang u rangbah lyngdoh uba lah ban shakri hangta man la ka snem ha ka Sngi Jingpyniasuk (Leb. 16:2, 17).

Ha ki lai tylli ki khep, ka jingthoh jong ka baibl ka ong ba ka kam ka la dep: (1) ha kaba kut jong ka taiew jong ka jingpynlong, U Blei u buh dak ia ka jingpyndep ia ki kam thaw jong U (Jen. 2:1-3); (2) ha ka jingpyndep ia ka tabernakl, ka jingthoh jong ka baibl ka pynbna: “Kumta u Moses u la pyndep ia ka kam” (Eksodos. 40:33); bad (3) bad kumjuh ruh la pynpaw ruh ha ka por ba u Solomon u la pyndep ia ka jingtrei ia ka templ (1 Syiem 7:51).

Ka jingiadei hapdeng ka Jingpynlong bad ka jaka kyntang jong ki Israel ka kdew sha ka bneng jong ki bneng kaba iar, ka por ha kaba U Trai un shong ryngkat bad kiba la siewspah ha ka pyrthei kaba thymmai ha ka Jerusalem Bathymmai, kaba long “ka Tabernakl jong U Blei” (Jingpyn 21:2, 3; ïanujor bad ka Jingpyn 22:1-4).

Ka jingpyndap U Blei ia ka Tabernakl da ka jingdon ryngkat jong U (Eksodos. 40:34) ka la long ka jingkut kaba khraw jong ki jingjia kiba la sdang naduh ka jingkha ïa u Moses bad kiba la bteng da ka jingshah rem jong ki blei Ijipt ha ki 10 tylli ki khlam, da ka jingphet krad na Ijipt, da ka jingshah rem jong ki shipai Ijipt bad ha ka jingpynpaw U Blei, ha u Lum Sinai.

`Kiei ki lad kiba, wat mynta ruh, phi lah ban mad ia ka jingdon ryngkat U Blei? Balei ka long kaba donkam ban leh kumta?`