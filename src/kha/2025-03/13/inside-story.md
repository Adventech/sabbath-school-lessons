---
title:  Ka Jingiathuhkhanna Kaba Jia Shisha
date:   26/09/2025
---

_By Andrew McChesney_

### Ka Bainong Bakhraw Jong Ka Sabbaton

U Fernando Joaquim Ge u la rung sha kawei ka kompeni shna ïing kaba heh ha Mozambique da ka jingsngewthuh ba un ym trei ha ka sngi Sabbaton. Hynrei hadien lai snem, u bos jong ka kompeni u la kyrpad ia u ban leit trei ha ka sngi Saitjain. U Fernando u la pynkynmaw ia u boss jong u, u Alexander, ba um ju trei ha ki sngi Saitjain.

Wat la katta ruh, ha ka por 5 baje mynstep jong ka sngi Sabatton, u Alexander u la ieng ha iing jong u Fernando ban leit sha Zimbabwe. Haba u Fernando u la kyntait ban leit, u Alexander u la khang ia u ban wan phai biang sha ka kam tad haduh ba kin da iakynduh markhmat.

Ha ka jingialang katto katne sngi hadien, u Alexander u la sospon ia u Fernando haduh hynriew sngi khlem jingsiew. U la ai ruh ia u lai tylli ki lad: ban risain, ban trei ha ka sngi Saitjain, lane ban pynduh noh ia ka bainong ar sngi na ka bynta man la ka sngi Saitjain ba u khlem trei. U la ong ia u Fernando ba un ai ia ka rai jong u da ka jingthoh hadien hynriew sngi.

U Fernando u la pynphai ia ka kot kaba 10 sla ryngkat bad ka rai jong u. U la thoh ba um lah ban risain namar ba u donkam ia ka kam. U la thoh ba um lah ban trei ha ka sngi Saitjain namar ba u kohnguh ia U Blei, bad u la pynrung katto katne ki dkhot jong ka Baibl shaphang ka Sabbaton. U la pynkut ba u kloi ban shim ia ka jingpynhiar tulop na ka bynta man la ka sngi Saitjain ba u khlem trei, bad u long ruh uba kloi ban pyndap ia ki kam sngi Saitjain ha ki sngi robibar. Da kaba shim ia ka kot, u Alexander u la ong ia u Fernando ba un iai trei katba u dang iakren bad ka kynhun pyniaid jong u.

Shi taiew ka la iaid, bad u Alexander u la khot ia u Fernando ha kawei ka Sngi U Robibar ban wan sha iing jong u. Ka iing ka don ha kawei pat ka shnong, bad u Fernando u la poi da ka bus paidbah. U Alexander u la bthah ia u Fernando ban niah ia ka kali kompeni sha kawei ka shnong kaba jngai 70 mail ban leit peit ia kawei ka projek jong ka kompeni. U Fernando u la wan phai mynmiet ha kata ka miet, hadien ba ki bos paidbah ki la sangeh ban iaid, bad u la thiah ha iing u Alexander. Ha ka Sngi U sunday kaba bud, u Alexander u la kyrpad ia u Fernando ban wan biang shane. Ha kane ka kynti, u kwah ba un ialam ia la ka kmie shabar da ka kali jong ka kompeni.

Ha ka sngi kaba bud, ha ka sngi Nyngkong, u Alexander u la khot ia ka jingialang jong ka kompeni bad u la ong ia u Fernando ban ieng. “U Fernando u la shim ia ka jingpynhiar tulop namar ka jingngeit jong u ha U Blei”, u la ong. “Hynrei mynta ngi iohi ba u long uba shisha, kumta um donkam ban trei ha ka sngi Saitjain.” Nangta u la aiti ia u Fernando ia ki shabi jong kawei ka kali kompeni. “Pyndonkam ia kane ka kali na ka bynta baroh ki kam jong ka kompeni”, u la ong. “Bad lada phi don kam na ka bynta ka Balang jong phi, phi ruh phi lah ban pyndonkam laitluid, bad ngin siew ia ka gas. Ngi don tang kawei ka jingkyrpad. Kyrpad ia u pastor jong phi ban duwai ba ka kompeni jong ngi kan roi.”

Naduh katei ka sngi ha u snem 2003 haduh kine ki sngi, u Fernando um ju don kano kano ka jingeh ha ka sngi Sabbaton ha ka kam. Ka kali kompeni ka la paw ba ka long ka jingkyrkhu ia ka balang, bad u Fernando u la pyndonkam ia ka ban leit jngoh ia ki briew kiba pang bad kiba la tymmen, ban iashim bynta ha ki prokram ialap khubor, bad ban iashim bynta ha kiwei pat ki kam balang. Man la ka por ba ki briew ki iohi ia ka kali, ki kynmaw ba u Fernando u rakhe ia ka Sabbaton. “Ka long kaba donkam ban long kiba iaineh ha U Blei”, la ong u Fernando. “Ka don ka bainong kaba khraw.”

Duwai na ka bynta ka gospel ban pynbna ha Mozambique bad ha kiwei pat ki ri kiba don ha Southern Africa-Indian Ocean Division, kiba la ioh pdiang ïa ka Jingkynshew khatlai Sabbaton ha kane ka taiew