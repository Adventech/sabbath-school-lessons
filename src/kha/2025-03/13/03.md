---
title:  Ki Jingainguh Bad U Mynsiem
date:   22/09/2025
---

`Pule Eksodos 35:4-36:7. Kaei ka jinghikai ba kongsan ka don hangne na ka bynta jong ngi mynta?`

Ka jingdonkam ia shibun ki tiar kiba kordor bapher bapher ban tei ia ka iingmane, bad la pyndep ia ka da ki jingai sngewbha ba sbun na ki briew U Blei, kiba la ai naduh ka dohnud jong ki, da ka mon sngewbha bad da ka jingkmen. Ki la ai da ka ksiar, ka rupa, ka rnong, ki jain linen bani, ki mawkordor, ki jain kiba kyrpang, ki dieng akasia, ka umphniang olib, ki jingiwbih bad bun kiwei pat ki tiar kiba donkam. Ki briew ruh ki la noh synniang ia ka jingtrei shitom jong ki namar ba bun ki tiar ba kyrpang ki donkam ban shna lyngba ka jingtrei bastad bad jingtrei shitom jong ki ia ka ïingjaiñ ne ki tiar jong ka. Kumjuh ruh ki nongthain jain ki hap ban thain jain na ka bynta ki lyngdoh, ki ban shakri ha ka tabemakl, bad na ka bynta u rangbah lyngdoh, uba ki jain kiba itynnad bha jong u ki kynthup ia ka jingdeng shadem bad ka jaiñ spong.

U Blei u la kyrkhu shibun ia ki Israel lyngba ki jingai kiba ki nong Egypt ki la ai ha ki ha ka jingmih noh jong ki na Egypt. Mynta ka la long ka lad jong ki ban ai ki jingainguh ainguh na ka bynta ka jingialam ba isynei bad ba donbor jong U Blei, bad la pynkhih ia ki dohnud jong ki ban pyndep ia kane ka kam sha ka burom jong U.

Ki briew ki la ai da ka jingkmen bad jingbun haduh ba la ong ia u Moses: “Kita ki briew ki iawallam shibun nalor kaba domkam” (Eksodos. 36:5, NIV) Kumta, u Moses u la hap ban pynsangeh noh ia ki jingai sngewbha jong ki “namar ki la don kiei kiei ruh kiba biang eh, bad la tam ruh, ban thaw ia ka kam baroh.” ha ka tabernakl (Eksodos. 36:7, NIV).

Lyngba ka jingialam U Mynsiem Bakhuid, U Blei u la pynkhreh bad pynkupbor ia ki briew ban tei thikna ia ka Tabernakl. U Besalel, u Aholiab bad kiwei kiwei ki la “dap ... da U Mynsiem U Blei” (Eksodos. 35:31, NKJV), kaba mut ba la pynkup ia ki da ki sap, ka jingstad bad ka jingshna dur ban leh janai ia ki kam baroh. Ka la long ka shna kaba heh bha bad la dei ban thaw thik kat kum ka nuksa kaba U Blei U la pyni ha u Moses.

Ka long kaba kongsan ba ka jingai jong U Mynsiem Bakhuid ka la iadei bad ki jinglah bad jingtbit bapher bapher jong ki briew, kiba donkam ban pyndonkam ha kaba tei ia ka tabernakl. Ban shah pyndap da U Mynsiem kam dei ka jingleh jadu bad kam mut ba ki bor ba kyrpang ba kynja mynsiem ki don hapoh ki briew. Ban pyniaid shakhmat ia ka kam U Blei bad ban pyndep ia ka mishon jong U, U Blei U ai bor ia ki nongbud jong U ban pyndep ia ki jingthmu jong U bad ban trei bha ia ka.

`Kiei ki jingai ba kynja mynsiem kiba phi la ioh haba phi la pyndap da U Mynsiem Bakhuid? Kynmaw ba ki jingai ba kynja mynsiem ki lah ban nangroi tang haba phi don ia ki soh jong U Mynsiem ha ka jingim jong phi (Gal. 5:22, 23).`