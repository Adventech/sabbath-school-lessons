---
title:  Ka Tabernakl Ba La Tei
date:   23/09/2025
---

`Pule Eksodos 36:8–39:31. Balei phi tharai ba la ai kum kine ki jingbthah kiba shai? Kane ka hikai aiu ia ngi shaphang kumno ba U Blei U sumar ia kawei pa kawei ka jingbatai bniah?`

U Moses u la tei bha ia ka tabernakl, bad ia ki jingbthah kiba u la ioh ha u lum Sinai la pyntreikam da ka jingminot. Ka jingthoh jong ka Baibl ka jer ia kine harum: (1) ka tabernakl ryngkat bad ki jain, ki jingtap bad ki bynta bapher bapher jong ka (Eksodos 36:8-38); (2) ka synduk ka jutang (Eksodos. 37:1-9); (3) ka miej na ka bynta u kpu pyni (Eksodos. 37:10-16); (4) u dieng- pynieng sharak (Eksodos. 37:17-24); (5) ka duwan thang jingiwbih (Eksodos. 37:25-29); (6) ka duwan jong ka jingainguh thang (Eksodos. 38:1-7); (7) ka dabor ban sait (Eksodos. 38:8); (8) ka phyllaw (Eksodos. 38:9-20); bad (9) ki tiar ba la pyndonkam na ka bynta ka tabernakl (Eksodos. 38:21-31). Ka Eksodos 39 ka bteng bad ki jingbatai shaphang ka ephod, ka jingdeng shadem bad kiwei kiwei ki jain lyngdoh.

Ki jingshakri jong ka tabernakl ki long ki jinghikai kiba lah ban iohi ha ka Gospel, kiba pyni ia ka jingthmu jong U Blei ia baroh ka lad jong ka jingpynim. Ki jinglehniam bapher bapher kiba la pyni (1) kumno U Blei U shun bad U leh ia ka pop, (2) kumno U pynim ia ki briew kiba kylla bamut, (3) kaei ka jinglong jong ki bymman, bad (4) kumno Un pynthikna ia ka lawei kaba donburom kaba khlem jingsniew.

La pynlong ar tylli ki jinglehniam kiba pher hynrei kiba don ka jingiadei ba jan bha ha ka jaka kyntang ha ka shisnem: ka jingshakri kaba man ka sngi bad kaba shisien shi snem. Kane ka jingshakri kaba ar bynta ka la pyni kumno U Blei U leh ia ka pop bad U pynim ia ki nongpop. Lyngba ki jingshakri ba man ka sngi ha ka jaka kyntang, U Blei U la pynthikna ia kito kiba kylla bamut ba U la map ia ki pop jong ki bad da ka jingaiei U la tyrwa ia ki ia ka jingpynim. Ban ioh ia kane ka jingai jong ka jingpynim, la dei ban ai ka jingknia, bad kine ki jingknia ki kdew sha ka jingiap U Messaiah, uba ka snam jong u “ka pynkhuid ia ngi na ka pop baroh” (1 Ioannis 1:7, NKJV). Ka jingphla ia ka pop bad ka jingpdiang ia ka jainkup jong ka hok U Khrist ka la long ka pdeng jong kane ka jingai (Salm 32:1, 2). Ha kane ka rukom, ia u nongpop uba la kylla bamut la pynthikna ia ka jingmap bad u la lah ban kmen ha ka jingpynim.

Ka jingshakri kaba shi sien shi snem, kaba la pynlong ha ka Sngi ka Jingpyniasuk, ka la pyni kumno U Blei U pynduh jait ia ka pop, U pynbeit ia ka jingeh jong ka pop, bad U pynskhem ia ka lawei kaba khlem pop (Lebitikos 16, Ioannis 1:29). Mynta, ka jingshakri arsien jong U Khrist ha ka jaka kyntang ha bneng ka long kawei pat ka jingpynpaw ia ka jingtrei U Blei na ka bynta jong ngi (Heb 7:25) bad kan wanrah ia ka jingpynbeit kaba khatduh ia ka jingeh jong ka jingsniew (Dan 7:13, 14, 22, 27; Dan 8:14; Jingpyn 21:4).

Ka jaka kyntang ka long ka jaka ban mane ia U Blei, ban iaroh ia U bad ban ainguh. Ka jingmane ka long shaphang ka jingpynneh ia ka jingiadei bad U Blei, uba khot ia kiba ngeit sha kata ka jingiasyllok.