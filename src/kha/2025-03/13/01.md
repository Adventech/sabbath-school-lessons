---
title:  Ka Tabernakl
date:   20/09/2025
---

### Ki Dkhot Baibl Ban Pynkhreh ȉa ka Lynnong

Eksodos. 35:1-36:7, Jenesis.1:1, Eksodos. 36:8-39:31, Hebru. 7:25, Eksodos. 40:1-38, Ioannis 1:14.

> <p>Dkhot Spel Lyndet</p>
> “Ynda kumta Uta u lyoh u la tap lup ia ka ïingjaiñ ka jingïaseng, bad ka burom U Trai ka la pyndap ia kata ka tabernakl….. Naba Uta u lyoh jong U Trai u la don halor kata ka tabernakl mynsngi, bad ka ding ka la don halor jong ka mynmiet, ha khmat ka ïing Israel baroh, ha ki jingleit jong ki baroh.” Eksodos 40: 34, 38.

Ka kam kaba kongsan eh jong ki briew U Blei ha ka Testament Barim (kumjuh ruh na ka bynta jong ngi mynta) ka long ban im ha ka jingiadei kaba jan bad U Trai; ban mane bad shakri ia U; bad, ruh, ban pyni ia ka dur kaba dei biang jong U Blei ha kiwei pat (Deut. 4:5-8).

Ha ka kper Eden, u Adam bad ka Im ki la rieh na U Blei namar ka pop jong ki ka la pynlong ia ki ban sheptieng ia U. Ka jinglong pop ka pynlong hi ia ki briew ban tieng ia U, bad kane ka jingtieng ka pynkyllaiñ ia ka jingpeit jong ngi ia ka jinglong jong U. Ka khubor kaba bha ka long ba U Blei U shim ia ka sienjam kaba nyngkong ban pynpra ia kane ka jingkhlad bad, da ka jingsdang jong U, U pynbha ia ka jingkhlad bad ka jingiadei kaba la jot. U khot biang ia u nongpop sha lade: “Hangno phi don?” (Jenesis. 3:9).

Kumta, ka kamram ba kongsan jong ngi ka long ban pyni ia ka jinglong kaba dei jong U Blei bad ki kam ba ieit bad ba hok jong U ha kiba don sawdong jong ngi. Haba ki briew ki shah khring sha U Blei bad ki sngewskhem ia ka jingieit bym don jingsngew ei ei jong U ia ki, kin aiti ia la ka jong ka jingim ha U bad kin kohnguh ia kaei kaba U ong ia ki ban leh, da kaba tip ba ka long na ka bynta ka jingbha jong ki hi.

Ka jaka kyntang ka la pyni ia ka jingjan U Blei sha u bynriew bad ka la pynpaw ia ki jingshisha kiba khraw tam ha ki, kata ka long kumno ba U pynim ia kito kiba wan sha U da ka jingngeit.

_*Pule ia kane ka lynnong ban pynkhreh na ka bynta ka Sabbaton, September 27._