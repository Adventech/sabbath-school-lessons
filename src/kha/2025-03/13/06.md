---
title:  Ka Tabernakl U Jisu Bad U Bynriew
date:   25/09/2025
---

`Pule Ioannis 1:14. Kumno ka jingwan longbriew jong U Khrist la ianujor bad ka Tabernakl?`

Ka jingwan longbriew jong U Jisu ka long ka jingmaian bad kumjuh ruh ka jingstad kaba kyrpang kaba ki nongsiewspah kin pule haduh kiba bymjukut. U apostol Ioannis u pynpaw ba U Khrist, da kaba shim ha lade hi ia ka met jong ngi, u la pynpaw ba U shong bad ngi ha ka rukom kaba lah ban iohi bad ktah. U Jisu u don hangne ha ka doh u iasyriem bad U Blei jong ka Testament Barim, Uba la shong ryngkat bad ki Israel ha ka tabernakl ha Sinai bad ha ka ri khlaw katba ki dang iaid lynti sha ka Ri Jingkular.

Ha ka por ba U la wan longbriew, U Jisu u la iaisah bad ki briew. Ka long kaba ym lah ban batai! Ba U Blei bymjukut u wan hiar sha ngi, kum uwei na ngi, khnang ban pynthikna ia ngi ba U long shisha “U Immanuel, U Blei lem bad ngi.”

Ha Mathaios 18:20, U Jisu u la ong ba lada ar ne lai ngut ki seng lang ha ka kyrteng jong U, Un don hangta hapdeng jong ki. U Khrist U don ryngkat bad ki briew jong U lyngba ka jingdon ryngkat U Mynsiem Bakhuid. U Khrist U khot ia ki nongbud jong U ban don ha ka jingiadei kaba jan bad U “Ha khmih, nga ieng ha ka jingkhang bad nga tied: lada uno uno ruh un iohsngew ia ka sur jong nga bad un plie ia ka jingkhang, ngan wan rung shapoh ha u, bad ngan bam lem bad u, bad ma u lem bad nga” (Jingpynpaw 3:20, ESV).

`Pule Jingpynpaw 21:1-3. Kaei kaba la pynpaw ha ngi hangne?`

Ka Jerusalem Bathymmai kan wan hiar na bneng sha ka pyrthei, bad u Ioannis u pynbna: “Ha khmih, ka tabemakl U Blei ryngkat bad ki briew, bad un shong lem bad ki, te ma ki kin ialong ki paidlang jong u, bad U Blei hi un long lem bad ki, bad un long U Blei jong ki” (Jingpynpaw 21:3, NKJV). Ym don templ ha Jerusalem Bathymmai (Jingpyn 21:22) namar ka nongbah baroh kawei ka long ka templ, ka jaka kyntang jong U Blei. Ka jingjrong, ka jingheh bad ka lynter jong ka nongbah ki long kiba iaryngkat (Jingpyn 21:16) kumba ka la long bad ka Jaka kyntang tam ha ka jaka kyntang, kaba long ha ka dur jong ka ba sawdong, bad baroh ki liang ki iaryngkat. Na ka bynta ka bymjukut, ha ka pyrthei kaba khlem pop, khlem jingiap, khlem jingjynjar, ngin shong ha ka jingdon ryngkat hajan jong U Blei jong ngi.

`Haba ngi peit ia kaei kaba la kular ia ngi ha U Jisu, kumno ngin nang ban iaineh haduh kaba kut?`