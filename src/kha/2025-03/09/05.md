---
title:  Ka Khmat Namar Ka Khmat
date:   27/08/2025
---

`Pule Mathaios 5: 38-40. Kumno UJisu U la batai ia ka jingmut jong ka ain jong ka jingpynshitom beiñ? Kumno ngi dei baleh ne pyndonkam ha kine ki sngi?`

Ha ka Jingiathuhkhana halor u Lum, U Jisu Khrist u la kdew ia ki jingthoh na ka Testament Barim, ki jingthoh kiba ki briew ki tip bha. Hynrei katba U dang kren pyrshah ia ki jingbatai jong ki Rabbi, ha kiba da ki spah snem ki la iaid lait na ka jingthmu tynrai jong kine ki aiñ. Kata ka long, baka dustur jong u briew kam shym la buhrieh tang ia ka jingthmu jong ka Ktien U Blei hynrei ha ki katto katne ki jingjia (pyrkhat ia ki kyndon Sabbaton bad kaei kaba ki la leh ia ka hukum jong ka Sabbaton) ka la pynkylla khongpong ia ka jingthmu bad ki jingmut jong ki. Da ki ktien jong U, U Jisu u dang pynphai biang ia ki jingmut tynrai jong kine ki hukum.

Ha u Lum jong ki Jingkyrkhu, da kaba kdew biang ia ki nongsngap jong U sha ka jingthmu bad jingmut ba tynrai jong ki jingthoh, U Jisu u la wad ban pynbeit ia ki katto katne na kine ki jingbatai bakla.

Ia ka jingthoh na ka Eksodos 21:24 kaba kren shaphang “ka khmat namar ka khmat, ka bniat namar ka bniat” la kren ruh ha u Mathaios 5:38 (“phi la iohsngew . . . hynrei nga ong ha phi”) bad ka kdew sha ka lex talionis, kaba ki khot ka ain pynshitom beiñ. Ia kane ka dkhot la pyndonkam ruh ha kiwei pat ki jaka ha ka Baibl (Leb. 24:20, Deut. 19:21).

Ka jingthmu ba tynrai jong kane ka ain la thaw pyrshah ia kano kano ka jingpynhiarkput ba shimet. Ka long ban pynsangeh ia ki jingia um snam, ne ka jingpynshitom bein khlem da tohkit shwa. Ia ka jingmynsaw la hap ban bishar bniah da ki nongbishar, bad nangta yn sa buh bad siew ia ka jingsiew bai lutksan kaba biang. Ia kane ka rukom la leh khnang ban khanglad ia ki briew ban “shim ia ka hukum ha la ki jong ki kti.” Ïa Ka hok dei ban leh, hynrei ka dei ban long kat kum ka hukum U Blei.

U Jisu Khrist uba la ai ia kine ki ain imlang sahlang ha u Moses, u la tip ia ka jingthmu jong kane ka hukum; namarkata, U lah ban pyndonkam ia ka ha ka rukom kaba thikna, kat kum ka jingthmu ba tynrai jong ka. Ka jingthmu kaba don ha lyndet jong ka ka long ban wanrah ia ka hok bad ka jingpyniasuk, bad ban iohpat ia ka jingsuk.

Uwei u lah ban kynthoh ba, ha ka jingmut, ka hok ka mut ka jait jingpynhiar kput. Ka jingpyndonkam hok ia kine ki ain ka la long, kumba ka paw, ka jingpyrshang ban wad ia ka jingpyniadei kaba dei hapdeng ki jingmut jong ka hok bad ka jingpynhiar kput.

`Kumno ka jingsngewthuh ba ha kawei ka sngi ka hok kan wan bad ka dei ban iarap ia phi ban ialeh pyrshah ia ki jingbymhok baroh kiba ngi iohi ha ka pyrthei mynta?`