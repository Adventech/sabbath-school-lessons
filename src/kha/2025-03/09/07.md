---
title:  Ka Jingpyrkhat shuh shuh
date:   29/08/2025
---

Pule Ellen G. White, “The Law Given to Israel,” pp. 310–314, in Patriarchs and Prophets.

Namar ba ngi im ha ka hima jong u nongshun jong ngi, kam long kaba phylla ba ngi lah ban shah pynsngewsih ha ka jingim bashisha da ki buit stad bad thok jong u. Mano napdeng jong ngi ki bym shym la tip ia ka jingpang bad jingjynjar, baroh la wanrah namar ka pop bad ka pyrthei ba la hap kaba pop ha kaba ngi im? Ka dei shi bynta jong ka jingim ia mynta ka long kaba sngewsih. Hynrei, U Blei U ai bor ia ngi ban ialeh pyrshah.

“U Nongpynim ba kordor un phah jingiarap tang ha ka por ba ngi donkam ia ka. Ia ka lynti sha bneng la pynkyntang da ki dienjat jong U. Uwei pa uwei u shiah uba pynmynsaw ia ki kjat jong ngi u la pynmynsaw ia ki jong U. Uwei pa uwei ka diengphna kaba la khot ia ngi ban shah U la shah ha shuwa jong ngi. U Trai U shah ia ki jingialeh, ban pynkhreh ia ka mynsiem na ka bynta ki jingsuk. Ka por jong ka jingjynjar ka long kaba shyrkhei na ka bynta ki briew jong U BLei. ka long ka por ia uwei pa uwei u bangeit bashisha ban peit sha jrong, bad da ka jingngeit u lah ban iohi ia ka ryntieh jong ka jingkular kaba ker sawdong ia u.”—Ellen G. White, The Great Controversy, p. 633.

**Ki Jingkylli Ban Ia Kren Lang:**

`Ki briew lyngba ki spah snem ki la ia ksaid bad ka jingshisha ba U Trai u la pynlong ia kita ki jaitbynriew nongwei ban beh noh na ka ri jong ki, bad teng teng wat ban pynduh jait noh. Ka long, shisha, kaba pynkhuslai. Hynrei, kumno ka jingsngewthuh ba ka jingieit U Blei ka dei ban pynpaw ruh ia ka hok kan iarap ia ngi ban shaniah ba, wat ha kine ki jingjia, la pynpaw ia ka jingieit jong U, bad ym tang ia ka hok jong U?`

`Pynleit jingmut kham bun ha ka jingshisha ba hadien ki kyntien U Jisu baroh shaphang ka jingieit ia kiwei pat, wat ia ki nongshun jong ngi, bad wat ia kito kiba shun ia phi, U ong ha ngi, “Namar kata phin long kiba janai, kumba U Kpa jong phi uba ha bneng u long uba janai” (Math. 5:48, NKJV). Balei ba U Jisu un ai ba kane ka hukum kan bud beit hadien kine kiwei pat ki hukum? Kaei kaba U la iathuh ia ngi hangne shaphang kaei ka jingmut ym tang ban long “ba janai” hynrei ban long kiba janai kum “U Kpa jong phi uba ha bneng”?`

`U apostol Paul u don ka jingmut kaba bha bad kaba pynkyntiew ia ka hukum U Blei bad ki kam jong ka, hynrei u la pyrshah ia ka jingpyndonkam bakla ia ka hukum. Kaei ka jingmut jong ka jingong jong u ba “phim long hapoh ka hukum, hynrei hapoh ka jingaiei” (Rom 6:14, NIV)? Kiei ki lad kiba ngi lah ban pyndonkam bakla ia ka ain?`

`Kaei ka jingiapher hapdeng ka hok bad ka jingpynhiar kput? Hato ki dei ki jingmut kiba pher bak-ly-bak ne tang ki jingpynpaw kiba pher jong kajuh ka jingmut? Kumno ngin tip lada ka jingkwah jong ngi ia ka hok kam dei shisha ka jingthrang ban pynhiar kput?`