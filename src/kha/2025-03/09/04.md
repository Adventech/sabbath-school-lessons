---
title:  Ka Jingthmu tynrai jong U Blei
date:   26/08/2025
---

`Pule Eksodos 23: 20-33. Kiei ki rukom kiba U Blei U la kwah ban pyndonkam na ka bynta ban jop ia ka Ri Jingkular?`

Kam shym la long ka jingthmu jong U Blei ba ki Israel kin ialeh thma na ka bynta ka ri bathymmai jong ki; ka dei kaba la ai ha ki. La kular ia ka ha u Abraham, u Isaak bad u Jakob bad ka la dei ban ioh kum ka jingai sngewbha kaba kyrpang jong U Blei ia ki Israel.

Ia ka nuksa ban jop ia ka Ri Jingkular la pyni ha ka por ba iaid lyngba ia ka Duriaw Basaw. U Blei u la ialeh na ka bynta ki briew jong U bad U la ai ha ki ia ka jingjop kaba pura halor kito kiba thmu ban pyniap ia ki (Eksodos. 14:13, 14). Ki nong Egypt ki la shah rem namar ba U Trai u la leh da ka kambah. Kumjuh ruh ha ka por jong u syiem Assyria u Sennakherib, U Blei ruh u la jop ia ka kynhun shipai Assyria kaba khraw, kaba la pynkhreh bha bad kaba la pyntbit bha, hynrei ki Israel ki khlem da donkam ban ialeh thma bad ki. U Blei u la ai ka jingjop namar ba u Syiem Hesekaiah u la ngeit ia ka ktien U Blei kaba la ai ha u lyngba u nongiathuhlypa Isaiah (2 Syiem 19:35, Isa. 37:36).

U Blei u la pyntip ha u Abraham ba ia ka ri ka jingkular yn ym ai mardor ha ki khun ki ksiew jong u, hynrei tang hadien 400 snem (Jen. 15:13-16). Balei? Ka daw ka long kaba iadei bad ka jingsniew jong ki nongshong shnong jong ka ri Kanaan. U Blei u la trei da ka jingisynei bad kita ki briew bad u la ai sa kawei pat ka por jong ka jingaiei ba kin kylla bamut. Hynrei ki la iai bteng ha ka jingleh pyrshah jong ki ia U Blei bad ia ki jinglong ba shisha jong U, kumta ynda ka jingbymhok jong kita ki jaitbynriew ka la biang pura, U Blei u la kloi ban ai ia ka jaka jong ki ha ki Hebru kum ka ri thymmai.

Nalor kata, U Blei u la kular ba Un beh noh ia ki jaitbynriew ha khmat ki Israel da ki ar tylli ki rukom kiba pher hynrei kiba treikam bha: (1) da kaba phah ia ka jingtieng bad jingsheptieng halor ki jaitbynriew kiba bymman, bad (2) da ki kyieng ki ban beh noh ia ki briew. Shuwa ba ki Israel kin poi ha ka ri kaba thymmai, ki nongshun jong ki kin iehnoh ia kata ka jaka, bad “kin phai da dien bad phet noh” (Eksod. 23:27, 28, NIV).

Ka bynta kaba kongsan ha kaba jop ia ka Ri Jingkular la leh da u Angel U Blei. Une u Nonglam khubor uba long U Khrist, uba la ialam ia ki Israel, uba la jop ia ki jaka bad uba la iada ia ki. U la long u rishot lyoh uba ialam ia ki ha ka por mynsngi bad u rishot ding ha ka por miet. Ki Israel ki la dei ban pynleit jingmut bha bad ban sngap ia U namar ba U don ka bor Blei (Eksod 23:21). Ka jingbym kohnguh ia ka mon U Blei bad ka jingbym ngeit ha ka jingialam jong U kan pynjynjar ia ka jingiaid shaphrang jong ki.

`Kane ka jingmut, ba U Blei U la ai ia kita ki nongmane bleithaw bun snem ba kin kylla ia ki rukom im jong ki, ka hikai aiu ia ngi shaphang ka jingaiei U Blei bad ruh shaphang ki pud jong kata ka jingaiei na ka bynta kito kiba kyntait ban pdiang ia ka?`