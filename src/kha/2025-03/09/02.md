---
title:  Ka Aiñ Jong Ka Jutang
date:   24/08/2025
---

Ha Sinai, da kaba ai ia ka hukum jong U, U Blei U la buh ia ka nongrim kumno ban hikai ia ki briew jong U, lyngba ka jingiadei bad U, kin lah ban im ka jingim kaba khuid. Hynrei ki nongrim jong ka hukum ki donkam ban pyntreikam ha ka jingim kaba man la ka sngi, kumta U Blei u la ai ha ki sa da kiwei pat ki aiñ, kiba la khot “Ka Ain jong ka Jutang.” Ka la long ka kamram jong ki nongbishar ban peit ia kine ki ain bad ban pyntreikam hok ia ki.

“Ka jingmut jong ki briew, ba la pynmatlah bad ba la pynpoh da ka jinglong mraw bad ka jingmane bleithaw, kim shem la pynkhreh ban sngewthuh paka ia ka ain tynrai kiba ktah jngai katta katta jong ki shiphew Hukum jong U Blei. Khnang ba ia ki jingteh janai ki shiphew hukum yn lah ban sngewthuh kham shai bad yn pyntrei kam kham janai, ia ki ain ba ia synrop lang la ai shuh shuh, kiba pyni nuksa bad pyniadei ia ki ain tynrai jong ki shiphew hukum. Ia kine ki ain la khot ki jingbishar namar la sain dur iaki ha ka jingstad bymjukut bad ha ka jingbeit bahok bad namar ba ki nongbishar, namar la sain dur kat kum kine. Pher na ki shiphew hukum, ia kine ki ain jingbishar la ai jar jar ha U Moses, uba dei pat ban pynbna pat sha ki paitbah.” Ellen G. White, Ki Kpa Tymmen bad Ki Nongiathuhlypa, Sla 274

`Pule Eksodos 21: 1-23. Kiei ki kyndon ba kyrpang ba la ai shaphang ki mraw Hebru, ka jingpyniap briew bad ka jingmynsaw ha ka met?`

Ia ka Ain jong ka Jutang la batai ha ki katto katne ki lynnong (Eksodos. 21:1–23:19). Ia kine ki kyndon bad ki ain baroh la pynmih ban pynsangeh ia ka jingtuid jong ka jingsniew bad ban tei ia ka imlang sahlang kaba ryntih.

Ki ain jong ka jinglong mraw ki long kiba kyrpang bad ym dei ban klumar bad ka rukom leh beiñ bad ka jingleh ba sniew jong kane ka juk ne jong ka juk pdeng ba mynshuwa. Ki mraw Hebru, ha ka jingshisha, la iada bad khein kor ia ki. Ha ki imlang sahlang jong kane ka juk bad ki juk pdeng, ki shakri bad ki mraw ki long ki jong u trai jong ki, uba lah ban leh katba u mon bad ki. Pynban, ki ain jong ka baibl ki pynbeit ia kiei kiei ha ka rukom kaba pher. Ka jinglong mraw ka long tang hynriew snem (Eksod. 21:1, 2; Jer. 34:8-22), bad ha ka snem kaba hynñiew, baroh ki mraw ki dei ban shah pyllait lymda ki kwah ban sah bad u kynrad jong ki. Ki kynrad ruh ki hap ban ai shuti ia ki (Eksod. 20:9, 10) bad ban pynbiang ia ki jingdonkam ba kongsan jong ki.

`Wat la, ha kiba bun ki bynta jong ka pyrthei, ia ka jingleh bymman jong ka jinglong mraw ba la pynlong da ki tnat treikam la pynduh noh ha ka bynta kaba kham bun, kiei ki lad ha kaba katto katne ki nongrim jong ka ki dang don, bad kaei kaba ngi lah ban leh, ha la ka jong ka jong ka jaka jong ngi, ban ialeh pyrshah ia kine ki nongrim?`