---
title:  Ar Tylli Ki Jingjia Ha Ka Testament Kaba Rim
date:  24/10/2022
---

`Pule 1 Ki Syiem 17:8–24 bad 2 Ki Syiem 4:18–37.  Kiei ki jingiasyriem bad ki jingiapher kiba phi iohi ha kine ki ar tylli ki jingmihpat?`

Ki Hebru 11, ngi ia pule ba da ka jingngeit “ki riewkynthei ki iohpiang pat ia kiba iap jong ki da ka jingmihpat” (Hebru 11:35).  Kane ka dei ka jingjia ha kine ki ar tylli ki jingmihpat ia kiba la kdew ha kine ki dkhot na ka bynta kine ki sngi.

Kaba nyngkong (Peit 1 Ki Syiem 17:8-24) kaba la jia hapdeng ka por jinglamler jingmane bleithaw kaba la jia ha Israel, ha ka por jong u syiem Ahab bad ka tnga mane bleithaw jong u ka Jesabel.  Katba ka nemsniew kaba la pyntyrkhong ia ka ri baroh kawei, U Blei u la hukum ia u Elijah ba un leit sha Seraphat, ka shnong rit kaba don shabar ka ri Israel.  Hangta u la ia kynduh ia ka riewkynthei kaba duk, kaba mut ban shet kpu khadduh eh na ka bynta jong ka bad u khun jong ka – bad kin sa iap noh.  Hynrei ia ki la pynim ei lyngba ka kambah ha kaba ka umphniang bad u purew jong ka ki khlem lut satia tad haduh ba ka nemsniew ka la kut noh.  Te hadien katto katne por u khun jong ka u la ioh pang bad u la iap ruh.  Ha ka jingsngewsih kthang ka kmie ka la iasaid bad u Elijah, uba la pyrta sha U Blei.  “Bad U Trai u la shahshkor ia ka ktien U Elijah bad ka mynsiem uta u khynnah ka la wan pat ha u, bad u la im pat” (1 Ki Syiem 17:22).

Ka jingmihpat kaba ar (Peit 2 Ki Syiem 4:18-37) ka la jia ha Shunem, ka shnong kaba rit ha ka phang ba shathie jong u lum Gilboa.  U Elisha u la iarap ia ka riewkynthei kaba duk ba kan siew dep noh ia ka ram lyngba ka kambah ban pyndap ia ki khiew baroh da ka umphniang (2 Ki Syiem 4:1-7).  Hadien pat ha Shunem, u la ia kynduh ia ka briew kaba khraw batri kaba la don lok tangba kam don khun.  U nongiathuhlypa u la iathuh ia ka ba kan sa ioh khun, bad ka la jia kumba la iathuhlypa.  U khynnah u la nangsan bad u koit u khiah bha, hynrei ha kawei ka sngi u la iohpang bad u la iap.  Kane ka nong Shunem ka la leit beit beit sha u lum Karmel bad ka la khot ia u Elisha ba un wan lem bad ka ban peit ia u khun jong ka.  U Elisha u la duwai jur eh sha U Trai, bad khadduh u khynnah u la im pat.

Kine ki kynthei ki don la ka jong ka jong ka rukom im bad spah, hynrei ki don ia ka juh ka jingngeit kaba pynim.  Ka riewkynthei na Seraphat kaba la pdiang sngewbha ia u Elijah ha ka por kaba eh tam haba ym don jaka rieh ia u ha Israel.  Ka nong shunem bad u lok jong ka ki la shna kamra kyrpang ba u nongiathuhlypa Elisha un sah katba u wan iaid sha kane ka jaka.  Haba kine ki ar ngut ki khynnah ki la iap, ki kmie kiba iaineh ki la leit ban kyrpad ia ki nongiathuhlypa jong U Blei bad ki la mad ia ka jingkmen ban iohi bad iohpdiang ia ki khun kiba la iap jong ki ba ki im pat.

`Kine ki long ki jingiathuhkhanna kiba khraw eh, hynrei ia kawei pa kawei  na kine ki ar tylli ki jingbuh jingkynmaw,  katno tylli kiwei pat kiba khlem la iathuh kiba khlem la don ia ka juh ka jingkut da ki kambah kiba kum kine?  Balei ba kane ka jingshisha kaba sngewsih ka hikai ia ngi shaphang ba haduh katno ka jingmihpat ka dei ban long ka pdeng jong ka jingngeit jong ngi?`