---
title:  Ka Jingmihpat U Moses
date:  23/10/2022
---

`Pule Judah 9 and Loukas 9:28–36.  Ki sakhi aiu kiba phi shem ha kine ki dkhot ban pynshisha ia ka jingmihpat jong u Moses?`

Katto katne ki kpa balang ha Krik kiba na Alexandria ki la ia tainia ba, haba u Moses u la iap, la iohi ia ki arngut ki Moses: uwei uba im ha ka mynsiem bad uwei pat uba la iap ha ka met; uwei u Moses u la kiew sha bneng bad ki angel, bad uwei pat u la shah tep ha ka khyndew.  (Peit Origen, Homilies on Jushua 2:1; Clement of Alexandria, Stromata 6:15)  Kane ka jingpyniapher hapdeng ka jingshu tharai ba ka mynsiem bad kata ka jingtep ia ka met ka lah ban biang ha kito kiba ngeit ha ka jinghikai ki nong Krik shaphang ka jingbymiap jong ka mynsiem, hynrei kane ka jinghikai kam don satia ha ka Baibl  Judah 9 ka pynshisha ba ka Baibl ka hikai shaphang ka jingmihpat jong ka met u Moses namar ka jingiatai nia ka dei “halor ka met u Moses” ba ym dei satia shaphang kano kano ka jingtharai ba ka mynsiem ka im sah.

Deuteronomi 34:5-7 ka iathuh ia ngi ba U Moses u la iap haba u la dap 120 snem ka arta, bad U Trai u la buhrieh ia u ha ka jaka ka bym lah ban shem ha ka them jong ka ri Moab.  Hynrei u Moses u khlem la sah slem ha ka jingtep.  “U Khrist hi da lade, ryngkat ki angel kiba la tep ia U Moses, ki la wan hiar na bneng bad ki la kyrsiew noh ia u  riewkhuid uba iohthiah . . . kane ka long ka sien kaba nyngkong ba u Khrist U leh ia ka kam ban ai jingim biang ia uba la iap.  Katba u Syiem jong ka jingim bad ki angel ba phyrnai ki wan shajan ka jingtep, u Soitan u la tip bha ia ka bor bah jong U . . . U Khrist u khlem rung ha ka jingialeh bad u Soitan . .  Hynrei u Khrist u la kdew ia baroh kiei kiei sha u Kpa jong U, da kaba ong, “To U Trai un da sneng ia me” Judah 9 . . .  ka jingmihpat ka long ka jingpynthikna kaba bymjukut.  Ia ka buit pynjot u soitan ia u briew, la pynjot noh, uba hok uba la iap un im pat”  Ellen G. White, Patriarch and Prophets, pp, 478,479.

Ka sakhi kaba shai ia ka jingmihpat jong u Moses la shem ha ka jingmih paw.  Hangto u Moses u la mihpaw bad u nongiathuhlypa Elijah, ia uba la rongnoh khlem iohi ia ka jingiap ( 2 Ki Syiem 2:1- 11).  U Moses bad u Elijah ki la iakren bad U Jisu (Loukas 9:28-36).  “Ha khmih ruh ki rangbah ar ngut ki la ia kren bad u kiba la long U Moses bad U Elias kiba la mihpaw ha ka burom bad ki la iakren shaphang ka jingleit noh jong u ia kaba un sa pyndep ha Jerusalem” (Loukas 9:30,31).  Ka jingmih paw jong U Moses ka pynshisha ia ka jingwan jong U Khrist kum u nongjop halor ka pop bad ka jingiap, ba la pynpaw hangne khlem da bakla ei ei ruh.  Dei u Moses bad u Elijah, ym dei ki mynsiem jong ki (namar shisha u Elijah u khlem iap), uba la paw ha U Jisu hangto.

`Ia u Moses khlem la shah ba un rung sha ka Kanaan pyrthei (Deuteronomi 34:1-4) hynrei ia u la ialam sha ka Kannaan bneng.  Kaei ba kane ka hikai shaphang kumno U Blei u lah ban leh khamkhraw bad shibun eh ha kiei kiei kiba ngi pan lane ngi pyrkhat, katkum ka bor kaba trei ha ngi” ( Ephesos 3:20)?`