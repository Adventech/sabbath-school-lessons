---
title:  U Lasaros
date:  27/10/2022
---

`Pule Ioannis 11:1-44.  Ha kano ka rukom ba ia U Jisu la “pyndonburom” da ka jingpang bad ka jingiap jong u Lasaros (Ioannis 11:4)?`

Hangne ruh U Jisu u la pyndonkam da ka ktien thiah ha ka jaka ka jingiap.  “U lok jong ngi u Lasaros u iohthiah; hynrei ngan sa leit ban kyrsiew ia u”  (Ioannis 11:11).  Don kiba la pyrkhat ba u kren shaphang kaba iohthiah shisha (Ioannis 11:11-13), u Jisu u la kren shai ia kaei kaba u mut “U Lasaros u la iap” (Ioannis 11:112-14).  Ha ka jingshisha, haba U Jisu u la poi ha Bethany, u Lasaros u la iap la saw sngi, ka met jong u ka la pyut (Ioannis 11:17,39).  Haba ka met ka la sdang ban pyut ka la sma iwtung eh, ym don jingartatien ba u briew u la iap.

Ha kane ka bynta haba U Jisu u la iathuh ia ka Martha, “u para jong pha un ioh mihpat (Ioannis 11:23),  ka Martha ka la pynskhem ia ka jingngeit jong ka da kaba ong  “ha ka jingmihpat kaba khadduh.”  Hynrei u Jisu u la pynbna “Nga long ka jingmihpat bad ka jingim de.  Uta uba ngeit ha nga la u la iap un ioh im bad baroh kiba im bad kiba ngeit ha nga kin ym iap lano lano ruh.  Pha ngeit ia kane? “ (Ioannis 11:23-26).  Bad U Jisu u la ong shuh shuh “Lada phan ngeit phan iohi ia ka burom jong U Blei.” (Ioannis 11:40).  Ka Martha ka la ngeit bad ka la iohi ia ka burom jong U Blei ha ka jingmihpat jong u para jong ka u Lasaros.

Ka Baibl ka ong ba da ka ktien jong U Blei la thaw ia ka jingim (Genesis 1:20-30, Salm 33:6), bad da ka ktien jong u ia ka jingim lah ban pynim biang kum ha ka jingjia ia ka jingim u Lasaros.  Hadien ka jingduwai kaba lyngkot u Jisu u la hukum ia U Lasaros, “Lasaros to mih noh” (Ioannis 11:43).  Hangta hangta hi ki briew baroh ki la iohi ia ka bor ba ai jingim jong U Blei, ka juh ka bor kaba la kren ha ka pyrthei ha ka por ka jingpynlong, bad ka juh ka bor ruh ha kaba kut jong ka pyrthei ba yn sa khot noh ia kiba la iap jong U Trai ha kata ka jingmihpat kaba khadduh.

Da kaba pynmih ia u Lasaros, u Jisu u la pynshisha ba u don ia ka bor ban jop ia ka jingiap, kaba ha ngi ki briew ki bym lah kiar, shisha ngin iap -  Ah katno khraw kane ka kambah jong ka jingpynpaw ia ka burom jong U Blei ha u bynriew?

`Pule Ioannis 11:25,26.  Ha kawei ka lain, u Jisu u kren shaphang kiba ngeit kiba la iap, bad ha kawei pat, u kren shapahg ki riewngeit ki bym iap shuh.  Kaei kaba U Jisu u hikai ia ngi hangne, bad balei ba ka jingsngewthuh ba ka jingiap ka long tang ka jingiohthiah bad ba ka long kaba donkam eh ia ngi ban pdiang ia ki Ktien U Jisu?  Bad balei ba ki ktien jong U ki tyrwa ha ngi kiba dei ban iap ia ka jingkyrmen kaba khraw kat kane?`