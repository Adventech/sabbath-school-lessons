---
title:  U Khun Jong Kawei ka Riewkynthei ha Nain
date:  25/10/2022
---

Ka Baibl ka kren ba U Jisu “  ‘U da iaid kylleng u da leh babha bad u da pynkhiah ia kita baroh kiba la ban shitom da u Soitan; naba U Blei u long ryngkat bad u ‘ “ (Ki Kam 10:38).  Shisha ki gospel baroh ki dap tang da ki jingthoh shaphang ka jingshakri jong u Jisu ia kiba bun ki briew kiba duk kiba kyrduh bad kiba kthang ka mynsiem, na kata ka daw ba hadien bun bah ki Jiw ki la wan ban ngeit ba U Jisu u long u Mesaiah uba la kular.

“Baroh ki nongshong shnong ki mad ia ki jingsngewsih jingiam na ka bynta ka jingpang kaba ban ha baroh ki long ing longsem, ba u la iaid lyngba jong ki bad u la pynkhiah ia baroh kiba pang.  Ka kam jong u ka ai ia ka sakhi ia ka jinglong Blei ba la pynsleh jong u.  Ka jingieit, ka jingisynei bad ka jingsngewlem ki paw ha man la ki kam jong ka jingim jong u, ka dohnud jong u ka shlei da ka jingsngewlem kaba jemnud ha ki khun jong ki briew.  U la shim ia ka jinglong briew, khnang ba un ioh ban pyndap ia ka jingthrang jong u briew.  Uba duk tam bad uba tlot tam um lehrain ban wan ia kynduh ia U.  Wat ki khynnah kiba rit ruh ki kwah wan sha U.”  Ellen G. White, Steps To Christ, pp. 11,12.

`Pule Loukas 7:11-17.  Kiei ki jingiapher kiba donkam eh kiba don hapdeng kaei kaba la jia ha kane ka jingmihpat bad kito kiwei pat kiba ngi la ia pule mynhynnin?`

Ha ka por ka jingshakri jong U ha Galilaia, u Jisu u la pynkhiah ia kiba pang bad u la beh noh ia ki mynsiem ksuid.  Ha kawei ka por, ma U bad ki nongbud jong u ki la poi ha ka khydop jong ka Nain haba ki la iakynduh ia ka kynhun kaba dang bah ia u briew uba iap ban leit ontep.  Ha ka synduk iap kaba plié la thiah u khun marwei jong ka riewkynthei kaba dang iam khlem lah ban pyntngen.  Da ka jingsngewsynei kaba khraw na ka bynta kane ka kmie kaba sngewsih, u Jisu u la ong ha ka “Wat iam” Nangta u Jisu u la phai sha u khun uba la iap uba don ha ka synduk bad u la hukum ia u, “Ko Samla, nga ong ha me to ieng.”  Une u khun u la im pat, bad u Jisu “u la ai pat ia u ha ka kmie jong u”  (Loukas 7:13-15).  Ka jingdon jong u Jisu ka la pynkylla ia baroh kaei kaei kaba la jia hangta.  Bun ki briew kiba la iohi ia kane ka kambah ym tang ba ki tip ba la jia kaei kaei kaba phylla hynrei ki iohi ia U Briew uba kyrpang eh ia uba ki khot ia u “U Nongiathuhlypa uba khraw ba u don lem bad ki.

Baroh ar, ka riew kynthei na seraphat (1 Ki Syiem 17:8-24) bad ka nong Shunem (2 Ki Syiem 4:18-37) ki la pan jingiarap na u Elijah bad u Elisha.  Hynrei ka riewkynthei na Nain ka la ioh jingiarap khlem da pan.  Kane ka mut ba U Blei u long uba sumar na ka bynta jong ngi watla ngi sngew ba ngim long kiba bit dor ban pan jingiarap na U.  U Jisu u la iohi ia ka jingeh bad u la pynjem ia ka – ka long shisha kaba phylla ka jingshakri jong U Jisu.

`Ka Niam kaba shisha ka long kaba sumar ia ki khunswet bad ki riew kynthei kiba don sawdong jong ngi (Jakob 1:27.  Watla shisha ngim lah ban leh ia kane ka kambah kaba u Jisu u la leh, hynrei kaei kaba ngi lah ban leh ban shakri ia kito kiba sngewsih kiba don sawdong jong ngi?`