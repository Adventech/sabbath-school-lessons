---
title:  'Da: Tbn Hospident Hynniewta'
date:  28/10/2022
---

Ka Jingialeh Ha Ka Jingkit Bakhia – Bynta 3

Hynrei ainguh ïa U Blei ba ka jingim jong nga kam kut tang hangta. Katba nga dang thiah ha kawei ka miet, la wan ka jingphohsniew kaba la pynpaw ha nga ïa kaei ka ban sa jia. La ong ba mynstep kumba lai shiteng ei ei kumba ju leh, nga la shet, la bam, shim ïa u narpuh ka um ka torchlight bad nga la khot ïa ki paralok ban ïa leit trei noh, hynrei ki la jubab ïa nga ki ong, mynta ka sngi ngi sngewthait te ngin ym leit trei, te trei noh tang ma phi. Nga la mynjur bad nga la leit noh tang marwei. Kumta nga la rung shapoh kata ka krem kaba jngai bha. Hynrei katba nga dang trei ha ryngkat ka siaw ka rwai, kynsan ka la don ka jingbthei kumba pom u pyrthat. Ka jingsngewshyrkhei ka long kaba triem haduh katta katta. Mar kumta nga la wad sawdong kata ka krem ïaka jaka ba ngan ïoh mih shabar namar hangta la hap da ki maw kiba heh baroh sawdong kata ka krem. Nga la pyrshang ban mih nangno nangno ruh ngam lait shuh. Nga la don hapdeng ka jingkut lad, hangta nga la dwai sha U Blei. Ka kambah ka la jia hangta bad kumno re nga la ioh ban lait mih napoh kata ka krem khlem kano kano ka jingmong jingmynsaw. Kumta hi nga la kyndit noh na kaba ïohthiah.

Nga la khie mynstep, nga la leh kumba ju leh, nga la shet la tiew, nga la bam bad nga la shim ïa u nar tih dewïong torchlight, ka um nangta nga la khot ïa ki paralok ban ïaleit noh. Hynrei ki la jubab ki la ong ba kim leit trei ba ki sngewthait. Nga la leit noh marwei. Hangta ryngkat ka rwai ka siaw haduh palat shiteng sngi ei ei. Markumta kyndit kynsan nga la ïohsngew ïaka jingsawa dhum dham, tlum tlam, jrim jram, ka jingbthei ka bymlah ban batai shuh. Katba ka jingsawa ka nangjur, nga la ïoh ban leit jngoh kaei kaba jia. Markumta nga la iohi shisha ïa kata ka jingbthei bad jinghap jingtwa ki maw kiba shyrkhei eh baroh sawdong kata ka krem dewïong. Ia baroh ki thliew jong ka krem la set lut da ki maw baheh baheh. U lumbah u la twa bad la set lut lait noh satang ka jaka ba nga don hangta. Te nga la shong pyrkhat ym don lad shuh. kumno ngan mih nangne. Ka jingïap ka la ap ïanga hangta, nga la phai sha U blei bad duwai. Kaba phylla ka long ba nga khlem duwai ïaka jingpyllait nangta, hynrei nga la duwai ba Un map ïa ki pop jong nga. Nga kynmaw ïa ki jingleh jong nga baroh kiba long marpyrshah ia U Blei. Nga la kyrpad ha U, “Trai map ïanga bad ïa ki pop jong nga baroh bad lada me map ka shong ha ka mon jong me, hynrei lada men map ruh bad lada nga ïap hangne ruh ngam sngew ei ei shuh kata ka shong ha ka mon jong me.”

Hadien kata nga la pyrshang ban ïeng ban mih nangta, hynrei y mi don lad. ki maw kiba heh ki la khanglad bad ki la tuid shapoh kata ka krem. Nga la shong biang sa shisien, nga la dwai. Kajuh ka jingdwai nga la phai sha U Blei, “Trai map ïanga, ïa ki jingbakla jong nga baroh bad nga kular ba ngan ym leh pop shuh naduh mynta. Hadien kata, nga la pyrshang biang ban mih hynrei ha kane ka sien ruh ka long kumjuh, ym i don lad ba ngan mih shabar.

Khatduh ïawai, nga la phai biang sha U Blei, met bad mynsiem nga la aiti lut sha U bad dei ha kane ka por ba nga la klet lut ïa kiei kiei baroh, ïa ki paralok jong nga wat ïa i samla iba nga ïeit tam eh. Nga la shu phai tang sha U Blei bad hangta nga la don ka jingïakren lyngba ka jingdwai bad hadien ba nga la dep dwai nga la ong, “katba long nga weng wat ïa kita ki maw kiba heh ruh tang ba ngan ïoh mih shabar.” Hangta nga sngewthuh ba dei U Blei uba la bat ïa kito ki maw kiba heh najrong bad la don iwei i thliew iba rit nangta nga la pyrshang katba lah ba ngan mih shabar. Kumba rynsied u khla, pynstet nga la ïoh mih shabar hi bluit bad nga la ring pynhiar mynsiem ha ryngkat ka jingtieng bashyrkhei eh.

Hadien kata, nga la kynmaw ïa ka jingphohsniew ba nga la dep phohsniew mynmiet ba ka la jia thik kumta. Nga la ïathuh ha ki paralok jong nga ïa kaei kaba la jia baroh. Hadien kata nga la rai ba ngan kylla kabamut noh bad nga la pyrkhat ha la dohnud ba ka jingïap bad ka jingim ka dei shimet bad tang na ka daw i mei bad ki hynmen para ngan duh ïa ka jingpynim, ngam sngewdei, te hadien katto katne bnai nga la wan noh sha Shillong bad nga la pyrkhat ba ngan shong kurim noh khnang ba yn ym don shuh ki jingpynwit.  Hadien ba nga la shongkurim nga la ïathuh shaphang ka jingshisha bad kumta da ka jingsngewthuh jingmut lang ngi la khot ban pule Bible bad ngi la ïa pule kumba 22 miet ei ei bad marïadep pynpule Bible, ngi la rai ban shim noh ïaka jingpynbaptis. Bad hadien ka jingpynbaptis, da shisha ngi la sngewlait na baroh ki jingshah teh shah khum bad ha kata ka khyllipmat nga sngew kumba ‘lada nga ïap noh ruh khlem artatien ngan long uwei na kiba ap kyrmen ïa ka jingwan arsien U Trai Jisu’ ba ngan ïoh leit ryngkat bad U sha bneng.’ U Blei U la ai ha nga ïa ka jingjop kaba khraw.

Hadien katto katne bnai ba la dep pynbaptis nga la leit sha ïing, hynrei i mei ila phet noh na ïing bad ïa la ong ngam kwah shuh ban dang ïohi biang ïa nga.

Ki sngi ki snem ki ïaid, U Blei U la don ryngkat lem bad nga bad ka longïing jong nga, ryngkat ka jingdwai na ka bynta i mei, mynta i mei jong nga i la pdiang bad burom eh ïa nga.

Nga la trei bad ka Balang jong U Blei ha Nongmensong bad hadien shisnem ki la jied ia nga ba ngan long u nongpeit ïa ka Sabbath skul bad hadien kata ki la jied ban long u Tymmen basan.  Watla ngam long uba bitdor hynrei nga la pynkohnguh ïalade ba ngan trei ïa ka kam U Kynrad ba ngan shakri ïa U katba kum ki jinglah barit jong nga. Nga ainguh ïa U Blei ïa baroh ki jingkyrkhu ba U theh shlei ha ka jingim jong nga, mynta ryngkat ka longïing jong nga ngi shakri ïa U ha ka balang Nongmensong. U Blei U la kyrkhu ïa nga da arngut  ki khun kynthei bad nga kyrpad ïa phi ba phin ïadwai lem na ka bynta ka ïing ka sem jong nga ba ngin ïaineh bad U haduh kaba kut tad ynda Un wan. U Blei Un kyrkhu. Amen