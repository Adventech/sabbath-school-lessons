---
title:  Ka Mynsiem Kaba Leh Pop Kan Iap
date:  10/10/2022
---

`Pule Esekiel 18:4,20 bad Mathaios 10:28.  Kumno ba kine ki dkhot ki iarap ia ngi ban sngewthuh ia ka jinglong jong ka mynsiem u briew?`

Ka jingim jong u briew ha kane ka pyrthei kaba pop ka long kaba kloi ban jot bad kaban sa jah noh (Isaiah 40:1-8).  Ym don kaei kaei kaba ka pop ka la ktah, kaba lah ban long bymjukut da ka hi.  “Naba kumta kein kat kumba da uwei u briew ka pop ka la bsut sha ka pyrthei, bad da kata ka pop ka jingiap bad kumta kata ka jingiap ka la wan hap ha ki bynriew baroh phar, namar ba baroh ki la leh pop”  (Rom 5:12).  Ka jingiap ka long ka bainong kaba wan hi na ka jingleh ka pop, kaba la ktah ia baroh ka jingim hangne ha pyrthei.

Ha ka jingiadei bad kane ka mat, don ar tylli ki jingpyrkhat kiba donkam na ka Baibl.  Kawei ka long ba baroh u briew bad ki mrad kin iap.  Kumba la kren da u syiem Solomon, “Naba kata kaba la jia ia ki khun bynriew ka jia ia ki mrad kajuh hi kein ka jia ia ki, kumba uta uwei u iap, kumta uta uwei pat u iap, shisha ki baroh ki don ka juh ka jingim, bad u briew um don ka jingkor nalor ki mrad namar baroh ka long ka ba thala” (Eklesiastis 3:19,20).

Ka jingpyrkhat kaba ar, ka long ba ka jingiap jong ka met u briew ka thew ia ka jingkut noh jong ka jingdon jong u ne ka kum ka mynsiem kaba im.  Ha Jenesis 2:16,17, U Blei u la maham ia u Adam bad ka Im bad lada kin leh pop, da kaba bam ia u soh na u dieng ka jingtip ia kaba bha bad ia kaba sniew, shisha kin iap.

Ha kaba pynsawa ia kane ka jingmaham, u Trai u la pynskhem ia ka mat kren jong u ha u Esekiel 18:4,20 “ ka mynsiem kaba leh pop kata hi kan iap”.  Kane ka jingkren ka don ia ki ar tylli ki jingkdew kiba kongsan.  Kawei ka long ba namar baroh ki briew ki long ki nongpop, baroh na ngi ngi don hapoh ka lynti sha ka jingtymmen bad ka jingiap kabym lah shuh ban kiar (Rom 3:9-18,23).  Kawei pat ka jingkdew ka long ba kane ka jinghikai jong ka Baibl ka pynrem bad pynthylli ia ka jinghikai kaba pawnam jong ki ba bun ki briew shaphang ba ka mynsiem kam ju iap.  Lada ka mynsiem ka long kaba im bymjukut bad ba ka im ha kawei pat ka pyrthei ne bneng hadien ba u briew u la iap, te shisha ngim iap hi ruh kein, ym dei kumta?

Mar ia pyrshah ia kata, ka jing jubab jong ka Baibl na ka bynta kane ka thma jingngeit shaphang ka jingiap kam dei ka mynsiem kaba khlem met kaba leit phet jaka sha Paradais lane ka duwar u blei, lane wat sha dujok.  Ka jubab shisha ka long bad ka dei ka jingmihpat jong kito baroh kiba iap ha U Khrist.  Kumba U Jisu u la ong ha ka jinghikai jong u shaphang U Kpu Ka Jingim, “u briew baroh uba iohi ia U Khun bad uba ngeit ha u, un ioh ka jingim bymjukut, bad ba ngan pynmihpat ia u ha ka sngi kaba khadduh.” (Ioannis 6:40).

`Balei ba ka jingwan arsien u Khrist ka long kaba shisha, kaba la pynshisha da ka jingwan ba nyngkong jong U (naba shisha kan myntoi aiu ka jingwan kaba nyngkong jong U Khrist khlem ka jingwan kaba arsien?) ka long kaba donkam eh ia baroh kiei kiei kiba ngi la ngeit?  Ka jingkyrmen aiu kaba ngi don khlem ka jingkular ba un wan pat?`