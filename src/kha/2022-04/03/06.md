---
title:  Kaba Ioh Jahthait Bad Ki Kpa Tymmen
date:  13/10/2022
---

`Pule Jenesis 25:8, 2 Samuel 7:12, 1 Ki Syiem 2:10, bad 1 Ki Syiem 22:40.  Kaei kaba kine ki dkhot ki pynlang shuh shuh ha ka jingsngewthuh jong phi shaphang kiba iap?`

Ka Testament kaba Rim ka batai bad pynpaw bun rukom shaphang ka jingiap bad ka  jingtep.  Kawei ka rukom ka long ba la lum lang ia ka kynhun kiba dei ki jong U.  Kum ka nuksa, shaphang u Abraham, ia ngi la iathuh ba u “Bad u Abraham u la iap noh u la iap ruh ha ka jinglong tymmen ba la iaw bha kein bad u la hun tymmen ruh bad u la dap da ki snem bad la ialum ia u sha u paidlang jong u.” (Jenesis 25:8).  U Aron bad u Moses ruh ia ki la lum lang sha ki briew jong ki (Deuteronomi 32:50).

`Kaei kaba ka jingshisha ka kren shaphang ba baroh ki syiem kiba bha bad kiba sniew ki leit sha ka juh ka jaka ha ka jingiap ka hikai ia ngi shaphang ka jinglong u briew hadien ka jingiap? (2 Ki Syiem 24:6, 2 Khronikl 32:33).`

Kawei pat ka jingbatai shaphang ka jingiap da kaba ong ba lada u briew u iap, u ioh jahthait lang bad ki kpa tymmen jong u.  Shaphang ka jingiap jong u syiem David, ka Baibl ka ong ba “u la thiah noh bad ki kpa jong u, bad la tep ia u ha ha ka shnong jong u.”  (1 Ki Syiem 2:10).  Ia ka juh ka jingbatai la pyndonkam ha babun kiwei pat ki syiem Hebru, ia baroh ar la ki long ki syiem kiba bha ne kiba sniew.

Ngi lah ban ithuh ia ki lai tylli ki bynta kiba don jingmut shaphang ka jingthiah noh bad ki kpa jong ki.  Kawei ka dei ba shen lane hadien ka por kan wan ba ngi donkam ban ioh jahthait noh na ki jingtrei minot kiba la pynthait ia ngi bad ruh na ki jingpang jingshitom.  Kawei pat ka jingbatai ka long, ba ngim dei kiba nyngkong bad ba dei tang ma ngi hi ban iaid ha kane ka lynti kaba ngim kwah, namar ba ki kpa tymmen jong ngi ki la iaid ha shuwa jong ngi.  Kaba lai ka long, ba da kaba shah tep hajan jong ki, ngim long marwei hynrei ba ngi don lang wat la ha ka por jong ka jingbymtip briew jong ka jingiap.  Kane ka lah lehse ban ym don jingmut eh ha ki katto katne ki briew ka dustur kiba mynta, hynrei ka long ka don jingmut eh ha ki por hyndai hynthai.

Kito kiba la iap ha U Khrist, ia ki lah ban tep hajan jong kiba ieit ba thoin, hynrei wat lada leh kumta, kim lah ban ia kren iwei ia iwei pat.  Kin sah ki bym tip briew tad haduh kata ka sngi jong ka burom bah ha kaba ia ki baroh yn pynkyndit thiah na ki jingtep jong ki ban iasoh lang bad kiwei pat kiba ieit ba thoin kiba la iap ha U Khrist.

`Shu mutdur kaei kaban long lada shisha kiba iap ki tip briew bad ki lah ban iohi ba kumno ka jingim ka long hangne ha pyrthei, khamtam ia kito kiba ki ieit ki thoin, kiba pang ba shitom barobor.  Balei, te ba ka jingshisha ba kiba iap ki thiah ka long ka jingpyntngen kaba khraw ia kiba dang im?`