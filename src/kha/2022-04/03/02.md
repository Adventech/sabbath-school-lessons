---
title:  Ka Mynsiem Ba Im
date:  09/10/2022
---

`Pule Jenesis 1:24 – 27 bad Jenesis 2:7,19.  Kiei ki jingiadei bajan bad ki jingiapher kiba ngi lah ban iohi hapdeng kumno ba u Blei u thaw ia ki mrad bad kumno u thaw ia u briew?  Kaei ba ka Jenesis 2:7 ka iathuh ia ngi shaphang ka jinglong jong u briew?`

Ka jingbuh jingkynmaw ha ki Jenesis ka pynbna ba ha ka sngi kaba hynriew jong ka taiew ka jingpynlong U Trai uba U Blei u la thaw bad ai jingim ia ki mrad bad ruh ia u briew uba nyngkong, ia ki shijur (Jenesis 1:24-27).  Ia ngi la iathuh ba “u la pynlong na ka khyndew ia ki mrad ka ryngkew baroh bad ia ki sim bneng baroh.” (Jenesis 2:19).  Bad ruh “U la thaw ia u briew na ka dewment ka khyndew” (Jenesis 2:7).

Watla u briew bad ki mrad la thaw kumjuh na ka khyndew, hynrei ka rukom thaw ia u briew ka long kaba phylla bad kham pher na ki mrad ha ki ar tylli ki rukom.  Nyngkong, U Blei u la thawdur ia ka met jong u briew nangta u sa “pyrsad ha ki thliew khmut jong u, da ka jingpyrsad ka jingim, bad uta u briew u la long ka mynsiem baim” (Jenesis 2:7).  U long u jingthaw ha ka met shuwa ba un im.  Kaba ar, U Blei u la thaw ia u briew shynrang bad kynthei ha ka dur jong u hi, ha ka dur u Blei keiñ (Jenesis 1:26,27).

Jenesis 2:7 ka batai ba ka jingpyrsad ia “jingpyrsad ka jingim” ha ka met jong u Adam, ka pynkylla ia u sha “ka mynsiem kaba im” (Hebru: Nephesh chayyah) lane, kumba ka long “ka mynsiem baim.”  Kaba mut ba iwei pa iwei na ngi ngim lah ban don ia ka mynsiem kaba lah ban im khlem ka met, hynrei iwei pa iwei na ngi, ngi long u briew baim lane ka mynsiem baim.  Ka jinghikai ba kane ka “mynsiem” ka long kaba im hi khlem ka met ka dei ka jinghikai jong ki nongmane bleithaw, hynrei kam dei satia ka jinghikai jong ka Baibl.  Da kaba sngewthuh ia ka jinglong ba shisha jong u briew katkum ka Ktien U Blei ka iada ia ngi na kaba liat sha ki jinghikai ba pawnam jong ka pyrthei ba ka mynsiem kam ju iap bad na ki jingshukor kiba shyrkhei eh ia kiba la seng nongrim halor kane ka jinghikai nongmane bleithaw.

Ym don bynta ei ei jong u briew shabar jong ka met ka ba im kaba lah ban im hi khlem ka met u briew baim hi baroh kawei.  U Blei u la thaw ia ngi ha ka rukom kaba phylla bad kaba khraw eh, bad ngim dei ban batai stad palat ban ia kaei kaba ka Baibl ka kren shaphang kane ka bynta.  Ha ka jingshisha ym tang ba ka jingim ka long ka jingmaian, hynrei kham phylla eh ka long ka jinglong ne ka jingtip briew.  Kumno ba tang katto katne kilo na ki dkhot met (ki phngit) kiba ha ka jabieng ka khlieh jong ngi ki lah ban bat bad ban thaw ia kiei kiei, kum ka bor pyrkhat bad ka jingsngew sih ne sngewbha?  Kito kiba pule bha ia kane ka subjek ki pdiang ba shisha ngim tip ei ei.

Shisha ka jingim ka long ka kambah!  Balei ba ngi dei ban leh kmen ha kane ka jingaisngewbha ba ym tang ka jingim hynrei ka  jingim kaba bymjukut ruh, bad ruh ki kambah kiba kham khraw.