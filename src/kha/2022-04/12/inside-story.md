---
title:  'Da: Darihun Marwein'
date:  16/12/2022
---

Kumno Nga Long Seventh Day Adventist -  Bynta 3

Hadien kata la don saka jingiaseng miet ha ing jong ngi ha kata ka miet ha kaba la don lang ki phadar, ki borther ruh.  I mei I la iathuh haki ia kiei kiei baroh, ba nga long ka khynnah kaba satilah bad pyneh. Nga la iathuh ha ki ba ym bit ban bam dohsniang bad shong thait ha ka sngi Sunday hynrei dei ban shong ha ka sngi Sabbaton.  Kim lah ai jubab ei ei ruh em, ki shu ong ki khun mynta la jop ma ki ban ia ki kmie ki kpa.  Hadien nangta I pa I ong ia nga, khun katba phi dang shong ha ing wat pyndom ia I mei, ngeit ia ka ei kaba I ong.  Hadien ynda phi la don la ka ing ka sem sa leh katba phi sngewbit.

Nga la jubab ia â€œko pa kumno kein ngan ngeit haba ka mynsiem jong nga kam ailad.  Nga hap ban leh shuwa ia ka mon jong U Blei bad ngam kwah shuh ban leit jingiaseng haba nga dang shong ha ing, ngam kwah shuh ruh wat ban trei kam ha ka sngi saitjain.  Nga la shong ha ing man la ka sngi Sabbaton, nga leit saitjain, lane pynsum ia ki para, hynrei I mei te im sngewbha sngewtynnad shuh ne don ka mynsiem kaba ieit kaba kmen ia nga.

Hadien ba nga la pyndep ia ka matrik, nga la sangeh noh ban bteng ia kajingpule.  Kumta hadien kata nga la rai ban shongkurim noh bad une u samla Adventist uba la ju iarap bad ai mynsiem ia nga bad uba dei na ka juh hi ka  shnong.  Ynda I mei I la tip ia kata ka jingthmu jong nga, ki la khang pyrshah eh ia nga, hynrei da ka jingialam lynti jong U Blei ngi la iaid beit sha khmat ba wat hapdeng ki jingeh kiba bun.

Ngi hap leit trei bylla kylleng kylleng, nga la leit trei bylla sha bhoi ha kata ka por bad I lok jong nga I trei sha smit.  Da ka jingialam jong U Blei la plie lad ia ngi ban ngin wai noh da ka ing ban iasah lang bad ruh ban ia trei noh ha dukan kaba dei ka jong I hynmen jong i.  Katba ngi ia don ha Smith, ngi la ioh ka lad ban leit jingiaseng lang kylleng kyllen kum sha Thynroit, sha Jongksha, Kharang, Sohryngkham bad sha Laitumkhrah ruh, tangba ngi kham leit jingiaseng bha sha Thynroit.  Ha kata ka por I don I Pr. Sylvester Shangpliang bad I dei ruh ma I iba la pynpule Baibl ia ngi haduh ban da dep bad ngi la ia rai ban aiti noh ia ka jingim jongngi sha U Blei.

Ngi la shim ia ka jingpynbaptist ha ka 29 tarik u August 2015 da I Pr. J. B. Sohkhlet ha Thynroit.  Da ka jingkykhu U Blei ngi la don mynta lai ngut ki khun ar ki kynthei bad iwei I shynrang.  Mynta ngi shong ngi sah ha Smith ka shnong kabym pat don wat tang iwei ruh I dkhot balang iba dei hi na kane ka shnong.

Mynta ngi ia don tang lai ngut ki Adventist ha Smith.

Da ka jingsngewrit ngi kyrpad ia phi baroh ki parabangeit ban ia duwai lem na ka bynta ka ing ka sem jong ngi bad na ka bynta ki briew jong kane ka shnong ba kin ioh tip ia ka jingshisha ka Ktien jong U Blei.  Khamtam ruh na ka  bynta ka ing jong I pa I mei bad ki hynmen jong nga baroh ba U blei un phah ia U Mynsiem Bakhuid ba un plie ka lad ka lynti naka bynta jong ki khnang ba kin ioh ia ka jingpynim.  Amen.