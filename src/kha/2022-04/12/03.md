---
title:  Ka Met Kum Ka Templ
date:  12/12/2022
---

Ka seng pyrkhat shaphang ka met ba iap bad ka mynsiem ka bym ju iap ka wanrah ia ki bun ki jinghikai ba khyllah shaphang ka met u briew.  Kum ka nuksa, ki statpyrkhat jong ka Krik hyndai, ka met u briew ka long ka phatok jong ka mynsiem ia kaba la pyllait luid da ka jingiap.  Kum ka jingsawa jong kane ka jinghikai nongmane bleithaw, bun ki khristan mynta ki sngi ki ngeit ba ka met ka long ka jaka shong shipor jong ka mynsiem kabym ju iap, ia kaba yn sa pyniasoh  biang bad ka met ha ka jingmihpat.  Pyrshah ia kata, ka seng jingngeit blei, ka ngeit pat ba ka met ka long blei; ki ngeit ba U Blei bad ka bneng ki long u juh.  Ha ki, baroh kiei kiei ki long u blei bad ka met u briew ka long shibynta na ka jinglong blei, kabym lah ban iaphiah.  Ba la kerkut da ki jinghikai kiba kulmar halor kane ka subjek, ngi dei ban ieng skhem ha kaei ba ka Baibl ka hikai halor ka jinglong jong u briew.

`Pule 1 Korin 6:19,20 bad 1 Korin 10:31.  Kumno ba ka jingsngewthuh ba ka met jong ngi ka long ka “ingshong jong U Blei”  bad ka “ingshong jong U Mynsiem Bakhuid” ka lah ban iarap ia ngi ha ka jingim?`

Ia u Adam bad ka Im la thaw ha ka dur jong U Blei hi bad ha ka jingiasyriem jong U la thaw ia ki (Genesis 1:26,27),  kiba ym dei tang ha ka jinglong hynrei ha ka met ruh.  Namar ia kata ka dur la pynsniew bad la buhrieh noh da ka jingwan jong ka pop, ka kam jong ka jingsiewspah ka long ban pyniohpat ha u bynriew, ia ka jingkoit jingkhiah ka met sha duh ka met kaba nyngkong ba u la thaw, bad na kata ka jingbymlah shuh jong u briew ban bam na u soh jong u dieng ka jingim.

Kane ka jingpynioh pat ia kaba la duh ka long ka jingtrei kaba shi jingim ia kaba yn sa pyndep tad ka jingwan arsien jong U Jisu, haba ia kane ka met kaba iap kan kup ia ka met kabym iap shuh bad na ka jingiap sha ka jingbymiap shuh (1 Korin 15:53,54).

U Apostol Ioannis u la thoh sha u paralok jong u, u Gaius, “Ko hep baieit, nga duwai ba ha kiei kiei baroh men roi bad ba men khiah khran, kat kumba ka roi ka mynsiem jong me” (3 Ioannis 1:2)

Lada ngi ithuh ba u briew u long u jingthaw ubym lah ban pyniaphiah, kata ka jingngeit niam ka kdup ia baroh ki bynta jong ka jingim briew, ba ngi dei ban iada bha ia ka, ha ka met bad ha ka kamram ka jingngeit.  Ia ngi dei ban ialam da ki ain ki rul kiba la pyrsad mynsiem “lada phi bam ne lada phi dih, ne lada phi leh ei ei ruh, to leh phi ia kiei kiei baroh ia kaban pyndonburom ia U Blei” (1 Korin 10:31).  Hynrei kynmaw ba ngi dang ia im ha kane ka pyrthei ha kaba ki briew kiba bha ruh ki mad ia ki jingjynjar baroh.  Te kumta ngi dei ban shaniah ha U Blei bad ban leh ia kaba bha tam eh jong ngi, bad ba ngin ieh noh ia ka  jingmih ha U Blei.