---
title:  Ka Jingialam Jong U Mynsiem
date:  14/12/2022
---

U Mynsiem Bakhuid U long U Nongtrai radbah U Blei uba theh kyrhai ia ka jingieit ha ki dohnud jong ngi (Rom 5:5), uba ialam ia ngi sha ka jingiashem kaba pynim shisha (Ioannis 16:7-11), Uba ialam ia ngi baroh sha ka jingshisha (Ioannis 16:13), bad Uba pynshaitbor ia ngi ban pyndep ia ka mishon jong ka gospel (Ki Kam 1:8).  Namar dei U Mynsiem Bakhuid uba ialeh pyrshah ia ki kam pynjot jong u soitan, kam long kaba lyngngoh ba u soitan u pyrshang da ki buit baroh ban pynkulmar ia ki bor sngewthuh jong ngi shaphang ka bor trei kam jong U Mynsiem Bakhuid.  Watla don kiba len ia ka jinglong Blei jong U, kiwei ki kren jam shaphang kajingai bor jong u Mynsiem sha ka jingpynthymmai.

`Pule Ki Kam 8:4-24.  U Simon u nongleh byrtong na Samaria u la kwah ban ioh ia ka bor jong U Mynsiem khlem da pdiang ne shah ia U ba un thawthymmai ia u, kumno ba kane ka juh ka jingpyrkhat ka dang trei kam ha ngi mynta?`

Ki khun jong U Blei kidei kito kiba la ialam da U Mynsiem Bakhuid (Rom 8:14) sha ka jingshisha ka Ktien U  Blei baroh (Ioannis 16:13, Ioannis 17:17).  U Jisu u la maham ha ki ktien kiba shai “Ym u briew baroh uba ong ha nga Ah Trai, Ah Trai, u ban ioh leit hapoh ka hima ki bneng, hynrei uta kein uba leh ia ka mon U Kpa jong nga uba ha bneng.  Shibun kin ia ong ha nga ha kata ka snigi, Ah Trai, Ah Trai ngi ngim shym la ialap ha ka kyrteng jong me? Ngi ngim shym la leh shibun ki kambah ruh ha ka kyrteng jong me?  Ynda kumta te nga ruh ngan ong pyrshah ha ki, Ngam ju la ithuh ia phi; khie leit noh na nga phi kiba ju trei bymman”  (Mathaios 7:21-23).  Kane ka mut ba U Mynsiem Bakhuid un ju ialam iano iano sha jngai na ka Ktien ka jong U Blei -  kaba ma U hi u la pyrsad mynsiem -  hynrei u ialam barobor ia ngi sha ka jingpynskhem ia ka Ktien.

U Juh U Mynsiem Bakhuid uba ialam ia ngi sha ki jingshisha baroh u pynshaitbor ruh ia ngi ha kaban ialam ia kiwei pat sha ka jingshisha kaba phylla jong U (Mathaios 28:18-20, Ki Kam 1:8).  Katba ngi dang iai pyndep ia ka mishon kaba kyntang jong ngi, ngi don ia u nongiarap uba khraw eh.  Kumta na ka step sha ka step ngi dei ban dem khohsiew ha khmat U Trai bad pynthymmai ia ki jingkular jong ka jingpynkyntang jong ngi sha U.  lada ngi leh ia kane, U Mynsiem un wan da ka bor jong ka jingpynthymmai bad pynkhuid ha ngi.

Ngi dei da kumno kumno ruh ban shah ia lade ha ka jingialam jong U Mynsiem da kaba ngi pynlong ia ki jingjied kiba riewblei man la ka sngi, ban leh ia kaei kaba ngi tip ka long ka mon jong U, ban kiar ruh na kiei kiba ngi tip ba ki dei kiba bakla.  Kata kan jia tang haba ngi wad ha ka bor ba la ai ha ngi da U hi, ban im kumba ngi dei ban im, ban plie ia lade ban ioh pdiang ia kata ka bor jong u Mynsiem Bakhuid ha ka jingim jong ngi, ia kaba U Blei u la kular ha ngi.

`Balei ba ka long kaba donkam, na kawei ka step sha kawei pat ka step, ban duwai ia lade da ka jingplie lut war ha ka jingialam jong U Mynsiem Bakhuid ia ka jingim jong ngi?`