---
title:  Ka Jingmut Jong U Khrist
date:  13/12/2022
---

Don ki briew kiba ngeit ba da kaba kynriah jaka, u briew u lah ban long uba la kylla bha.  Shisha ka long kaba dei ba ngin kiar na ki jaka bad ki jingjia kiba lah ban phon ban pah ia ngi ban liat sha ki jingpynshoi (Salm 1:1; Proberb 5:1-8).  Hynrei ka jingeh jong ngi bad ka jingpynshoi bad ka pop lah ban saiñdur tang da ka jingkylla jong ki dohnud jong ngi.  U Khrist u ktah ia ka mat ba kongsan eh haba u kren, “naba na shapoh na ka dohnud ki briew ki mih noh ki jingmut bymman kiba klim,kiba iakai kynthei, kiba pyniap, kiba tuh, kiba kurup, , kiba pynsniew, kaba arsap, kaba nuti, kaba khwan lalot, kaba khmih sniew, kaba kren bein, kaba sngewkhraw bad kaba leh bieit” (Markos 7:21,22).  Kane ka mut ba ka jingmut jong ngi ka donkam ban ioh ia ka jingthawtymmai khnang ba ki jinglong jong ngi kin kylla.

`Pule ia kine ki dkhot: 1 Korin 2:16; Salm  24:3, 4; Rom 12:2; Philippi 4:8; bad Kolosai 3:2.  Kaei ka jingmut ban don ia “ka jingmut jong U Khrist”`

U Trai u la kular ba hapoh ka “jutang kaba thymmai” un buh ia ki hukum jong u ha ki jingmut jong ki briew jong U bad ban thoh ia ki halor ki dohnud jong ki (Jeremaiah 31:31-33, ia nujor bad Hebru 8:8-10, Hebru 10:16).  Kam long kaba lyngngoh namar kata ba ha ka jingialap ha u Lum, u Khrist u la pyniar bad pynjylliew ia ka jingmut jong ki hukum jong U Blei shaduh ka ki jingmut bad ki jingpyrkhat jingthmu ka dohnud (Mathaios 5:17-48).  Kumta ngi lah ban jop halor ki jingpynshoi tang da ka bor ka jingthawthymmai jong ka jingaiei jong U Blei, haduh ki jingpyrkhat jong ngi bad ki jingthmu ka dohnud jong ngi, ngi dei ban kam ia ki jingkular ba ngin sangeh ban pyrkhat sniew.

Ngin iai don hi ia ka jinglong ba pop tad haduh ba U Jisu un wan.  Hynrei lada ngi don ha U Khrist, ia ngi yn tap lup da ka hok jong U.  Watla ngim pat long kiba janai, la ñiew kiba janai ia ngi ha U (Philipi 3:12-15).  “Haba la pynlong kawei ia ngi bad U Khrist, ngi don ia ka jingmut jong U Khrist.  Ka jinglong khuid bad ka jingieit ka tyngshain ha ka jinglong, ka jingjemnud bad ka jingshisha ki synshar ia ka jingim.  Ka jinglong ba paw shabar ka kylla.  Da ka jingshong jong U Khrist ha ka mynsiem ka pynmih ia ka bor thawthymmai, bad ka jinglong kaba shabar ka pynpaw bad sakhi da ka jingsuk bad ka jingkmen kaba synshar napoh”  Ellen G. White, Selected Messages, Book 1, p. 337.

Tang ha ka jingaiti lut kaba man la ka sngi, ka jingiap ia ka lade kaba man la ka sngi, ka rai kut kaba man la ka sngi, da ka jingngeit, ban long kiba kohnguh ia U Jisu, ngi lah ban don ia kane ka jingpynthymmai ha ka jingim jong ngi.

`Mutdur, kumno kan long ka jingim jong phi lada phi lah ban sangeh ban pyrkhat sniew.  Haduh katno kan long ka jingim kaba kmen?  Kaei kaba long ka lynti ba phin ioh mad ia kane ka jingiashem?`