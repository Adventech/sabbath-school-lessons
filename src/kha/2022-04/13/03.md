---
title:  Ka Jingbishar Shuwa Ka Jingwan Arsien
date:  19/12/2022
---

Ka jingmut jong ka jingbishar shuwa ka jingwan U Khrist, Lashem ha kiba bun ki jaka jong ka Jingthoh.

`Pule Daniel 7:9-14; Mathaios 22:1-14; JIngpynpaw 11:1,18,19; bad Jingpynpaw 14:6,7.  Kumno kine ki dkhot ki shat jingshai halor ka jingbishar wad bniah shuwa ka jingwan arsien ha ka khet bishar ha bneng?  Kaei ka jingdonkam jong kane ka jingbishar?`

Ka jinghikai jong ka jingbishar wadbniah shuwa ka jingwan arsien U Jisu ia ki briew U Blei la pynshong nongrim ha ki lai tylli ki jinghikai tynrai jong ka Baibl.

Kawei ka long ka jingngeit ba baroh kiba la iap; la kiba hok ne ki bymhok – ki sah kibym tip ei ei ha ki jingtep jong ki tad haduh ka jingmihpat kaba khadduh (Ioannis 5:25-29).

Kaba ar ka long ka jingngeit ba ka don ka jingbishar bad ka khet bishar na ka bynta u bynriew baroh (2 Korin 5:10, Jingpynpaw 20:11-13).

Kaba lai ka long ka jingshisha ba ka jingmihpat kaba nyngkong ka dei ka jingai bainong kaba la kyrkhu eh ia kiba hok, bad ka jingmihpat kaba ar ka long ka sha ka jingpynrem kaba bymjukut ia ki bymman (Ioannis 5:28,29; Jingpynpaw 20:4-6, 12-15).

Ka jingmut jong kane ka long ba baroh u bynriew un shah bishar, ia ki yn bishar shuwa ka jingmihpat jong ki, namar ha kata ka jingmihpat jong ki, kin ioh diang ia kita ki bainong ba khadduh.

Ka Kitab U Daniel ka iarap ia ngi ban sngewthuh ia ka por bad ia ki jinglong jong ka jingbishar shuwa ka jingwan arsien U Jisu.  Ha kaba kut jong ki 2300 sngi – ha u snem 1844 – ia ka jaka kyntang ha bneng yn pynkhuid (Daniel 8:14, peit ruh Hebru 9:23) bad ka jingbishar wadbniah shuwa kajingwan kan sdang (Daniel 7:9-14), ar tylli ki rukom kiba iapher ban pynpaw ia ka juh ka jingjia.  Bad ka jingbishar ka long “na ka bynta ka liang jong ki riewkhuid jong Uba Hakhlieh Tam Eh” (Daniel 7:22).  Kata ka long ka khubor kaba bha na ka bynta ki briew jong U Blei.

Ha u Mathaios 22:1-14, u Jisu u la kren shaphang ka jingpeit thuh ia ki nongwan jingiathoh shuwa ba ka jingiathoh shong kurim kan sdang.

Bad ha ka Kitab ka Jingpynpaw, ia ki lai tylli ki jingbishar bniah la kdew sha ka jait jingthew “Kito kiba mane” ha ka Templ U Blei (Jingpynpaw 11:1) bad kito kiba pynbna ba “ka por jong ka jingbishar jong u ka la wan” (Jingpynpaw 14:6,7; nujor bad Jingpynpaw 14:14-16).

`Kumno ka jingtip jong ngi shaphang ka jingbishar ha bneng ka ktah ba kumno ngin im hangne ha pyrthei?`