---
title:  Ka Jingiap Kaba Ar
date:  22/12/2022
---

U Blei u la ialam lyngba ka histori jong u bynriew shaduh ka por kaba khadduh tam.  Ha kaba kut jong ka shihajra snem ia baroh ki bymman kiba la iap yn sa pynmihpapt na ki jingtep jong ki ban ioh pdiang ia ki bainong jong ka jingshah pynrem kaba kut tam (Jingpynpaw 20:5,11,15).  Te haba ka jingbishar baroh kawei ka la kut bad ym don ei ei shuh ban ong, baroh ki bymman kin sa pynbna ba U Blei u long uba bishar hok.  “da baroh ki jingshisha jong ka jingialeh kaba khraw kaba la ioh ha ka bneng baroh kawei, baroh kiba hok kiba kohnguh bad kiba pop kiba ialeh pyrshah ha ka juh ka sur kin pynbna:  ‘ long kiba hok ki lynti jong Me.  Me long U Syiem jong ki riewkhuid.’ “  Bad u8 soitan hi da lade un dem ngon bad un phla ba U Blei u la bishar hok ha ka jingaibainong ia u.”  Ellenn  G. White, The Great Controversy, pp. 670,671.

`Pule Malakhi 4:1; Jingpynpaw 20:14,15; Jingpynpaw 21:8.  Haduh katno kan long kaba shyrkhei kata ka pung ka ding bad ka jingiap kaba ar?`

Ka jingpynjot kaba khadduh ia u soitan bad ki angel jong u baroh bad ruh ia baroh ki bymman kan pynkhuid ia ka bneng ka pyrthei baroh kawei na ka pop bad na ka bainong jong ka.  Bad kata ka jingpynjot kaba khadduh jong ki bymman ka dei hi ka kam jong ka jingieit jong U Blei, ym tang ha ki riewkhuid hynrei ha kiba bymman ruh kumjuh.  Ka bha ia ki ba kin iap ban ia kaban im ha khmat ka jingdon jong U Blei uba long ka ding kaba bam duh na ka bynta ki pop baroh (Hebru 12:29).

“Kiba bymman ki kwah ban phet krad noh na ka jaka kyntang.  Kin sa pan kwah hi ia ka jingpynjot khnang ba yn buhrieh noh ia ki na ka khmat jong Uta Uba la iap bad uba la siewspah ia ki.  Ka jingkut jong ki bymman la pynskhem da ka jingjied jong ki hi.  Ka jingshah kyntait jong ki na bneng ka long kaba ki la pdiang hi bad pad hi da lade kaba pynpaw ia ka jinglong ba hok bad ba isynei jong U Blei.”  Ellen G. White. The Great Controversy, p. 543.

Kumta ka jingpynjot thiaw kaba khadduh ia ka pop bad ia ki nongpop – mar khongpong ia ka jinghikai lamler shaphang ka jingpynshitom kaba bymjukut ha dujok ka pynpaw ba ka jingpynshitom ia ki bymman ka long kaba hok bad kaba khuid katkum ki pop ba la leh da ki briew.  Ka pynshisha ruh ba ka pop ka don ia ka jingsdang bad ka don ruh ia ka jingkut jong ka.  Kumta ka bneng bad ka khyndew kan phai pat sha ka jingjanai ka jinglong ba tynrai shuwa ba yn thaw ia ka haba la pynjakhlia ia ka da ka pop, da ka jingsniew bad ka jingbymkohnguh kaba la mih khyllah kaba neh khlem jingbatai.

Iaroh ia U Trai namar ba u long u nongbishar uba hok jong ngi (2 Timothi 4:8),  uba ai ia ka rai kaba bha tam eh ban ai jingim bymjukut ia kiba hok bad ban pynjot junom ia ki bymman.

`Kaei ka jingbakla ha ka jinghikai ba U Blei u pynim ia baroh ha kaba khadduh?  Balei ba kata ka long ka jinghikai kaba bakla eh?`