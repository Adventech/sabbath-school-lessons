---
title:  Ka Jingshong Bishar
date:  17/12/2022
---

### Dkhot Baibyl ban Pynkhreh ia ka Lynnong
Matt. 25:31–46; Dan. 7:9–14; 1 Cor. 6:2, 3; 2 Pet. 2:4–6; Mal. 4:1; Rev. 21:8.

> <p>Dkhot Spel-lyndet</p>
> “Namar ka dei ban pynieng ia ngi baroh ha khmat ka jingshong bishar U Khrist ba uwei pa uwei un ioh pdiang ha lade ia kita kiei kiei ruh  ba la leh ha ka met jong u katba kum kita ba u la leh la bha la sniew” ( 2 Korin 5:10).

Lada ka Jingthoh ka la kren shai bha shaphan kaei kaei, ka dei ka jingshisha jong ka jingbishar.  U Blei un bishar ia ka pyrthei.  Ki dkhot ha ka Testament kaba Rim ne kaba Thymmai ki bun eh bad khlem kiba kren khlem ka jingartatien.  Ka jingbishar kaba la duna hangne bad mynta, shisien ka sngi kan sa wan shisha.

Ka Baibl ka ong ba U Blei u don ia “ka jingtip kaba janai” (Job 37:16) bad “U tip lut ia baroh kiei kiei” (1 Ioannis 3:20), kaba kynthup ia ki jingthmu kiba rieh eh jong ki jingmut jong ngi (Eklesiatis 12:14, Jeremaiah 12:10).  Ngi lah ban buhrieh na kino kino ki briew ia kiei kiei baroh, hynrei ngim lah ban buhrieh ei ei na U Blei.

Kaei ba kane ka jingshisha ka thmu ka long ba U Blei um donkam ban wad  jingtip shaphang ka jingim jong uwei pa uwei u briew.  Ka jingbishar jong U Blei shisha ka long kaba khraw eh, kaba la iaid ter ter na ka bynta ki jingthaw jong U, la ha bneng ne ha pyrthei. Kane ka jingbishar ka long ha ka histori jong ka bneng namar u Lucifer u la sdang ia ka jingialeh pyrshah nyngkong ha bneng nangta ka saphriang sha kane ka pyrthei (Jingpynpaw 12:7-9).

Ha kane ka taiew ngin ia pule ia ki ka jingbishar ha ki por jong kiba kut ha ki lai tylli ki bynta kiba donkam:  ka jingbishar shuwa ka jingwan arsien, ka jingbishar kaba ha ka shihajar snem ha bneng, bad ka jingbishar ba khadduh.  Ka jingshong bishar kan kut noh phar da ka jingpynksan bad jingsiewspah ia kiba hok bad ka jingiap baar ia ki bymman.

* Pynkhreh ia kane ka Lynnong na ka bynta ka Sabbaton, December 24.