---
title:  'Da: Paulson Phawa'
date:  23/12/2022
---

U Jisu U Ieit, U Wad Bad U Ialam Ia Nga- Bynta 1

Nga dei na ka shnong Mowkaiaw bad nga la heh la san ha ka balang Katholik.  Nga la im ia ka jingim kaba kum ka pyrthei wat la nga la long u khristan.  Nga la long u briew uba dih kyiad, uba bam ba dih kum ka pyrthei.  La nga long Katholik, hynrei ngam ioh ia ki jinghikai kiba dei biang ba ngan tip kumno ngan im bad leh kum u khristan.

Ngam pat la ju pyrkhat eh shaphang ka jingim ba kynja mynsiem.  Ha kawei ka sngi nga la kum peit ia ka jingialap jong u Pastor Bantei uba na ka Poternet Ministry lynba ka Youtube.  Nga la pynleit jingmut bad nga la nang iaipeit man la ka por.  Ka la pynlong ia nga ba ngan kwah ban kylla kaba mut noh.  Hynrei nga dang ieit ia ka bam ka dih kaba sniew.

Ha kawei ka miet halor ka jingthiah, nga la iohi bad nga la sngap ia ka jingialap ia i Pr Bantei, i la kren shaphang ka bam ka dih.  Ha kata ka por ka sur ka la wan ha ka dohnud jong nga kaba ong “men jied ia ka pyrthei ne ia nga”.  Dei hangta nga la kut jingjingmut bad nga la dem khohsiew ban duwai bad kular ha u Blei ba ngan ym bam ne dih shuh ia kiei kiei kiba sniew.

Hadien ar sngi nga la phah leit thied biskit Top bad Merygold ha i para, ynda i la wan, i la wanrah da u biskit top kumba nga la phah, hynrei ha ka jaka jong u biskit Meri, i la wanrah thied da u biri.  Ynda i la wan ha ing.  Nga la ong balei ba phi thied da u biri haba nga p[hah theid da u meri.  Im nang jubab shuh ia nga.  Te nga la shu shim ia ki baroh ar bad haba nga la shong, nga la pyrkhat la ngan dih ne em ia u biri.  Te ka sur ka la wan ka la ong ba ngam dei ban dih ia u biri.  Kane ka sur ka la kren bun bun sien.  Kawei pat ka sur ka ong ba nga dei ban dih khadduh sa tang une u biri.  Ka sur kaba ong wat dih shuh.  Ka ong ruh,  “La da phi dih sa shisien phin kham sinew shuh shuh ban ia kaba mynshuwa.”  Te ha kata ka por nga la shim bad thang noh ia u Biri bad nga la lah ban ieh noh shisyndon ia u

Ha shuwa ba ngan klet noh ia u biri, kumba shibnai ei ei, nga la ialeh pyrshah ia kane ka jinglong ba la kyrni, nga la kwah, bad kwah eh ban ngan dih.  Nga la don ia ka jingialeh kaba eh haduh shibnai.  Hadien kata nga la lah ban ieh syndon ia u biri.  Kumba u ksuid u la shong ha nga, ka shim por haduh shibnai jong ka jingialeh ba u ksuid u la phet noh na nga.  Naduh kata ka por ngam ju kynmaw shuh ia u biri.

Nangta pat nga la sdang ban phone ia i Pastor Bantei ban ia kren shaphang ka ktien U Blei.  Bun bun sien ngi la iakren bad i.  U la iathuh ia nga ba U Jisu u la kren ha u Nikodimos ba lymda kha pat ia me na ka um bad na u Mynsiem men ym iohi ia ka hima U Blei.  Kaba mut ba nga dei ban shim ia ka jingpynbaptist da ka jingsngewthuh bad ka jingpdiang.   Ka jingong bay n pynbaptist ‘Na ka um’ ka la shon jur eh ia nga.  Phi dei ban shah kha na ka um.  Te i la pynkut noh ia ka phone bad ka jingiakren ka la kut noh.

Nga la pyrkhat marwei, ha kano ka jaka ba ngan shim jingpynbaptist.  Lada nga leit sha shillong te  ngan sa long niam Fellowship bad i Pastor Bantei.  Te kane ka jingpyrkhat shaphang ka jingpynbaptist ka la neh palat ia ka arbnai ne lai bnai ha ka jingmut ka jingpyrkhat jong nga.  Ngam ju kynmaw ba ka balang Adventist ka pynbaptist kumba ka baibl ka kren watla nga la tip ba don kane ka balang ha ka shnong jong ngi.  Kane ka jingpyrkhat jong nga ka la shu kut noh.

Ha kawei ka miet nga la phohsniew.  Nga la iohi ia ka dur jong U Jisu bad u soitan.  Nga shai bha ha ka jingmut ha kata ka jingphohsniew kumba shisha nga tip briew.  Te hangta u soitan u shong na ka liang ka diang, u Jisu u shong hapdeng, nga pat nga shong ha kamon.  Ha khmat jong ngi baroh lai, ka don kawei ka synrang riat bah kaba dum tliw tliw, watla ngam iohi da ki khmat hynrei nga tip ba ka dei ka synrang riat.  Ka mut lada nga noh hangta shisha ngan duh ia ka jingim.  Uta u soitan uba nga sngewthuh shai bha ba dei ma u, u ong ia nga Paul, noh hangto ha ka synrang.  Ngam ioh ban jubab ia u, hynrei u Jisu u jubab ia u, u la shim ia ka phone jong nga bad u bret ia kata ka phone jong nga sha ka ta ka riat.  Nangta u soitan u la ieng joit bad leit noh.  Hadien ar ne lai minit u la wan pat sha shisien ha ka juh ka jaka.  U la ong biang ia nga ‘Paul noh sha riat’.  U Jisu u la shim da ka shamoit kaba ngam tip ka wan naei, bad u la bret sha ka riat.  U soitan ua la leit noh sa shisien.  Ha ka sien kaba lai u soitan u la wan biang.  U Jisu bad nga, ngi ia shong hajuh khlem kynriah.   U soitan u la ong biang ‘Paul noh sha riat’.  U Jisu u la shim biang ia ka shamoit bad u la bret sha riat.  U soitan u la ieng bad u la leit noh.   Hangta nga la kyndit

Ynda nga la kyndit ka la long ka por shiteng miet.  Ynda nga la khie mynstep nga la sngew kmen eh ba nga la iohi ia U Jisu.  Ngam lah ban kren ia u Jisu hynrei u la ia kren tang bad u soitan na ka bynta jong nga.  Ia nga te u khlem kren wat shikyntien ruh.  Ha kata ka por nga kwah ban sngewthuh ia kata ka jingphohsniew.  Nga la duwai da ki bnai bnai ngam lah ban sngewthuh ia kata ka jingphohsniew bad ka la shu sah kumta khlem jingbatai.

Ha kawei ka sngi nga ia kynduh ar ngut ki Adventist U Bah Herlut Marang bad i Bah Dao Marang, ngi la ia kynduh ha ka lynti ba ngi iaid.  ki la kylli ia nga “phi wan na ei?” Nga la iathuh “nga wan na lyngkha.”  Ki la iathuh ia nga ba nga long uba tipsngi ban tip ia ka trei ka ktah, bad uba kitkhlieh kum u rangbah.  Ngam nang ban jubab ei ei ia ki.  Nga la shu iathuh ia ki ba nga kwah ban long uba bha uba tip sngi bad ban ioh shong ha ka paradais bad ka hima jong U Blei.  Nga khlem pynkhreh ei ei ban iakren hynrei kine ki ktien ki la mih la ka mih.  Ki la ong ia nga ba ki sngewtynnad eh ban iohsngew ba nga kwah ban long lem bad U Blei.

Ki la kylli hato phi ngeit ne em ia ka Baibl ba ka long ka Ktien jong U Blei.  Nga la ong “Nga Ngeit bad nga kloi ban leh katba ka hikai ia nga.”   Ki la iathuh shibun kiei kiei ia nga haduh ba poi ruh shaphang ka niam bad ka jingmane bleithaw jong ka balang Katholik.  Ki la ong ruh ba ka balang ka la pynkylla ia ka Sabbaton na ka sngi saitjain sha ka Robibar.  Ngam sngewthuh bha eh ia kine kiei kiei, hynrei ha kane ka por nga la sngewkyndit eh ia kane ka jingkren jong ki namar ba ki ktah mationg ia ka balang Katholik.  Nga khlem iathuh ia ki ba nga don ka jingmut ban kylla niam noh sha U Pastor Bantei.  Nga la pyrkhat marwei ia shiphang kumno ki ong kumta haba ka niam kam lah ban ai jingpynim. Nga la pyrkhat ruh ba tang U Jisu uba lah ban ai jingpynim bad ka niam hi kam don jingpher la ha kano kano ka balang kaba nga don.  Nga la pyrkhat bad lada nga shu leh ia ka mon jong U Blei ka la biang.

Yn dang bteng