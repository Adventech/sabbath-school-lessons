---
title:  Na Ka Bor Jong Ka Jingtep
date:  17/10/2022
---

`Pule Salm 49.  Kaei kaba la pynlong ia u nongrwai salm ba un sngew thikna ia kata ka jingmihpat kaba khadduh (Salm 49:15) mar khongpong bad kito kiba la iap noh khlem kane ka jingkular (Salm 49:6-14)?`

Ki Salm 49 ka kren shaphang ka jingngeit ba bakla jong kiba biej “kiba shaniah ha ka spah jong ki bad kiba kren sarong ha ka jingbun ka spah jong ki” (Salm 49:6), kiba “ki buh kyrteng ia la ki khyndew ha la ki jong ki kyrteng” (Salm 49:11), bad kiba im tang ba kin kyrkhu ia lade (Salm 49:18).  Ki leh la kumba ki ing ki sem jong ki bad ka burom jong ki baroh kin neh junom (Salm 49:11,17).

Hynrei uba biej u klet noh ba kata ka burom jong ki kan sa jah bad duh noh  kumba ki mrad ki long (Salm 49:12).  “La buh ia ki kum ki kynhun langbrot  ia ka jingtep; ka jingiap kan long ka nongap langbrot jong ki;  . . . bad ka jingitynnad jong ki kan long ia ka jingtep ban bam duh kat ban ym don ka jaka shong ia ka.” (Salm 49:14)

Kumba la kren da u Job da ki hajar snem mynshuwa, “Lyngkhuid nga la mih na ka kpoh ka kmie jong nga bad lyngkhuid ngan phai pat shata:” (Job 1:21; 1 Timothi 6:7.  U nongrwai salm u la kdew ba baroh ar, uba biej bad uba stad un iap bad un iehnoh ia ka spah jong ki baroh ha kiwei pat”  (Salm 49:10).

Hynrei don ka jingiapher kaba khraw eh hapdeng jong ki.  Ha kawei ka liang don kiba biej kiba iap duh noh, wat la ki la pyrshang ban shem jingim ha ka bor ka spah bad ki bor trei kam ba jop jong ki.  Mar khongpong ia kata, kiba stad ki khmih bad peit sha lyndet ka jingiohi briew, ka phatok jong ka jingiap, sha ka bainong kaba donburom ia kaba U Blei u la pynkhreh na ka bynta jong ki (1Petros 1:4).  Da kane ka jingsngewthuh ha ka jingmut, u nongrwai Salm u lah ban ong da ka jingskhem “Hynrei U Blei un pynim ia ka mynsiem jong nga na ka bor ka jingtep naba un pdiang ia nga Selah” (Salm 49:15)

Da ka jingiaineh ha ka jingkyrmen na ka Testament kaba Rim, kane ka jingkren kam ai jingmut ba ha ka por ba u briew u iap, ba ka mynsiem jong u nongrwai Salm kan her mar mar hi sha bneng.  U nongrwai u shu mut ban ong ba un ym don sah junom ha ka jingtep.  Ka por kan poi haba U Blei un sa wan siewspah ia u na ka jingiap bad ban shim noh ia u sha ka ing bneng.

Sa shisien pat la pynpaw, ia ka jingsngewskhem shaphang ka jingmihpat ha ka lawei, ba ka wanrah jingkyrmen, jingngeit skhem, bad ia ka jingmut jong kane ka jingim kaba mynta.  Kumta, kiba stad kin iohpdiang ia ka bainong kaba kham khraw ha ka burom ban ia baroh kiei kiei kiba kiba biej ki lah ban lum na ki bynta jong kane ka pyrthei kaba lyngkot ka jingim.

`Kiei ki lynti ia kiba phi lah ban iohi ia ka jingbiej jong kito kiba shaniah ha ka jingstad bad ka spah jong ki?  Kumno ba da kaba peit ia la ki khmat sha ka diengphna kan iada ia phi na kaban hap sha kane ka jingriam jong ka jingbakla?`