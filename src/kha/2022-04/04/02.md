---
title:  Ngan Sa Iohi Ia U Blei
date:  16/10/2022
---

`Pule Job 19:25-27 bad ban ia nujor bad U Ioannis 1:18 bad 1 Timothi 6:16.  Mynno bad hapoh ka jingjia kaba kumno ba U Job u khmih lynti ba un iohi ia U Blei?`

Ka jingim ka long kaba eh.  Ngi iohi ia kane khamtam haba ngi iohi ba “kiba bha” ki shem jynjar bad ki “bymman” ki nangkiew (peit Salm 73:12-17 bad Malakhi 3:14-18).  Kum ka nuksa u Job u long u briew uba “khlem sha kynnoh pop bad uba hok” bad “uba sheptieng ia U Blei bad uba kiar na kaba sniew” (Job 1:1).  Hynrei watla katta ruh, U Blei u la shah ia u Soitan ba un ktah kti ban pynjot ia u ha kiba kham shyrkhei ei.  Ha ka met, u la ioh ia ka jingpang tohjaw kaba jur eh (Job 2:1-8).  Ha ka liang ka spah, u la duh noh ia shibun eh ki jingri bad ki jaka jong u (Job 1:13-17).  Ha ka longing jong u, u la duh noh ia ki shakri jong u bad wat ia la ki khun baieit eh ruh (Job 1:16,18).  Bad ha ka jingsngew, ia u la kerkut da ki paralok kiba la pynrem ia u ba u long u nongpop uba khraw uba dei hok ban shah ia ki jingshitom kiba u la ioh (Job 4:1- 5:27, Job 8:1-22, Job 11:1-20).  Wat ka lok jong u hi ka la kren, “me iaineh katto ruh ha la ka jingjanai?  To kyntait noh ia U Blei, to iap noh artad” (Job 2:9).

U Job u khlem tip ba u la long u pdeng jong ka jingialeh thma jong ka bneng hapdeng U Blei bad u Soitan.  Da kaba shah kti ha kine ki jingkordit bakhraw, u Job u la tim ia ka sngi ba la kha ia u bad u la kwah eh ba yn jin da khlem la kha ia u (Job 3:1-26).  Hynrei ia ka jingiaineh kaba khlep pud jong u ha U Blei la pynpaw shai bha ha ki ktien jong u “La u pyniap ruh ia nga, pynban ngan ap ia u la kumta ruh ngan da ia la ki lynti ha khmat jong u” (Job 13:15).  Watla u la pyrkhat ba shen ka jingim jong u kan kut, u la pynskhem  pynban ba ka jingiap kan ym ang shyntur.  Da ka jingngeit kaba skhem u la kren ba watla un iap ruh, u Nongsiewspah jong u ha kawei ka sngi un ieng bad ma u, U Job hi un iohi ia U Blei da la ki khmat (Job 19:25-27).  “Kane kam long kaba bakla ba u Job u la iohi byrngut byrnget ia kata ka jingmihpat,” The SDA Bible Commentary, Vol 3, p. 549.

Ah ka jingkyrmen kaba khraw ba wat hapdeng kane ka jingjia kaba kordit! La kerkut da ka jingpang, jingshitom, la kylla duk, la shah krenbein bad la sngewsih kthang eh, u Job u dang khmih lynti ia kata ka sngi ha kaba un sa khie pat na kiba iap bad ban khmih ia u Nongsiewspah baieit eh jong u.  Ha ka jingshisha ka jingkren ka jong u Job shaphang ka jingmihpat la pynskhem pura ia ka da ka juh ka jingngeit ba skhem kaba la shem ar hajar snem mynshuwa ha ka jingkren jong ka Martha ia U Jisu: “Nga tip un sa mih pat ha kata ka jingmihpat kaba khadduh” (Ioannis 11:24).  U Job kum ka Martha u la dawa ia kane ka jingkular da ka jingngeit, kum u Job, ka Martha ka jubab da ka bor ba khraw kum ka sakhi ia ka jingngeit jong ka.

`Kumno ngin nang ban shaniah ha U Blei wat hapdeng ki jingeh kiba shyrkhei eh jong ka jingim?`