---
title:  Ka Jingkyrmen Jong Ka Testament Kaba Rim
date:  15/10/2022
---

__	______________________________________________________________________________________________________________________________________

### Dkhot Baibyl ban Pynkhreh ia ka Lynnong
Job 19:25–27; 1 Timothi. 6:16; Salm 49; Salm 71; Isaiah. 26:14, 19; Daniel 12.

> <p>Dkhot Spel-lyndet</p>
>  “‘Da ka jingngeit U Abraham ba la tynjuh ia u, u la knia ainguh ia U Isaak hooid, uta hi uba la lah pdiang da kaba kmen ia kita ki jingkular, u la knia ainguh ia la u khun ba la kha marwei: u da kheiñ ba U Blei u lah ban pynmihpat wat na kiba iap nangta ruh u la ioh pdiang pat ia u ha ka jingsyriem.”  (Hebru 11:17,19.)

Ka jingkyrmen jong ka Testament kaba rim ka long kaba skhem, ym ha ki jingngeit ki krik ba ka mynsiem ka long kaba im junom, hynrei ha ka jinghikai jong ka Baibl shaphang ka jingmihpat kaba khadduh jong kiba iap.

Hynrei kumno ka bynta jong u briew ka bym don jingiadei shuh bad ka met, ia uba la shah tep ha khyndew ne kylla dpei  haba la thang ha ka ding, lane ba la pynjot da kiwei pat ki rukom, kan wan biang sha ka jingim sa shisien?  Kumno ba u briew uba la  pyut lehse da ki spah  snem lane da ki hajar snem ruh un wan biang ha ka juh ka dur ne ka met?

Kine ki jingkylli ki ialam ia ngi ba ngin puson shaphang ka jingmaian jong ka jingim.  Ngi im bad ngi leh kmen ia kata ka jingim kaba U Blei da ka jingaiei jong U, u la ai ha ngi man la ka sngi.  Wat lada ngi khlem sngewthuh ia kata jingsdang shaphang ka tynrai ba kynja blei jong ka jingim, hynrei ngi tip ba ha kaba sdang jong ka jingim.  Ngi tip ba ha kaba nyngkong U Blei  u la wanrah ia ka jingim ba kan mih ha pyrthei na kiei kiei kibym don jingim da ka bor jong ka Ktien jong U (Jenesis 1; Salm 33:6,9).    Kumta lada u Blei u lah ban thaw ia ka jingim ha ka pyrthei ha kaba nyngkong na ka bym don ei ei, te balei ngin artatien ia ka bor ban thaw pat ia u bynriew bad ban wallam pat ia ka jinglong tynrai jong ka?

Ha kane ka taiew ngin ia puson ba kumno ban pynkut ia ka jingkyrshan shaphang ka jingmihpat kaba khadduh da kaba ngin ia peit bniah bha ia ki jingkren jong U Job, jong ki nongrwai salm bad ki nongiathuhlypa u Isaiah bad u Daniel.

*Pynkhreh ia kane ka Lynnong na ka bynta ka Sabbaton, October 22