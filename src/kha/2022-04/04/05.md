---
title:  “Ki Baiap Jong Phi Kin Im”
date:  19/10/2022
---

`Pule Isaiah 26: 14,19.  Kaei ka jingiapher hapdeng kito kiban sa jot noh sha ka bymjukut (Isaiah 26:14 bad peit ruh Malakhi 4:1) bad kito kiban sa ioh pdiang ia ka jingim kaba bymjukut  (Isaiah 26:19).`

Ka Kitab jong u Isaiah ka pynpaw ia ka jingiapher kaba khraw eh hapdeng ka bor ka burom jong U Blei bad ka jinglong ba jot jong ngi ki briew (Isaiah 40).  Watla ngi long tang kum ki phlang kiba iapstai noh bad ki syntiew kiba tlor noh, ka Ktien jong U Blei ka iaisah bymjukut (Isaiah 40:6-8).  Wat ha ka jinglong pop jong ngi ki briew, hynrei ka jingaiei kaba pynim jong U Khrist ka iai tyrwa jingpynim ia u bynriew baroh, bad ka tyrwa jingpynim wat ia ki jentil kiba pdiang ia ka jutang jong u bad kiba sumar ruh ia ka Sabbaton (Isaiah 56).

Ha ka Kitab jong U Isaiah, ia ka khubor ka jingkyrmen jong ka jingmihpat la pyniar ba ka long kaba donkam eh.  Katba kiwei pat ki jingngeit kiba mynshuwa shaphang ka jingmihpat la batai tang da ki jingpynpaw kiba shimet jong ki briew (Job 19:25-27; Salm 49:15; Salm 71:20).  U nongiathuhlypa Isaiah u kren shaphang jong ka ba ka kynthup ia baroh ar ia u hi bad ia ka jaitbynriew jong ka jutang kiba la ngeit (Isaiah 26:19).

Isaiah 26 ka pyniapher ia ki jingkut jong ki bymman bad kiba hok.  Ha kawei ka liang, ki bymman kin iaisah kiba iap khlem da la pynim pat ia ki, tad haduh ka jingiap kaba ar (Jingpynpaw 21:8).  Ia ki yn sa pynjot noh shisyndon noh thiaw bad baroh ki bor jingkynmaw jong ki kin duh noh sha ki bymjukut (Isaiah 26:14).  Kane ka dkhot ka pynpaw shynna ia ka jinghikai ba ym ju don ki mynsiem kiba im lane kiba neh ne sah baim hadien ka jingiap.  Haba kren shaphang ka jingpynjot thiaw kaba khadduh eh jong ki bymman kaba wan kham hadien, U Trai u kren hangne hangtai ba ia ki bymman yn sa thang duh thang dam da kaba yn ym ieh “thied ne tnat shuh”  (Malakhi 4:1).

Ha kawei pat ka liang, ia kiba hok kiba la iap yn sa pynmihpat na ka jingiap ba kin ioh pdiang ia ki bainong ba la kyrkhu jong ki.  Isaiah 25 ka pynpaw shuh shuh ba U Trai U Blei un sa “pynjot noh thiaw ia ka jingiap sha ki bymjukut” bad “un sa niad noh phar ia ki ummat na ki khmat jong ki riewkhuid baroh” (Isaiah 25:8).  Ha u Isaih 26 ngi shem ia kine ki ktien: “ Kiba iap jong me kin im; ki metiap jong nga kin mih.  To peit bad to rwai phi kiba shong ha ka dewmet namar ka umjer jong me ka long kum ki umjer ki jhur bad ka khyndew kan bred noh ia ki iap.” (Isaiah 26:19).   Baroh ki riewkhuid kiba la mih pat kin ia shim bynta ha ka jingkhawai ka jingkmen kaba U Trai un pynkhreh na ka bynta ki briew jong u baroh (Isaih 25:6).  Ka jingmihpat kaba khadduh kan wallam lang ia baroh ki bahok na ki arta baroh ka khyndew, kaba kynthup ia kiba ieit bathoin jong phi kiba la iap ha U Khrist.

`Shu mutdur lada ngim don ka jingkyrmen, ka jingsngewskhem, ka daw ban pyrkhat ba ka jingiap jong ngi kam long  ei ei hynrei ka long tang ka jingkut ia ngi.  Nangta kaba kham sniew, ba kino kino kiba la ithuh ia ngi kin leit noh bad shen kan long kumba ngim ju im ne don mynno mynno bad ka jingim jong ngi kam don jingmut ei ei ruh em.  Kumno kane ka jingkut ka iapher bad ka jingkyrmen kaba ngi ngi don?`