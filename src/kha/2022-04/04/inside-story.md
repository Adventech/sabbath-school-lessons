---
title:  'Da: Tbn Hospident Hynniewta'
date:  21/10/2022
---

Ka Jingialeh Ha Ka Jingkit Bakhia – Bynta 2

Ka sienjam kaba ar ruh ka long ba ha ka jingdon u nongtrei mission (Bible man) la shim ïa ka rai ban phai biang, lada ngam phai yn kyntait noh ïa nga.  Hangta nga kynmaw ïa ki ktien U Jisu ba U ong, “Lada phi ieit ïa ki kmie ki kpa nalor jong nga, ym dei ïa phi ban ïoh ïa nga” Hangta nga la jubab ïa ki ba ngam lah ban kyntait ïaka jingshisha bad nga ieit ïa phi ruh kumjuh. Hangne la bun ki jingïakren namar ba ngam pdiang shuh ïa ki, bad hangta ki la ïaïam bad ki la ïaduwai na ka bynta jong nga.

Ha kaba lashai ka sngi nga la mih na shnong bad wan noh sha Shillong bad dei naduh kane ka khyllipmat ba u Soitan ruh u la ktah ïaka jingmut jingpyrkhat jong i mei haduh ba in kylla bieit bad ïa kane la sakhi da baroh ki shnong ki thaw bad i la leit ban phah dwai na ka bynta jong nga na uwei u pastor sha uwei pat, bad i la shang ruma shane shatai haduh ba in da kem pang. Bad haba nga la ïohi ïa kane nga la sangeh noh shuwa ka jingshah pynbaptis. Da ka mynsiem kaba kthang ym don mano mano ba lah ban ïohi bad ba tip, ki jingsngewsih ki wan ban ryngkat ki jingkylli babun. “Balei haba nga mut ban leh ïa ka babha hynrei ka longkumne pat?” Ha jingban khia ka mynsiem jong nga, ngam lah shuh ban ïohi ïaka jingsngewsih jong i mei bad hangta nga la shim ïa ka rai ban leit bylla tih dewïong noh sha Borsohra Nongjri, West Khasi Hills. Ka jaka trei ka long kaba jngai haduh 4 kynta ïaid kjat ban poi ha ïew Nongjri.

Hadien shibnai, ka wan ka jingpang khie shoh ha nga. Nga la thied dawai bad nga la shah katba lah, hynrei kata ka jingshitom ka nangjur bad nga la wan shim dawai noh na Shillong bad nga la sah ha Civil Hospital Shillong, hynrei hangta ka khlem ïarap ei ei bad nga sngew kumban ïap. Nga la ïam bad nga la duwai, “Trai, map ïa nga” Nga khlem dwai ba U Blei Un pynkhiah ïa nga, hynrei ba U Blei Un map ïa nga. Ha kata ka por, i la wan jngoh i Bah Bashan katba nga dang don ha hospital. Kham hadien haba nga khlem ïoh jingïarap ei ei ha Civil Hospital, la rah noh ïa nga sha NEIGRIM Hospital bad hadien shitaïew U Blei U la pynkhiah ïa nga bad nga la leit phai noh sha la ïing.

Ka mynsiem jong nga kam suk shuh ban sah haïing, nga la shim tang ki slipar bad dawai ba ngan dih, nga la leit biang sha Nongjri bad bteng biang ban dih ki dawai ryngkat ka leit bylla rung krem.

Ha kata ka jingïaid lynti ka jingim jong nga, la don u  briew uba la khot ïanga ban leit lem bad u ha sngi Sunday ban peit ïaka jingtrei jong u sha kawei pat ka jaka, bad hangta nga ruh nga la mynjur.  Te shuwa ban leit, une u briew u la sei kawei ka wait tukri bajrong arphut bad u la shut nep bha ïaka bad u la thep bha ha ka jingsop.  Da ka mynsiem ba lui lui nga la mih ban ïaleit lang bad u naduh ka por 8 baje mynstep bad ngi la ïaleit lyngba kakhlaw bah lajan haduh shiteng sngi. Hynrei katba dang ïaid nga la nang ipher ïa ki rukom leh jong uta u briew. Hapdeng ka khlaw barben ha ryngkat ka jingthngan, ka por ka la dei 2 baje janmiet. Ynda la poi kham shakhmat ka jaka kaba kham kynjah, une u briew u la sei ïa  kata ka wait bad u la leh khleh bieit da kaba ïaid shadien shakhmat jong nga bad u la talaiñ ïa kata ka wait, bad hangta nga la tharai sniew ïa u bad nga la peit jaka phet, nga i kumba ym don lad namar tang sa suiñbneng ym ïohi shnong shuh satia. Katba u dang talaiñ une u briew u la ioh pynhap ïa kata ka wait, hangta nga la kynrup pynstet bad nga la ïoh ïa kata ka wait. Da ka jingkmen bad sngewshngaiñ ka mynsiem nga la ong, “lada ngan ïap ai ngan ïap bad ïakhun beit bad nga la ong ïa u lada phi ïalam ha ka lynti kaba ngim dei ban ïaid, lym kumta ngan phai noh ryngkat ka thait ka jrem ha ryngkat ka jingthngan kaba la palat, tangba ïa kata ka wait nga khlem ai shuh. Nga la ïaid kham jngai na u bad katba nang ïaid, ka sngi ruh ka la jan sep bad ngi la ïapoi ha ka jaka ba don briew bad ba ïa dih kyiad, hangta une u briew ruh u la dih lang katba ma nga pat ha ka jingthngan bym don pyrthei shuh, nga la leit ha kawei ka sem ba don arngut ki nongbuaid, hangta nga la pan ja na ki. Ki la phah bam ïa nga bad ki la ai kawei ka pylleng ba ngan sdieh.

Hapdeng ka jingshong shit khawiang, nga la khot noh ïa uta u briew bad kumta ngi la ïa mih. U la leh kumjuh kum u biej, uta u briew u la mareh shadien shakhmat bad u la ïaleh ban knieh ïa kata ka wait hynrei nga khlem ai satia. Nga khlem tip shuh shaei nga poi, hynrei nga sngewthuh ba U Blei U la ïalam lynti ïa nga.

Hadien kata, nga la mih noh ban leit trei noh sha kawei pat ka jaka kaba nga ïoh kumba 1600 haduh 2500 shi sngi. Nga la trei hangne kumba lai bnai kynthih, hynrei nga im bad ka jingmut jingpyrkhat kaba khia duh katta katta. Bunsien ki jingpyrkhat ki wan hanga, “haba nga mut ban leh ïa ka babha, pynban ka long haduh katne, ngan leh noh syndon ia baroh kaba sniew” namar ha kata ka por katba shaba nga leit nga ju rah ïa ka Baibl bad ju ïasam ïaka sha ki paralok jong nga, bad nga la iehnoh noh ruh ïa u kwai u duma, u slasha bad baroh ki jingmlien basniew. Hynrei hapdeng ka jingkthang ka mynsiem bad hapdeng ki jingduh jingkyrmen, nga sngew kutlad, bad hangta ha ka jingtlot ka doh baroh nga la phai biang sha kita ki jingmlien barim kiba nga la ju leh mynshuwa. Nga dih ïa ka kyiad naduh dangstep haduh da miet ryngkat ki paralok jong nga, haduh ba nga klet noh ïaka jingshisha kaba nga la ïoh.

Yn dang bteng