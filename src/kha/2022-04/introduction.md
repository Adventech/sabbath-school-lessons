### Ha Ka Jingiap bad Ban Iap: Ka Jingkyrmen Jong ka Lawei Jong Ngi

U Blei u la thaw ia u bynriew khnang ba un lah ban lehkmen ia ka bymjukut ha ka jingiadei kaba dap da ka jingieit bad U ryngkat ki jingthaw baroh. Hynrei ia kane ka jingiadei la pynjot noh da ka jingwan mih khyllah jong ka pop hapoh jong ka ingbishar bneng (Isaiah 14:12-15, Esekiel 28:12-19, Jingpynpaw 12:7-12) bad ka jinghap jong u Adam bad ka Im sha ka pop (Jenesis 3:1-19, Rom 5:12). Kaba kthang eh ka long ba ka jingiap ka wan ym tang ha u bynriew hynrei ha baroh ka jingim ruh. Ia ka bor jong ka jingiap lah ban iohi ha kine ki sngi ha ki sla dieng kiba hap noh na u dieng bah, ki syntiew kiba iap tlor noh ha ki khiew syntiew jong ngi, ki mrad ba ngi ri ia kiba ngi ieit eh ki iap ha ka jingshitom, bad kiba ieit ba thoiñ jong ngi kiba la knieh kynthet noh na ngi ha ka jingjia ba sngewsih bad ba runar. Ka pyrthei jong ngi ka dap da ka jingjynjar ba khraw bad da ki ummat bym lah ban niad.

Da kaba thrang eh ia ka pythei kaba khambha, ki briew ki la sdang ban dro dur ia lade da ki paradais ha kaba ki kwah ban shong sah. Kum ka nuksa ha u snem 1933 u James Hilton uba long u nongthoh kot uba pawnam, u la pyllait paitbah ia ka kot jong u Lost Horizon, ha kaba khyndiat snem hadien la pynkylla ia ka sha ka phlim ba pawnam ha kane hi ka juh ka kyrteng. Kane ka phlim ka pynpaw ia ka jingphet krad jong ki briew ha ka eroplane kaba kaba la lut petrol, kaba khadduh ka hap noh ha ki lumbah Himalaya kiba la dap tang da ka ior suda. U Pailot u la iap ha kane ka jingaksiden, hynrei khyndiat kiba lait im la pyllait im ia ki da ki kynhun briew jong ki nong Tibet bad la ialam ia ki sha ka them paradais jong ka Shangri-La. Jngai jngai eh na kiwei pat ki briew, kine ki briew kiba don hangne ki ki la nangsan ha ka jingieit bad ka jingstad, kiba im kumba im ia ka bymjukut da ka jingia sngewthuh bad jingiaieit ha ka jingkmen.

Shisha kane ka long tang ka puriskam. Kum ki briew kiba im ha ka pop, ngi donkam ia ka jingsngewskhem ia ka mynta bad ia ka jingkyrmen ia ka lawei. Kumba la kren ruh da u riewstad baibl na Swis u Emil Bruner, “Kumba ka oxygen ka long na ka bynta ki tor kumta ruh ka jingkyrmen ia ka jingim jong u briew. Shim noh ia ka oxygen te ka jingiap ka wan jia da ka jingbymlah ring mynsiem shuh, te shim noh ia ka jingkyrmen te ia u bynriew la khñoit iap da ka jingbym lah ring mynsiem, ka jingdukha kan synshar, ban sngewthuh ia ka bor jingmut bad bor mynsiem tang da ka jingsngew bym don jingmut ei ei ne bym larkam ei ei shaphang ka jingim briew. Kumba ka jingim ka donkam ia ka oxygen kumta ruh ka jingim jong u briew ka donkam ia ka jingkyrmen.” – Eternal Hope (London: Lutterworth Press, 1954), P.7. Shisha ka jingkyrmen na ka Baibl ka kyrshan ia ngi hapdeng ki jingeh kiba ngi iakynduh ha ka lynti iaid jong ngi sha ka bymjukut.

Markhongpong ia ka puriskam jong ka Shangri La jong ka phlim Horizon, ka jingkyrmen jong ka jingim bymjukut jong ngi “kam ju shong nongrim ha ki jingiathuhkhanna sianti buittuh jong ki briew” (2 Petros 1:16). La pynshong nongrim beit tang ha ki jingkular kiba skhem bad kiba lah ban shaniah ki jong U Blei shaphang kata ka pyrthei kaba janai ha kaba yn ym don shuh ka jingpang jingshitom ne ka jingiap (Jingpynpaw 21:1-5). Kane ka jingkular kaba kordor ka la ai mynsiem ia ka balang ki apostol, bad ia kaba la bat skhem bad ieit eh da kiba bun bah ki khristan lyngba ki spah snem. Ki khlem duh bor ei ei ruh em, kine ki juh ki jingkular ki ai ia ka jingmut bad jingthmu kaba shisha ha ka jingim jong ngi kaba mynta. Ka shah ia ngi ba ngin khmih da ka jingsngewskhem sha ka lawei. Ka pynthikna ia ngi ba baroh kito kiba ieit bathoiñ jong ngi kiba la iap ha u Khrist, ha kaba khadduh kin sa mih pat na ka jingiap sha ka jingim kaba bymjukut.

Kane ka jingiapule jong ngi kaba mynta ka dei shaphang ka subjek ka jingialeh bakhraw hapdeng kaba bha bad kaba sniew na ki ar tylli ki matpdeng kiba kongsan eh. Kawei ka dei ka tynrai bad ka jingdon jong ka pop bad ka jingiap. Kawei pat ka dei ka jingtrei kam kaba iaineh jong U Blei ban pynjem ia kine ki jingeh bad ban wallam pat ia ka pyrthei sha kata ka jinglong kaba bha, kaba suk, bad kaba janai. La ai ruh ia ka jingbthah sha u bynriew uba la pop ba ka jingmihpat ka dei kata kaban ialam sha ka jingbymiap shuh. Ha ka jingshisha ngim dei ban sheptieng ia ka jingiap namar ba U Khrist u la iap na ka bynta jong ngi bad ba u la jop ia ka bor jong ka jingiap. Ha ka jingshisha, ia ngi la ai ia ka jingpynskhem ba “U Bat ia u shabi jong ka jingiap bad ia ka jaka jong ki baiap” (Jingpynpaw 1:18).

Ha kane ka kwatar ngin ia pule bniah ia ka subjek kaba sngewsih jong ka jingiap hynrei lyngba ka iit khmat jong ka jingkyrmen ngin peit ia kaei kaba U Khrist u la tyrwa ei ia ngi.

_U Alberto R. Timm, Phd (Andrew University) u dei u Associate Director jong ka Ellen G. White Estate, Inc., u dkhot jong ka Biblical Research Institure Committee (BRICOM), bad u dkhot jong ka Geoscience Research Institute Committee (GRICOM). U la shakri ruh kum u President jong ka Multicampus Latin-American Adventist Theological Seminary (LATS)._