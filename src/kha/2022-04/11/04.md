---
title:  Ka Jingwan Im Biang Jong U Briew
date:  06/12/2022
---

Ka jingngeit jong ki nongmane bleithaw ba ka mynsiem kam ju iap, ka wanrah ia ka nongrim  jingngeit kaba pyrshah ia ka Baibl kum ka jingwan im biang u briew uba la iap lane ka jingkynriah jong ka mynsiem. Ia kane ka jinghikai la pdiang da ki balang khristan kiba heh ha ka pyrthei.  Katba bun ki khristan ki la ngeit ha ka  jingim jong ka mynsiem kaba shong sah ha bneng bymjukut lane ha  dujok hadien ka jingiap, kito kiba la ngeit ha ka jingwan im biang jong u briew uba la iap ki ngeit ba kum kata ka mynsiem kabym ju iap ka hap iaid lyngba bunsien ha ka jylli jong ka jingim bad ka jingkha biang ha ka pyrthei.

Ha ki katto ki jingngeit kum kine, la ju mut ruh ba kane ka dei ka lynti jong ka jingpynthymmai ia ka mynsiem ba ka hap ban san na kawei ka kyrdan jingtip sha kawei pat kaba kham khraw bad ka jingdon ha ka met kaban iap ka long ka lynti iaid jong ka sha ka jingjanai.  Ki Hindu ki ngeit ba ka mynsiem kabym ju iap ka iaid lyngba ka jingsan jong ka jingstad lane ‘samsara”  ha ki hynriew tylli ki kyrdan jong ka jingim: na ki um, ki jingthung, ki mrad ba par, ki sim, ki mrad ba iaid bad u briew, kaba kynthup ia ki nongshongshnong ha bneng.

`Pule Hebru 9:25–28 bad 1 Peter 3:18. Lada U Jisu u la iap tang shisien (Heb. 9:28, 1 Pet. 3:18,) bad kumjuh ruh baroh u briew ki iap tang shisien (Heb. 9:27,), balei ba wat katto katne ki khristan kiba iaineh ki ngeit kumno re kumno ha ka jingwan im biang?`

Bun ki briew kim ngeit ha kaei kaba ki dei ban ngeit, hynrei ha kaei kaba ki kwah ban ngeit.  Lad ka jinghikai ka wanrah ia ka jingpyntngen bad ka jingsuk kaba ki sngewtynnad ia kaba la pynhun ia ki kata ka la biang.  Hynrei ha kito kiba shim khia ia ka Baibl, kim lah da lei lei ban pdiang ia kane ka jinghikai shaphang ka jingwan im biang u briew.

Nyngkong, kane ka jinghikai ka pyrshah eh ia ka jinghikai jong ka Baibl ba ka mynsiem kam ju iap bad ka jingmihpat jong ka met (1 Thes 4:13-18)

Kaba ar,ka pyrshah ia ka jinghikai tynrai ba ka jingpynim ka long da ka jingaiei lyngba ka jingngeit ha ka jingsiewspah U Khrist (Ephe 2:8-10) bad ka buh ia ka ryngkat ka kam jong u briew.

Kaba lai, kane kajinghikai ka ia pyrshah ia ka Baibl ka jingkut kaba bymjukut jong u briew la rai da ka rai jong uta u briew hi ha ka jingim jong u (Mathaios 22:1-14, Mathaios 25:31-46).

Kaba saw, kane ka jinghikai ka niewbein ia ka  jingwan arsien U Jisu (Ioannis 14:1-3).

Kaba san, kane ka jinghikai ka ai lad ia u briew uba la iap ba un kylla na ki pop kiba u la leh ha ka pyrthei kaba long markhongpong ia ka Baibl (Heb9:27).

Ban pynlyngkot, ym don jaka ia ka jinghikai shaphang ba u briew un im biang hadien ba u la iap ha ka jingngeit khristan kaba shisha.