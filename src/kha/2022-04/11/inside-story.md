---
title:  'Da: Darihun Marwein'
date:  09/12/2022
---

Kumno Nga Long Seventh Day Adventist -  Bynta 2

Hadien kata, I me i la sei biang ïa ka Bibl ba i buhrieh i mut ba nga la klet bad thait ban pule bad i la buh pat ha kyndong, i ong ïa ki para lada nga shim biang ïathuh ha i.  Nga ïohii iaka Baibl hynrei ngam juh shim shuh namar nga la don da kata kawei pat  ka jong i paralok.  Shipor i mei i la jai jai bad i ong ka la sngethuh tharai ba kam dei ban leit sha kawei pat ka balang lait na ka Katholik.

Tang katto katne por ha kawei ka sngi, nga dang leit trei sha lum, i mei ia la lap ïa kita ki kot ba nga ju pule ba nga buh lang bad ki kot skul. I la ithuh ba dei ki kot jong ki Seventh-day, kumta i la bret shapoh khrum ïing, hynrei ïa ka Baibl i khlem lap ne ïoh.

Ynda nga la wan ha ïing kumba nga ju mlien shuwa ban thiah nga ju pule ïa kita ki kot. Ynda nga peit ki khlem don shuh ha ka  jaka ba nga buh. I mei pat i khlem kylli ne ïathuh ïa nga i la shu sngap beit, i leh kum bym tip ei ei. nga ruh nga sngap bad ngam kylli ei ei ha kata ka miet. Hadien katto katne sngi, katba nga dang sar phyllaw nga ju sar lang ïa ka khrum ïing na ki bynta ba nga lah ban kot namar ka ïing jong ngi ka dei ka ïing lyntang ka khrum ruh ka kham jrong. Ynda kumta nga shem ïa kata ka kot bad ki la jaboh bha bad jhieh lut.  Nga shim bad thad sngi ïa ki, bad ynda ki la rkhiang nga la buhrieh noh ïa ki, nga tieng ba ïoh i lap biang.

I mei pat i la ithuh bad sngewthuh ïa nga ba nga ruhrieh ei ei, i khot ïa nga ka khun saitlah ïa ki kmie ki kpa. Ka khun ka bymsngap shuh bad ka sngewkhraw ha la marwei. Hato ka Baibl ka hikai ban saitlah ïa ki kmie ki  kpa? Nga la jubab ia i mei tang na ka Ktien ka jong U Blei, bad i ong ïa nga ba nga sait ksan ïa ki, kumta i la phet noh.

Hadien kata, ka la don ka jingïaseng ïalap jong ki Seventh-day ADventist hapoh shnong ha u snem 2013 bnai basaw.  Kata ka ka jingïaseng ka la neh haduh 1 taiew.  Ha ka miet basdang jong ka jingïaseng nga lah kwah bha ban leit namar ka ïing ba nga sah bad ka ïingmane ka long mar shilliang ka wah. Hynrei ngam nud ban leit namar ka la don ka jingïapyrshah bakhraw ha ïing. Hynrei ynda la poi ka miet basaw, ngam sngewlah shuh ban sngap tang na ïing, nga la leit buhrieh, hynrei i me i la tip ïa kata.

Katba nga dang don ha ïingmane, i mei ia la phah khot ha iwei na ki para kynthei ba nga dei ban mih noh na ïingmane hynrei nga khlem treh bad nga la ap haduh ban da wai ka jingïaseng. Ynda nga la poi ha ïing i mei ia la shoh ïa nga ha kata ka miet, bad haki miet ba dang sah ngam nud shuh ban leit jingïaseng.

I mei la byrngem tyngeh bad khang pyrshah ïa nga. Hapdeng kita ki snem jong ki jingeh ba nga iakynduh, don ki por ba nga hap ban mih na ïing, shah thngan, ngam ïoh wat ban thiah ha ïing. Nga la hap ban leit thiah ha ïing jong ki para marjan. Nga shaniah ban aiti lut ha U Blei ba Un pynïaid ïa ka jingim jong nga. Hapdeng kita ki jingeh don ka por ba nga mut ban pep skul noh ban leit bylla noh sha ïing ki briew ne phet noh na ïing.

Nga ainguh ïa U Blei ba U ïai kyrshan ïa nga wat hapdeng kita ki jingeh baroh.  Haduh lai snem nga khlem leit shuh sha jingïaseng jong ka Balang Katholik.  Kumta shibun ki dkhot jong ka balang Katholik ki la wan ha ïing jong ngi ban pynsngew thuh ïa nga namar kum ka kdhot jong ka balang Katholik nga la dep ban shim ïa ka communion lane ka jingphla pop bad kum ka samla nga la dep ban shim ruh ïa ka jingsmai jingpynskhem, hynrei kita baroh kim don jingmut shuh ha nga.

Ki ïa ong ba ka pop bakhraw duh ka dei ka pop klim niam.  Dang kham jem uba pyniap briew ban ïa u ne ka nongklim niam, hynrei nga la kylli ïa ki, “hangno phi shem ïa kata ha ki jingthoh? Pyni ha ngi ïa ka jingthoh.” Ki la shu  saitlah pynksan da ka ktien briew  bad kim treh ban pyni na ka Baibl.  Nga la ong ha ki lada pynkhein tang iwei na ibarit eh ruh na ka hukum, phi la rem ha baroh.

Yn dang bteng