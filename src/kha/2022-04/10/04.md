---
title:  Ki Riewkhuid Ha Phyllaw U Blei
date:  29/11/2022
---

Ka balang Roman Katholik ki ngeit ba ki briew kiba la iap kibym pat dei ban leit sha dujok bad kibym pat kloi ban leit sha paradais ki lah ban shah pynkhuid ia ki pop jong ki ha ka phyllaw u blei nangta kin sa kiew nangta sha ka paradais.  Ka jingshah pynshitom jong ki hangta ka long da ka jingduwai bad ka jingshah shitom bad ka mas bakhuid jong ki bahaing kiba dang im ha pyrthei.

Ka Kot niam jong ki Katholik ka batai bha shaphang ka phyllaw u blei (purgatory) “baroh kito kiba iap ha ka jingaiei bad ka jingialong lok bad U Blei, hynrei kiba la khlem shah pynkhuid janai, shisha ia ki la pynthikna shaphang ka jingpynim, hynrei hadien ka jingiap jong ki, ki hap ban iaid lyngba ka jingpynkhuid, ba kumta kin ioh kot sha ka jinglong khuid kaba donkam khnang ba kin ioh ban rung sha ka jingsuk jong ka bneng.” Catechism of the Catholic Church (New York: Doubleday, 1995), p. 291.  Ka kren ruh ba ka jingshah pynshitom jong ki lah ban iarap weng da ka jingduwai jong kiba ieit ba thoin, da ki jingleh isynei na ka bynta kiba iap.  “ka balang ruh ka ai jingmut ia ka jingai isynei, ki jingthied ia ki tiket map pop, bad ki kam jong ka jingpynshitom ia ka met jong kiba im na ka byntna kita kiba la iap jong ki.”  Catechism of the Catholic Church, p. 291.

`Pule Eklesiastis 9:10, Esekiel 18:20–22, bad Hebru 9:27. Kumno kine ki dkhot ki kyntait ia ka jinghikai shaphang ka phyllaw u blei (purgatory) _______________________________________________`

Ka jinghikai shaphang ka purgatory ka kynthup ia ka jingngeit jong ki nongmane bleithaw shaphang ka dujok ding ryngkat ka jingleh jong ki ban duwai shaphang kiba iap.  Kane ka jinghikai ka long kabym lah ban pdiang da kito kiba ngeit shisha ia ka jinghikai jong ka Baibl (1) ba kiba iap ki sah kibym tip ei ei ha ka jingtep jong ki (Ekle 9:10) (2) ka hok jong uwei u briew uba pop ym ju lah ban ai kylliang sha uwei pat u nongpop (Esekiel 18:20-22); (3) ba U Nongiasai jong ngi uba long tang ma U Hi marwei u long U Jisu hi (1 Timothi 2:5); bad (4) hadien ka jingiap yn bud tang da ka jingbishar kaba khadduh, khlem don lad kaba arsien ban kylla kaba mut na ka jinghap sha ka pop ha kane ka jingim (Hebru 9:27).

Ka jingma kaba kham jur shuh shuh ka long ba kumno ka jinghikai kabym iadei bad ka Baibl ka pynsniew dur ia ka jinglong jong U Blei hi.  Shisha “ka kam jong u soitan naduh ka jinghap noh jong u ka dei ban batai khongpong shaphang U Kpa Uba ha bneng.  U la ai jingmut ia kane ka jinghikai shaphang ka jingbymiap jong ka mynsiem . . . Ka jinghikai shaphang ka ding ka dujok kaba bymjukut ka long ka buit sniew jong u soitan, kata ka phyllaw u blei ka long ka buitsianti basniew jong u.  Kine ki jinghikai ki pynbakla ia ka jinglong ba shisha ka jong U Blei, ba ia u yn ñiew ba u long uba ehrang, uba pynhiarkput, ubym beit bad u bym ju map.” Ellen G. White, Manuscript 51, 1890.  Ha ka jaka ba kiba iap ki thiah bad ki ap ia ka jingwanphai jong U Trai, kane ka jinghikai ka ong ba ki don ha phyllaw u blei, ki kordit jynjar hangta tad haduh ba kiwei pat ki briew ki iarap pyllai ia ki.

`Kiei kiba kine ki jingbakla kum ka phyllaw u blei ne duwar u blei lane ka jingpynshitom ba bymjukut ha dujok ka hikai ia ngi shaphang ka jingdonkam jong ka jinghikai tynrai jong ka Baibl?  Balei ba kaei kaba ngi ngeit ka long kaba donkam, ba ym tang hano ngi ngeit?`