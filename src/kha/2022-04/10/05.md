---
title:  Ka Paradais Bad Ki Mynsiem Kiba Khlem Met
date:  30/11/2022
---

Watla ki protestants ki pdiang ia ka purgatory ne phyllaw u blei, hynrei bun ki ngeit pat ba ka mynsiem jong uba hok uba la iap ka la don bad lehkmen ha paradais ha khmat jong u Blei.  Don kiba ong ruh ba kito ki “mynsiem” ki long tang ki mynsiem kiba khlem met; kiwei pat kiba ngeit ba ki long khlem met tangba ki kup pat da ki met kiba kynja mynsiem jong ka burom.

Kampher kaei ka jait met kaba ki ngiet ba kiba iap ki kup, kine ki jingiathuhkhanna ki pynhiardor ia ki jinghikai ba shisha jong ka Baibl shaphang ka jingmihpat kaba khadduh bad ia ka jingbishar ia kiba iap.  Balei ba yn don ka jingmihpat bad ka jingbishar (Jingpynpaw 20:12-14) lada ka mynsiem jong uba hok ki la don bad kmen lypa ha paradais?

`Pule Ki Kam 2:29, 34, 35 bad 1 Korin 15:16–18. Kumno kine ki dkhot ki shat jingshai shaphang u briew uba la iap bad kito kiba ap khmih ia ka jingmihpat?`

Ka Baibl ka hikai ba baroh ki briew kiba la don ha bneng ia ki la pynkylla katba ki dang im bad shim noh kum ia u Enok (Genesis 5:24) bad ia u Elijah (2 Ki Syiem 2:9-11), lane ba la mihpat na kiba iap, kum u Moses (Judah 9) bad kito kiba la pynmihpat ryngkat lem bad u Khrist (Mathaios 27:51-53).

Kumba ngi la iohi, ka  jingiohi ia ki mynsiem “halor ka duwan” kiba la pyrta sha U Blei na ka bynta ka jingpynhiarkput (Jingpynpaw 6:9-11) ka dei tang ka pharshi ia ka jingbishar hok jong U Blei bad kane kam pynshisha ei ei ruh em ia ka jinghikai shaphang kajingbymiap jong ka mynsiem.  Shisha kito ki briew imat kim ioh lehkmen ha ka jingsngewbha jong ki ia ka bainong kaba bymjukut.  Ka jingshisha ka long ba ka jingtep ka dei ka jingjahthait jong kiba iap kibym tip briew shuh katba ki ap ia kata ka jingmihpat kaba khadduh, haba yn sa ai pat ha ki ia kata ka jingtipbriew.  Kiba iap, watla ki long kiba hok ruh, ki mynsiem jong ki kim ju shang kylleng ka bneng, bad ap ba kin sa ioh pat ia kata ka met jong ki ha kata ka jingmihpat kaba khadduh.

Bad ruh, kaei kaba u Paul u kren shisha ha 1 Korin 15:18 haba u ong ba lada ym don ka jingmihpat jong kiba iap kumta “kito kiba la iohthiah ha U Khrist ki la jot noh”?  Kumno kin jot noh lada ki la don lypa ha ka jingsuk ka bneng bad ki la don lypa hangta naduh ka por ba ki la iap?  Ia ka jinghikai tynrai bad ka pdeng duh jong ka Testamen kaba Thymmai, ka jingmihpat jong kiba iap haba u Khrist un wan pat yn pynpulom ei da ka jinghikai kaba lamler ba ki ba hok kiba la iap ki la her noh da lade sha kata ka bneng ba bymjukut mar shu iap hi.  Ngi la iohisngew ruh man la ka por khamtam ha ka por iap briew ba ki nongkren ki kren.

`Kiei ki lad kiba phi lah ban iarap ia ki briew ba kin sngewthuh ba kane ka jinghikai ba kiba iap ki iohthiah ha ka khyndew ka long shisha ka “khubor kaba bha” da ka jingmut ba shisha ki dang ioh jahthait bad kim tip jingpang ne jingjynjar shuh?`