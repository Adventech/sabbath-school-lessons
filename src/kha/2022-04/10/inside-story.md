---
title:  'Da: Darihun Marwein'
date:  02/12/2022
---

Kumno Nga Long Seventh Day Adventist – Bynta 1

Ka shnong jong nga ka dei na Nongthymmai Lyngiong kaba jngai kumba 35 kilometers na Shillong.  Ka dei ka lynti ban leit sha ki thain Mawkyrwat bad Mawsynram.  I Mei I dei na Mawlein kaba hajan Mawkyrwat South West Khasi.  Ngi ia don 10 ngut shipara, san ngut ki kynthei bad san ngut ki shynrang.  Nga dei I khun baar, nga long ruh ka khun kynthei kaba nyngkong.  Ngi la ia heh ia san ha shnong.

I mei I wan na ka longing kaba long Katholik bad I pa I long kiba na ka niam khasi tynrai.  Kumta nga la heh la san ha ka balang Katholik naduh ba nga dang rit.  Nga long kaba smat bha ban leit jingiaseng khamtam ha ki jingiaseng khynnah man la ka step sngi Sunday.  Ngam ju pep jingiaseng sngi la ka dei ka jingiaseng mynstep ne ka jingiaseng sngi.  I mei im ju shah ban ngan pule ia ka Baibl I ong ba ngi dang khynnah eh ba ngim bit ban plied ia ka Baibl namar ba ka long ka waitlam arliang syrti.

Ka por ka la iaid lait bad nga la poi klass IV bad klas V nga la sdang ban pule ia ka Baibl haba I mei im don ha ing.  Teng I shait lap ia nga ba nga pule Baibl bad im ong ei ei.  Ha ka jingpule Baibl jong nga, nga la shem ia shibun kiei kiei hynrei ngam shym phla ha ing ia kata bad nga la kun tang ha lade hi.  Nga la nang iaiwad bniah.  Hadien katto katne por ba nga la nang iai pule ia ka Baibl, nga la shem ia kawei kaba la shon jingmut eh ia nga bad ngam lah shuh ban set ha la marwei.  Kata ka dei shaphang ka jingbam doh (Lebitikos 11:3-47) bad ka sngi shongthait Loukas 23:56.

Ia kane nga la phla ha ing bad I mei I la sdang ban shun ia nga hynrei im ju pynpaw ne ong ei ei.  Wat lada nga pule Baibl bha ruh, hynrei ngam ju pep leit jingiaseng bad leh kumba nga ju leh.  Hadien ka jingiai pule jong nga ia ka Baibl, nga la sngnewthuh ba ka jingmane bad ka jingleit jingiaseng kaba man la ka sngi Sunday kam myntoi ei ei ruh em namar ngan ym lah ban ioh ia ka jingpynim.

Nga la sdang ban kren ia kiei kiei baroh kiba nga la shem, la ha ing bad ha I mei.  I Mei I la dom eh ia nga naduh kata ka por katba I pa pat im ong ei ei.  Hadien arsen naduh nangta, ngam kwah shuh ban leit jingiaseng.  I mei I la dom eh ia nga bad im shah shuh ia nga ban pule Baibl bad I la maham ia nga ba ngam bit ktah shuh ia ka.  Hynrei haba im don ha ing, nga la shim bad pule tuh ia ka.  Bun bun sien I mei I lap ia kata ka jingleh jong nga bad I la nang dom nang dom, bad haduh ba I la buhrieh noh ia ka da kaba thep hapoh synduk bad khang tala.

I mei bad I pa ha kata ka por ki la sdang ban ia kren bad la don ka jingiatai nia kaba jur.  I pa I la kylli ia I mei ka Baibl aiu kane kaba phi thied kam dei ne ka jong ki Katholik.  Lada ka dei ka jong ki Katholik te balei ba ka thoh shaphang ka sngi Sabbaton, shaphang ka doh kaba bit bad kabym bit ban bam haba hapoh balang kim ju hikai?

I mei I la kynnoh ia nga da kaba ong “kane ka la shah ialam bakla ha ka Baibl.”  I la ong, “Ki Phadar ki tip bha shaphang kane leit kylli na ki.”  Ha kata ka por nga la ong ia I mei bad I pa, “ka Baibl ka don tang kawei bad ka long ka juh ka jingthoh la ka dei jong ki prysbyterian, ka balang Trumpet ne balang Seventh Day Adventist.” Nga la ong ruh “Ka Baibl Katholik ka pher dei namar ba ka don ki dur bad ka rben, hynrei ki jingthoh ki long ki juh.”

I pa im nang ong ei ei  shuh bad I mei I la nang dom shuh nang shuh ia nga.  Hadien katto katne por ba I la buhrieh ia ka Baibl, ngam ioh shuh ban pule.  Hynrei ha kata ka por nga don iwei i paralok iba nga sngewtynnad bad iba la ju ai mynsiem ia ngi ba dei na ka balang Seventh Day Adventist iba la ai ia nga ia ka Baibl bad katto katne tylli ki kot jong ka balang.  Kawei na ki kot ka dei ka ‘Jingkyrmen Bakhraw’ kaba nga sngewtynnad eh ban pule.  Nga la hap ban shu pule buhrieh ia kita ki kot kiba nga la ioh.

Ita I paralok ba ai mynsiem ia nga, I dei I lok jong nga mynta, iba la long I nongiarap bad nongpyn-tngen lem ha ki por jong ki jingeh kiba nga la ia shem kiba la pynlong ia nga ba ngan iam bad jaw ummat.  Nga da ainguh eh ia U Blei uba la ai ha nga la lad ba ngan pule ia kita ki kot kiba la pynshait bor ia nga ba ngan ieng skhem.

Yn dang bteng