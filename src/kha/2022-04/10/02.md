---
title:  Ki Ksaiñ Kibym Ju Iap
date:  27/11/2022
---

`Ianujor Markos 9:42–48 bad Isaiah 66:24.  Kumno ngi sngewthuh ia ka jingong “U ksaiñ jong ki um iap” (Markos 9:48)?`

Don kiba batai ia kane ka noun tang marwei “ksain” kum ka jingkdew ia ka mynsiem kaba khlem met jong ki bymman ba, hadien ka jingiap jong ki, ki her sha dujok, ha kaba kum ju iap hynrei kin shah jynjar ha ka jingpynkordit kaba bymjukut.

Hynrei kane ka jingbatai kam kren katkum ka Baibl ba don ka jingim ha ka jingiap; ka kyntait ruh ia ka jinghikai tynrai jong ka Testament kaba Rim.  Hynrei ka, “singular, jong ka ktien ‘ u ksain’ la ju pyndonkam barobor na ka bynta ki ksain, kam mut ba dei tang ia uwei u ksaiñ.  Ka jingkdew ka dei ia ki ksain kiba bam ia ki met pyut” Robert G. Bratcher and Eugene A. Nida, A Translator’s Handbook on the Gospel of Mark (London: United Bible Societies, 1961), p. 304.

Ha u Markos 9:48, u Jisu u kren na u Isaiah 66:24, kaba ong, “kin mih noh ruh bad kin khmih ia ki metiap jong ki briew kiba la ryngkang ialeh ia nga, namar u ksain jong ki un ym iap, lymne ka ding jong ki kan ym lip; kin long ruh kaba isih ha ka doh baroh”

Kane ka jingkren kaba pynpaw ia ka jingshyrkhei ka kdew ia ka madan thma pyrshah ia ki nongshun jong U Blei kiba la iap ha ka madan bad ia kiba la shah pynjot.  Ia ki met pyut ym shym la bam duh da ka ding hynrei la bam da ki ksaiñ, lane lehse nyngkong bam da ki ksaiñ hadien pat da ka ding.  La ka long da kano kano ruh, hynrei kane kam don jingkren ei ei ruh em shaphang ba don ka mynsiem kaba la lait na ka jingpynjot jong ka met bad kaba la her noh sha dujok.

Hynrei kumno shaphang ki ksaiñ kibym iap?  Kane ka ktien pharshi jong u Isaiah 66:24 (kaba la kren ruh ha u Markos 9:48) kam thew ei ei ba kito ki ksain ki long kiba bymjukut.  Ka jingshon jur hangne ka long ia ka jingshisha ba ki ksaiñ ki ju ieh noh ia ki met pyut tad haduh ba ki la bam pynlut ia ki.  Ha kawei pat ka liang, ki iai bteng ban bam ia ki met jong ki bymman tad haduh ba kine ki met ki la jot thiaw.  Pyrshah ia kata, ki khun kiba iaineh jong U Blei kin iaiim da ka jingkmen ha “ka bneng ba thymmai bad ka pyrthei ba thymmai” bad kin mane ia U Blei ha khmat jong U hi (Isaiah 66:22,23).  Da kine ki ar tylli ki jingkut kiba iapyrshah kawei na kawei pat ha ki jingmut jong ngi, ngim sngewlyngngoh ia ki  jingkren jong U Jisu ba ka kham bha shibun eh ia u briew ba un rung ha ka hima jong U Blei khlem kawei ka dkhot met kaba donkam , kum ka kti, ka kjat ne ka khmat – ban ia kaba don ia ka met kaba pura ia kaban shah pynjot ha ki ksain bad ka ding (Markos 9:42-48).

`Ha kaba kut, ia ngi shisha yn pynim ne yn pyniap.  Ym don jaka hapdeng.  Ngi lah ban don ia ka jingim kaba bymjukut lane ngin mad ia kata ka jingpynjot kaba bymjukut.  Ka jingjied aiu kaba phin pynlong mynta ka sngi?  Kumno kane ka jingshisha – ka jingim kaba bymjukut ne ka jingjot kaba bymjukut ka ktah da kito ki jingjied jong phi?`