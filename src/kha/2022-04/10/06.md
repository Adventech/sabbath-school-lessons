---
title:  Ka Jinghikai Jong Ka Baibl
date:  01/12/2022
---

`Pule 1 Ioannis 5:3–12. Balei ba u apostol Ioannis u kren ba ka “jingim kaba bymjukut” ka long tang ia kito kiba ha U Khrist?`

Ka jinghikai jong ka Baibl ha ka kyndon jong ka jingbymiap jong u briew – mar ia pyrshah ia ka jinghikai jong ki briew shaphang ka jingbymiap jong ka mynsiem -  la pynpaw shynna ha 1 Ioannis 5:11,12.  Ban sngewthuh ia ka jingmut jong kane ka dkhot kaba donkam eh, ngi dei ban kynmaw ba tang Ki Lai Ki Jinglong Blei ki don ia “ka Jingbymiap” (1 Timothi 6:15,16) bad dei tang ma U Uba long u tynrai jong ka jingim (Salm 36:9, Kolosai 1:15-17, Hebru 1:2).

Haba ka pop ka la rung sha ka pyrthei lyngba ka jinghap noh jong U Adam bad ka Im (Genesis 3) ma ki bad baroh ka pateng bynriew kaba kynthup ia ngi ki la hap ha ka jingtim jong ka jingiap jong ka met bad ka jingduh noh lehnohei ia ka burom U Blei bad ka jingim kaba bymjukut.  Hynrei u Blei jong ka jingieit u la buh ia ka lad jong ka jingpynim na ka bynta u bynriew ba un ioh p at ia kata ka jingim kaba bymjukut, ka jingim kaba dei hi ka jong ki naduh ka jingpynlong.  Kumba u Paul u la thoh; “kat kumba u la jied ia ngi ha u mynba ym pat pynshong nongrim ia ka pyrthei, khnang ba ngin long kiba khuid bad kiba khlem jingduna ha khmat jong u ha ka jingieit” (Ephesos 1:4).

U apostol Paul u batai ba “kumta lyngba uwei u briew (Adam) ka pop ka la rung sha ka pyrthei, bad ka jingiap lyngba kata ka pop, Kumta lyngba “Uta Uwei u briew U Jisu Khrist” ka jingaiei kaba dapbiang jong ka jingim bymjukut ka wan ha u bynriew baroh (Rom 5:12-21).  U Paul hangne u kdew beit hangne ia u Adam uba la wanrah ia ka pop bad ka jingiap ha kane ka pyrthei.  Ngim lah ban len ia kane ba dei u Adam hi uba la wanrah ia ka pop lyngba ka jingryngkang jong u kaba la wanrah ia ka pop bad ka jingiap ha kane ka pyrthei.

Kumta u apostol Ioannis u pynlang shuh shuh, “U Blei u la ai jingim bymjukut ia ngi, bad kata ka jingim ka don ha U Khun.  Uta uba don ia u Khun u don ka jingim; uta ubym don ia U Khun jong U Blei um don jingim ha u” (1 Ioannis 5:11,12)

Ka mat baroh kawei ka la nang kham shai ha ka jingkren jong U Jisu “Uwei pa uwei uba peit sha U Khun bad uba ngeit ha U un ioh ia ka jingim kaba bymjukut, bad ngan pynmihpat ia ki ha ka sngi kaba khadduh” (Ioannis 6:40), bad “Nga long ka jingmihpat bad ka jingim.  Uta uba ngeit ha nga, wat la u la iap, un ioh im” (Ioannis 11:25)

Kane ka mut ba ka jingim ba bymjukut ka long ka jingaisngewbha jong U Blei lyngba U Khrist Jisu, ia kaba la pynskhem ha ka mynta bad ia kaban sa lehkmen hadien ka jingmihpat kaba khadduh jong ki riewkhuid.  Ka jingpynkutnia ka long kaba suk; lada ia ka jingim kaba bymjukut la ai tang ha kito kiba ha U Khrist, te kito kibym don ha U kim don ia ka jingim kaba bymjukut (1 Ioannis 5:11,12).  Markhongpong ia ka jinghikai ba ka mynsiem kam ju iap kan sa ioh jingim bymjukut – la ha paradais ne ha dujok – ha baroh u bynriew, wat ha kito kibym don ha U Khrist.  Kampher katno ka pawnam kane ka jinghikai, hynrei kam long pat katkum ka Baibl.