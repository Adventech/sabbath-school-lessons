---
title:  Bun Kiba La Mihpat Lem Bad U
date:  08/11/2022
---

“Ha khmih ruh, ka jingkah ha ka templ ka la kad ar bynta naduh na jrong haduh ka tbian, bad ka khyndew ka la khynñuih bad ki mawsiang ki la pdang, bad ki jingtep ki la ang bad shibun ki met jong ki riewkhuid kiba la iohthiah ki la mihpat.  Bad haba ki la mih noh te na kita ki jingtep hadien ka jingmihpat jong u, ki la leit shapoh kata ka nongbah kaba khuid bad ki la paw ha kiba bun”  (Mathaios 27:51-53).

`Kaei  kaba kane ka jingbuh jingkynmaw kaba khraw ka hikai ia ngi shaphang ka jingmihpat jong U Jisu bad kaei kaba ka la pyndep?`

U Jumai ba khraw u la buh dak ia ka jingiap jong U Jisu (Mathaios 27:50,51), bad uwei pat u jumai u buh dak ia ka jingmihpat jong U (Mathaios 28:2).  Ha ka khyllipmat ba U Jisu u iap, “ka khyndew ka ka kynñuih jur, ki mawsiang ki la kad, bad ki jingtep ki la ang, ki met jong kiba bun ki riewkhuid kiba la iohthiah ki la mihpat sha ka jingim.  Ki la mih noh na ki jingtep jong ki hadien ka jingmihpat jong U Jisu bad ki la leit sha ka nongbah kaba khuid bad ki la paw ha kiba bun ki briew (Mathaios 27:51-53).  Ia kine ki riewkhuid la pynmihpat ha ka burom kum ki sakhi ia ka jingmihpat ka jong U Khrist Jisu bad kum ki nongmihkhmat ia kito kiban sa shah pynmihpat ha ka jingmihpat kaba khadduh.  Kumta, hadien ka jingmihpat jong U Jisu, bun na ki Jiw ki la ioh ia ka sakhi kaba donbor eh ban ngeit ha ka jingmihpat ba kumta ruh ki la pdiang ia U Jisu kum u Nongpynim jong ki, bun bun ki la leh ia kata kaba kynthup ruh ia kiba bun ki lyngdoh (Ki Kam 6:7).

“Ha ka por ka jingshakri jong U, U Jisu u la pynmihpat ia kiba iap bad ai jingim pat ia ki.  U la pynmihpat ia u khun jong ka riewkynthei na Nain, bad ia ka khun u nongsynshar bad ia u Lasaros de.  Hynrei ia kine khlem la pynkup da ka jingbymiap shuh.  Hadien ba la pynmihpat ia ki, ki dang dei ban iap biang.  Hynrei kito kiba la mihpat na ki jingtep ha ka por ka jingmihpat jong U Khrist la pynmihpat ia ki sha ka jingim kaba bymjukut.  Ki la kiew noh lang bad U kum ki khusnam jong ka jingjop jong u halor ka jingiap bad ka jingtep . . . Kine keiñ ki la leit sha ka nongbah, bad ki mihpaw ha kiba bun ki briew ban pynbna sha ki, U Khrist u la mihpat na ka jingtep napdeng kiba iap bad ia ngi la pynmihpat lem bad U.  Kumta la pynskhem bymjukut ia kane ka jingshisha kaba kyntang jong ka jingmihpat.”  Ellen G. White, The Desire of Ages, p. 786.

Haba kren da ki ktien briew, ki rangbah lyngdoh bad ki rangbah niam ki la ioh ia ka kabu kaba khraw tam eh.  Ki bat ia ka bor niam jong ka jaitbynriew bad ki lah ruh ban hikai ia ki bor ka

Rom bad ruh ia ki paidbah ban iarap ia ki ha ki jingthmu jong ki.  Hynrei ki la klet ia kata “Uba Hakhlieh Tam Eh u long u nongsynshar halor baroh u bynriew bad u ai ha uno uno uba u sngewbha bad u mon”  (Daniel 4:32).  Ka jingshukor jong ki ka la shah thadrong bad ka long khlemrain da ka jingsakhi jong kito ki riewkhuid kiba la mihpat.

`Kampher haduh katno kiei kiei ki kylla sniew mynta, balei ba ngi dang lah ban shaniah ha jingjop kaba khraw eh jong U Blei na ka bynta jong ngi katba ngi dang ialeh ha kane ka pyrthei ba pop?`