---
title:  Mayfulda Sohkhlet
date:  11/11/2022
---

Kynmaw Ia Ka Sngi Sabbaton Ban Rakhe Khuid Ia ka

Naduh ba nga dang khynnah rit, nga la ju leit jingiaseng ha ka Balang Seventh-Day Adventist namar ba i mama ba la khlad jong nga i ju ialam.   Ynda nga la kham san kham samla, nga dang don hi ka jingsngewieit iaka balang Seventh-Day Adventist watla nga don ha ka Balang U Blei (Trumpet), hynrei namar ka jingbym pat sngewthuh bha iaka Baibl ne ki jinghikai shaphang ka jingshisha lem bad ki  jingsngew briew, baroh ki pyn matlah noh ia nga shipor ha ka jingim bakynja mynsiem.

Nga la long ka briew kaba ieit bha ia ki jingiaseng, ia ki jingduwai bad khamtam eh ia ki jingrwai niam hapoh ka balang.  Nga da sngew ba ha ka balang kaba nga don ki jinghikai baroh ki long kiba dei bad kiba biang, bad ban leit pyniasoh balang shawei nga sngew ka bym lah ban long namarba la pynheh pynsan ia nga bad ba la ialam da i mei i pa ha kane ka jingngeit.

Watla nga la kham san kham rangbah, ngam pat shim ban shim ianka jingpynbaptis hapoh ka balang la jong wat da kaba pynngam, nga sngew ba kane ka dei ka sienjam kaba shisien ba nga la shim ka la dei ka rai kaba khatduh jong ka jingim.  Hooid nga la don ka jingsngewthuh kaba khyndiat shaphang ka Sabbaton bad ka jingsngew artatien ba ngam dei ban rai kyrkieh ia ka jinglong Khristan.

Nga iai pyntud ban shim ia ka rai bad dei tad haduh ba nga la shongkurim bad ba nga ioh ia i lok i ba la kwah ban ia pynthymmai ia la ka jingim. Bad ngi la ia kren ruh ym tang ha ka jingpynthymmai jong ka jingim hynrei wat ha ka jingiadei bad ka jingngeit ruh.  Ka la don ka jingthmu ruh ban ia leit pyrshang sha kiwei pat ki balang kiba ha la ki rukom jong ka jinghiaki ne ka jingngeit, hynrei ngim shym la ioh ia ka jingsuk ne ka jingsngewhun namar kim hikai thik ne pyniaid katkum ka Baibl.  Bad ha kaba khatduh nga kynmaw ia ka Balang Seventh-Day Adventist, bad nga ong ia i lok ba ka dei ka balang kaba shisha.

Hadien ba nga la iathuh ia i lok katkum i bor jong ka jingsngewthuh shaphang ka Sabbaton ba ka long ha ka sngi Saitjain, i da sngewlyngngoh bad i dang pyrkhat ba ka dei ha ka sngi Robibar ne Sunday.  Khlem da pynslem shuh, ngi la khot bad pdiang sngewbha ia ka balang Seventh-Day Adventist ban wan ialap ha ka shnong kaba ngi sah, ka shnong Shella.

Hadien ka jingiasengialap kaba shiphew mieit ba la ialap da i Pr J.B Sohkhlet ne i Bah Bat iba ngi ju khot ieit bad ka Bible study na i Pr A Sohkhlet i ba long u para trai uba khatduh jong nga, la nang pynskhem ia ngi baroh ar ngut shilok ia ki khubor jong ka jingshisha kaba shai kum ka sngi, bad khlem da pynslem shuh ha ka sngi Sabbaton kaba kut jong ka taiew jingiasengialap ngi la shim ia ka rai ban leh ia ka mon U Blei, ha u January 24, 2004 la pynbaptis ia ngi da i Pr I.R Wann.

Ka jingsuk bad ka jingkmen kaba kynja mynsiem ka la wan ban synshar ha ka jingim bad ka longiing jong ngi, namar ka jingshisha jong ka sngi Sabbaton ba kadei ka sngi ban mane ia U Blei ym ia ka ban trei, nga la iehnoh ruh ia ka kam ba nga la ju trei ha Shillong, bad U Blei Um shym la iehnoh, U dang iai kyrkhu bad pynman bha ia ngi.

Ka la don ruh ka jingsngewsih kaba khraw na ka liang kiba ha iing ha sem bad na ki parabangeit ba mynshuwa ia ka jingpyniasoh jong nga sha kawei pat ka balang kaba shisha, hynrei nga sngew na ka bynta ban pynsngewbha ia U Blei nga dei ban iaishah bad ban iai tbeh ia ka jingshai jong ka jingshisha sha ki ruh.

Nga dap ruh da ka jingsngewkmen namar ka khun ruid jong nga ruh hadien katto katne bnai, i ruh i la shim ia ka jingpynbaptis, bad hadien bun snem sa i pa i ba la long uwei na ki rangbah ba shitrhem jong ka Balang U Blei (Trumpet) ma i ruh ia la shim ia ka jingpynbaptis hashuwa katto katne snem ba in khlad.