---
title:  Ki Sakhi Jong U Khrist Uba La Mihpat
date:  09/11/2022
---

`Pule Ioannis 20:11-29 bad 1 Korin 15:5-8.  Kumno ki synran ki la leh haba ki la iakynduh nyngkong ia U Khrist Uba la mihpat?`

Ki arngut ki angel ha ka jingtep kaba thylli ki la iathuh ia ka Mari Magdala bad ia kiwei pat ki kynthei ba u Jisu u la mihpat (Mathaios 28:1,5-7; Markos 16:1-7; Loukas 24:1-11).  Hynrei shen U Jisu u la paw ha ki bad ki la mane dem ia U (Mathaios 28:1,9,10; Ioannis 20:14-18).  U la mihpaw ruh ha u Petros (Loukas 24:34; 1 Korin 15:5) bad ha ki ar ngut kiwei pat ki synran jong U ha ka lynti sha Emaus kiba ki dohnud jong ki ki la rhem katba u kren bad ki (Markos 16:12; Loukas 24:13-25).  Haba u Jisu u wan ha ka kamra kaba haneng, ki synran ki la sheptieng eh, hynrei ia ki la pyndap da ka jingkmen bad ka jinglyngngoh ia kaei kaba la jia (Loukas 24:33-49, Ioannis 20:19-23).  Shi taiew hadien, U Jisu u la wan biang sha ka juh ka kamra khlem da plie ia ka jingkhang, bad hangta wat u Thomas u la ngeit ha ka jingmihpat jong U (Ioannis 20:24-29).

Hapdeng ki  sawphew sngi jong ka jingmihpat jong U bad ka jingkiew noh jong U sha bneng, ia u Jisu la iohi da kumba 500 ngut ki briew ha ka juh ka por”  (1 Korin 15:6), bad da u Jakob ruh (1 Korin 15:7).  U Jisu u la iasoh lang bad ki katto katne ki synran ha rud duriaw Galilaia bad u la bam step ryngkat lem bad ki, bad bud da ka jingiakren bad u Petros (Ioannis 21:1-23).  Kin don ruh kiwei pat ki jingmihpaw jong U Jisu (Ki Kam 1:3) shuwa ka jingmihpaw kaba khadduh jong U ha ka jingkiew noh sha bneng (Loukas 24:50-53; Ki Kam 1:1-11).   U Paul ruh u la niew ia lade ba u dei u sakhi ba markhmat ia u Khrist uba la mih pat, uba la mih paw ha u ha ka lynti sha Damaskos (1 Korin 15:8; ia nujor bad Ki Kam 9:1-9).

Haba kiwei ki synran ki la iathuh nyngkong ha u Thomas ubym shym la don lang, ba ki la iohi ia U Trai ba la mihpat, u la jubab da kaba ong, “hynrei u la iathuh ha ki, Lymda ngan iohi ha ki kti jong u ia ka dien jong ki prek bad buh ia ka shynriahti jong nga ka kata ka dien jong kita ki prek, bad buh ia ka kti jong nga de ha ka krung jong U, ngan ym ngeit” (Ioannis 20:25).  Shitaiew hadien, u Jisu u la mihpaw biang ha ki synran, mynta u Thomas ruh u don lang, U Jisu u la ong ha u, “to ai hangne ia ka shynriahti jong me bad khmih ia ki kti jong nga; to ai hangne ruh ia ka kti jong me bad to buh ha ka krung jong nga; wat long te ubym ngeit hynrei uba ngeit” (Ioannis 20:27).

Te u Thomas u la phla, “U Trai bad U Blei jong nga!”

Bad U Jisu u la ong shuh shuh, “Naba me la iohi ia nga ko Thomas, me la ngeit?  Suk te kita kibym shym la iohi bad kiba ngeit pynban”  (Ioannis 20:29).

`Suk kita kibym shym la iohi hynrei kiba ngeit pynban.”   Wat la phi khlem la iohi da lade ia u Khrist uba la mihpat, kiei kiwei pat ki daw kiba phi don na ka bynta ka jingngeit jong phi ha U Jisu?`