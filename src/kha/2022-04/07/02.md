---
title:  Ka jingtep Kaba La Tap Skhem Bha
date:  06/11/2022
---

Ka mishon jong U Khrist la i kumba ka la kut noh (kumba la pulom) da ka jingiap jong u halor ka diengphna.  U Soitan u la jop ha kaba pynlong ia u Judas ban shet kylla ia u Nongpynim (Loukas 22:3,4; Ioannis 13:26,27) bad ki rangbah lyngdoh bad ki rangbah baroh kiba la dawa ban pyniap ia U (Mathaios 26:59, Mathaios 27:20).  Hadien ba la kem ia U Jisu “baroh ki synran jong u ki la iehnoh ia U bad ki la phet” (Mathaios 26:56), bad u Petros u la len ia u laisien (Mathaios 26:69-75).  Mynta u Jisu u don ha ka jingtep ba la tih ha u mawsiang, ia kaba la tap ruh da u mawbah bad la pyndait skhem ruh ryngkat ka jingpahara kaba jur eh jong ki shipai Rom (Mathaios 27:57-66), bad la khmih ruh da ki bor ka jingdum u bymman.  “lada u lah ma u (u soitan) un da la set junom ia U Khrist ha ka jingtep.”  Ellen G. White, Manuscript Releases, vol. 12, p. 412.

Ha ka por jong ka jingshakri jong u ha ka pyrthei, u Khrist u la iathuhlypa ym tang ia ka jingiap jong u halor ka diengphna hynrei ruh ia ka jingmihpat jong u na ka jingiap.  Da kaba pyndonkam ia ka jingbatai ba kawei ka sngi ka ieng ia kawei ka snem katkum ka Baibl, U Jisu u la kren ba “naba kumba u Jonah u la shong lai sngi lai miet ha ka kpoh u dohkha khraw, kumta ruh u Khun U Briew un shong lai sngi lai miet ha ka kpoh ka khyndew” Mathaios 12:39,40).  Ha kawei pat ka jaka, u Jisu u la kren shai ba ia u yn sa pyniap hynrei ha ka sngi kaba lai un sa mih pat (Mathaios 16:21; Mathaios 17:22,23; Mathaios 20:17-19).  Ki rangbah lyngdoh bad ki Pharisi ki la buh jingkynmaw ia kito ki jingkren jong u bad ki la shim khia da kaba ki kyrmen ba kin pynsangeh ia ka jingmihpat jong u.

`Pule Mathaios 27: 62-66.  Kumno ba kine ki kam ki sakhi sha ka pyrthei hadien, na ka bynta ka jingmihpat jong U Jisu?`

Ia ki bor pahara baroh la buh skhem ban set ia U Jisu ha ka jingtep kiba la pynlong pynban tang kum ka jingpynpaw shynna ia ka jingjop ba khraw jong U Jisu halor ki bymman kiba la pyrshang ban ym pynurlong ia ka jingmihpat u Kynrad.

Bad ruh, kine ki briew shisha ki la iohsngew ia ki kambah jong U Jisu, ki la iohi ruh katto katne na ki.  Hynrei ki dang pyrkhat ba ki shipai ap pahara ha ka jingtep kin pynsangeh ia ka bor minpat jong U, jong Uta uba don ka bor ban leh ia shibun ki kambah?

Bad ruh, ki la buh ia ki shipai sawdong ka jingtep lada shu jia - - kaei?  Lehse ba ki synran kin tuh ia ka met bad nangta kin sa pynbna ba U Jisu u la mihpat na kiba iap?  Haba ki briew kin kylli, Hangno u Jisu uba la mihpat?  Ki lah ban jubab; “shu ngeit ia kaba ngi ong”

Lada ym dei da kumno kumno, ki kam ki jingleh jong ki, ki pynpaw ba haduh katno ki rangbah lyngdoh ki la sheptieng eh ia U Jisu, wat la hadien ba u la iap.  Lehse, hapoh ki dohnud jong ki, ki la sheptieng eh ba un sa mih pat kampher kaei ki leh.