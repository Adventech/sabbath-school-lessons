---
title:  “U La Mihpat!”
date:  07/11/2022
---

Ka jingjop jong U Khrist halor u Soitan bad ki bor bymman jong u baroh la pynpaw skhem halor ka diengphna bad da ka jingtep kaba thylli.  “Haba U Jisu u dang thiah ha ka jingtep, u soitan u la shadkmen.  U la nud ban kyrmen ba u Nongpynim un ym lah shuh ban im pat.  U la dawa ia ka met jong U Trai, bad u la buh ia ki shipai pahara sawdong ka jingtep bad bat koidi ia U Trai Jisu.  U la bitar kthang eh haba ki angel jong u ki la phet krad haba u Angel ka jingshai u la wan hiar hangta.  Haba u la iohi ia U Khrist ba u la mihpat ha ka jingjop, u la tip ba ka hima jong u ka la kut noh thiaw bad ha kaba khadduh u hi un iap.”  ”—Ellen G. White, The Desire of Ages, p. 782.  Watla ka jinglong briew jong U Jisu ka la iap, ka jinglong Blei jong U ka khlem iap.  Ha ka jinglong Blei jong U, U Khrist u don ia ka bor ban pynjot ia ki kynjri jong ka jingiap.

`Pule Mathaios 28:1-6; Ioannis 10:17,18; bad Ki Rom 8:11.  Mano shisha ba la don bynta ha ka jingmihpat jong U Jisu?`

Ha ka por ba u don ha Samaria – peria, U Jisu u la kren ba u hi u don ia ka bor ban iap bad ba un shim pat ia ka (Ioannis 10:17,18).  Ha ka Martha u la ong, “Nga long ka jingmihpat bad ka jingim”  (Ioannis 11:25).  Kiwei pat ki dkhot ki kren shaphang ka jingmihpat jong U kum ka kam jong U Blei (Ki Kam 2:24, Rom 8:11; Galatia 1:1; Hebru 13:20).  Wat u Angel ba donbor tam jong U Trai u la don bynta ha kata ka jingjia kaba donburom tam (Mathaios 28:1,2).

Kumjuh ruh, Mathaios 28:11-15, ka pynpaw ia ka jingbiej bad ka jingpyrshang bymman jong ki nongialam ban ialeh pyrshah ia U Jisu.  U shipai ap pahara ka Rom u la iathuh ia ki nongialam “ia baroh kiei kiei kiba la jia” (Mathaios 28:11).  Ha ka jingmut ba u shipai u la iohi bad sakhi ia ka jingmihpat u Jisu.  Lada ym dei kumta, kaei ka jingmut jong ki ktien jong ki?  U Angel u la wan hiar na bneng, u la pyntyllun ia u maw tap, u la shong halor jong u, bad ki shipai baroh ki la iapler?  Kaba bud kaba ki tip ka long ba ka jingtep ka la thylli?  Lehse katba ki shipai ki dang iapler, u Angel u la wan shim noh ia ka met u Jisu?  Lehse ki synran ki la tuh ia ka met? Lane mano re mano ba la tuh?  Hynrei kampher kaei kaba ki kren, ka met jong U Jisu shisha kam don shuh.

U Angel na bneng u la wan hiar, ki shipai ki la iapler ha ka jingsheptieng, bad ka jingtep ka la thylli ka la long shisha ka jinglehrain kaba biang ia ki nongialam niam.  Hynrei ka jingai jong ki ia shibun ka pisa ha ki shipai (Mathaios 28:12), ban pynset shyntur ia kine ki briew watla ki shipai ki la phla ia kaei kaba la jia, ki la long ka jingeh kaba khraw tam jong ki.  Bad kaei kaba ki ong ruh, shisha, ki sakhi ia ka jingmihpat u Jisu.

`Don kibym ia mynjur ia kane, ba ki briew kiba nyngkong kiba la iohi ia ka jingmihpat u Jisu Khrist ki dei ki shipai Rom.  Balei?  Ha kano ka rukom ba kane ka jingshisha ka long dak pharshi ia kaei kaban sa wan: ka gospel ka la leit ruh sha ki Jentil?`