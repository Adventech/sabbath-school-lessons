---
title:  Pule Shuh Shuh
date:  30/09/2022
---

Pule ia ka jingthoh ka Ellen G. White, “Balei ba la shah ia ka pop?” pp. 33-43, ha ka kot Patriarch and Prophet; “ Ka Thymmei jong ka jingsniew,” pp. 492- 504, ha ka kot The Great Controversy.

“Ym don jingkyrmen shuh na ka bynta ka jingsiewspah ia kito (ia u Soitan bad ki angel jong u) kiba la ioh lehkmen ia ka burom kaba khraw eh kabym lah shuh ban batai jong ka bneng, bad kiba la iohi ruh ia ka bor bad ka burom kaba khraw tam jong U Blei, bad ia kiba la pyndonburom ruh de, kiba la ialeh pyrshah ia U Blei.  Ym don shuh da kiwei pat ki jingphylla bad ki jingpynpaw jong ka bor bad burom kiba kham khraw ban ia kiei kiei kiba ki la dep ioh mad.  Lada ki lah ban ialeh pyrshah pylleiñ markhmat ha ka burom kabym lah ban batai shuh, ia ki ym lah shuh ban buh ha ki kyrdan kiba la ieit eh.  Ym don bor iarap shuh, lane ym don jingjrong ne jingjylliew jong ka burom ban tehlakam ia ki jingbishni bad ki jingartatien bad ruh ia ki jingkhñuim ba ialeh pyrshah jong ki.  Ki jingsniew jong ki bad ka jingpynshitom ka dei ban iaryngkat bad kita ki lad ki kabu jong ka burom bad jingkhraw bor ba ki la mad ha ka ingbishar bakhraw tam jong ka bneng..”

—Ellen G. White, Confrontation, sla. 21.

“Naduh kaba sdang, U Blei bad U Khrist ki la tip lypa ia ka jingpynsniew jong u Soitan, bad ruh ia ka jinghap noh jong u briew sha ka pop lyngba ki jingshukor bakhraw jong u nonglamler.  U Blei u khlem buh lypa ba ka pop kan mih, hynrei u la iohi lypa ia ka jingmih jong ka bad u la thaw ruh da kawei pat ka lad ban pynjem ia ka jingpang kaba shyrkhei eh.  Kumta ‘khraw long ka jingieit jong U’ na ka bynta ka pyrthei ba u la kular ba un ai ia la u Khun ba la kha marwei, ‘ba uei uei ruh uba ngeit ha u, un ym jot shuh hynrei un ioh ia ka jingim kaba bynjukut.’ Ioannis 3:16.”  Ellen G. White, The Desire of Ages, p. 22.

**Ki Jingkylli ban ia Puson**

`Hapoh klas, to ia puson ha ka jingkylli ba hato dei U Blei uba hap ban kitkhlieh na ka bynta ka jingmih jong ka pop ha ka pyrthei jong ngi.  Kumno ngin wad lad ban jubab ia kane ka jingkynnoh?`

`Kumno ka diengphna ka long ka jubab kaba biang ha ki jingsngewthuh jong ngi ia ka jingkylli shaphang ka jingsniew?  Balei ba ka diengphna bad kaei kaba la jia hangta, ka long ka pdeng ia baroh ki jingsngewthuh shaphang ka jingmih jong ka pop?`

`Hadien bun ki hajar snem jong ka pop bad ka jingjynjar ha kane ka pyrthei, u Soitan u la dei ban sngewthuh bha ia ka jingkut kaba shyrkhei pyrshah ia ka jingialeh pyrshah jong U.  Balei pat ba u dang iaibteng ia kata ka jingialeh pyrshah ia U Blei?`

`Ha U Mathaios 5:43-48, U Khrist u la kren shaphang ka jingieit kaba khlem kyndon jong U Blei na ka bynta u bynriew baroh bad hikai ia ngi ba kumno ngin leh marwei marwei ha ka jingiadei bad kiwei pat.  Kumno phin pynwandur ia kane ka jinghikai kham jan eh ha ka longïng jong phi bad ha ïngmane?`

`U Apostol Petros u la maham ia ngi ba “U Soitan u iaid kum u sing ba kyrhuh u iaid kylleng u da wad khnang ia uno uno ruh ba un ioh nguid tylli” (1 Petros 5:8).  Pule ruh Ephesos 6:10-20.  Kumno ngi lah ban ieng pyrshah ia ki sum ba mehding jong u bymman”  (Ephesos 6:11).`