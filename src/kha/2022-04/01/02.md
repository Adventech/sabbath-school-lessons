---
title:  Ka Jingpynlong, Ka Jingpynpaw Ia Ka Jingieit
date:  25/09/2022
---

Ka mariang ha ka jinglong hi kaba mynta ka rah ia ka khubor kaba donbor kaba khleh lang ia ka jingsniew bad ka jingbha.  Ki dieng tiew kulap ki pynmih ia ka jingiwbih kaba sngewtynnad eh hynrei ki don ruh ia ki shiah kiba pynpang eh haba ki thar.  U sim toucan u pynthame ia ngi da ka jingitynnad jong u hynrei u pynngiah noh ia ngi  da kaba u leit pynjot ia ki skum jong kiwei pat ki sim bad bam noh ia ki khun jong ki.  Man la u briew, kiba sbun hynrei ha ka shikhllipmat ki la ban long kiba ma eh, kiba dap da ka jingisih bad ruh kiba runar bad leh bor.  Ngim sngewphylla ba ha ka pharshi shaphang u kew bad ki ñuit, ki shakri ki la kylli na u trai ka lyngkha “Ko kynrad hato mem shym la bet ia ki symbai ba bha ha ka lyngkha jong me, nangno te ka la ioh ki ñuit?” (Mathaios 13:27).  Bad u la jubab “u briew uba shun u la leh ia kata.” (Mathaios 13:28).  Kumjuh U Blei u la thaw ia ka bneng kaba janai, hynrei u nongshun u la pynsniewdur noh ia ka da u symbai ba maian jong ka pop.

`Pule  1 Ioannis 4:8, 16.  Ka jingsngewskhem aiu ba “U Blei u long ka jingieit” ka iathuh ia ngi shaphang ka mariang ba ka long ka jingpynlong bastad eh jong U?`

Ka jingshisha ba “U Blei U long ka jingieit” (1 Ioannis 4:8), ka pynpaw ia ki lai tylli ki jingmut ba skhem.  Nyngkong eh, ka jingieit da ka jinglong jong ka hi, kam lah ban don tang ha ka jinglong barieh, hynrei ia ka dei ban pynpaw shabar.  (Ka jingieit aiu kaba ym ju pynpaw shabar?).  Ia ka jingieit jong U Blei la iasam hapoh ki Lai ha Uwei jong ka jinglong Blei, bad la iasam shabar ha ka jingiadei jong U bad baroh ki jingthaw kiba u la thaw.  Kaba ar, baroh kiei kiei kiba U Blei u la leh ki long kiba la pynpaw ia ka jingieit kaba khlem pud bad kabym ju kylla.  Kane ka kynthup ia ka jingpynlong ba stad jong U.  Ki kam jong ka jingsiewspah jong U, bad ka jingpynpaw ia ka jingpynshitom jong jingbishar hok jong U. Ha ka jingshisha, “Ia ka jingieit jong U Blei la dep pynpaw ha ka jingbishar hok jong U kaba dap da ka jingisynei.  Ka jingbishar hok ka long ka nongrim jong ka khet bishar jong U, bad u soh jong ka jingieit jong U.”  Ellen g. White, The Desire of Ages, p. 762.  Bad kaba lai, namar ba U Blei u long ka Jingieit bad baroh kiei kiei kiba u leh ki pynpaw ia ka jingieit jong U, um lah ban long u nongpynmih ia ka pop, ia kaba long marpyrshah hi ia ka jinglong jong U.

Hynrei hato U Blei u donkam shisha ban thaw ia ka bneng bad ka pythei?  Na ka nongrim jong ka jinglong ba donbor tam jong U, don ban ong, “Em” namar ka long ka rai jong ka mon ba laitluid jong U.  Hynrei na ka jinglong badap jingieit jong U,  ka bneng bad pyrthei ba u la thaw ki long ka jingpynpaw jong u ia kata ka jingieit.  Bad haduh katno ka long kaba phylla ba u la thaw ia kiwei pat ki jait jingthaw baim, kum ia u briew, ym tang ba uta u briew u lah ban pynpaw kylliang ia ka jingieit sha U Blei, hynrei ba un iasam bad pynpaw ia kata ka jingieit sha kiwei pat (Markos 12:30,31)

`Peit sawdong ia ka pythei kaba u la thaw.  Ha kano ka rukom ba phi lah ban iohi ha ka, ia ka jingphalang ia kata ka jingieit jong U Blei wat hapdeng ka jingleh bor jong ka pop?  Kumno ngin nang ban ioh jinghikai shaphang ka jingieit na ka jingpynpaw jong ka mariang ia ka jingieit jong U Blei?`