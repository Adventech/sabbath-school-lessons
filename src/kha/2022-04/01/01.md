---
title:  Ka Jingialeh Pyrshah Ha Ka Bneng Kaba Janai
date:  24/09/2022
---

### Dkhot Baibyl ban Pynkhreh ia ka Lynnong
1 Ioannis 4:8,16; 1 Ioannis 4:7-16; Esekiel 28:12-19; Isaiah 14:12-15; JIngpynpaw 12

> <p>Dkhot Spel-lyndet</p>
> “Kumno me la hap na bneng ko lurshai u khun jong ka step! Kumno la ot noh ia me sha ka khyndew, uba la ju pyndem lin ia ki jaid bynriew!”  (Isaiah 14:12).

Bun bah ki khraw pyrkhat ki la ju pyrshang ban batai ka ka tynrai jong ka jingsniew.  Don kiba ong ba ka jingsniew ka ju don hi  namar, ha ka jingpyrkhat jong ki, ia ka jingbha lah ban ithuh tang haba ka long markhongpong bad ka ba sniew.  Kiwei pat ki ngeit ba ia ka pyrthei la thaw janai bha ia ka, bad ba ka jingsniew ka wan rung tuh.  Kum ka nuksa, ha ka khanna pateng puriskam jong ki Krik, ka ong ba ka jingsniew ka sdang haba ka Pandora kaba kwah eh ban tip ka la plie ia ka synduk ba la mana kaba la khang tala ha kaba la mih bad her nangta baroh ki ksuid kiba sniew jong ka pyrthei (kane ka puriskam ka khlem batai pat ia ka tynrai jong ki ksuid balei ba ki ia rieh ha kata ka synduk).

Markhongpong ia kata, ka Baibl ka hikai ba U Blei ba ieit jong ngi u long uba donbor tam ha baroh (1 Khronikl 29:10,11) bad Uba janai (Mathaios5:48).  Baroh kiei kiei kiba u la leh ki long lut kiba janai (Deuteronomi 32:4), kaba kynthup ruh ba kumno u la thaw ia ka pyrthei jong ngi.  Kumno ba ba jingsniew bad ka pop ka mih ha ka pyrthei kaba janai?  Katkum ka Jenesis3 ka lynnong, ka jinghap noh jong u Adam bad ka Im ka la wanrah ia ka pop, ia ka jingsniew bad ia ka jingiap hangne.

Hynrei ka jubab ka pynmih sa ia kawei pat ka jingeh.  Wat ha shuwa ka jinghap u briew sha ka pop, ka jingsniew ka la don lypa la pynpaw ha u bseiñ uba la shukor ia ka Im (Jenesis 3:1-5).  Kumta, ngi donkam ban leit phai pat shadien, ha shuwa jong ka pop, khnang ba ngin shem ia ka tynrai jong ka jingsniew ia kaba la synshar bor ha ka jingim bad kaba la wanrah ruh ia ki jingjynjar ba kordit eh.

* Pynkhreh ia ka Lynnong na ka bynta ka Sabbaton, October 1