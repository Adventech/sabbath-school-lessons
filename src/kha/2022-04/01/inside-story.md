---
title:  Balchi Ch Marak
date:  30/09/2022
---

Nga La Shem Ia Ka Jingshisha U Jisu – Bynta 1

Ka kyrteng jong nga ka dei  Balchi Ch Marak na ka shnong Dalia kaba don ha shilliang ka wah Shella.

Naduh ka por ba nga dang rit eh dang shi snem ka arta, I Pa bad I Mei ki la khlad noh bad la ieh khun swet ia nga.  Haba nga dang dap tang 8 snem ka arta, ha u snem 2007 i mei  i pa jong nga ki la leit buh noh ia nga sha ka convent jong ka skul Katholik, ha Mawlong. Nga la im bad sah bad ki sister, bad nga la bud ïa ki kat sha kaba ki ialam. Da ka jingsumar ieit jong ki ia nga, nga la itynnad bha ïa ki jinglong jong ki sister bad nga la kwah ruh ban long sister.

Ia nga la pynsan pynheh da I mei iba dei i para iba la kha synrap bad i mei trai jong nga. Bad i pa ruh i don ka  jingiadei bad i pa trai jong nga kiba wan na ka longing Nepali.  Ki ieit bad ki ri hok ïa nga bad ki wan buh skul ruh ia nga ha Convent jong ki sister. Ki pynsiew bad pynlut ïa nga nadong shadong, hynrei wat la katta ruh kim da don than ka jingieit kumba ïa la ki jong ki khun, ka don ka jingleh shilliang hapdeng jong nga bad ki khun jong ki tangba ngam ju pynkhuslai ialade da kita baroh.

Nga la sah ha Mawlong la 8 snem. Hadien kata, nga kwah ban don mano mano ban ïarap ïa nga, namar ba nga da thrang eh haduh katta katta ba ngan nang stad. Nga la phone ïa i Father Nobel, i dei napoh Laitkynsew. Nga ithuh ia i namar i la ju wan ai Mass sha Mawlong, da ka jingiarap jong i, nga ïoh ka lad ban leit pule klass IX bad X  ha Mawryngkneng.

Hoid naduh nadang rit nga thrang barobor ba ngan long sister, nga la leit pyrshang  ba ngan long Sister. Haba nga ïohi ka rukom leh bad ka rukom im jong ki ngam da sngewtynnad than haduh katta katta.  Ka wan noh ka jingkylla ïa  ka jingthmu jong nga ba ngam dei ban long Sister. Hadien ynda nga la dep class X, nga la wan noh sha Sohra, tangba nga leit sah hi shatei sha convent kaba ha Mawlong namar ngam don lad da kawei pat. Ia nga la ju kren beiñ da kiba bun ki briew hynrei ngam pynsngap shaphang kita.

I Meiieit jong nga i ju thrang eh ban don ha ka balang kaba shisha tangba im tip shano in leit. Ki Sister ki la ju wan ïa kren bad i hynrei im treh ban pdiang ïa kita baroh. Ki wan ki nongïalam balang na kano kano ka kynhun ruh, hynrei i meiieit jong nga im pdiang. Nga kynmaw ba i ju ong, ba ban long khristan ym dei kine ki niam. Sha ka thaiñ jong ngi ym pat ju don ka balang Seventh-day Adventist.  I meiieit jong nga i thrang shisha ban long khristan, hynrei i khlem ïoh ka lad ban shem ia kata ka niam kaba in hun bad in kmen.  Hadien, i Meiieit i la khlad noh.

I paieit jong nga ruh iba don ia ka juh ka jingmut kum ka jong i Mei ieit, i khlad noh khlem da ïoh ka lad ban pdiang ïa U Jisu.

Ki por ki la iaid, la don kiba na ka balang Seventh-day Adventist kiba la ju wan na ki thaiñ Bangladesh, tangba ngim tip ba ki dei ki balang kiba shisha. I mei jong nga hadien i la pdiang ia ka jingngeit Katholik bad i la long ruh iba khlaiñ bha ha ka jingngeit. Ym ju don balang da kiwei pat kiba lah ban ioh rung ha kane ka shnong, namar ba don tang ki Catholik suda.

Ka jingngeit jong ngi ha ka balang Catholik ka pynlong ïa ngi ba ngin matlah bad ba ngim lah shuh ban pdiang ïa kita ki jinghikai kiba ki Seventh-day Adventist ki ai ha kito ki por. Ïa ki dohnud jong ngi la pyneh.  Ngi ïeng skhem beit ha kata ka jingpyrkhat ba ka balang Catholik ka dei ka balang bashisha.

Ha u snem 2021, katba nga dang bteng ia ka jingpule XI bad XII jong nga ha Sohra, nga la ïakynduh ïa i Aprisha Warjri i khun jong i bah Nicky Decruse wanbah iba la long u Rangbah Balang ka balang Seventh Day Adventist ha Thangkharang.  Nga ju ïohi ïa i ba i long i khynnah iba kham pher bha ka jinglong, ka riam ka beit jong i kaba synlar. Bad nga la kylli ïa i ia kawei ka jingkylli, “Balei phim ju sam shkor bad deng sohshkor?  Phi dei i kynthei ruh balei phi leh kumne.?”  I Apri i la sdang ban ïasam ïa nga katba i lah ei na ka Baibl. Nga la sngewlyngngoh eh. Nga kylli ïa i, “hato kata ka long kaba shisha? Dei shisha seh bym long ban deng ksiar.?” Te ngi la ïa long paralok, bad ngi la sdang ban ïa kren shibun kiei kiei, hynrei nga pat ngam da don than kata ka mynsiem ban pyrkhat sani ïa kita baroh.