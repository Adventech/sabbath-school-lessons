---
title:  La Shah Shukor Ha U Soitan
date:  03/10/2022
---

`Pule Jenesis 3:1-7.  Da ka tarajur aiu ba ka Im ka thew ban jied hapdeng ki Ktien jong U Blei lane ia kaei kaba bsein u kren?`

Jenesis 3 ka lynnong ka long kawei na ki nuksa kiba shai kdar eh shaphang ka bor ktah jong ka jingpynshoi.  U Blei U la maham ia U Adam bad ka Im ba lada ki bam ia u soh adong, da shisha kin iap (Jenesis 2:16,17).  Ha ka dur jong u bsein, u Soitan u la pyndonkam ia ki buit sianti kumno ban ialam bakla ia ka Im sha ka pop.

Nyngkong eh u shu kren kyllum ia ka jingmana ba bniah jong U Blei.  U kylli ia ka, “shisha ka long kumta, ba U Blei u ong phin ym ioh bam na u dieng baroh ha ka kper?” (Jenesis 3:1).  Ka Im ka la iasaid nia ba ka jingmana ka long tang na u dieng jong u soh adong, ba lada ki bam na u soh jong u lane ktah ia u , da shisha kin iap.

Nangta u Soitan, u la kren mar ia pyrshah ia ka jingkren jong U Blei.  U la kren skhem, “phin ym iap noh shisha” (Jenesis 3:4).

Bad khadduh u Soitan u la kynnoh ia U Blei ba u da buhrieh khnang ia ka jingshisha na ka Im bad na u lok jong ka.  U nongshukor u la ai nia, “Namar U Blei u tip ba ha kata ka sngi ba phin bam na u, un sa pynpeit ia ki khmat jong phi bad ba phin long kum ki blei, kiba tip ia kaba bha bad ia kaba sniew,” (Jenesis 3:5).

Ka jingkwah tip palat jong ka Im ka la ialam  ia ka sha ka jingshah pynshoh jadu jong U Soitan.  Hangta la pynbor ia ka ban rai la kan iaineh ha ki hukum kiba skhem jong U Blei lane ban shah shkor ia ki jingpynthame shoh bieij jong u Soitan.  Da kaba artatien ia ki ktien jong U Blei, ka la pyndonkam ia ka jingsngewstad jong ka – lane ka jingsngewthuh katkum ka jingbishar jong ka- ban rai hapdeng ki ar tylli ki jingkren kiba ia pyrshah iwei ia iwei pat.

Nyngkong, ka la pyrkhat ba na ka liang jong ka bam ka la iohi ba “u dieng u long uba bha ban bam na u soh jong u.”  Kaba ar, na ka liang ka khmat “ka la iohi ba u soh u long uba itynnad eh.”  Kaba lai, na ka liang jong ka bor jingpyrkhat bad puson, “u dieng u la ring ia ki jingkwah jong ka ban long kaba stad.”  Kumta ha ka jingmut jong ka, ka la sngew ba don ki daw kiba biang ban shahshkor ia ka jingkren jong u Soitan bad ban bam na u soh jong u dieng adong.  Kaba sngewsih ka long ba dei kane ia kaba ka Im ka la leh.

Don bun ki briew kiba ngeit ba baroh ki jait jingtip ki long kiba bha, katba ngi dang bat hi “ia kaei kaba bha” (Thessoloni 5:21).  Hynrei kane ka jingiashem kaba shykhei jong u Adam bad ka Im ha ka kper Eden ka pynshai ia ngi ba ka jingtip, hapoh ne jong ka hi, ka lah ban long kaba shukor bakla eh.  Don bun kiei kiei kiba long khambha ia ngi ba lada ngim tip.

Kaei ba kane ka jingbuhjingkynmaw ka hikai ia ngi shaphang ba katno ka long kaba suk ba ngin pyrkhat ba kiei kiei ki long kiba dei khnang ba ngin pynksan ia ki jingjied ba bakla bad ba bymman jong ngi.