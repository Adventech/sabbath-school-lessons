---
title:  Phin Ym Iap Noh Shisha
date:  04/10/2022
---

`Pule Jenesis 3:4.  Kiei ki lynti kiba bun bad kiba iapher ba ia kane ka jingshukor la iai leh lyngba ki arta baroh?`

Kawei na ki jingpynpaw kiba donbor jong kane ka jingshukor la pyni ha ka jingngeit jong ki briew shaphang ba ka mynsiem kam ju iap.  Kane ka jingngeit ka long ka tynrai jong kiba bun ki niam, ki jingstad mynbarim.  Ha ka ri Ijipt hyndai la ju ngeit ha ki mummy kiba la iap, lah ban iohi ia kane ha ki jingtei ia ki Pyramid.

Kane ka jingiathuhkhanna ka kylla long kawei na ki nongrim jong ka jingstad ki nongkrik.  Kum ka nuksa, ha ka Republic of Plato, u Socrates u la kylli ia u Glaucon:  “ Hato phim tip ba ka mynsiem jong ngi kam ju duh ne iap?  Ha ka jingthoh jong u Plato, u Socrates u kren ha ka juh ka sur da kaba ong “ka mynsiem kam ju iap ne duh, bad shisha ka mynsiem kan don ha Hades.” Kine ki jingpyrkhat stad ki la wanrah ia ka bor ktah ha ka jingngeit jong ki nong Sepngi wat ruh ha ki khristan hadien ki apostol.  Hynrei kine ki jingpyrkhat ki mih shuwa, naduh ka kper Eden hi, na u soitan hi.

Hapdeng jong ka jingpynshoi ha Eden, u Soitan u la pynthikna ia ka Im “Phin ym iap noh shisha!”  (Jenesis 3:4).  Da kane ka jingshukor, u Soitan u la buh ia ki ktien jong u kham halor ban ia ki ktien jong U Blei.

`Marpyrshah ia ka jingngeit shaphang ka jingbymiap jong ka mynsiem, kaei kaba kine ki dkhot ki hikai ia ngi, bad kumno ngi lah ban pyndonkam ia ki ban jubab pyrshah ia kane ka jingshukor (Salm 115:117; Ioannis 5:28, 29; Salm 146:4; Mathaios 10:28; 1 Korin 15:51-58.)`

Ka jinghikai jong u soitan shaphang ka jingbymiap jong ka mynsiem ka la iaineh, wat ha ka pyrthei jong ngi kaba mynta.  Ki kot, Ki phlim, bad ki prokram ha TV baroh ki la iai pynkhlain ia kane ka jingngeit ba haba ngi iap, ngi shu leit sha kawei pat ka jingim.  Katno ka long kaba sngewsih ba ia kane ka jingbakla la ju ialap ha kiba bun bah ki pulpit ingmane khristan.  Wat ka saian ruh ka la don bynta lem.  Don kawei ka kynhun ha United States kaba la pyrshang ban wad ia ki bor jingstad ia kaban pynlah ia ki briew ba kin ia kren bad kiba la iap, ia kiba ki ngeit ba ki dang im ha haw haw.  Da kane ka jing bakla ba shyrkhei, ngim lyngngoh ba ka jingshukor kan trei kam radbah ha ki jingjia ha ki sngi kiba khadduh jong ka histori jong u bynriew.

`Ha kano ka rukom ba kane ka jingshukor ka trei kam ha ki dustur ki riti jong phi?  Balei ba ngi dei ban shaniah tang ha ka ktien ka Jong U Blei  palat ban ia ka bor sngewthuh jong ngi?`