---
title:  Balchi Ch Marak
date:  07/10/2022
---

Nga La Shem Ia Ka Jingshisha U Jisu – Bynta 2

Te ha kawei ka sngi i Apri i la iawer ia nga ban leit jingiaseng sha Thangkharang ka shnong jong i, te nga ruh nga la mynjur ban ia leit.  Ha kata ka por i don i Pastor Pynskhem Syntem iba long i pastor ka balang. Ha kata ka sngi ka la don ka jingjia kaba pher bha ïa nga. Hamar ba nga sdang ban rung hapoh ka ïingmane, nga sngewthuh ïa ka jingpher kaba wan ha ka met jong nga. Ka met jong nga ka la shu tyrsain hi baroh shirynïeng naduh khlieh haduh kjat. Nga ju don ka jingpang  klongsnam.  Nga la leit shim dawai kylleng kylleng hynrei ngam ïoh jingïarap. Hynrei ha kata ka sngi hamar ba nga sdang ban rung hapoh ïingmane, bad nga la poi ha jingkhang, ngam lah shuh wat tang ban kren ruh namar kata ka jingtyrsaiñ kaba jur eh. Ngam sngewthuh kaei kab la jia ia nga.  Nga la shu duwai hapoh mynsiem.

Katba ka jingiaseng ka dang iaid, nga la bud beit thik ia kiei kiei kiba ki la leh hapoh ingmane.  Haba ki ïeng, nga ruh nga ïeng lang, haba ki dwai nga ruh nga dwai lang. Lada ki khaprip, nga ruh nga la leh lang kumta kabym ju long ka dustur jong nga ban khapbrip.

Hadien kata i Pastor i ai jingkren, bad i pdiang sngewbha ïa nga. Nga sngewtynnad eh namar ba ha ka balang Catholic ngim ju ïoh kum kato ka jingpdiang sngewbha, khamtam kum ïa ngi ki khynnah lei ym don ba ithuh. Nga la sngewlehriañ ruh namar ba nga long tang ka khynnah, hynrei kata ka jingpdiang sngewbha bakyrpang jong i ka la pynlong shlur bad pynsngewsarong bha ïa nga bad nga la sngew long paralok shisha.

Hangta ka la pynpyrkhat ïa nga, shisha mo kane ka balang ka long ka jong U Blei. Shibun ki jingkylli ki wan ha ka jingmut jong nga. I Pastor i la hikai ia nga na ka Baibl ia shibun kiei kiei kiba ngam tip ei ei ruh.  Hoid nga long kaba smat eh ban leit jingïaseng ha ka balang Catholik, nga smat ban leit Mass man la ka sngi. Dangstep hynriew baje nga la khie ban beh sha ka Mass haduh phra baje da ka jingdwai kaba khlaiñ bha, ba U Blei Un ïalam ïa nga ba ngan ïakynduh ïano re ïano iba lah ban ïarap ïa nga. Hynrei ngam ju tip ïa kine ki jinghikai baroh.

Ynda la mih na ïingmane, nga ong ha i paralok jong nga i Apri, Ni nga la lehraiñ namar ki pdiang sngewbha ïa nga ha kata ka rukom. Ka jingpdiang sngewbha kaba kyrpang eh naba nga long tang ka khynnah kaba rit, hynrei kata ka jingpdiang sngewbha jong ki ka long da ki kyntien kiba khraw shisha.

La don ka jingpher ha ka met jong nga naduh kata ka sngi ba nga leit jingiaseng bad i Apri.  Mynshuwa nga la long kaba pang bad kaba raikhoh, hynrei nga sngew ba nga la kham shait khamkhlain bad ruh nga la sdang ban sngaid. Ynda nga la poi ha ïing, nga la ïathuh ha i mei. Nga ong ba ka niam Seventh-day Adventist ka don ha Thangkharang. Hynrei i mei jong nga i khang pyrshah ïa nga, i ong wat ju leit, bad wat ju bud ïa i Apri.  Ki la khang pyrshah ïa nga ba ngan long paralok bad i. Nga la ïathuh ha i pa ruh, hynrei i pa pat im ju ong ei ei. Namar ha ïing jong ngi, ka bor ka long ha i mei. Katba ong i mei, ngi hap ban leh beit.

Mynshuwa nga la ju tip hi hangne hangtai shaphang ka Baibl. Nga ju pule ïa ka Baibl Catholik man la ka por, bad nga tip bha shaphang ka bam ka dih, hynrei nga long kumba ïaleh pyrshah.  Nga bang eh ruh ban bam ïa ka dohsniang. Nga la wan jingïaseng la kumba 2 Sabbaton.  Bad  la nang pynsngewthuh shuh shuh ia nga da ka jinghikai Baibl kaba man la ka por da i pa jong i Apri, i Bah Nicky.  Hadien ba nga la ioh ia ki jinghikai nga la sngewthuh bad nga la sangeh noh ban bam ia ki jingbam kibym khuid baroh.

Hadien ka jingïakynduh jong nga ïa i Apri, nga la sdang ban wan jingïaseng. Nga ïoh shibun ki jinghikai na ka Sabbath skul.  La pyngngeit ia nga haba nga iohi ba ki parabangeit ki ia pule beit na ka Baibl na kawei ka lynnong sha kawei pat bad na kawei ka dkhot sha kawei pat.  La pynlong ia nga ban pyrkhat, ba shisha imat ka balang Catholik kam dei kata ka balang bashisha?

Nga la thoh ïa baroh ki dkhot Baibl, nga rah sha shnong, sha Sohra, bad nga la ïanujor. Nga peit nangne bad nga peit ruh na ka ki kot niam Catholik. Nga leit nujor man la ka por. Nga ju rah ki list kiba jrong bajrong. Don ki dkhot kiba shu kynmaw ha ki jingmut jong nga.

Naduh ka por ba nga wan jingïaseng Seventh-day Adventist, ka jingshai ka la wan ha nga bad ngam kwah shuh ban bat ïa ki ki kot niam Katholik. Ngam pule shuh hi ruh. Haduh mynta ynda nga leit sha shnong wat haba nga don shibun ki kot niam Catholik, hynrei ngam ju ktah shuh ïa ki. Khamtam haba nga ïa nujor ïa ki Shiphew Hukum, nga ïohi ba ki thoh bakla eh bad ngam kawah shuh ban pule ia ki.  Hadien kata nga thrang ban tip shuh shuh bad ban sngewthuh khambha.

Hadien ka jingïapule bad i pa jong i Apri, la wan ka jingshai kaba pura ha nga bad nga la shim ïa ka rai ba ngan shah pynbaptis noh. Nga la ïathuh ha ïing ïa kane ka rai jong  nga bad i mei i khlem da leh sngewtynnad shuh ïa nga, hynrei i dang ïai kyrshan pat ïa nga ha ki jingpule jong nga baroh. Nga ngeit ba ka dei ka jingkhot ka jong U Blei ïa nga. Mynta nga sngewkmen eh ba nga la lap ïa ka jingshisha ka Baibl bad nga la long ka Seventh-day Adventist ba pura.