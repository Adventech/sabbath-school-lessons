---
title:  Ka Bainong Jong Ka Pop
date:  05/10/2022
---

`Ha Ka Nongrim Jenesis 3:17-19 bad Rom 5:12, kiei ki bainong ba khraw tam  jong ka pop?`

La shah pynbiej ha ki ktien jali jaum jong U Soitan, ka Im ka khlem la pyrkhat bha ia ka bainong kaba shyrkhei jong ka lynti kaba kan sa shim. Da lade hi, ka la bam ia u soh na u dieng adong kam da dei eh kaba donkam kumba la pynpaw.  Hynrei da kane ka jingleh ka pynpaw ia ka jingbymkohnguh, ka Im ka la pynkheiñ noh ia ka jingiaineh jingaiti jong ka sha U Blei bad ka la kdup ia ka jingiateh lok jong ka bad u Soitan.

Jenesis 3 ka lynnong ka batai ia ka jinghap noh jong u Adam bad ka Im bad ia ki katto katne ki bainong ba shyrkhei ba ki la mad.  Na ka jingpeit jong ka thioloji, ia baroh ar ngut la shah knieh da ka theophobia (Ka jingsheptieng ia U Blei), bad ki la buhrieh noh ia lade na U (Jenesis 3:8).  Na ka jingpeit jong ka liang bor jabieng, ki la sngewlehrain ia lade bad ki la sdang ban kynnoh iwei ia iwei pat (Jenesis 3:7, 9-13).  Na ka liang ka doh, kin hap ban phuh syep, kin mad ia ka jingpang bad khadduh kin iap (Jenesis 3:16-19).  Na ka liang jong ka pyrthei bor mariang, kan wanrah jingeh (Jenesis 3:17,18).

Ka kper Eden kam long shuh ka jaka kaba itynnad bad kaba suk ba kmen “katba ki iohi ia ki syntiew kiba iap tlor noh bad ki sla kiba hap kiba long ki dak kiba nyngkong jong ka jingpynpyut, u Adam bad ka tnga jong u ki la iam sngewsih eh kham palat ban ia ka jingiam briew ha ki sngi kiba mynta.  Ka jingiap jong ki syntiew kiba jem ithiang ka long shisha ka daw jong ka jingsngewsih, haba u dieng ba bha u pynhap noh ia ki sla jong u, ka wanrah ha ki jingmut ia ka jingshisha ba ka jingiap ka long mynta shibynta na ki jingthaw baim baroh”  Elle G. White, Patrairch and Prophets, p. 62.

U Adam bad ka Im ki khlem la iap noh mar mar,  kaba mut ba kim im shuh, hynrei ha kata hi ka sngi ki la ioh pdiang ia ka rai ban iap.  U Trai u la iathuh ha u Adam, “Da ka jingsyep ka khmat jong me, men bam ia la u kpu haduh ba men phaidien pat sha ka khyndew, namar na ka la shim ia me naba na ka dewmet me long bad sha ka dewmen men leit phai pat.” (Jenesis 3:19).  Ka jinghap u briew sha ka pop ka wanrah ia ka bainong kaba shyrkhei eh ha u bynriew.  U apostol Paul u batai ba, “Naba kumta kein kat kumba da uwei u briew ka pop ka la bsut sha ka pyrthei, bad da kata ka pop ka jingiap bad kumta kata ka jingiap ka la wan hap ha ki bynriew baroh phar namar ba baroh ki la leh pop”  (Rom 5:12).

Ka jingshisha kaba sngewsih bad kaba pangnud ka long ba kumba u bynriew u la mad lyngba ki arta baroh, ngi ruh mynta ngi mad ia kine ki bainong ia kaba la jia ha kper Eden.  Katno ngi dei ban long kiba sngewnguh, ba dei lyngba U Jisu bad ka diengphna jong U, ngi don ia ka jingkyrmen jong ka jingim kaba bymjukut ha ka pyrthei kaba ka pop kan ym don shuh

`Kumba ngi pynleit jingmut ha ka jingiashem ba shyrkhei jong ka Im, ka jinghikai aiu kaba ngin nang na kane shaphang ka bainong ba ngin ioh na ki kam bymman jong ngi?`