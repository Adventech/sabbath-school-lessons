---
title:  Ka Jingiap Ha Ka Pyrthei Pop
date:  01/10/2022
---

### Dkhot Baibyl ban Pynkhreh ia ka Lynnong
Jenesis 2: 16,17; Jenesis 3:1-7; Salm 115:17; Ioannis 5:28,29; Rom 5:12; 2 Korin 5:21.

> <p>Dkhot Spel-lyndet</p>
> “‘Naba kumta keiñ kat kumba da uwei u briew, ka pop ka la bsut sha ka pyrthei bad da kata ka pop, ka jingiap, bad kumta kata ka jingiap ka la wan hap ha ki bynriew baroh phar, namar ba baroh ki la leh pop’ ” (Rom 5:12).

U Khrist u long u Blei Uba long ruh ma u, da uba lyngba jong U, U Blei u la thaw ia ka bneng bad pyrthei baroh (Ioannis 1:1-3, 10; Colosai 1:16; Hebru 1:2).  Hynrei haba u Blei U Kpa U la pyndon burom kyrpang ia U Khrist bad pynbna ba Kin sa ia thaw ia ka pyrthei, “u Lucifer u la bishni eh ia U Jisu” Ellen G. White, The Strory of Redemption, p.14, bad u la sdang ban pyrkhat ban leh sniew pyrshah ia U.

Haba la beh noh ia u shabar jong ka bneng, “u Soitan u la rai ba un pynjot ia ka jingsuk jong u Adam bad ka Im” ha ka pyrthei bad kumta “la wanrah ia ka jingsngewsih kaba khraw eh ha bneng.”  U la mutdur ba “lada u lah kumno kumno ban ialam ia ki (ia u Adam bad ka Im) sha ka jingbymkohnguh, U Blei un sa thaw ia ka lad ha kaba kumno yn map ia ki, khnang ba ma u bad baroh ki angel kiba la leh pop kin ioh mad lang ia kata ka jingisynei kaba khraw ka jong U Blei” The Story of Redemption, p. 27.  Da kaba tip bha ia ka buit jong u Soitan, U Blei u la maham lypa ia u Adam bad ka Im ba kin ym liat sha ka jingpynshoi (Jenesis 2:16,17).  Kane ka mut ba wat haba ka pyrthei ka dang long kaba janai bad kaba khlem thohbria, la don lypa ruh ia ka jingbthah kaba shai ia u bynriew ba un bud.

Ha kane ka taiew ngin ia pynleit jingmut ha ka jinghap sha ka pop jong U Adam bad ka Im, bad ruh kumno ka pop bad ka jingiap ka la synshar ia ka pyrthei bad kumno ba U Blei u la ai ia u symbai jong ka jingkyrmen na ka bynta u briew naduh ka kper.

* Pynkhreh ia kane ka lynnong na ka bynta ka Sabbaton, October 8.