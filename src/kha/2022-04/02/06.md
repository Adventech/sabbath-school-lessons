---
title:  Ka Jingkular Kaba Nyngkong Jong Ka Gospel
date:  06/10/2022
---

`Pule Jenesis 3:15–21. Ka jingkyrmen aiu kaba ngin shem ha kine ki dkoht na ka bynta u bynriew baroh?`

Jenesis 3 ka lynnong ka batai ia ka jingjia kaba shyrkhei kaba la leh jubor ia ka pyrthei hadien ka jinghap sha ka pop.  Baroh kiei kiei ki la kylla lut bad u Adam bad ka Im ki la iohi ia ka jingiapher hapdeng ka pyrthei kaba janai ha ka hok bad ka pyrthei hadien ka pop.

Hynrei hapdeng ka jingsngewsih bad ki jingjynjar jong ki, U Blei u la ai ka jingpynskhem pat ia ki na ka bynta ka mynta bad ka jingkyrmen ia ka lawei.  Nyngkong eh u la tim ia u bsein da ka ktien jong ka jingkyrmen shaphang u Mesaiah.  U la pynbna “Bad ia ka jingshun ruh ngan buh hapdeng jong me bad kata ka briew bad hapdeng u symbai jong me bad u symbai jong ka; u symbai jong ka un pynlwet ia ka khlieh jong me bad me men pynlwet ia ka khongdongjat jong u (Jenesis 3:15).

Ka ktien “jingiashun” (ha ka Hebru ‘eybah) ka thew ym tang ia ka jingialeh thma kaba laneh slem jong ka bneng baroh kawei, hynrei hapdeng kaba bha bad kaba sniew, hynrei ka long ruh ka jingialeh kaba shimet shimet pyrshah ia ka pop, ia kaba la buh ha ka jingmut jong ngi da ka jingaiei ka jong U Blei.  Da ka jinglong, ngi la long shisha hi kiba la pop (Ephesos 2:1,5) bad “ki mraw ha ka pop” (Rom 6:20).  Ka jingaiei kaba U Khrist u la buh ha ka dohnud jong u bynriew baroh ka pynlong ia ngi ban shun pyrshah ia u Soitan.  Bad dei kane ka “jingiashun” ka jingai ba kynja Blei na ka kper Eden kaba la pynlah ia ngi ban pdiang ia ka jingaiei kaba pynim jong U.  Khlem kane ka bor ka jingaiei kaba pynkylla ia ngi bad kaba thawthymmai ia ngi, u bynriew un dang iai long hi u mraw jong u Soitan, u bsein uba kloi eh ban pynjot.

Nangta, U Trai u la pyndonkam da ka jingkñia ia ki mrad ban pynpaw ia ka jingkular ia u Mesaiah (Jenesis 3:21).  “Haba u Adam katkum ka jingbthah kaba shai ka jong U Blei, u la pynlong ia ka jingkñia ainguh na ka bynta ki pop, ka la long ha u ka jinglehniam kaba pangnud eh.  U hap ban rah ia ka kti ban shim ia ka jingim ia kaba tang u Blei hi uba ai, ban pynlong ia ka jingkñia na ka bynta ki pop.  Ka long ka sien kaba nyngkong ba u la sakhi da la ki khmat ia ka jingiap.  Katba u peit ha u langkñia uba la phlei snam, uba la kyud pang eh ha ka jingkordit jong ka jingiap, u dei ban peit sha khmat da ka jingngeit sha U Khun Jong U Blei, uba u langkñia u thew pharshi ia U ban long ka jingiap na ka bynta u bynriew.”  Ellen G. White, The Story of Redemption, p. 50.

`Pule 2 Korin 5:21 bad Hebru 9:28.  Kaei kaba kine ki dkhot ki hikai shaphang kaei kaba la pynpaw nyngkong ha Eden?`

Da kaba tip ba ki ruh kin sa iap (Jenesis 3:19,22-24),  u Adam bad ka Im ki la ieh noh ia ka kper Eden.  Hynrei ki khlem la leit lyngkhuid lane ba la tap da ki sla dieng soh dymbur (Jenesis 3:7).  U Blei hi da lade u la shna jaiñkup ia ki da ki snieh jong ki mrad bad u da pynkup ruh ia ki (Jenesis 3:21),  ka dak pharshi ia ka hok kaba la pynkup ia ki (Sekharaiah 3:1-5, Loukas 15:22).  Watla  katta ruh ha kata ka por, naduh kaba sdang, ha Eden ia ka gospel la pynpaw sha u bynriew.