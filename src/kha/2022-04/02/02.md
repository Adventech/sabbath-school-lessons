---
title:  Ka Jingkren Ha Ka Por Ki Jingeh
date:  02/10/2022
---

Ka Pyrthei kumba ka wan na U Blei ka long kaba janai (Jenesis 1:31).  Ka jingiap ka long ka jingjia ka bym pat ju ia shem ha u Adam bad ka Im.  Halor kane ka jingmut, U Blei u la wan sha ka kper Eden ban maham: “Bad U Trai Uba U Blei u la hukum ia uta u briew u da ong, Na u dieng baroh ha ka kper da kaba bam me lah ban bam ei, hynrei na u dieng ka jingtip ia kaba bha bad ia kaba sniew men ym ioh bam na u; naba ha kata ka sngi ba men bam na u da kaba iap men iap shisha.” (Jenesis 2:16,17).

`Kumno Jenesis 2:16, 17 ka pyni ia ka jingshisha jong ka mon laitluid ban jied ha ka Eden kaba janai?  Kata ka long, balei ba u Blei u donkam ban maham ia u Adam bad ia ka Im lada kim lah ban jied laitluid?`

Teng teng hadien kane ka jingmaham na U Blei, u Soitan u la shim ia ka dur jong u bsein bad u la rung sha ka kper Eden.  Ka Im ka la khmih da ka jingkmen ia u bsein uba bam ia u soh adong khlem iap.  “u hi da lade u la bam ia u soh adong”  (Ellen G. White, Patriarchs and Prophets p. 54) bad khlem la jia ei ei ia u.

`Pule Jenesis 3:1-4.  Buh ia lade ha ka jaka jong ka Im, balei ba kito ki ktien ki sngew kumba ki long kiba dei?`

Na ka bor jingsngewthuh briew, ka jingiakren shaphang u bsein ka sngew kumba ka long kaba kham dei ban ia ka ktien jong U Blei.  Nyngkong eh, ym don jingsakhi na ka pyrthei hi, kat haduh kata ka por shaphang ka jingdon jong ka pop bad ka jingiap.  Kaba ar, u bsein shisha u la bam ia u soh adong bad u la pynpaw ba u long uba bang shisha.  Kumta, balei ba ka Im kan sheptieng ne buhrieh ia lade na kaba leh ia kane ka juh ka kam?  Ka hukum jong u Blei ka la I kumba ka long kaba pyrkhing eh bad kaba khlem jingmut.

Kaba sngewsih ka long, ha kaba shim ia ka rai hapdeng ki ar tylli ki jingkren kiba iapyrshah, ka Im ka khlem suidniew ia ki lai tylli ki jinghikai kiba donkam; (1) ba ka jingpyrkhat briew kam ju long kaba bha ban bishar ia kaba kynja mynsiem, (2) Ka ktien U Blei ka lah ban paw la kumba kam don jingmut ei ei ha ngi, hynrei ka long barobor kaba bha tam bad kaba lah ban shaniah; bad kaba (3)  don kiei kiei kiba kim long kiba sniew da lade hi, hynrei U Blei u la jied ia ki ban shah tynjuh ruh ia ka jingkohnguh.

Ngi dei ban sngewthuh ba ka jingiashem jong ka Im ha ka kper Eden kam dei tang maka ka jingeh ba la ia kynduh.  Man la ka sngi bad man la ka khyllipmat, ngi dei ban shim ia ka rai hapdeng ka ktien U Blei (kaba ha kiba bun te kam trei kam) bad ka jingpynshoi kiba sngewbang jong ki dustur sawdong jong ngi.  Ka jingjied jong ngi kan wanrah ia ka bainong kaba bymjukut.

`Kiei ki lynti kiba ki jinghikai kiba shai jong ka Baibl ki ia pyrshah ia ki lynti jong ka pyrthei?`