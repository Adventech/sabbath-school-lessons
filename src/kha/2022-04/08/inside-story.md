---
title:  'Da: Wanbor Swer'
date:  18/11/2022
---

Lada Phi Ieit Ia Nga To Sumar Ia Ki Hukum Jong Nga

Nga la heh la san ha Luwajiri kaba hap hapoh Assam jong ka Cachar district, nga don tang ar ngut shi para bad baroh ar ngut na ngi, ngi poi shong kha ha ka shnong Robipur kaba hapoh jong ka State Assam hi.  Nga don saw ngut ki khun, ka Kmenlang Suchen, u Poisuk Suchen, ka Risuk lang Suchen, bad uwei u khun swet uba ngi la ri ia u naduh dangrit, u Onik Suchen.

Nga la long u Khristan uba shitrhem jong ka Balang Presbyterian, nga ieit ban pule ia ka Ktien jong U Blei bad ia ka jingduwai.  Nga la long ruh u Nongbat pisa balang (Treasurer) bad ka khun jong nga ka Kmenlang suchen ka la long ka secretary jong ka seng kynthei hapoh ka Balang Presbytarian Robipur.

Ha u snem 2017, nga la leit kai ha ka iing jong ka para ar kmie jong nga ha ka shnong Sonarpur, Meghalaya, i ba la shongkha bad i bah Stephan Lamare uba nga ju tip ba u dei u Khristan Seventh-Day Adventist tangba ngam da tip bha shaphang ka jingngeit bad ki jinghikai kaba i la pdiang.  Kum u kynum i la pyrshang katkum i bor jinglah jong i ban ia sam ei ei sha nga khyndiat na ka Ktien jong U Blei, nga da sngewtynnad eh bad nga da sngewlyngngoh ruh namar ka Baibl hi ka long kaba beit bad kaba shai kaba i la batai.

Ha kaba khatduh la ialam ia nga sha ka iing jong i bah Bislin Lyngdoh, u Seventh-Day Adventist uba la slem ha ka jingngeit bad uba minot ha ka ban iasam sha kiwei iaka Jingshisha.  Nga la ioh ia ka jingpule Baibl kaba nang pynsngewtynnad shuh shuh ia nga namar ka jingshai kaba nga iohi ka nang khraw nang khraw kat ka sngi.  Khlem da pynslem nga la pyrshang ban leit jingiaseng bad i sha ka shnong Sutnga bad hangta, nga sa ioh ia ka lad ban ia kynduh bad ban ia pule Baibl shuh shuh bad i Evangelist Leaderhome Khyriem.

Hadien ar sngi nga la leit phai sha la shnong ha Robipur, bad nga la ia thuh ha i lok jong nga, i Aris Suchen ia kaei kaba nga la iohsngew bad ioh pule, i lok jong nga da ka jingsngewlyngngoh i la sngewtynnad ia ka jinghikai jong ki Adventist kaba katkum ka Ktien jong U Blei.  Bad ym tang ha i lok nga la leit wad ruh ia i mei i pa jong nga namar ba ki shong sha kawei pat ka shnong bad ia i para kynsi bad iathuh ne ia sam ia kine kiei kiei baroh, baroh ruh ki da ia sngewlyngngoh bad sngewtynnad ia ka Jingshisha.

Dei ha u bnai June 11, 2017 la wan ban hikai Baibl kham bniah ia ngi baroh da I Evangelist Leaderhome Khyriem, bah Bislin Lyngdoh bad I bah Dibar Syngkor, bad namar ba ka jinghikai baroh ka long ka shai bad nga la pynsngew sa shisien ha i lok jong nga ba ym don da kawei pat ka lynti jong ka jinghikai  U JIsu Khrist lait na kane.  Bad khlem da pynslem shuh ha u July 29, 2017 la pynbaptis ia ngi hynriew ngut da i Pr L.L Wahlang bad la pynkyntang ruh ar ngut ki khun jong ngi.

Ka la long ka sngi kaba kmen tam bad ka ban ia sah kynmaw namar ba U Blei U ba la ialam ia ngi baroh ban ioh mad ia ka Jingshai kaba kham khraw, U ba la khot ia ngi na ka jingdum sha ka jingshai bad khamtam eh sha ka Jingshisha kaba shai kat ka sngi.  Hooid la pynkmen shuh shuh ia ngi ha ka sngi pynbaptis namar la wan ban pynsngain ia ngi da ki parabangeit na Sutnga, Khliehriat, Lakadong ummat, Lumshnong , Sonapur bad na kiwei kiwei de ki jaka, bad ruh kumjuh ki nong mih khmat ka K.J.C, i Pr W. Lapasam i ba long i President, bah J.L Khonghat i ba long i Treasurer.

Sngew bha ban ia buh bad ban ia kynmaw ha ki jingduwai naka bynta kita kiba dang buhteng ban pynia soh bad ka Balang Basah U Blei.