---
title:  Ka Jingiashem Pat Kaba Bymjukut
date:  17/11/2022
---

`Pule 1 Korin 15:51-55.  Ka “jingmaian” aiu kaba u Paul u batai hangne`

Don katto katne na ki nongialap kiba pawnam ki ong ba kane ka “jingmaian” (1 Korin 15:51) ka long kata ka jingrong noh jar jar ia ka balang ia kaban jia hynñiewsnem ha shwa ka jingwan arsien kaba donburom jong U Khrist.  Ha kane ka jingrong noh, ia kito ki khristan kiba iaineh, kyndit kyndit, jar jar yn sa rong noh wut ia ki sha bneng katba baroh kiwei pat kin sah hangne da kaba lyngngoh kaei kaba la jia ia ki.  Ki briew kin sa shem kyndit ia lade ha ka kali kabym don draibar, namar ia u draibar la rong noh sha bneng bad kiei kiba  “dangsah kin long tang ki jain jong u.”  ka kot kaba la die bun bha kaba don 16 volume kaba kyrteng Left Behind  ka kylla sha ki 4 tylli ki phlim kiba pynphriang ia kane ka khubor lamler bad ia kaba la pynngeit ia kiba bun ki million ki briew.

Hooid shisha, ym don dkhot Baibl kiba kyrshan ia ki jinghikai lamler kiba pyniapher hapdeng ka jingrong noh jar jar bad ka jingwan arsien u Jisu.  Ka “jingmaian” kaba u Paul u kdew ka long ka jingpynkylla dur ia kiba hok kiba dang im ban iasoh lang bad kiba hok kiba la iap bad kiba la mihpat ha kata ka jingwan arsien jong U Jisu.  Kane ka long ka “jingrong noh” hynrei ym ju don kum kata “ka jingrong noh jar jar”namar ba ka jingwan arsien kan long ba baroh ki khmat kin iohi ha kita kiba dang im (Jingpynpaw 1:7), bad baroh ar ka jingmihpat jong kiba iap bad ka jingpynkylla dur ia kiba dang im kan jia ha kata ka jingsawa jong ka turoi u angel rangbah ha ka jingwan pat U Jisu (1 Korin 15:51,52).

Ka jingwan arsien jong u Khrist kan wanrah ia ka jingiashem kaba phylla tam eh.  Kiba hok kiba dang im ia ki yn pynkylla “ha ka shikhyllipmat, tang kumba shu khapbrip liak” (1 Korin 15:52).  Ha ka sur jong U Blei ia baroh yn sa pynkup da ka burom, mynta ia ki yn pynkylla sha kibym pyut shuh bad ryngkat ki riewkhuid kiba la mihpat yn sa rong noh ia ki ha suiñ bneng ia kaban iashem ia U Trai.  Ki Angel “kin ialum lang ia kita kiba la jied jong U na sawdong jong ka pyrthei, na bakut ka bneng sha ka bakut ka bneng”  (Mathaios 24:31).

“Ia ki khyllung rit yn rah da ki angel ban ai pat ia ki sha ki kti jong ki kpa ki kmie jong ki.  Ki paralok kiba iaieit bad ia kiba la pyniakhlad la bun snem da ka jingiap kin sa ia kynduh pat, ba kin ym iakhlad shuh, bad da ki jingrwai jong ka jingkmen kin sa ia kiew lang sha kata ka nongbah kaba khuid ka jong U Blei.”  Ellen G. White, The Great Controversy, p. 645.

`Kane ka long ka jingkular kaba phylla shisha, kaei kaei kaba pher shisha na kiei kiei kiba ngi la mad ia kaba ngim lah ban batai.  Hynrei pyrkhat shaphang ka jingiar jong ka bneng, bad ruh ia ka jingmaian jong ka jingim hangne.  Ka jingpynlong hi da lade ka phla ia ka bor bakhraw kaba phylla jong U Blei.  Kaei kaba kine baroh ka hikai ia ngi shaphang ka bor jong U Blei ban pynkylla ia kiba dang im bad ban pynmihpat ruh ia kiba iap ha ka jingwan jong U Jisu?`