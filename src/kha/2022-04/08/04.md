---
title:  Ngan Pynmihpat Ia U
date:  15/11/2022
---

Ha kawei na ki kambah jong U, u Jisu u la bsa ia ki 5000 ngut ki briew tang da khyndiat eh ki dohkha bad ki kpu (Ioannis 6:1-14).  Kaba bud ia kata ka long ba ki paitbah ki la thmu ban thung syiem noh ia U (Ioannis 6:15), U Jisu u la leit da ka lieng ryngkat ki synran jong U sha shiliang ka duriaw Galilaia.  Hynrei ha ka sngi kaba bud ki paitbah ki la iabud ia U hangta, ha kaba u la ialap sha ki ia ka khubor kaba donbor shaphang U Kpu ka Jingim, da kaba shon jur shaphang ka jingai jong ka jingim ba bymjukut (Ioannis 6:22-59).

`Pule Ioannis 6:26-51.  Kumno U Jisu u pyniadei ia ka jingai jong ka jingim bymjukut bad ka jingmihpat kaba khadduh jong ki riewkhuid?`

Ha ka jingialap jong U, U Jisu u la pynbna shai ia ki lai tylli ki mat kiba donkam eh ha ka jingiadei bad ka jingim bymjukut.  Nyngkong, u pynithuh ia lade kum “U Kpu uba wan na bneng bad uba ai jingim ia ka pythei” (Ioannis 6:33,58).  Da kaba pynbna “Nga long U Kpu Ka Jingim” (Ioannis 6:35,48).  U Jisu u pynithuh ia lade kum “Nga Long” Uba Khraw jong ka Testamen kaba Rim (Eksodos 3:14).  Kaba ar; U Jisu u batai ba ka jingim bymjukut ka don tang ha U marwei; “Uta uba wan ha nga” bad “Uta uba ngeit ha nga” un ioh ia kine ki jingkyrkhu (Ioannis 6:35).  Bad khadduh u Jisu u pyniadei ia ka jingai jong ka jingbymiap bad ka jingmihpat kaba khadduh, kaba pynskhem ha ki briew jong u haduh laisien, “bad ngan pynmihpat ia u ha ka sngi kaba khadduh”  (Ioannis 6:40,44,54).

U Jisu u la ai ruh ia kane ka jingkular kaba phylla eh, “shisha nga ong ha phi, jar uba ngeit ha nga u don ia ka jingim bymjukut”  (Ioannis 6:47).  Kumta ka jingai jong ka jingim bymjukut ka long lypa ka jingshisha kaba don.  Hynrei kane kam mut ba u riewngeit un ym iap shuh, da kane ka jingkren “pynmihpat ia u” (Ioannis 6:40) kaba mut ban wan pat sha ka jingim hadien ba la iap.

Ka jingmut ka long kaba shai.  Khlem U Khrist, u briew um don ia ka jingim bymjukut.  Hynrei watla hadien ba la pdiang ia U Khrist bad ba la don ia ka jingkular jong ka jingim bymjukut, ngi dang im hi ha ka jinglong briew kaba pyut bad kaba dei hi ban iap.  Ha ka jingwan arsien jong U, U Jisu un pynmihpat ia ngi ha ka shikhyllipmat, un ai ha ngi ia ka jingaisngewbha jong ka jingbymiap shuh ia kaba la long ka jong ngi.  Ia kane ka jingai la pynskhem, ym namar ba don kata ka jinglong bymiap shuh jong ka mynsiem hynrei, namar ka hok jong U Jisu kaba wan ha ngi da ka jingngeit ha U.

`Puson ia ki ktien jong U Jisu kiba ong , lada phi ngeit ha U, phi don ia ka jingim bymjukut!  Kumno kane ka jingkular kaba thiang ka iarap ia phi ban iaid lyngba ka jingim kaba shitom mynta, ha kane ka jingim kaba pyut bad kaba iap tang shipor?`