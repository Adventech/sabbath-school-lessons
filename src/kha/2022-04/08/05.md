---
title:  Ha Ka Jingsaw Jong Ka Turoi
date:  16/11/2022
---

Ki nong Thessoloni ki la ngeit ba ka jingim bymjukut yn ai tang ha kito kiba sah, kiba dang im tad haduh ka jingwan arsien jong U Jisu.  “kiba la sumar bha ia ka jingim jong ki bad ia ka jong ki paralok ba ioh ki iap bad ki duh lehnohei ia ki jingkyrkhu kaba ki ap khmih lynti ban ioh pdiang ha ka jingwan arsien jong U Trai.  Hynrei iwei pa iwei na ki ki baieit bathoin jong ki, ki la iap noh, bad da ka jingsngew dukha ki nong thessoloni ki la peit khatduh khatwai ia ki dur khmat jong kito kiba la khlad noh, da kaba kim nud shuh ban kyrmen ban ia kynduh ia ki ha ka jingim kaban sa wan.”  Ellen G. White, The Acts of the Apostles, p. 258.

`Pule 1 Thessoloni 4:13-18.  Kumno ba U Paul u pynbeit ia kane ka jingsngewthuh bakla?`

Don ka bor khring ban pule ia ka jingkren “wanrah bad u ia kito kiba la thiah ha U Jisu” (1 Thessoloni 4:14) palat ban ia ka jingmut ba kren ka dkhot.  Bun kiba pdiang ia kane ka jinghikai ba ka mynsiem kam ju iap, ka iathuh ba U Khrist, ha ka jingwan arsien jong U un wallam ryngkat bad u na bneng ia ki mynsiem jong ki riewkhuid kiba la iap kiba la don lypa ha bneng bad U Blei.  Kumta kita ki mynsiem kin sa ia snoh lang bad kita ki met kiba la pynmihpat jong ki.  Hynrei kum kata ka jingbatai kam ia mynjur lang bad ka jinghikai jong u Paul baroh kawei, halor kane ka sukjek.

Pule ia ki ktien jong u nongthoh ubym dei u stad baibl Adventist ia ka jingmut kaba shisha jong kane ka dkhot: “ ka daw balei ba ki khristan nong thessoloni ki don ia kane ka jingkyrmen katba ki iam na ka bynta kiba iap jong ki ka dei namar ba U Blei un wallam pat ia ki, kata kaba mut ba un sa pynmihpat ia kine ki met iap kiba ngeit baroh  bad ban pynlong ia ki ba kin iohi ne don ha ka jingwan jong U Khrist ba kumta kin ia don lem bad U.  ka jingmut ka long ba kine ki riewngeit kiba la iap kin ym don ha ka liang kaba u Khrist um mon hynrei kin don bad U ha kata ka rukom kaba kin ioh lang mar kumjuh ia ka burom ryngkat bad ki riewngeit kiba dang im ha kata ka burom bah ka jingwan jong U” Jeffrey A. D. Weima, 1–2 Thessalonians, Baker Exegetical Commentary on the New Testament (Grand Rapids, MI: Baker Academic, 2014), p. 319.

Lada ka mynsiem jong u briew uba hok uba la iap ki la don lypa bad u Trai ha bneng, u Paul um donkam shuh ban kren shaphang ka jingmihpat kaba khadduh kum ka jingkyrmen bakhraw jong u khristan, un jin da la shu ong ba kiba hok ki la don lypa bad u Trai.  Hynrei, ha ka jaka kata u ong ba “kito kiba la thiah ha U Jisu” (1 Thessoloni 4:14) kin shah pynmihpat na ka jingiap jong ki ha kaba kut ka por.

Ka jingkyrmen ha ka jingmihpat kaba khadduh ka wanrah ia ka jingpyntngen ia ki nong thessoloni kiba pait dohnud.  Kane ka juh ka jingkyrmen kan iarap ia ngi ba ngin tur da ka jingsngewskhem pyrshah ia ki jingjia kiba sngewsih haba ka bor jingiap ka wan ban knieh noh ia kiba ieit ba thoin na ngi.