---
title:  Ngan Wan Pat
date:  14/11/2022
---

`Pule Ioannis 14:1-3.  Ka la don la jan 2000 snem naduh ba u Jisu u la kular ba un wan pat.  Kumno ngin lah ban iarap ia kiwei ban iohi wat hapdeng ka por kaba jlan bha, ba kane ka jingkular ka long kaba iadei bad ka pateng bynriew jong ngi mynta, kaba la slem bha na ka por ba u Jisu u la kren ia ka?`

Saw sien ha ka Kitab Jingpynpaw u Jisu u la kren, “Nga wan kloi” (Jingpynpaw 3:11; JIngpynpaw 22:7,12,20).  Ka jingkhmih lynti ia ka jingwan shen jong U Jisu ka pynkhih jur eh ia ka balang ha ka por ki apostol bad ka pyndap ia kiba bun ki mynsiem khristan lyngba ki spah snem da ka jingkyrmen.  Hynrei ki pateng bynriew na kawei sha kawei pat ki la iap, hynrei kane ka jingjia kaba la kular kam pat jia.  Ba kumta bun bah ki briew ki kwah ban tip: ba sa katno slem ngin dang hap ban ialap ia kane ka khubor “ba U Jisu un wan shen”?  Hato kine ki ktien kim long mo kiba shisha? (2 Petros 3:4).

Bun bah ki khristan ki la khñuim ba U slem ban wan (Mathaios 25:5).  Hynrei, kumno ngi tip ne pynkut nia ba ka long ka jingpynslem?  Kaei lehse ka por kaba biang eh ia U Khrist ba un wan noh?  Hato kan dei 50 snem mynshuwa, 150 snem ne 500 snem?  Kaei kaba donkam ka long ka jingkular jong ka Baibl bad “U Trai um pyntud ban leh ia kaei kaba u la kular, kumba don kiba ong ba u slem.  Ha ka jingshisha u long uba iaishah slem eh bad ngi, ubym mon ba uno uno u jot ei, hynrei ba baroh kin wan sha ka jingkylla kaba mut”  (2 Petros 3:9).

Watla hapdeng ki bun spah snem naduh ba U Jisu u la kiew noh sha bneng, ki jingkular jong U ba un wan pat ki dang iadei eh, haduh kine ki sngi.  Balei?  Namar kaei kaba ngi don mynta ka long tang ka por kaba lyngkot eh ba ngin im (Salm 90:10), kaba bud pat da ka jingiohthiah kaba khlem tip briew ha ka jingtep (Eklesiastis 9:9,10), nangta sa ka jingmihpat kaba khadduh, kaba khlem ai lad ban pynkylla ia kata kaba kut jong ngi (Hebru 9:27).  Katkum ba baroh ki briew kiba la iap, namar baroh ki iohthiah bad sah bym tip briew, ka jingwan arsien U Khrist kam long palat ban ia tang ka khyllipmat hadien ba ki la iap ban sah ha jingtep.  Ha phi, ha ka jingiashem ba shimet jong phi kumjuh ruh baroh kiba ngeit bad kiba la iap ha ki arta baroh, ka jingwan arsien U Khrist ka long ka shikhyllip mat eh.  Hato kam dei kumta?

Man la kawei pa kawei ka sngi kaba la iaid laid noh ka long shi sngi khamjan sha kata ka jingmih paw kaba donburom jong U Trai Jisu jong ngi ha ki lyoh jong ka bneng.  Watla ngim tip lano un wan, ngi dang lah ban sngewthikna ba un sa wan beit, dei kata kaba kham donkam ban ia baroh.

`U Pastor u la ialap ia ka khubor da kaba u ong ba um salia lano u Khrist un wan.  Kaei kaba u ñiewkor ka long ba U Khrist un wan.  Kumno kane ka  jingmut ka trei ha phi, bad kumno kan iarap ia phi haba phi sngew duh jingkyrmen ba u Khrist u slem eh ban wan?`