---
title:  Ialap Ha Ki Mynsiem Ha Byndi
date:  23/11/2022
---

`Pule 1 Petros 3:13–20. Kumno U Khrist U ialap “ha ki mynsiem ha byndi . . . ha ki sngi jong U Noah”?   (peit ruh Gen. 4:10.)`

Ki nongkynthoh kiba ngeit ha ka jingbymiap jong ka mynsiem bunsien ki ju kdew bad kam ba U Khrist u la ialap “ha ki mynsiem ha byndi”  (1 Petros 3:19) katba u dang thiah ha jingtep.  Ha kito ki briew, ka mynsiem kaba khlem long briew ka la leit sha dujok bad ka ialap sha ki mynsiem kiba khlem met jong ka por shuwa ka jingshlei um.

Te, kane ka jingngeit kaba i kumba dei eh ka long kaba ka Baibl hi kam pdiang namar ba ym don lad arsien na ka bynta ka jingpynim ia kiba la iap (Hebru 9:27,28).  Kumta, balei ba u Jisu un ialap ei sha kito kibym don lad jingpynim shuh ia ki?

Shuh shuh, kaba kham donkam, kane ka jinghikai ka pyrshah eh ia ka jinghikai ka Baibl ba kiba iap ki sah kiba tip briew ha ka jingtep tad haduh ka jingmihpat kaba khadduh (Job 14:10–12; Salm. 146:4; Eklesiastis. 9:5, 10; 1 Kor. 15:16–18; 1 Thess. 4:13–15).

Bad ruh lada kane ka dkhot ka kren shisha ba U Jisu, katba u dang don ha ka jingtep, ba u la leit sha ka dujok bad ialap ha ki bymman kiba la im shuwa ka por ka jingshleium, balei te ba tang ma ki kiba la iohsngew ia ka khubor jong U?  Hato ym don da kiwei pat ki briew kiba la jot kiba shah thang ha ka dujok ryngkat lem bad ki?  Balei ba tang kita ki briew kiba shuwa ka jingshlei kiba iohsngew ia u ba u ialap?

Ka long ruh kaba khlem jingmut ban ong ba U Khrist u ialap ha ki angel kiba la leh pop kiba la saitlah ha ki sngi jong U Noah.  Katba “ki mynsiem ha byndi” la batai ba ki long kiba saitlah khlem kohnguh “mynshuwa” (1 Petros 3:19,20), ka Baibl ka kren shaphang ki angel bymman kum kita kibym kohnguh mynta ruh (Ephesos 6:12, 1 Petros 5:8).  Shuh shuh, ki angel kiba la hap noh ki long kiba la “set ha ka jingdum, kiba la shah teh da ki kynjri kiba bymjukut na ka bynta ka jingbishar ha kata ka sngi bakhraw” (Judah 6), khlem ka lad jong ka jingpynim.

Ngi dei ban ithuh bha ruh ba ha 1 Petros 3 ki “mynsiem ha byndi” jong ka dkhot 19 la pynithuh ruh ia ki ha ka dkhot 20 kum kita “kibym kohnguh” ha ki “sngi jong u Noah”  Ka ktien mynsiem (ha ka ktien Krik Pneuma) ba la pyndonkam ha kane ka dkhot bad sha kiwei pat ki bynta jong ka Testament kaba Thymmai (1 Korin 16:18; Galatia 6:18), ha ka jingkren kaba iadei bad ki briew kiba dang im kiba lah ban iohsngew bad ban pdiang ia ka jingkhot sha ka jingpynim.  Ka jingkren “ha byndi” shisha ka kdew ym sha ka byndi shisha jong ki sorkar briew hynrei sha ka byndi jong ka pop ha kaba don u bynriew ba la pop baroh (Rom 6:1-23, Rom 7:7-25).

Ka jingialap jong U Khrist sha ki briew kiba khlem kylla kaba mut kiba ha shuwa ka jingshlei um la pyndep lyngba u Noah, ia uba la bthah hi da U Blei (Hebru 11:7) bad uba la kylla long u “nongialap jong ka hok” ha ki briew ha ka por jong u hi (2 Petros 2:5).  Ia ki dkhot jong u Petros la thoh ha ka jingmut kumno ban long kiba iaineh; kim dei ki jingpynshai halor ka jinglong jong kiba iap.