---
title:  U Riewspah bad U Lasaros
date:  20/11/2022
---

`Pule Loukas 16:19-31.  Balei ba ia kane ka jingiathuhkhanna ngim lah ban batai kumba ka long shaphang ka jingim ba hadien kane?`

Don katto katne ki nongthoh ki ai jingmut ba dei ban batai kumba ka long ia Loukas 16:19-31, kata ka mut ha ka jingbatai  shaphang ki briew kiba la iap.  Hynrei kane ka jinghikai kan ialam bakla sha kiba bun bah kiwei pat ki jingbakla kiba pyrshah ia ka Baibl bad kan ialeh pyrshah ia kiba bun kiwei pat ki dkhot Baibl ia kiba ngi la dep peit.

Hyngkong, ngi dei ban pdiang ba ka bneng bad ka dujok ka dei ki mat ia kren kiba shongshit da ki briew lehse kiba shong ha kito ki jaka (Loukas 16:23-31).  Ngi ruh ngi lah ban mutdur ba ha ka jingim ba hadien kane, katba ka met ka dang sah ha jingtep, ba kan don jingim ha ka mynsiem kaba don “khmat” “ka shynriahti” “u thylliej” ba kiba dang lah ban thynrang um (Loukas 16:23,24).

Lada kane ka dkhot ka long ka jingbatai shaphang ka jinglong u briew ha ka jingiap, kumta ka bneng shisha kan ym long ka jaka jong ka jingkmen bad jingsuk namar ba kita kiba la pynim ki dang lah ban iohi ne sngew ne dang lah ban ia kren shaphang ia ki jingjynjar jong kita kibaieit bathoiñ jongki kiba don ha dujok (Loukas 16:23-31).  Kumno ka kmie kan kmen la ka don ha bneng katba ka dang lah ban peit bad sngap ia ka jingud jingiam ba kordit jong ka khun baieit jong ka ha dujok?  Ha kum kine ki jingbatai, kan long ba ki jingkular jong U Blei ba yn ym don jingsngewsih shuh ne jingiam shuh kin long kiba khlem larkam (Jingpynpaw 21:4).

Namar kiba kum kita ki jingbakla, bun na ki riewstad Baibl kiba mynta ki pynkut nia ba ka jingiathuhkhanna shaphang u riewspah bad u Lasaros ka long tang ka pharshi ha kaba ngim lah ban batai ia ka kumba ka long.  U George E. Ladd, watla u long u bym dei u Adventist, uba ynda sngap ia ka jingkren jong u, sngew ba u dei u Adventist namar u ong ba kane ka jingiathuhkhanna ka dei tang “ka pharshi kaba la pyndonkam na ka bynta ka rukom pyrkhat jong ki Jiw ha kito ki por bad kam don jinghikai ei ei ruh shaphang ka jinglong ki briew kiba la iap.” G. E. Ladd, “Eschatology,” in The New Bible Dictionary, edited by J. D. Douglas (Grand Rapids, MI: Eerdmans, 1962), p. 388.

Ka pharshi jong u riewspah bad u Lasaros, ka ai ia ka jingiapher kaba khraw eh hapdeng u riewspah uba la riam la beit bha bad u nongkhrong uba la dap tang da ki tohjar uba kyrteng u Lasaros.  (Loukas 16:19,20).  Kane ka jingbuh jingkynmaw ka hikai ba (1) ka bor ka burom ha ka pyrthei kim dei ki jinglong ban pynioh ia ka bainong ha bneng, (2) kata ka bymjukut jong ka jingim jong uwei pa uwei u briew yn rai nangne hi na pyrthei, bad ba ym lah ban pynphai dien ha ka jingim kaban sa wan (Loukas 16:25,26).

`“U la iathuh te ha u Lada kim sngap ia U Moses bad ki nongiathuhlyupa kin ym ngeit ruh wat lada mihpat uwei na ki nongiap”  (Loukas 16:31).  Ka khubor aiu kaba ngi ioh  na ki ktien kiba donbor jong U Jisu bad ba ngin shim na ka bynta ia lade ha ka jingiadei ka bor jong ka Baibl bad kumno ngi ai ka jubab ia ka?`