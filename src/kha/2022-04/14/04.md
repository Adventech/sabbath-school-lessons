---
title:  Ha Khmat Ka Jingdon Jong U Blei
date:  27/12/2022
---

Ka Baibl ka ong ba U Blei U “shong ha ka jingshai ka bym lah ban kot” (1 Timothi 6:16), bad ba “ym don mano mano ba la iohi ia U Blei” (Ioannis 1:18, 1 Ioannis 4:12).  Hato kata ka mut ba ki riewkhuid ha bneng  kin ym iohi ia U Blei U Kpa?  Em ym kumta.  Ka long kaba shai ba ka jingbymlah ban iohi ka thew hi u bynriew hadien ba u la leh pop, namar don shibun ki jingkdew ha ka Baibl ba ki riewkhuid kin iohi shynna ia U ha bneng.

`Pule Mathaios 5:8; 1 Ioannis 3:2,3; bad Jingpynpaw 22:3,4.  Kaei kaba kine ki dkhot ki iathuh ia ngi shaphang ka kabu kaba khraw eh ban iohi ia U Blei?`

U juh u apostol Ioannis uba kren bad “ym don ba la iohi ia U blei” (Ioannis 1:18, 1 Ioannis 4:12 u pynbna ruh ba “Ngin sa iohi ia U kumba u long” (1 Ioannis 3:2,3), bad ban “iohi ia ka khmat jong U” (Jingpynpaw 22:3,4).  Lah ban iakren, la kine ki dkhot ki thew ia U Blei U Kpa ne ia U Khrist.  Hynrei ki jingartatien baroh ki la leit noh ha ka jingshai jong ki ktien U Khrist, “ suk kiba khuid ha ka dohnud; naba kin iohi ia U Blei” (Mathaios 5:8).  Ah katno ka kabu kaba khraw kan long na ka bynta kiba la siewspah ban mane ia U Blei ha ka templ jong U!  hynrei ka kabu kaba khraw tam na ki kabu baroh ka long ban iohi ia ka khmat jong U.

“Ki briew jong U Blei ki long kiba la kyrkhu ban ioh ban iakren markhmat bad U Kpa bad U Khun. ‘mynta ngi iohi tang kumba ha ka iit ba byrngut ha kaba dum byrngut’ 1 Korin 13:12.  Ngi ioh khmih ia ka dur jong U Blei kaba phalang, kum ha ka iit, ha ki kam jong ka mariang bad ha ka jingtrei jong u bad ki briew; hynrei ngin sa iohi ia U markhmat, khlem ka jingdum ne ka pyrda kaba don hapdeng.  Ngin sa ieng ha ka jingdon jong U ban khmih ia ka burom jong ka dur jong U.”  Ellen G. White, The Great Controversy, pp. 676,677.

Peit bha ha ki katto katne ki dkhot ba mynta ka sngi, Ia ka jingiadei hapdeng ka jinglong khuid bad ban iohi ia U Blei.  Kito “kiba khuid ha ka dohnud” kin iohi ia U Blei; uta uban iohi ia U Blei “un pynkhuid ia lade, kum uba khuid janai” (1 Ioannis 3:3).  Kaei kaba kine ki dkhot ki pynpaw ka long ba U Blei u trei kam ha ngi ban iarap ia ngi ban pynkhreh na ka bynta ka bneng.

Watla ha kaba kut la pynbit dor ia ngi ban long ha bneng lyngba ka jingiap jong U Jisu, ngin dang hap ban iaid lyngba ka jingpynkhuid hangne bad mynta hi kaban iarap pynkhreh ia ngi na ka bynta kata ka ing bymjukut jong ngi.  Bad hapdeng jong kata ka jingpynkhuid ka dei ka jingkohnguh ia ka Ktien jong U.

`Pule 1 Petros 1:22.  Kumno kane ka dkhot ka pynpaw ha ngi ia ka jingiadei hapdeng ka jingkohnguh bad ka jingpynkhuid?  Kumno ka jingkohnguh ka pynkhuid ia ngi?  Kumno shisha u Petros u ong, ia ka jingkohnguh jong ngi yn sa pynpaw shynna?`