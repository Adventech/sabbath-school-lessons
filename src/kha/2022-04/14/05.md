---
title:  Ym Don Jingiap Bad Jingjaw Ummat Shuh
date:  28/12/2022
---

Ka jinghikai ba ka mynsiem kam ju iap, kaba jynjar sha ki bymjukut ha kata ka dujok ding kaba meh junom, ka pyrshah eh ia ka jinghikai jong ka Baibl ba ha kata ka bneng kaba thymmai bad ka pyrthei kaba thymmai yn “ym don jingiap ne jingsngewsih ne jingiam shuh” (JIngpynpaw 21:4).  Lada ka jinghikai ba ka dujok ding la long kaba neh junom ka long kaba shisha, te “ka jingiap kaba ar” kan ym lah ban pynduh pyndam ia ka p op bad ia ki ongpop na kane bneng bad ka pyrthei baroh hynrei ka shu pynshitom ia ki ha kata ka ding junom ryngkat ka jingiam bad ka jingsngewsih.  Bad shuh shuh ha kane ka bynta te ia ka bneng hi yn lah ban thaw thymmai pat sha ka jingjanai.  Hynrei iaroh ia u Trai ba ka Baibl ka pyni ia ka dur kaba pher bak ly bak na kaei kaba ki jinghikai pyrthei ki wanrah.

`Pule Isaiah 25:8, Jingpynpaw 7:17, bad Jingpynpaw 21:4.  Ka jingpyntngen aiu bad ka jingkyrmen aiu, kaba kine ki dkhot ki wanrah ha ngi wat la ngi don hapdeng ki jingjynjar bad ki jingtynjuh kiba meh ding jong kane ka pyrthei mynta?`

Ka jingim ka lah ban long kaba eh, kaba ñiew shilliang, kaba runar.  Don ki briew, kiba ngi ieit eh, la shah kynthet noh na ngi ha ka jingiap ba shyrkhei.  Don ki briew kiba wan sha ngi bad kiba tuh jubor noh ia ki jingsngew jong ngi, bad ki la phet noh la kumba ym don ei ei kaba la jia.  Ah katno sngew kthang ban shah shet kylla ha ki lok kiba ngi la shaniah.

Don ruh ki por, da ka dohnuh kaba la pait la pra, ngi sngew ba hato don jingmut shuh ban im.  Hapdeng kita ki jingsngewsih jingkhuslai jong ngi, U Blei barobor u kwah eh ban niad noh ia ki ummat na ki khmat jong ngi.  Hynrei don ki ummat kiba kthang eh jong ngi kin dang iai mih tad haduh kata ka sngi kaba khraw bad kaba don burom kan poi, haba ka jingiap, ka jingsngewsih, bad ka jingiam khadduh kin dam noh (Jingpynpaw 21:1-5).

Ngi lah ban shaniah ba ha ka jingbishar kaba khadduh, U Blei un ai bainong ia baroh uwei pa uwei da ka jingieit bad ka jingbymñiew shilliang khmat.  Ia baroh kiba ieit ba thoin jong ngi kiba la iap ha U Khrist yn pynmih pat ia ki na kiba iap ban long ryngkat lem bad ngi sha ki bymjukut bymjukut.  Kito kibym bit dor na ka bynta ka jingim bymjukut khadduh kin sa duh sa dam noh, khlem da im ha ka jingjynjar la ha bneng ne ha dujok.  Ka jingpyntngen kaba khraw eh jong ngi ka wan na ka jingai bainong kaba dei biang bad janai jong U Blei ia uwei pa uwei.  Haba ka jingiap kan duh kan dam noh, kiba la siewspah kin sa pyrta da ka jingkmen “Ah ka jingiap hangno ka jingjop thiaw ka jong pha? Ah ka jingiap hangno ka sni ka jong pha” (1 Korin 15:54,55).

U Trai u kular ba ha ka bneng kaba thymmai bad ka pyrthei kaba thymmai kiba un sa thaw “Bad kiei kiei kiba mynshuwa yn ym kynmaw lymne kin ym wah ha ka jingmut”  (Isaiah 65:17).  Kane kam mut ba ka bneng kan long ka jaka kaba shah ai dawai pynbiej ne pyniap, hynrei kan long ba ka mynnor kan ym lah ban tuklar ei ei ia ka jingkmen kaban iaineh junom ha bneng.

`Mano bym sngewthuh ia ka jinglong ba sniew ia u briew hangne?  Khamtam ha kito ki por kiba sniew eh, kumno ngin nang ban shaniah watla haduh katno ngi jynjar, ban leh kmen ha ka jingbha bad ka jingjieit jong U Blei?`