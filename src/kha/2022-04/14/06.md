---
title:  Ka Kyrteng Jong U Ha Ki Shyllangmat Jong Ki
date:  29/12/2022
---

`Pule Jingpynpaw 22:3-5.  Kumno ngi lah ban sngewthikna ba ngin ia don lang bad kito kiba ia ka kyrteng jong U Blei la thoh ha ki shyllangmat jong ki?  Lane hato ngi sngew skhem ha kata?`

Hadien ka jingialeh pyrshah jong u Lucifer bad ka jinghap noh jong u Adam bad ka Im, U Blei un jin da la pyniap syndon ia kito ki ar ngut ki nongpop.  Hynrei kum ka jingpynpaw ia ka jingieit bah jong U ia ki jingthaw, U Blei u seng da ka jingthmu jong ka jingisynei ban pynim ia baroh kito kiba la pdiang ia kaei kaba u la tyrwa.  Kata ka mut ka jingthmu jong ka jingpynim ia u bynriew, kaba la don lypa ruh shuwa ban seng nongrim ia ka pyrthei (Ephesos 1:3,4; 2 Timothi 1:9; Titus 1:2; Jingpynpaw 13:8), la ai nyngkong eh ia ka ha u briew ha kper Eden, tang mar shu leh pop u briew.  Dei nangta la iai pynpaw ia ka ha ka syrngiew jong ki jingleh niam ha ka jaka kyntang jong ki jait briew Hebru (Eksodos 25).  Nangta la ai ruh ia ka jingbatai kaba shai kdar ha ka jingim, ka jingiap bad ka jingmihpat jong U Jisu (Rom 5).

Ha ka pdeng duh jong ka jingthmu jong ka jingpynim don ka jingkular jong ka jingim kaba bymjukut, ia kaba la pynshong nongrim ha ki jingleh jong u Jisu, ia kito baroh kiba la pdiang, da ka jingngeit, ia ka lad bakhraw eh jong ka jingim kaba la ai halor ka diengphna.  Shuwa ka diengphna, hadien ka diengphna – ka jingpynim ka ju long beit tang da  ka jingngeit bad kam dei da ki kam, hynrei ki kam ki dei pat ki jingpynpaw ia ka jingieit sha ka jingpynim.

`U Paul u thoh shaphang u Abraham, uba la don slem mynshuwa ka jingwan long briew U Khrist, kum ka nuksa jong ka jingpynim da ka jingngeit; “Namar lada la pynksan ia U Abraham na ki jingleh, u don daw ia kaban sngew sarong; hynrei ym ha khmat U Blei.  Namar kumno kata ka jingthoh ka ong? U Abraham te u la ngeit ha U Blei bad ia kata la ñiew ka hok ha u”  (Rom 4:2,3).  Kumno kine ki dkhot ki iarap ia ngi ban sngewthuh kaei ka  jingpynim da ka jingngeit ka long?`

Kumta ngi lah ban don ia ka jingsngewskhem jong ka jingpynim lada ngi la pdiang ia U Jisu, bad la aiti lut ha U, bad ngi dawa ia ki jingkular jong U, kiba kynthup ia ka jingim kaba mynta ha U, lada ngi la nang shisha ban ngeit tylli lut ha U bad ha ki jingleh jong u bad ym dei da kumwei pat.  U Abraham u la ngeit, bad la ñiew ka hok ha u; kane ka trei kumjuh ha ngi.

Kumta kane ka long ka jingmut ban don ia ka kyrteng jong U ha ki shyllangmat jong ngi.  Lada la thoh kyrteng mynta ha  phi, te wat phai dien noh na U, te yn sa thoh ruh hangtei ha ka bneng kaba thymmai bad ka pyrthei kaba thymmai ruh.