---
title:  'Da: Paulson Phawa'
date:  30/12/2022
---

U Jisu U Ieit, U Wad Bad U Ialam Ia Nga- Bynta 2

Ngi la ia kren katto katne por.  Ki la iathuh ia nga ba kim lah ban pynsngewthuh lut shaphang kane.  Ki la ong ia nga “Paul, ia ngin ia leit bad ngi sha i pastor Amri bad i pastor in pynshai ia phi halor kane khnang ba phin sngewthuh.”  Ki la kylli ia nga la nga ngeit ne em ha kaei kaba ka Ktien U Blei ka kren.  Nga la jubab “nga ngeit”  Ki la ong ia nga “ia ngin ia leit noh mynta.”  Nga la iathuh ia ki “mynta te ngam lah ban leit namar nga dang jakhlia bad nga dang sma syep.”  Nga la iathuh ia ki ba kin wan lashai.  Kumta ngi la ia khlad noh bad ia leit phai sha la ki ing ki sem.

Lashai ki la wan ha ing jong nga.  Shuwa ba kin wan nga dang pule baibl.  Ki la khot ia nga da ka kyrteng “Paul,” nga la jubab “Oi.”  Nga la mih shisyndon bad ngi la ia leit lang.  Ki la ong ia nga “wat lehrain bad sheptieng.  Kaei kaba phi don ban ong te shu kylli beit.”  Ha ka jingshisha nga lehrain, hynrei nga sngew ba don mano re mano ba khynniat ia nga na dien bad nga la leit beit.

Ynda ngi la poi ha ing i pastor.  I la  kylli ia nga “balei ba phi kwah ban tip ia ka ktien jong U Blei.”  Nga la ong “kumba u Amos u ong (Amos 8:11,12) ‘kin wan ki por jong ka jingkyrduh ia ka ktien jong u Blei.’  Te nga kwah ban tip ia ka katba nga dang ioh lad.”   Hangta hi ngi la sdang ban ia pule ia ka ktien U Blei.  Na kawei ka sngi sha kawei pat ngi la ia pule Baibl.  Ynda la poi ha ka subjek shaphang ka Sabbaton, kumba ka jingsngewthuh barim jong nga ka long, ba ka Sunday ka dei kata ka sngi kaba hynniew ne ka sabbaton.  Ynda i pastor i la iathuh ia nga ba ka Sabbaton kaba shisha ka dei ka sngi saitjain.  Te nga la lyngngoh eh.  Nga khlem kylli ei ei ia i namar ba ngam nang ei ei, nga la shu sah tang ha ka lyngngoh.

Ynda poi ki subjek kiba pher ba pher kum ka jingmane bleithaw bad ka jingpynbaptist, bad la hikai ruh shaphang u Daniel bad Jingpynpaw, nga la sngewthuh bha.  Ha kawei ka sngi Sunday nga la leit sha u pastor ki Presbyterian bad nga la kylli shaphang ka subjek sngi Sabbaton bad jingpynbaptist.  Ha ka jingshisha nga leh rain eh ban leit, hynrei kumba don ba kynniat ia nga nadien, te nga la leit la ka leit.  Ka jingleh rain ka la jah noh na nga.  U pastor u la iathuh ba ka sabbaton ka dei ka sngi kaba hynniew bad kata ka sngi kaba hynniew ka dei hi ka sngi satturday.  U la jubab pat da kaba ong ba u Jisu u la mihpat na kiba iap ha ka sngi nyngkong jong ka taiew, u la jop ia ki pop bad ia u soitan.  Ngi kum ka balang ngi buh ia kane ka sngi kum ka sngi jong ka jingpyndonburom ia U Jisu.  Kumjuh ruh ka dei ka por jong ka jingmane kam dei ka sabbaton sngi saitjain, namar u jisu u la jop.  Nga shu kylli tang ban wad jingmut na u hynrei ngam don ei ei ban ia kylliang ktien.  Te nga la kylli noh shaphang ka jingpynbaptist.  Nga la ong nga kwah ban kylli ia phi sa ia kawei.  Hato ka jingpynbaptist ka long ne em katkum kaba Baibl, ba lah ban pynbaptist ia u briew tad ynda u la sngewthuh lane haba ngi dang rit ruh?.  U pastor u la jubab ba ka jingpynbaptist ka long tang ka dak kaba paw shabar ba kiwei ki la iohi ba phi la dei ki jong U Jisu.

Kampher ei ei lada pynbaptist da kumno kumno ruh.  U la batai ia nga ia u riewdakait uba la shah sahnarphna uba la pdiang ia U Jisu khlem shah pynbaptist.  U la ong mynta men long lem bad nga ha paradais.  U la iathuh ba ka jingpynbaptist ka dei tang ka dak ka jingpynkyntang.  Nga la ong ka ktien pynbaptist ka wan na ka ktien Krik Baptizo kaba mut ban pynngam lut.  Hangta u la sngewthuh ba nga la don ia ka jingiakren bad ki seventh day.  Phi la shah hikai ha ki advent mo?  Te nga la iathuh Hoid pastor.  U la ong ruh ba ki seventh day ki pynbaptist haba ki khynnah ki la don 12 ne 13 snem, ngi pat ngi pynbaptist ia ki khyllung.  U la ong lada don u briew uba pang shitom eh bad u kwah ban shim ia ka jingpynbaptist hynrei um lah ban leit sha ka jingpynbaptist, phin leh kumno phin rah ia u ne phin pynbaptist.  Ia uba kum une u briew te ngi hap ban shu synreit.  Kaba kongsan ka dei ban pynbaptist ha ka kyrteng U Kpa U Khun U Mynsiem Bakhuid.  U la ong ba wat ka baibl kam don jingthoh ban pynbaptist ha ka um.  Kum ka nuksa ha ri shyiap ha bym don um, te kumno ngin pynbaptist ia kita ki briew?

Nga te ngam lah ong ei ei namar nga shukwah tang ban tip.  Te ka jingiakren ka la kut noh.  U la ai ia nga ia kawei ka kot kaba kren tang shaphang ka sabbaton ba ka long tang ka sngi jong ki Jiw.  Kaba khim bha, kaba don shibun kiei kiei kiba pynkyllain.

Te nga la wan pat sha i pastor Amri ban kylli shaphang kane namar nga la sngew kulmar.  Nga la kylli ia i ba kaei kaba la thoh ha kane ka kot bad ka jinghikai i pastor Amri ka iapher shibun.  Ynda ngi la iapule lang, i pastor i la pynshai ia nga bad nga la sngewthuh shai la kat ka sngi.  La don shibun ki dkhot kum ki sha ki Kolosai kiba ngam lah ban sngewthuh.

Nga khlem hun tang ha ka jingleit sha i pastor Presbyterian, hynrei nga la leit ruh sha i phadar.  Nga la kylli balei ba ngim sumar ia ka sabbaton ha ka sngi saitjain.  U phadar u la ong ba ka testament kaba rim kam don jingthoh shaphang ka sngi kaba hynniew hynrei ka don tad haduh ba u Jisu u la wan sha ka pyrthei.  Nga la sngew lyngngoh, nga la mut ban kylli jingkylli hynrei ki briew kiba don hangta kiba long ki nongialam niam katholik kim shah ia nga ban kren.  Te nga la kylli pat shaphang ka jingpynbaptist.  I la jubab ia nga ba ka jingpynbaptist kam dei ia ki khynnah ne rangbah bad i la kren kumba la kren u pastor Presbyterian.  Nga la mut ban iakren hynrei u la kyrkieh eh ban leit jingleit, bad ki parabangeit kim kwah ia nga ban pynwit ia u phadar.  Nga la hun hi noh.  La shu kut noh tang hangta namar ba ngam ioh lad ban iakren.

Nga khlem hun ei ei haduh hangta, hynrei nga la phone ia i pastor Bantei.  Nga la ong ia i ba ka sngi Sunday ka dei ka sngi nyngkong ka taiew te balei ba ngim rakhe ia ka sngi saitjain namar ka long ka sngi Sabbaton kaba shisha.  I Pastor Bantei i la ong “nga khlem ong ba tang ki briew kiba mane blei ha ka sngi sabbaton ki ban iohi leit bneng bad kiba mane ha ka sngi Sunday kin leit sha dujok.  Hynrei lada ngi mane ia u Blei ha ka jingshisha bad ngim tuh ngim pyniap la ngi mane ha ka sngi sabbatoh ne Sunday ruh ngin ioh jingpynim”  U Paul u la ong ba phi ia rakhe ia ki sngi, hynrei ngi dei ban mane ia u Jisu.  Kaba mut ba kano kano ka sngi kaba phi mane hok ia u ka long kaba shisha.

Nga la phone ruh ia kiwei pat ki pastor, hynrei ngam ioh jinghun namar ki iakren ia ka juh ka rukom kren.  Nga la peit ia ka chanel ha Youtube channel jong ka Reality syiem, ka kren ba lada ngi rakhe ia ki hukum, ngi la rem lypa namar ba ngim lah ban leh lut.

Baroh kiei kiei ki jingiakren kim pynhun ei ei ruh em ia nga namar ka jingiapule jong nga bad i pastor Amri ka la shai kat ka sngi, kam don jingkyllain hynrei kaba suk eh ban sngewthuh.  Nga la sngewthuh ba kane ka long ka jingshisha namar da lade hi ruh nga la pule.  Ka Baibl kam ia mynjur ei ei bad ka jingleh jong ka pyrthei.

Ha kawei ka sngi katba nga wan na ing i Pastor Amri, nga la kynmaw ia ka jingphohsniew shaphang ka phone bad ki shamoit kiba ngam tip nangno ki wan kiba la shah bret sha riat ha U Jisu, nga pynkutnia ba kane ka jingphohsniew ka long ka jingieit jong U Jisu ia nga ba u ialeh namar jong nga, u iasaid namar jong nga bad u iada ia nga na ka jingiap ha kane ka jingim bad ha kata ka jingiap kaba bymjukut.  Nga sngewthuh ruh ba U Jisu u kwah ban pynim ia nga da lade hi da kaba u la wan ban ai mynsiem bad jingkmen ia nga bad ban ieng pyrshah ia u soitan namar jong nga.

Ngi la ia pule Baibl haduh duna lai bnai ei ei bad i Pastor Amri, hadien kata nga la shim ia ka rai ban pdiang ia U Jisu bad ia ka Jingngeit jong U kaba long ka balang Seventh Day Adventist

Shuwa ba ngan rung sha ka balang, i mei jong nga i kylli ia nga balei ba nga kwah leit long long  seventh day.  Im lah shuh ban ban shoh ne bom ia nga namar nga la rangbah, hynrei i la shu iam.  I la ong ba lashai ka sngi ngan leit sha i Pastor Amri ban khang ia i.  Te nga la ong wat leh ia kata namar dei ma nga hi u ba wad bad uba la ngeit bad uba la pdiang.  Lada phi kwah ban shoh ia nga to shoh.   Hynrei ia kaei kaba nga la jied ngan iaid shakhmat.  I mei i la ong “ko khun phi la pynlehrain ia nga”  Nga la jubab ia i ba kaei kaba ka Ktien U Blei ka hikai ia kata ngan leh namar nga hap ban leh ia ka mon jong U Blei.  Ynda nga la dep kren, i mei i la phet noh sha ka kamra thiah jong i ha ka jingsngewsih bad jingiam.  Ngam lah ban iarap ia i hynrei nga la shu duwai na ka bynta jong i.  Ha ki ktien U Jisu kiba u la kren ba ka dor ka jinglong synran ka long ban aiti lut ha u, nga la rai kut ba ngan bud ia U Jisu.  Nga la shah pynbaptist ha 8 tarik u August u snem 2019 ha i pastor L.L. Wahlang ha ingmane Mowkaiaw.

Nga sngewkmen eh ba nga la don ha ka balang kaba shisha ka jong U Jisu Khrist.  Nga kyrpad ia phi ki parabangeit baroh ba phin duwai lem ia nga bad ia ka ing jong nga baroh kawei.