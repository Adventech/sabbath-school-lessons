---
title:  Ha Ka Templ Jong U Blei
date:  26/12/2022
---

Don ki briew kiba kren shaphang ka bneng ba ka long ka jaka shong jong U Blei.  Hynrei ka kitab Jingpynpaw ka kdew sha ka jaka kyntang/ne ka templ hapoh jong ka Jerusalem kaba thymmai, ha kaba ka khet jong U Blei bad ka duriaw iit ka don (Jingpynpaw 4:2-6; Jingpynpaw 7:9-15, Jingpynpaw 15:5-8).  Hangta u paitbah byllien jong ki riewkhuid na ki hima baroh, ki jait ki kynja baroh, ki bynriew baroh bad ki thylliej baroh kin mane dem ban iaroh ia U Blei junom (Jingpynpaw 7:9-17).

`Ia Nujor Jingpynpaw 7:9-15 bad Jingpynpaw 21:3,22.  Kumno ngin pyniadei lang ia ka jingbatai shaphang u paitbah byllien jong kiba la siewspah kiba shakri ia U Blei “sngi la bad miet ha ka templ jong U” (Jingpynpapw 7:15) bad Ka jingkren kaba u Ioannis u “ um shym la iohi templ ei ei ha ka Jerusalem kaba thymmai (Jingpynpaw 21:22)`

Ka ka jaka kyntang ne/templ kaba ha bneng ka la long ka jaka ha kaba ki jingthaw ka bneng baroh ki mane ia U Blei.  Hynrei ha ka jingwanmih jong ka pop, kata ka jaka kyntang ka kylla long ka jaka na kaba ia ka jingpynim la tyrwa ha u bynriew.  “haba kane ka jingeh jong ka pop kan kut noh, ia kata ka jaka kyntang ha bneng yn sa pynphai pat sha shisien sha ka jingling ba janai bad ka jingtrei kam ba pura jong ka.  Ha ka JIngpynpaw 21:22, u Ioannis nongithuhpaw iathuh ba u khlem iohi shuh ia ka templ ha kata ka nongbah, namar ba U Khunlangbrot bad U Blei ba donbor tam u long kata ka templ.  Hato kata ka mut ba yn ym don ing jong U Trai shuh ha kaba ki jingthaw baroh ki lah ban wan bad ban don ia ka jingiasyllok lem bad U?  em shisha kam long kumta!.  U Richard M. Davidson, “The Sanctuary: ‘To Behold the Beauty of the Lord,’ ” in Artur Stele, ed., The Word: Searching, Living, Teaching, vol. 1 (Silver Spring, MD: Biblical Research Institute, 2015), p. 31.

Ka Kitab Jingpynpaw ka ai ia ka jingbatai kaba kyrpang shaphang Uta ia Uba la Mane bad ia kita kiba mane ruh ia U.  kane ka jingmane ha bneng ka pynlong pdeng ia U Blei bad ia U Khun Langbrot (Jingpynpaw 5:13;7:10).  Kumba barobor, bad kumba ka dei ban long, U Khrist u long u pdeng jong ka jingmane.

Ki nongmane ki long “kita kein kiba wan na kata ka jingjynjar bakhraw bad ki la sait ia kita ki jainkup jong ki bad ki la pynkhuid lieh ia ki ha ka snam jong uta U Khun Langbrot” (Jingpynpaw 7:14).  Ki long ki sakhi kiba im jong ka jingsiewspah bad ka bor jong ka jingthawthymmai.  Ki rwai jingrwai iaroh ia U Blei namar U Long Ba U Long bad ia kaei kaba u la leh na ka bynta jong ki.

`Jingpynpaw 21:3 ka ong: “Ha khmih ka tabernakl u Blei ryngkat bad ki briew, bad un shong lem bad ki, te ma ki kin ialong ki paidlang jong u, bad U Blei hi un long lem bad ki, bad un long U Blei jong ki”   Kane ka dkhot ka phalang ia kiwei pat kiba bun ki dkhot (Jeremaiah 32:38, Esekiel 37:27, Sekharaiah 8:8, Hebru 8:10).  Kaei ka jingmut ia ngi mynta ba haduh mynta ngi dang don ha ka pyrthei, ba U Blei un long U Blei jong ngi, bad ngin long ki paidlang jong U?  kumno ngin im ia kane ka jingshisha mynta?`