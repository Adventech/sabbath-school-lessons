---
title:  U La Iap Na Ka Bynta Jongngi
date:  02/11/2022
---

`Pule Ioannis 3:14-18 bad Ki Rom 6:23.  Ki jinghikai aiu ba ngi ioh, kaei ba ka jingiap jong U Khrist ka la leh na ka bynta jong ngi?`

Haba U Jisu u la poi sha ka wah Jordan ba yn pynbaptis ia U, u Ioannis Nongpynbaptis u la pyrta, “Hakhmih U Khun Langbrot U Blei Uba la kit noh ia ki pop ka jong ka Pyrthei” (Ioannis 1:29).  Kane ka jingkren ka pynithuh ia U Khrist kum uta u langbrot uba thew pharshi shisha ia ki langknia baroh kiba la leh ha ka testamen kaba rim.

Hynrei ka jingkñia ia ki mrad kam lah ban pynkhuid ia ki pop da ki hi (Hebru 10:4).  Ki ai tang ia kata ka jingmap pop kaba don kyndon kaba shong nongrim tang ha kata ka jingkñia jong ka jingsiewspah jong U Khrist hi ha ka lawei halor ka diengphna.  “Lada ngi phla ia ki pop jong ngi, U long uba iaineh bad uba hok ban map noh ia kita ki pop jong ngi bad ban pynkhuid ia ngi na kabym hok baroh” (1 Ioannis 1:9).

`Pule Ioannis 3:16,17.  Ka jingkyrmen bakhraw aiu ia kaba ngi lah ban shim na kine ki dkhot, khamtam haba ngi sngewthuh shai ba ngi dei kita kiba la rem na ka bynta ki jingleh bymman jong ngi?`

Pyrkhat shaphang kaei ka jingmut jong kine baroh, Uta uba la thaw ia ka bneng bad ka pyrthei baroh (Ioannis 1:1-3), u tyrwa ia lade na ka bynta jong ngi iwei pa iwei kum ka jingkñia na ka bynta ki pop jong ngi baroh khnang ba ngim shah pynrem shuh na ki pop kiba la pynrem shisha ia ngi.  Kane ka long ka jingkular kaba khraw eh jong ka gospel.

U Jisu Khrist u la pynbna ba “Naba U Blei u la ieit katta katta ia ka pyrthei katba u la aiti noh ia la U Khun ba la kha marwei”  ban iap na ka bynta jong ngi (Ioannis 3:16).  Hynrei ngim dei ban klet ba U Khrist u la tyrwa hi da lade na ka bynta jong ngi (Hebru 9:14).  U Martin Luther u kdew sha ka diengphna kum “ ka duwan ha kaba U (Khrist) la shah bam ha ka ding jong kata ka jingieit kaba khraw tam eh kaba la bam ia ka dohnud jong U, u la aiti ia ka jingkñia kaba khuid bad kaba im jong ka Met bad ka snam jong U sha u Kpa da ka jingiasaid kaba jur eh, ka jingiam kaba jam, bad ki ummat kiba thrang eh (Hebru 5:7).” Luther’s Works, vol. 13 (St. Louis, MO: Concordia Publishing House, 1956), p. 319.  U Khrist U la iap shisien na ka bynta baroh (Hebru 10:10), bad na ka bynta ki arta baroh (Hebru 10:12), kum ka  jingkñia kaba dapbiang bad pura kaba ka bor jong ka, kam ju duh lano lano ruh.

Dang don shuh shuh: “Lada tang iwei i mynsiem iba pdiang ia ka gospel jong ka Jingaiei Jong U, U Khrist shisha un pynim ia ita bad un aiti ia ka jingim ban jied sha ka jingpynpoh ka jingiap jong ka jinglehrain.”  Ellen G. White, The Ministry of Healing, p. 135.

Pule Shuh Shuh

`Ioannis 3:16, bujli noh ia ki ktien “ka pyrthei” da ka kyrteng jong phi la phi dei uei uei ruh.  Kumno phin nang, ba man ka  khyllipmat, khamtam haba shah pynshoi ban lehpop, ban pynlong ia kane ka jingkular kum ka jong phi shimet?`