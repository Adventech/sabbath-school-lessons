---
title:  “ La Pyndep”
date:  01/11/2022
---

`Pule Ioannis  19:1–30.  Ka khubor ba donkam aiu na ka bynta jong ngi ha kine ki jinkren jong U Jisu, “La Pyndep”?`

Khadduh eh, ka por kaba shyrkhei eh na ka bynta U Khrist ban pynim ia u bynriew ka la poi.  Da ka jingkordit kaba jylliew eh, u la ialeh pyrshah ia ka bor jong ka jingdum.  Suki suki u la leit sha ka kper Getsamane, bad lyngba ki jingshitom kiba um dei ban mad, haduh ba u la kiew ia u lum Kalbari.  Ki angel bymman ki la pyrshang ban jop ia u.  Katba U Jisu u dang shah sdien ha ka diengphna, ki rangbah lyngdoh, ki nongthoh bad ki rangbah ki la ia kren bein ia u, da kaba ong “u la pynim ia kiwei; um lah ban  pynim ia lade.  Lada u dei u syiem jong ki Israel, ai ba un hiar mynta na ka diengphna, bad ngin sa ngeit ia U”  (Mathaios 27:42)

Hato U Khrist u lah ne em ban hiar noh na ka diengphna bad un pynim ia lade?  Hooid shisha u lah, hynrei um mon ban leh kumta.  Ka jingieit kaba bymjukut jong u na ka bynta u bynriew, kaba kynthup ia kito ki nongkrenbein ia u, ka khlem la shah ia u ba un kynran dien.  Hynrei shisha, ki nongkrenbein ki long kita kiba u la kwah ban pynim; bad um lah ban hiar noh na ka diengphna ba un pynim ia lade, namar ki prek kim long ka daw jong ka jingeh, hynrei ka mon jong u ban pynim ia u bynriew ka long ka daw bah.” Alfred Plummer, An Exegetical Commentary on the Gospel According to S. Matthew (London: Elliot Stock, 1910), p. 397.

Hangne, ha ka jingjynjar jong U Khrist, U Jisu u la jop ia ka hima jong u Soitan, wat la ka dei ba u Soitan hi uba la sdang ia kine ki jingjia kiba ialam ia U Khrist sha ka diengphna, kaba kynthup ruh ia ka jingshetkylla jong u Judas (Ioannis 6:70; Ioannis 13:2,27).  “ka jia ba u nongthoh u khlem pyrshang ban batai lut,  ka jingiap jong U Jisu ka long ia baroh ar, ka jingtrei jong u Soitan bad ka jingtrei jong U Jisu ha kaban jop thiaw ia u Soitan.” George E. Ladd, A Theology of the New Testament, rev. ed. (Cambridge, UK: Lutterworth Press, 1994), p. 192.

Da kaba pyrta jam na ka diengphna “La pyndep” (Ioannis 19:30), U Khrist u khlem mut ba tang ka jingkordit jong u ka la kut, hynrei khamtam ba u la jop ia ka thma jong ka bneng hi baroh kawei ha ka jingialeh jong u pyrshah ia u Soitan bad ki angel bymman jong u.  “Ka bneng baroh kawei ka risa jam ha ka jingjop jong u Nongpynim.  Ia u soitan la jop thiaw, ba la tip shai ba ka hima jong u ka la duh bad shahrem” Ellen G. White, The Desire of Ages, p. 758.

Ka long kaba eh ban sngewthuh ia ka jingiapher hangne; ha ka jingshah pynpoh kaba khraw jong U Khun jong U Blei, u la jop na ka bynta jong ngi bad na ka bynta ka bneng hi baroh kawei, da ka jingjop kaba khraw tam bad kaba jai jai tam eh.

`Pyrkhat shaphang ba haduh katno sniew eh long ka pop kaba ialam shaduh ka jingiap jong U Khrist ban pynkhuid ia ka.  Kaei kaba kane ka jingshisha ka hikai ia ngi ba haduh katno long lehnohei ki kam jingtrei jong ngi ban ioh bainong ha khmat U Blei?  Nalor baroh, kaei kaba ngi lah ban leh khnang ban pynlang shuh shuh ha kaei kaba U Khrist u la leh na ka bynta jong ngi?  Wallam ia ka jubab jong phi sha ka klass ha ka sngi Sabbaton.`