---
title:  Ka Gospel “Ba Bymjukut”
date:  10/04/2023
---

Peit thuh Jingpynpaw 14:6, ka jingsdang jong ki khubor jong ki lai angel, ka sdang bad: ka “bymjukut” lane ka gospel “babymjukut”. Lada ngim sngewthuh ïa ka jingmaïan jong ka Gospel, ngin duh noh ïa baroh ki mat bakongsan jong ki khubor ki lai angel. Ngin ym lah ban kot pura sha ka jingsngewthuh ha kaba ïadei bad ka khubor jong ka jingbishar U Blei lane ka jingkyllon ka Babylon lane ka dak jong u mrad khlaw lada ngi rem ha kaba sngewthuh ïa ka Gospel.

`Pule 1 Korinth 15:1-4; Rom 3:24-26; bad Rom 5:6-8. Kumno “ka Gospel babymjukut” ka kdew ha kine ki dkhot? Kaei ka jingkyrmen bakhraw kaba pyni hangne na ka bynta jong ngi?`

Ka Gospel ka long ka khubor babha ka bymlah ban batai jong ka jingïap U Khrist namar ki pop jong ngi, ka jingmihpat ba don burom jong U,  ka jingieit bad ka jingpyrkhat kaba ïai paw shynna na ka bynta jong ngi. Da ka jingngeit ha ka jingpynmih snam jong U bad ka bor jong ka jingmihpat jong U, ïa ngi la pyllait luid na ka bainong jong ka pop bad ka bor jong ka. U Khrist U la pynsuhthied ha ki jingmut jingpyrkhat u apostol Paul bad kata ka la long ka pdeng jong ka jinghikai bad ka jingïalap jong u. U Khrist Uba la shahïap U la siewspah ïa u na ka jingpynrem bad na ka jingsngewsih jong u ia ka mynnor. U Khrist Uba la mihpat U la ai ha u ka bor na ka bynta ka mynta, bad ka jingwan phai pat U Khrist ka ai ha u ia ka jingkyrmen na ka bynta ka por ka ban sa wan.

Peit thuh saw tylli ki mat ha ka shithi u Paul sha ki nong Rom.

1.	Ïa ngi la pynksan ei da ka jingaiei.
2.	Ka jingaiei ka pynpaw ïa ka jing long ba hok U Blei.
3.	Ka jingaiei ka pynksan ïa kito kiba pdiang ïa U Jisu da ka jingngeit.
4.	Ïa ka jingieit U Blei la pynpaw ha ngi katba ngi dang long kiba pop.

Ka jingaiei U Khrist kaba ngim dei ban ïoh, ban khmih lynti, bad ban siew da ka dor.  U Jisu U la ïap ïa ka jingïap kaba pisa bad kaba shitom sat kaba u nongpop uba la rem u dei ban ïap. U la mad pura ïa ka jingbitar ka jong U Kpa, ne ka jingbishar pyrshah ïa ka pop. U la shah kyntait khnang ba ïa ngi yn pdiang. U la ïap ka jingïap kaba dei ka jong ngi, khnang ba ngin lah ban im ka jingim kaba long ka jong U.

Sngapthuh bha, haba, ka jingpynim ka dei ban long tang da ka jingngeit bad khlem ki jingleh jong ka hukum? Kaei kaba ngi lah ban pynlang shuh shuh? Kiei ki kam jong ngi, wat la ki long kiba bha tam eh ruh, Ki kam kiba dap da U Mynsiem Bakhuid, ka pynlang halor kaei kaba U Khrist U la leh na ka bynta jong ngi?

Bad kane ka jingthmu, ka jingthmu jong ka jingpynim, ka la don lypa wat hashuwa kaba sdang jong ka por. (2 Tim 1:9; Titus 1:2; Eph 1:4), kaba ïarap ban batai balei la khot ka Gospel “ba bymjukut”. Ha shuwa ba ïaka pyrthei la thaw, U Blei U la tip kaei kaban sa jia, bad kumta u la don ka seng pyrkhat na ka bynta ka jingpynim ban ïaleh ïa ki jingeh haba ki wan.