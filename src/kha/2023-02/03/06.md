---
title:  Ka Jingïaid Ka Kam
date:  13/04/2023
---

Da kaba sngewthuh shai ha kaba pule bniah ïaka Baibl, ki Adventist kiba nyngkong ki san ha ka jingshemphang ïa ka jingmut kine ki khubor. Ki sngewthuh ba U Blei U don ka khubor kaba U la dep pynbiang lypa na ka bynta kane ka pateng bynriew –ka khubor kaba kyrkieh bad ka bakhatduh ïa kaba dei ban pynbna sha baroh ka pyrthei - ki jaid-ki kynja, ki thylliej, bad ki briew, khnang ba kin ïoh ban pynkhreh ïa ka pyrthei namar ka jingwan U Khrist. Ka khubor jong ki lai angel kaba la pynkhih ïa ka kam jong ka jingthmu ki Adventist naduh basdang jong ki por.

Ha u snem 1874, ka General Conference ka la phai ïa ki missionary kiba nyngkong sha ka ri Europe. Ka Ellen G White ka la khot  ïa u John Andrew “U briew uba kham lah ha ka kyrdan” U Andrew u kren ïa ki hynniew tylli ki jait ktien, u lah ruh ban ong lyndet ïaka Testament Bathymmai, bad tip shibun shaphang ka Testament Barim ruh. U long u briew uba stad bad shemphang bha, u nongïalap uba tbit bha, bad u stad Baibl.

Balei ban phah ïa kum uta u briew sha ka jaka kaba don tang khyndiat ki parabangeit?  Balei hap ban phah “ïa u briew uba tbit tam” sha ka lyngkha mission ka bym pat shym ju la tip ne ithuh? Bad balei u ruh u kloi ban leit? Ka lok jong u ka la ïap dang khyndiat snem mynshuwa. Balei u sngewbha ban ïehnoh ïa la ka jong ka ïing ka sem bad ïa ki paralok jong u shadien kiba ha America ban leit ryngkat ba ki arngut ki khun jong u sha ka ri kaba kim pat ju tip, ban ïaid lyngba shibun ki jingeh jingïaleh namar U Khrist?

Ka don tang kawei ka daw. U ngeit ba U Jisu Un sa wan shen, bad kata ka khubor bakhatduh jong ka jingshisha kaba dei ban leit sha baroh sawdong ka pyrthei.

Lyngba ki rta jong ngi, ka jingshai bad ka jingshisha ka la leit bad rung shaduh jong ka bakut ka pyrthei ban pynbna ïa ka khubor bakhatduh U Blei. Ki dei ki nonghikai, ki trei ha ki lain ai dawai, ki pastor, ki nongrep, kiba shna jingshna, ki misteri dieng, bad ki nongkhaïi ba bunjait. Don napdeng jong ki kiba dei ki nongtrei ha ki balang, hynrei kiba bun kim dei. Ki dei tang ki dkhot balang kiba ngeit ba U Jisu Un sa wan shen.

`Pule Jingpynpaw 14:6, Ki Kam 1:8, bad Mathaios 24:14. Kaei ka jingïadei kaba phi lah ban ïohi ha kine ki dkhot?`

Ka jingïalap ïaka gospel babymjukut ka la kot sha baroh ki bynta jong ka pyrthei. Ka la sam lyngba ïabaroh ki kyndong kynshrot. Ka la poi sha ki briew bad ki kolshor jong ki jait ktien bapher bapher. Ha kaba kut, kan pyndap ïa ka pyrthei baroh kawei. Katno ka long kaba sngewtynnad ban tip ba ka khubor jong ngi ka la kot haduh katta katta, ka la kynjoh palat 210 na ka 235 tylli ki ri jong ka pyrthei kiba la ithuh da ka United Nation.

`Kaei ka kam kaba phi lah ban leh, bad kumno phin trei kham bha ha kaba ïarap ban pynphriang ïa ka khubor jong ki lai angel sha baroh ki “jaitbynriew, ki jaid ki kynja, ki thylliej, bad sha ki briew baroh”?`