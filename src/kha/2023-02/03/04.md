---
title:  Ka Jingïathuhkhana jong ka Jingaiei
date:  11/04/2023
---

Ki khubor jong ki lai angel  ki dei ki jingïathuhkhana jong ka jingaiei. Ki dei ki jingïathuhkhana bym lah shuh ban thew ia ka jingieit U Nongpynim – ka jingïathuhkhana U Jisu Uba la ieit eh ïa ngi haduh katta katta Uba la mad ïa ka jingshitom batriem jong ka dujok ban ïa kaba iwei ruh in jot noh. Ki long kita ki jingïathuhkhana kibym don jingteh jingkhum, bym lah ban thew, bym lah ban batai, ka bym ïap shuh, ka bym kut shuh, ka jingieit bym lah kheiñ shuh.

Ïa U Blei ym lah ban buh ha ka jinglyngngoh. Um long hapoh ka jingpynkylla da ka jingjied bakynja briew. Kumba ngi la dep ïohi lypa, ka jingthmu jong U ka long ban pyllait ïa ngi na ki jingkhum jong ka pop kam shym la wan hadien ki jingpyrkhat jong U haba ka pop ka la paw ijli hakhmat jong U. Ïa U Blei ym shym la shah riam ha ka drama jong ka pop.

`Pule Jingpynpaw 13:8 bad 1 Petros 1:18-20. Kaei ba kine ki dkhot ki hikai ïa ngi shaphang ka jingthmu jong ka jingpynim?`

Ka ktien “Ka Gospel bymjukut” ha Jingpynpaw 14:6 ka kren shaphang ka por ba la leit, ka por bamynta, bad ka por ba ban sa wan. Haba U Blei U thaw ïa u briew ryngkat ka bor jingjied,  U thrang eh ïa ki ba kin pynlong ïa ka jingjied kaba bha. Shisien haba ki jingthaw jong U ki don ïa ka bor ban jied, ki lah ban pynlong ka jingjied kaba ïaleh pyrshah ïa ka jinglong baieit jong U. Tang kawei ka lad ban lait na kane ka jingshisha hap ban thaw ïa ki kum ki robot kiba shah pynïaid ha ka bor bakynja Blei. Ka jingpyndonkam da kaba leh bor ka long pyrshah ïa ka jinglong jong U Blei. Ka jingieit ka donkam ïa ka jingjied, bad shisien ba la ïoh ïa ka bor jong ka jingjied, ka pynlong ban don ïa ka jingjied kaba bakla. Namar kata ka jingthmu jong ka jingpynim ka la don lypa ha ki jingmut-jingpyrkhat U Blei hashuwa ba ki kmie ki kpa jong ngi kin ïaleh pyrshah ha Eden.

“Ka jingthmu jong ka jingpynim na ka bynta jong ngi kam shym la wan hadien, ka jingthmu ba la don lypa wat hadien ka jinghap noh u Adam. Ka long ka jingpynpaw jong “ka jingmaïan ïa kaba la buhrieh jar jar lyngba ki rta babymjukut.’ Rom 16:25. Kam shym la khylliap ne tap noh ïa ki jinghikai kiba la don lypa naduh rta babymjukut kiba long ki nongrim ka khet U Blei.” Ellen G White, Ka Jingthrang Ki Yrta, p.22

Ka “gospel bymjukut” ka kren ym tang ïa ka por ba la dep bad ka mynta – hynrei ka kren ruh ïa ka por ka ban sa wan ryngkat ka jingkyrmen. Ka kren shaphang ban im sha ki bymjukut bad Uta Uba ka dohnud ka thrang eh ban don bad ngi junom la junom.

`Pule Ephesos 1:4. Pyrkhat ka mut aiu kata, wat shuwa ban “seng nongrim ïa ka pyrthei” ïa phi la ‘jied’ ha U Khrist ban don ka jingpynim ha U. Balei phi donkam ban wad ïa kane ka jingshisha kaba ai jingkyrmen?`