---
title:  Ka Jingiathuhkhanna kaba Jia shisha
date:  23/06/2023
---

### Ka Jinghikai Ia Ki Khun Shynrang Ban Pule Ia Ka Baibl

_Da: Andrew McChesney_

Kaei ka barieh jona ka jinghikai ia u khynnah ba un pynlut por marwei bad U Blei?

U Christian Muller, u Volunteer  uba na Argentina ha ka School Adventist ha Tokmok, Kyrgyzstant, u la pynlyngngoh ia nga da ka jubab katba ngi la iakren ha ing jong u.  Nga la leit shim kot mishoh stories na nongbah naka bynta ka balang.

U Christian u la ong ba u khun uba dang hynriew snem jong u, u Thomas, u la pynwit ia ka jingduwai step jong u ha kata ka sngi

“Kumba juh leh nga la ju phah ap shuwa ia u,”u Christian u la iathuh ia nga, “Hynrei u la rah shajrong ia ka Baibl jong u ha ki kti kiba rit bad u ong, ‘ Pa pa, ngam sngewthuh ia kaei kaba nga pule, phi lah ban iarap ia nga?’ Te kaei pat ngan leh hynrei ban iarap ia u,”

Nga la pynpaw ia ka jingsngewphylla jong nga ba u khynnah rit uba kat une u pule Baibl man la ka step.  Ka jingbymsngew lah ngeit jong nga ka la mih katba u Christian u la nang batai ba u Thomas bad u para uba rit jong u, uba dang don 6 snem u Lukas,  ba ki iapule ia ka Baibl man la ka step.

“Kumno phi hikai ia ki ba kin ia duwai step?” Nga la kylli.

U Christian u la pyrkhat shiphang. “Ha ka jingshisha nga khlem la hikai ia ki ba kumno kin ia duwai step” u la ong.

Kine ki khynnah ki la sdang ban ia don ia ka jingduwai step jong ki naduh ka por ba ki la sdang ban nang iaid.  U Christian bad ka lok jong u ka Romina ki ju ia shong marpyrshah ka miej bam ban ia pule ia ka Baibl na ka bynta ka jingduwai shimet jong ki man la ka step ha ka ing jong ki ha Argentina.  Kine ki khynnah kin ia khie na jingthiah, bad ki kwah ban don lang bad u kpa ka kmie.  Haba ki la ia par shabar ka jingthiah, ki la juh shem ia u kpa bad ka kmie jong ki ha karma shet ja.  U Christian u la iathuh ia ki khun naduh kaba sdang ba ka long kaba donkam eh ia I papa bad I mei mei ba kin pynlut por bad U Blei man la ka step bad ba ki khun kim lah ban pynwit ia ka jingduwai step jong ki.  Lada ki kwah ba kin ia shong lang ha kamra shet ja, ki donkam ban long jar jar bad ba kin ia don la ka jong ka jingiaduwai.  Kine ki khynnah ki la jied ba kin sah lang.  Shisha kim pat lah ban pule, kumta ki la shu plie ban peit ia ki dur kiba don ha ka baibl.  Katba ki nangsan, ki la sdang ban pule ia ki Baibl jong ki.  Hadien ba ki la leit sah noh sha Kyrgyzstan, u kpa bad ka kmie ryngkat kine ki khun ki la ia don ia la ki jong ki jingduwai ba shimet shimet jong ki ha la ki jong ki jong ki kamra.

Kane ka long ka jingbuhrieh kumno ban hikai ia ki khun ba kin ia pynlut por marwei marwei bad U Blei ha ka por step.  “Ngam ju ong wat tang shisien ruh ia ki khun ba ki donkam ban iaduwai step,”  u Christian u la ong.  “ki la shu iohi ia ka kmie bad ia nga ba ngi ia duwai bad ki la ia bud ia ki nuksa jong ngi”