---
title:  Ki Nongjop Ha Ka Kitab Jingpynpaw
date:  20/04/2023
---

“Hangne ka don ka jingïaishah jong kita ki riewkhuid, kita kiba sumar ïa ki hukum U Blei, bad ka jingngeit U Jisu” (Jpw 14:12). Kane ka dei ka jingpynpaw ïa ki briew kiba ïaineh jong U Blei ha ki sngi kiba khatduh. Pynban, tang kawei ka lynti ba uwei pa uwei u lah ban sumar ïa ki hukum U Blei, mynshuwa ne mynta, ka dei lyngba ka jingngeit U Jisu. Peit bha ki dkhot kim shym la ong, “Ka jingngeit ha U Jisu,” watla ka long kaba donkam eh, hynrei kane ka jingkren, “ka jingngeit U Jisu,” ka long kaei kaei kaba kham khraw. Ka dei ka jinglong jong ka jingngeit U Khrist kaba pynlah ba Un jop ïa ki jingpynshoi bashyrkhei jong u Soitan. Ka jingngeit ka dei ka jingai sha uwei pa uwei uba ngeit. Haba ngi pyndonkam ïa ka jingngeit ïa kaba U Mynsiem Bakhuid U la buh ha ki dohnud jong ngi, kata ka jingngeit ka nangsan. Ngi jop ym da ka bor jong ngi, hynrei da ka bor jong U Khrist Uba im kaba trei ha ngi. Ngi jop ym namar ba ngi long ei ei hynrei ba U long lut nadong shadong.

Ngi lah ban jop namar ba U la jop. Ngi lah ban long ki nongjop namar U long U Nongjop. Ngi lah ban jop halor ka jingpynshoi namar U ruh U la jop pyrshah ïa ka jingpynshoi.

`Pule Hebru 4:14-16 bad Hebru 7:25. Kaei ka jingmut ban jop bad ban im ka jingim kaba “Sheptieng ïa U Blei” bad “ai ka burom sha U”?`

U Jisu, U Khun jong U Blei, U la jop ïa ki buit thap  u soitan. U la ïaleh ïa ki jingpynshoi da kaba shaniah ha ki kular jong U Blei, da kaba aiti lut sha ka mon U Kpa, bad shaniah ha ka bor U Kpa. Shaniah ha U, peit sha U, bad ngeit ha U, ngi ruh, ngi lah ban long ki nongjop. U Jisu ha ki liang baroh ka jingim jong ngi, bad ka khubor jong ki lai angel ka dei beit shaphang jong U. Ka khubor jong ka kitab Jingpynpaw ka dei kawei kaba jop, ym kaba ïaleh. Ka kren ïa ki briew kiba jop lyngba ka jingaiei jong U bad da ka bor jong U.

Ka ktien “Nongjop” ha kawei ka bynta lane ha kawei pat la pyndonkam 11 sien ha ka kitab Jingpynpaw. Ha ka jingïohi paw jong ki hynñiew ki balang ka ïengpli ïa ki balang khristan naduh kaspah snem banyngkong haduh kine ki sngi jong ngi. ki don kiba ngeit ha kawei pa kawei ka pateng bynriew ïa kiba u Ioannis u la ong, “ki la jop” Ha kaba kut jong ka por, kito kiba “jop” kin ïoh kynti ïa kiei kiei baroh (Jpw. 21:7). Kane kam dei ka jingpynim da ki jingleh.Ka dei ka jingjop lyngba U Jisu Khrist, ka jingim bad ka jinglong hok bajanai jong U, kaba tang ma ka hi, kaba ai ha ki ka jingkular jong ka jingim babymjukut.  Ka dei ka jingngeit ha ki jingleh. Ka thaw thymmai pat, ka pynkylla  ia ka jingim, ka jingaiei baphylla ha ka jingim jong uba ngeit.

`Hato don kiei kiei ha ka jingim jong phi kiba phi thrang ban jop? Kumno ngin pynkylla ïa ki jingthrang jong ngi sha ki kam ki jingleh?  Kiei ki sienjam ba ngin shim khnang ba ngin lah ban long ki nongjop ha ka Kitab Jingpynpaw”?`