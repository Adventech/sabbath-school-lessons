---
title:  U Paralok Ha Ki Jingjynjar
date:  07/05/2023
---

Hadien ka jingkiew noh jong U sha bneng (Ki Kam 1:9), u Jisu u la leit jngoh ia uwei na ki u apostle uba khatduh tam, u Ioannis, ha ka dewlynnong Patmos, ha kaba ia u Ioannis  la pynrnyngkang par da u Patsha Domitian uba runar jong ka Rome.

`Pule Jingpynpaw 1: 9. Peit ruh Mathaios 13: 21, Ki Kam 14: 22, bad Ioannis 16:33. Kaei ka khubor ba ngi ïoh nangne na ka bynta kito kiba wad ban bud ïa U Jisu ha kane ka pyrthei?`

La pyniakhlad na ka jingkyrshan jong ka longïng, paralok, bad ka kynhun ki Khristan, hynrei ia u Ioannis ym shym la iehnoh marwei ha ki jingjynjar bad jingshitom bad u iashem kum u nongbud jong u Jisu. Ka jingshakri jong jong u kam pat wai. Ka jingsakhi jong u kam pat kut. U angel uba wanjngoh ha ka jingphyrnai ba thaba u la wan ban iakynduh ia u Ioannis ha kata ka dewlynnong kaba kynjah bad u la wanrah ia u ka khubor kaba wan beit beit na ka khet jong u Blei. Ka khubor na u Jisu ka dei ban sawa lyngba ki por jong ki yrta. Ka long ka khubor jong ka jingkyrmen ia kawei pa kawei ka pateng, hynrei khamtam ka khubor ban pynkhreh ia u paidlang u Blei ha ki sngi bakhatduh na ka bynta ka jingwan jong u Jisu. Ka dei ka khubor jingmaham kaba tlem bad  ha kajuh ka por ka khubor bakhatduh jong ka jingpyntngen katba ngi dang pynkhreh ban iashem ia ki jingjynjar jong ki sngi bakut (lane ki jingtynjuh ba phi lah ban iashem mynta).

Lada phi hap ban rung shapoh ka krem ia kaba la ngeit kum kaba shisha ba ia u Ioannis la wan ban iakynduh da u angel ka bneng lem bad ka jingithuhpaw jong ka jingiathuhlypa ka kitab Jingpynpaw, phin shem ia ka jingthoh ba la thoh ha i kynja mawthoh hajan ka jingkhang ka krem kaba kren kyllum ia ka kitab Jingpynpaw baroh kawei: “To sheptieng ia U Blei, bad to ai ka burom ha u; naba la wan ka por ka jingbishar jong u: bad to phin iamane dem ia uta uba la thaw ia ka bneng bad ia ka khyndew, bad ia ka duriaw bad ia ki pukri um” (Jingpynpaw 14:7).

Ka matpdeng jong ka kitab Jingpynpaw ka dei shaphang ka jingmane. Ia ngi la thaw kum ki jingthaw ban mane. Iwei pa iwei na ngi ngi mane ia kaei re kaei lane iano re iano. Ka jingmane kaba shisha, ka jingmane ia u Nongthaw, ka iarap ia ngi ban shem ia ka jingthmu bashisha jong ka jingim. Ka ai ia ngi ia ka dawbah ba ngin im.  Ka ai ia ngi ym tang ka daw ba ngin iap na ka bynta kaei re kaei hynrei kumjuh, kham kongsan eh, ka daw na ka bynta kaei re kaei ba ngin im, bad lada donkam, ban iaishah slem ia ki jingtynjuh. Bad da shisha, katba ki nemsniew bakhatduh kin jia, ngin sa sngewthuh kham bha ba “dei ia ngi ban bsut shapoh ka hima U Blei lyngba shibun ki jynjar” (Ki Kam 14:22).

`Lada ki shakri baiaineh jong u Blei, kum u Ioannis, ki mad ia ki jingshitom bad jingtynjuh, kaei kaba pynlong ia ngi ban pyrkhat, ha lade, ba ngin ym mad ia ki jingjynjar? (Peit 1 Petros 4:12-15)`