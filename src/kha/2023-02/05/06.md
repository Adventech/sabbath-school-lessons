---
title:  U Jisu Uba Dei Hok
date:  27/04/2023
---

Ha Jingpynpaw 5:1-3, sa shisien ngi ïohi ïa ka khet.  Ïa ka kitab baroh arliang la pynpaw da ki jingthoh. La pyndait laha da ka mohor bakynja-blei, bad ym don uwei ruh ha bneng lane ha khyndew uba lah ban plie ïa kata ka kitab. Ki jingthaw ka bneng ki khynñiuh. Ka kam kaba shongkun –shongkhia. Ym don u angel uba lah ban ïengpli na ka bynta ki briew ha ka jingbishar bakhatduh jong U Blei ïa ka pyrthei. U Ioannis u la ïam namar ym don uba lah ban plie ïa kata ka kitab. Te nangta uwei na kita ki tymmen basan, ïa uba la siewspah na ka pyrthei, u la kren ki ktien pyntngen bad pynshlur ïa ka mynsiem u Ioannis. U Jisu, U Khun langbrot jong U Blei, U long Uba dei hok ban plie ïa kata ka kitab.

U Ioannis u la ïoh iaka jubab bakhatduh halor ka jingeh jong ka pop ha Jingpynpaw 5:5. Hangne u nongïathuhlypa ba la tymmen u iohi tang ïa kawei ka lynti kaba uno uno u lah ban lait na ka jingbishar bakhatduh hakhmat ka khet U Blei.

Te uwei na kita ki tymmen basan u la ong ha nga, “To wat ïam, ha khmih uta u Sing uba long na ka jaid Judah, uba u thied u Dabid, u la jop ban plied ïa kata ka kitab,’…..bad nga la ïohi hapdeng kata ka khet, bad ha khmih,…..U khun Langbrot kum ïa Uba la pynïap” (Jpw 5:5,6)

`Pule Jingpynpaw 5:8-12. Kumno ka bneng baroh kawei ka ïohsngew ïa kita ki jingpynbna ba U Jisu U long Uba dei hok ban plied ïa ka kitab jong ka jingbishar bad ban siewspah ïa ngi?`

U Jisu, U Khun Langbrot jong U Blei Uba la kheiñduh ïa la ka jingim na ka bynta ka jingpynim ïa u bynriew, u la shim ïa ka kitab jingbishar bad plied ïa ka. Ïa baroh kawei ka bneng  la pyndap da ki sur jingïaroh. Ka jingjop jong U halor ki jingpynshoi u Soitan, Ka jingïap jong U halor ka diengphna Calvary, Ka jingmihpat jong U, ka kam u Rangbah Lyngdoh jong U, ka pynim ïa baroh kito kiba jied da ka jingngeit ban shahshkor ïa ka jingaiei jong U. Ka jingbishar ka long ka khubor baphylla na ka bynta ki briew U Blei. Ka kren ïa ka jingkut jong ka pop bad ka jingpynlait ïa ki briew jong U Blei.

Hato dang don sa da kawei pat kaba kham lah ban ai jingkyrmen?  U Jisu U ïeng na ka bynta jong ngi ha ka jingbishar. Ka jinglong bajanai jong U, ka hok jong U ka tap lin ïa ngi. Ka hok jong U ka trei hapoh jong ngi ban pynthymmai pat ïa ngi. Ka jingaiei jong U ka map lut phar ïa ngi, ka thaw thymmai pat ïa ngi, bad ka pynkup bor ïa ngi ban im ka jingim kaba riewblei.

Ngim dei ban sheptieng. U Jisu U ïeng na ka bynta jong ngi ha ka jingbishar, bad ïa ki bor jong ka jingdum baroh la jop. Ïa ka jingbishar la raina ka “bynta” ki briew jong U Blei (Daniel 7:22) Ka jingthmu jong ka jingbishar kam dei ba ngin tip katno kiba sniew ngi long, hynrei ban pynpaw katno ka jingbha jong U Blei.

`Sa shisien pat, pynleit jingmut ha ka jingkyrmen bakhraw ba ngi don ha ka jingbishar: U Jisu U long u nongmih bujli na ka bynta jong ngi. Balei kata ka long tang ma ka ka jingkyrmen jong ngi?`