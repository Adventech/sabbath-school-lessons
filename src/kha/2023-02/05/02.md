---
title:  Ka jingmut Ka Por Jong Ka Jingbishar
date:  23/04/2023
---

Ka kitab bakhatduh jong ka Baibl, ka kitab Jingpynpaw, ka kdew beit sha kaba kut jong ka rtajong ka jingïaleh hapdeng kaba bha bad kaba sniew. U Lurshai, u angel ba ïaleh pyrshah, uba nud ban ïeng pyrshah ïaka hok, ka jingbha, bad ka jingstad jong U Blei. U kam ba U Blei u long  U bym beit bad Ubym bishar hok ha ka rukom pynïaid ïa ka pyrthei. Ka jingpynpaw bakhatduh jong ka jingbishar ka long ka pdeng jong kane ka jingïaleh halor ka jinglong (character) jong U Blei.

Jingpynpaw 14:7: “To sheptieng ïa U Blei bad to ai ka burom ha U, naba la wan ka por ka jingbishar jong U; bad to phin ïa mane dem ïa Uta Uba la thaw ïa ka bneng bad ïa ka khyndew, bad ïa ka duriaw bad ïa ki pukri um”

`Balei ka long kaba donkam ba hadien ba ïa ngi la dep ïathuh shaphang ka “gospel babymjukut,” ka khubor jong u angel uba nyngkong ka kdew ïa ka jingbishar U Blei? Kaei ba “ka gospel babymjukut” ka don ban leh bad ka jingbishar U Blei?`

Ka gospel bad ka jingbishar, baroh ar ki dei shibynta na ka khubor jong u angel uba nyngkong, ïa kiba ym lah ban pynïakhlad. Lada kam dei “ka khubor babymjukut,” ngin ym lah ban don jingkyrmen ha ka jingbishar. Ha ka jingshisha, katba ngi peit, ka “khubor babymjukut” ka long pynban, tang ma ka ka jingkyrmen ha ka jingbishar. Ym don jingkylli ba ka bynta jong ka khubor ka long ka jingpynbna ïa ka jingbishar.

Ha ka por jong kane ka jingbishar, ki pyrthei kibym shym la hap noh kin ïohi ba U Blei U la leh lut nadong shadong katba U lah ban pynim ïa u bynriew. Kane ka jigbishar kan pynpaw ïa ka jinglong bahok bad ba isynei U Blei. Ka kren shaphang ka jingieit bad ka hukum jong U. Ka kren ïa ka jingaiei jong U ban pynim bad ka bor jong U ban pynlait luid.

Ka jingbishar ka long shibynta ka jingpynbeit bakhatduh jong U Blei ïa ka jingeh jong ka pop. Ha ka jingïaleh bakhraw hapdeng kaba bha bad ka ba sniew shityllup ka pyrthei, U Blei U la jubab ïa ka jingkynnoh u Soitan halor ka diengphna, hynrei ha ka jingbishar, U pynpaw ba U la leh nadong shadong kat kaba U lah ba Un pynim bad ïalam ïa ngi sha ka diengphna.

Ïa ka jingbuh jingkynmaw baphylla habneng kaba la buh beit buh ryntih khlem jingbakla la kiba rit ne kiba khraw yn sa plie.  Ngi long kiba kordor eh hakhmat U Blei ba ka bneng jong ki bneng ka la sngap jar ban peit ïaka jingjied kaba ngi la pynlong ha ka jingshai jong ka jingkhot ieit U Mynsiem Bakhuid bad ka jingsiewspah kaba la ai ei da U Khrist halor ka diengphna Kalbari.

`Pule bha Salm 51:1-4, bad khamtam ka dkhot kaba 4. Kumno kine ki dkhot ki ïarap ban pynshai ïaka jingmut bad ïaka jingthmu jong ka jingbishar?`