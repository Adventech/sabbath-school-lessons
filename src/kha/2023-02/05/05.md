---
title:  Ka Jingïohi-byrngut byrnget Ïa Ka Bneng
date:  26/04/2023
---

Ha Jingpynpaw 4, U Ioannis U la khmihïaka jingkhang ba la plie ha bneng bad ioh ka jingkhot sngewbha ban “Kiew shane, bad ngan pyni ha me ïa kiei kiei ki ba dei ban jia long hadien kane” (Jpw 4:1) U Jisu U khot sngewbha ïa u apostol ban khmih lyngba ka jingkhang ba la plie ha ka jaka kyntang ha bneng ba u lah ban ïohi ia ka jingjia jong ka jingïaleh bakhraw hapdeng ka babha bad kaba sniew. Ngi, ruh, ngi lah ban khmih lyngba kata ka jingkhang ba la plie ryngkat bad u Ioannis ban ïoh diang ïa ka jingïohi-liak  kata ka jingthmu jong ka jingpynim babymjukut. Ngi ïohi da la ki khmat ïa ki jingjia ba la rai ha ka khet bishar jong ka bneng. Ka pdeng jong ki jingjia ha ka jingïaleh bakhraw hapdeng kaba bha bad kaba sniew kan paw shynna hakhmat jong ngi.

`Pule Jingpynpaw 4:2-4. Kaei ka jingïasyrïem kaba phi lah ban ïohi hangne bad ka jingbishar kaba la pynpaw ha Daniel 7?`

Kane ka dei ka jingpynpaw ïa ka khet bishar. U Blei Uba U Kpa U shong halor ka khet ba la ker sawdong da ki jingthaw ba im jong ka bneng. U pyrthat bad ka jingshai bathaba kiba ïengpli ïa ka jingbishar U Blei. Ngi lah ruh ban ïohi ha Jingpynpaw 4:4 ba kita ki 24 ngut ki tymmenbasan kiba shong sawdong ka khet bishar U Blei.

Kiei kine ki 24 ngut ki tymmen basan? Ha ki por barim ha Israel la phiah ha ki 24 kyrdan ka jinglong lyngdoh jong ki Lebi. Kine ki lyngdoh ki ïengpli ïa ki briew hakhmat U Blei. Ha 1 Petros 2:9, u apostol u pynpaw ba kiba ngeit ha ka kitab Bathymmai ki long “ka pateng bynriew bala jied, ka jinglong lyngdoh bakynja syiem.” Kine ki 24 ngut ki tymmen basan ki lah ban ïengpli ïa baroh kiba la siewspah ba ha kawei ka sngi kin shad kmen sawdong ka khet U Blei; lane, ki ïengpli ïa ki briew kiba la mihpat ha ka jingpynmihpat U Khrist, kiba la kiew lem bad U sha bneng (Mathaios 27:52; Ephesos 4:7,8).

Ha kawei pat ka rukom, kane ka long ka khubor babha. Don katto katne  kiba la siewspah na ka pyrthei bad kiba don sawdong ka khet U Blei. Ki la ïakynduh jingeh kumba ma ngi ruh ngi la ïa kynduh. Lyngba ka jingaiei U Khrist bad ka bor jong U Mynsiem Bakhuid, ki la jop. Ïa ki la pynkup da ki “jaiñ ba lieh” kiba ïengpli ïa ka hok U Khrist kaba tap bad pynkhuid ïa ki pop jong ki. Ki don ruh ka pansngiat ksiar ha ki khlieh jong ki kaba ïeng ïa ka jingjop jong ki ha ka jingïaleh ïa kaba sniew bad kiba long shibynta ha ka ïingbneng badonburom jong ki riewngeit.

Ngi ïohi ïaka khet ha bneng kaba U Blei U da shong ha ka. Ki jingthaw ba-im bad bakynja bneng ki don sawdong kata ka khet, bad shen baroh kawei ka bneng ka la sdang ban rwai, bad ki sur sawa jingïaroh kiba bang ki nang kiew shajrong bad kham shajrong: “Me long Uba dei Ah Trai, bad U Blei jong ngi, ban pdiang ïa kata ka burom; bad ïa kata ka jingpyndonburom bad ïa kata ka bor, namar Me la thaw ma Me ïa kiei kiei baroh, bad namar kata ka mon jong Me ki ïa long bad la thaw ïa ki.” (Jpw 4:11).