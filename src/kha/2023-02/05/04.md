---
title:  Ka Jingpynpaw Badonburom
date:  25/04/2023
---

Ki Kitab jingiathuhlypa jong u Daniel bad Jingpynpaw ki don ka jingïadei bajan kiba kdew ïa ngi sha ki jingjia jong ki sngi bakhatduh ka histori ka pyrthei. Ka kitab Jingpynpaw ka ïathuh ïa ka por jong ka jingbishar U Blei kaba la wan. Ka kitab u Daniel ka pynpaw lano ka jingbishar kan sdang.

Ha Daniel 7, U Blei U la pynpaw ïa ki jingjia jong ka pyrthei ha ki nongïathuhlypa. Ki hima ki mih bad ki kyllon. Ki bor jong ka jingpynshitom ki ban beiñ ïa ki briew jong U Blei. Hadien ka jingbatai ïaka Babilon, Mid-Persia, Greece, bad Rome, ka jingpait jingpra jong ka hima Rom, bad ka jingpynshitom beiñ ïa ka balang ha ki 1,260 snem ïa kaba la kren ha ki dkhot (Daniel 7:25; peit kumjuh ruh Jpw. 12:14), U Blei U pynneh ïa ki jingmut u Daniel ha ka jingjia kaba khraw kaban sa pynbeit lut ïa kiei kiei baroh. Ïa ka jingpeit dngong jong u nongïathuhlypa la kdew na ka jingmih bad ka jinghap noh ki hima bad ki bor synshar ba ban beiñ jong ka pyrthei sha ka khet bishar ka bneng jong ki bneng bad ka jingbishar bakhatduh U Blei, haba Un sa pynbeit ïa baroh ki jingbakla bad seng pat ïa ka hima babymjukut jong U ha ka hok.

U Blei U la rah ïa u Daniel ha ka jingithuhpaw na ka jingklumar jong ka jingïaleh ha pyrthei sha ka burom batyngshaiñ jong ka jaka kyntang ha bneng bad ïa ka khet bishar ka bneng jong ki bneng, ha kaba U Khrist, U Nongsynshar bahok jong kane ka pyrthei, Un sa ïoh pdiang na U Kpa ïa ka hima kaba dei hok ka jong U.

`Pule Daniel 7:9,10,13 bad batai kaei u Daniel u ïohi ha kine ki dkhot. Kaei ruh, ka jingmih bakhatduh jong kane ka jingbishar? Peit Daniel 7:14,26,27.`

Ïa kaba kut jong baroh ki briew ha pyrthei la rai ha ka ïingbishar jongka bneng. Ka hok ka ïeng rasong. Ka jingshisha ka leh risa. Ka jingbishar hok ka jop thiaw. Kane ka dei kawei na kiei kiei kiba phylla tam, kaba khraw tam, ka jingpynpaw kaba khraw eh ha ka Jingthoh bakhuid. Ka khubor babha ka long ba kiei kiei baroh kin wan urlong na ka bynta ka jingbha ki briew baïaineh jong U Blei, kito kiba la kup da ka hok U Khrist.

U Jisu U rung ha ka jingdon U Kpa Ba habneng jong ki bneng. Ki jingthaw ba im kiba don sawdong ka khet jong U Blei. Baroh kawei ka bneng jong ki bneng ha kaba don ki jingthaw bym pat shym la hap shaka pop, ki ïeng ha ka jinglyngngoh ban ïohi ïa ka jingbishar hok jong U. Ka jingïaleh bakhraw kaba la ïa tynjuh bor da ki hajar snem mynta ka la poi sha kaba kut. Ka thma bah na ka bynta ka khet bishar ha ka bneng jong ki bneng la pynkut ha ka rai kaba khatduh.

`U Daniel u la ïathuh ïa kaba shisha ha kaba ïadei bad ki hima kiba wan bad kiba la leitnoh, kumba la dep ïathuhlypa. Balei, ka long kaba donkam ba ngin shaniah ha ka Ktien jong U Blei ïa kaei kaba la kren lypa shaphang ka hima bakhatduh, “ka hima babymjukut kaban ym leit noh”?`