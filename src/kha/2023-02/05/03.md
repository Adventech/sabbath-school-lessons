---
title:  Ka Jingisynei Bad Ka Jingbishar U Blei
date:  24/04/2023
---

Baroh ar ka diengphna bad ka jingbishar ka pynpaw ba U Blei U long Uba hok bad Uba isynei. Ka jingpynkhein ia ka hukum ka dawa ia ka jingiap u nongpop. Ka hok ka pynpaw, “ka bainong jong ka pop ka long ka jingiap.” Ka jingisynei ka jubab, “Ka jingaiei jong U Blei ka long ka jingim babymjukut da U Khrist Jisu Uba U Trai jong ngi” (Rom 6:23). Lada ia ka hukum jong U Blei lah ban pynkylla lane ban pynduh, kan long kabym donkam da lei lei ruh em ia U Jisu ba Un iap. Ka jingiap U Khrist ka pynskhem ia ka jinglong babymjukut jong ka hukum bad ka hukum ka long ka nongrim jong ka jingbishar.

`Pule Jingpynpaw 20:12. Kumno ia ngi la bishar? Kaei ka jingiadei kaba ki kam babha ki don ban leh na ka bynta ka jingpynim jong ngi?`

Ki kam jong ngi ki pynpaw ia ki jingjied bad ki jingiaineh jong ngi sha U Blei. Katkum u Ephesos 2:8,9, “namar da ka jingaiei la pynim ia phi lyngba ka jingngeit…..ym da ki kam, ba uno uno ruh un ym ioh ban sngewsarong.” Hynrei haba U Khrist U pynim ia ngi, U pynkylla ia ngi. “Namar ngi long ki jingthaw jong U, ba la pynlong ha U Khrist Jisu ia ki jingleh babha” (Ephesos 2:10)

Ki jingleh babha jong ngi, ba la pynkup da U Mynsiem Bakhuid, kin ym lah ban pynlait im ia ngi hynrei ki phla ia ka jingngeit basngur jong ngi. Ka jingbishar bakhatduh U Blei ki tap lin ia baroh ki jingleh bapaw shabar, ki jinglong ba arsap, ki jingbakla, bad ki dung shaduh kiba kut ka jinglong jong ngi. Ban pynpaw ia ka kyrdan jong ngi hakhamt ka jingbishar U Blei, ka Ellen G White ka ai ia kane ka jingiohi kaba donbor ha kaba kumno ka gospel bad ka jingbishar ka iaid ryngkat ryngkat.

“Ka jingshisha kaba pynithuh ia ki briew U Blei ka long kumba ngi ieng ha khmat jong U Trai da ki jain ba bit tngit jong ngi kaba ialam ia ngi sha ka jingpynrit bad ka jingit bniah bajylliew jong ka dohnud na ka bynta kito baroh kiba phla ia ka kyrteng jong U.  Kito kiba la pynkhuid ia ki mynsiem jong ki da kaba kohnguh ia ka jingshisha kin don ia ka jinglong basngewrit ha ki hi. Katba ki nang peit sha ka jinglong bakhlem thohbria U Khrist, katta kan nang pynkhlain ia ka jingangnud ban pynkylla dur sha ka dur jong U hi, bad kin ym iohi shuh ia ka jinglong bakhuid bad bahok jong ka lade. Hynrei katba ngi nang sngewthuh ia ka jinglong bapop, ngi dei ban shaniah ha U Khrist kum ka hok jong ngi, ka jingpynkyntang jong ngi bad ka jingpynim jong ngi. Ngim lah ban ai jubab ia ka jingkynnoh pyrshah u Soitan ia ngi.  Tang U Khrist hi Uba lah ban ia said na ka bynta jong ngi. U lah ban pynsngap jar ia u nongmudui da ki kyntien kiba ym dei ki jong ngi, hynrei tang da ki jong U hi.” Testimonies for the church, vol. 5, pp.471,472.

`Kumno phi iohi, ha ki ktien jong ka, ia ka jingbymlah ban pyniakhlad ia ka Gospel na ka jingbishar?Kaei ka jingkyrmen kaba phi lah ban shim na ka jingiadei hapdeng ka gospel bad ka jingbishar ia phi hi?`