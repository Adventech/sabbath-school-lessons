---
title:  Ka Buit Treikam Bakhatduh U Soitan
date:  13/06/2023
---

Ka jingwad bniah ka pynpaw ia ka jingduna ka jingshaniah ha ki bor synshar bad ki sorkar.Da ki million ki briew ki lyngngoh, “Hato don ne em uba biang, uba tip briew tip blei uban ialam ia ka pyrthei?” Ki jingiathuhlypa ka Jingpynpaw ki kdew ia ka bor mrad khlaw kum uta uwei, hapoh ka jingai jingmut ka jingiatylli jong ka bor niam bad sain hima, kan dei ka bor kaba la ngeit ba kan long ba bit ban pyndap ia kane ka bynta (ban ialam ia ka pyrthei).

`Pule Jingpynpaw 17:12—14. Kumno u Iaonnis u batai ia kine ki jingjia bakhadduh jong ka histori ka pyrthei? Kaei ka jingpyrshah bakhraw ba iohi hangne?`

Ki don lai tylli ki mat ba donkam ba u Ioannis u pynlong ha kane ka bynta. Kaba nyngkong, kibor sain hima ki iadon “kawei ka jingmut” bad “ki ia aiti ia ka bor bad ia ka bor synshar jong ki” ha uta u mrad khlaw. Kaba ar, kane ka jingialang lang ka jingbakla ka pynlong ia ka thmapyrshah ia U Jisu u Khunlangbrot. Kaba lai, ha ka thma ba khadduh ka pyrthei, U Khrist bad ki nongbud jong u ki long ki nongjop. U mrad khlaw um shym la jop; dei U Jisu.

Hato phi la ju pyrkhat kaba kumno ka buit ba u Soitan un pyndonkam ban pyniatylli ia kijaitbynriew? Ka histori ka iai jia. Ngi ioh ia ka jinghikai ba shong dor na ka jingkyllon ka hima Rome. Haba ka jingwan hiar thma ki nong Germany na shatei ka la pynjot ia ka bynta sepngiong ka Iurop, u patsha ka Rome, u Constantine u la phai sha ka niam. Ka bor jong ka balang, ha ka jingiatrei lang ka bor sain hima, ka dei ka atiar kaba u Constantine u donkam. Ka jingiaibteng ban pynkhlain ia ka jingsumar khuid ia ka Robibar ha ka spah snem kaba saw ka dei ka jinglah kaba la ai jingkhein bha jong ka bor sain hima bad bor niam ban pyniatylli ia ka hima ha ka por ka jingeh. U Constantine u kwah ba ka hima jong u kan iatylli, bad ka balang ka kwah ia ka ba kan “kylla niam.” U nongthoh histori ba paw, u Arthur Weigall u kren shai: “Ka balang ka la pynlong ia ka sngi khuid ia ka Robibar . . . khamtam namar ka dei ka jinglehkmen ba shisien shitaiew ia ka sngi; namar ka dei ka rukom trei kam ba shai ka niam Khristan ban shimti ia ki jingkhawai niam ki nongmane bleithaw kaba la ieit da ki briew badban ai ka jingmut khristan ha ki (jinglehniam).”—The Paganism in Our Christianity (New York: G. P. Putnam’s Sons, 1928), sla. 145.

Ha ka por ki jingeh bakhraw, haba ka pyrthei baroh ka sheptieng, ka pangnud, ki briew kinsngew khein duh na ka bynta uno uno ban wanrah ia ka jingshong shngaiñ bad ka jingiada.

Kane ka long ka rukom ha kaba ki bor synshar ba banbeiñ ha ki por mynshwa, bad kam donka daw ban pyrkhat ba kan ym lah ban jia shuh mynta. Katkum ka jingiathuhlypa, kaei re kaei kan wanrah ia kine ki jingjia kiba kut.

Wat lada ka long kaba eh kumno ba kine baroh un pynpaw, ka pyrthei ka la iohi lypa kumnoki jingkylla bakhraw ki lah ban wan, bad kloi ruh. wat lada ngim tip bniah kaei kata kaban wan, ngi dei ban long pynkhreh ia kaei kaei kaba wan.