---
title:  Kam dei eh ka jingshukor basianti
date:  16/05/2023
---

Ha ka jingpyrshang ban pynjot ia ka jinglong kyrpang jong ka jingpynlong ia ngi, u bymman u la wanrah ia ka jingshukor ka bym dei eh ka basianti. Ka jingshukor, kaba la pdiang wat da ki katto napdeng jong ngi, ka long kumne. U Blei u long ka tynrai jong ka jingpynlong, hynrei U shim por ban wallam ia ka jingim sha ka jingpynlong. Ka evolution ka long ka rukom  pynlong ba u pyndonkam. Kane ka jinghikai ka pyrshang ban pyniatylli ia ka jingtip saiañ bad ka jingiathuhkhana jong ka Jenesis. Ka iathuh ba ki sngi jong ka jingpynlong ki long kiba jrong, ka por bym lah kheiñ bad ka jingim ha ka pyrthei ka la don kumba da ki billion snem.

`Pule ki Salm 33: 6, 9 bad Hebru 11:3. Kumno kine ki dkhot Baibl ki kren shai ha ngi shaphang ka rukom ba U Blei U thaw ïa ka pyrthei?`

Ka jinghikai ka Baibl ki long kiba shai. U Blei “U la kren, te ka la long; U la hukum, te ka la neh skhem.” (Ki Salm 33:9). “Da ka jingngeit ngi sngewthuh ba la thaw ia ki pyrthei da ka ktien U Blei” (Hebru 11:3). Ka lynnong banyngkong jong ka Jenesis ka pynskhem ba u Blei u la thaw ia ka pyrthei ha ki hynriew sngi jong ka 24 kynta bad u la shongthait ha ka sngi bahynniew. Ka jingthoh ryntih ha ka kitab Genesis 1 bad 2 kam ai lad da kumwei pat ban batai. Wat ki riewstad kot kibym ngeit ha ki hynriew sngi jong ka jingpynlong ki pdiang ba ka jingthmu jong u nongthaw ka long ban hikai ia ki hynriew sngi jong ka jingpynlong.

Ka kyntien Hebru na ka bynta ka “sngi” ha ka Jenesis 1 ka dei yom. Ha baroh ka baibl, man ka por ba u dak jingkhein u pynkylla ia ka kyntien yom kum ka adjective ( ka sngi balai, ka sngi banyngkong, bad kumta ter ter), ka kdew sha ka 24 kynta. Khlem lait, ka dei beit ka por 24 kynta.

Kumjuh ruh, ban kdew beit sha ka mat, lada u Blei um shym la thaw ia ka pyrthei ha ki hynriew sngi, ka sngi bahynniew ka Sabbaton kan don jingmut aiu shuh? Balei u Blei un hukum? Kan ym don jingmut eiei ruh em ban buh ia ka Sabbaton kum ka jingsah jingkynmaw ba bymjukut jong ki hynriew sngi ka taiew ha ka jingpynlong lada ka hynriew sngi kam shym la don mynno  mynno ruh. Ban pdiang ia ka jingpynlong kaba shim por da ki snem ka buh jingkylli ia ka jingdonkam ia ka sngi bahynniew ka taiew. Ka buh jingkylli ruh ia ka jinglong bashisha ka Jingthoh.

Da kaba ialeh pyrshah ia ka Sabbaton, u Soitan u iakop ia ka iktiar jong u Blei, bad kaei kaba kham seisoh ha ka jingpynjot ia ka jingkynmaw ia ki hynriew sngi jong ka jingpynlong bania ka ban len ia ka jingshisha jong ka? Kam long kaba lynngoh ba shibun ki briew, kynthup ia ki Khristan, la lehklet ia ka Sabbaton, ka sngi bahynniew. Ka long shisha ka kabu kaba biang eh na ka bynta ka jingshukor bakhatduh.