---
title:  Ka Jingbishar, Ka Jingpynlong, bad Ka Jingai Jingkheiñ
date:  14/05/2023
---

Lada ngi shu long ki phngit barit ba shu jia long hi, lane ka jingjia ryngkhat bad ka jingkylla dur jong ki shrieh ki tngawAfrica, bad tang katta, te ka jingim kam don jingmut wat tang khyndiat ruh. Lada ngi shu long uwei na ki phra billion ki briew kiba iakhnieh iwei halor iwei ia ka jaka ha kane ka pyrthei, ka jingim kam don jingthmu, hynrei tang kita kiba shu laitim. Mar pyrshah, ka jingpynlong katkum ka baibl ka ai ia ka daw ban im bad ka jingsngew kaba skhem ban im. Ia ngi la thaw da u Blei bad ngi hap ban ai jingkheiñ ia U na ka bynta ki kam jong ngi. Uta uba la thaw ia ngi U dawa ba ngin don ka jingkitkhlieh. U la pynskhem ia ka ain, wat ha ka pyrthei jong ka “moral relativism” (ba ym don aiñ bashisha ban kdew lada ka dei ne bakla).

`Pule Jingpynpaw 14: 7, Rom 14: 10, bad Jakob 2: 8-13. Aiu ka jingbishar ka kren shaphang ka jingai jingkheiñ bad ka jingkitkhlieh? Kumno ka jingbishar, ki hukum jong U Blei bad ka jingmane ki don jingïadei?`

Ka khubor jong ki lai angel kiba her ha suiñbneng ha ka kitab Jingpynpaw 14 ka pynbna ba “ka por jong ka jingbishar jong U ka la wan” (Jingpynpaw 14:7). Namar ia ngi la thaw da u Blei lem bad ka bor ban pynlong ia ki jingjied kiba dei biang, ngi don ka jingkitkhlieh ia ki rai ba ngi pynlong. Lada ngi shu long tang ki kynhun phngit ba shu jia hi,  ki soh kiba mih na ka jinghiar pateng bad ka mariang, te ia ki kam jong ngi la pyniaid da ki kynja bor ia kaba ngim don ka bor ban tehlakam hi.

Hynrei ka jingbishar ka mut ban don ka jingkitkhlieh ia ki rai ba ngi pynlong. Ha kane ka por jong ka nemsniew ka histori ka pyrthei, ka por jong ka jingbishar, U Blei u khot ia ngi ban pynlong ia ki rai ha ka jingshai jong ka bymjukut. Ka khubor u angel banyngkong ka kyntu ban “mane ia uta uba la thaw ia ka bneng bad khyndew, ka duriaw bad purkri um” (Jing 14:7), ka ithuh ba ka nongrim jong ka jingmane ka dei halor ka jingshisha ba ia ngi la thaw da u Blei.

Namarkata, ka jingsumar jong ngi ia ka Sabbaton, ka sngi bahynniew ka long ka jingpynpaw ia ka jingngeit jong ngi ba u Jisu u long uba dei hok ba yn mane kum u Nongthaw. Ka pynpaw ia ka jingpdiang jong ngi ia ki Shiphew Hukum jong U kum ki jinghikai ba la pyrsad mynsiem na ka bynta ban im ia ka jingim kaba pura. Namar ka aiñ ka long ka nongrim jong ka sorkar u Blei bad ka jingpynpaw ia ka jinglong jong U, ka kylla long ka nongrim jong ka jingbishar jong U. Ka jingiaineh jong ngi ia ka hukum Sabbaton ka dei ka jingpynithuh ia ka jingaiti lut ka jong ngi ban im ia ka jingim kaba kohnguh.

`Kumno ka jingsngewthuh ka jong ngi ïaka jingpynlong ka ktah ïaka jinglong jong ngi? Kaei ka jingïadei jong ka jinghiar pateng bad ka sawdong sawkun ka don halor ka rai ba ngi pynlong man ka sngi. Kumno ngi lah, da ka jingaiei jong U Blei, ban jop ïa ki jinglong ba duna ïa kiba ngim shym la jied kaba nyngkong eh?`