---
title:  Ka Sabbaton bad ka Jingpynlong
date:  15/05/2023
---

Ka dei namar ka pyrthei jong ngi ka donkam eh ia ka khubor kaba pynskhem ia ka jingpynlong, ba U Blei u la ai ia ka Sabbaton. Ha snem 1800 mynba ka jinghikai evolution ka la sar kum ka erlangtharai ia ka pyrthei stad, U Blei u la phah ia ka khubor jong ka jingkyrmen ka bym lah ban mutdur. Ngi la ia pule ia kane ka khubor, ba la shem ha ka kitab Jingpynpaw 14:6,7.

U Soitan u la pynlong ia kawei pa kawei ka jingpyrshang ban pynsniewdur ia ka jinghikai jong ka jingpynlong namar u shun ia u Jisu bad um kwah ia U ban iohpdiang ia ka jingmane ia U kum U Nongthaw bad Nongsiewspah. Ka Sabbaton ka don ha pdeng eh jong ka jingialeh bakhraw halor ka jinglong hok jong U Khrist ban iohpdiang ia ka jingmane kum u Nongthaw. Ka khubor bakhatduh u Blei ka dei kata kaba khot pat ia u khunbynriew sha ka jingmane ia U Khrist kum u Nongthaw jong ka bneng bad khyndew. Ka nongrim jong baroh ka jingmane ka dei ka jingshisha ba U la thaw ia ngi.

`Pule Jenesis 2: 1-3, Eksodos 20: 8-11, bad Deuteronomi 5:12-15 ha kaba pynshong nongrim kat kum ka Jingpynpaw 14: 6,7. Kumno ngi ïohi ïa ka hukum Sabbaton ba ka don ka jingïadei hapdeng ka jingpynlong bad jingsiewspah?`

Ka Sabbaton ka dei ka dak ba bymjukut jong ka jingshongthait jong ngi ha u Jisu. Ka dei ka dak bakyrpang jong ka jingiaineh jong ngi ia u Nongthaw (Ezekiel 20:12,20). Ha ka jaka ban sumar pyrkhing aiñ ban kamai ia ka hok, ka dei ka dak jong ka jingshaniah jong ngi ha ka hok ba lah ban shem tang ha U. Ka Sabbaton ka kren shaphang u Blei uba la pynioh na ka bynta jong ngi ia kaba ngin ym lah ban leh da lade.

Ka jingthoh ka khot ia ngi ban shongthait ha ka jingieit bad jingsumar  jong U man ka Sabbaton. Ka Sabbaton ka dei ka dak jong ka jingshongthait, ym ka kam; jong ka jingaiei, ym dei ka jingsumar aiñ pyrkhing bha; jong ka jingpynskhem, ym ka jingpynrem; jong kaba shaniah ha U, ym ha ka lade. Man ka Sabbaton, ngi shadkmen ha ka jingbhasbun jong U, bad iaroh ia U na ka bynta ka jingpynim kaba ngi lah ban shem tang ha U Khrist.

Ka Sabbaton ruh ka dei ka jingiadei kaba bymjukut hapdeng ka Eden mynhyndai bad ka burom jong ka bneng bathymmai bad khyndew bathymmai ha ka lawei (Isaiah 65:17, Jingpynpaw 21:1).

Ka Sabbaton ka khot pat ia ngi sha ka tynrai jong ngi. Ka dei ka jingpyniasnoh sha ka longïng kaba tynrai. Ia ka Sabbaton la sumar khlem kut naduh kaba sdang jong ka por.Ka iai bat ia ngi ban iai khmied sha ka jingshisha kaba donburom ba ngi long ki khun jong u Blei. Ka khot ia ngi sha ka jingiadei kaba jan, ba syndah eh bad U.

`Kumno la pynithuh ia ka hukum Sabbaton ha ka kitab Jingpynpaw 14:6-7, bad balei ka long kaba donkam ia ka khubor jong ngi ha ki sngi bakhatduh? (Peit Exodos 20:8-11)`