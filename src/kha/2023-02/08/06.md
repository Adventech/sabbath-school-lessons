---
title:  Ka Sabbaton bad ka Jingshongthait Kaba Bymjukut
date:  18/05/2023
---

Ka Sabbaton ka dei ka jaka rieh ia ka pyrthei kaba thait lywait. Man ka taiew ngi iehnoh ia ki jingkhuslai ka pyrthei bad rung sha ka jaka shong thait u Blei- ka Sabbaton. UAbraham Heschel, u nongthoh kotba pawnam ki Jiw u khot ia ka Sabbaton “ ka ïng syiem jong ka por”- The Sabbath: Its Meaning for Modern Man (New York: Farrar, Straus, and Giroux, 2005), p. 12. Man ka sngi ba hynniew, ka ïng syiem bneng jong u Blei ka wan hiar na bneng sha ka pyrthei, bad u Trai u khot sngewbha ia ngi sha ka burom jong ka jingdon jong u na ka bynta ka por ba 24 kynta ban pynlut ha ka jingiasyllok kaba jan bad U.

Ha ka jinglamphrang jong ka kot u Heschel halor ka jingitynnad bad ka jinglong batlem jong ka Sabbaton, ka Susannah Heschel,  ka khun jong u, ka thoh ia ka jingmut jong ka Sabbatoh ha kine ki kyntien: “ Ka Sabbaton ka dei ka dur pharshi jong ka paradais bad ka jingphla ia ka jingdon ryngkat jong u Blei; ha ki jingduwai jong ngi, ngi khmihlynti ia ka por u messiah kaban long ka Sabbaton, bad kawei pa kawei ka Shabbat ka pynkhreh ia ngi na ka bynta ka jingiashem: Lada uwei um pat nang ban leh sngewbha ha ka Sabbaton…un ym lah ban leh kmen ia ka jingiashem jong ka bymjukut ha ka pyrthei kaban sa wan.” -Page XV.

Ha ka jingpynlong, U Jisu u la tei ia ka jaka bakyrpang na ka bynta jong ngi. Ngi lah ban shem jaka rieh hangta. Ngi lah ban sngew shngaiñ hangta. Ia ka kam jong U la pyndep. La pyndep. Ynda haba ngi shongthait ha ka sngi Sabbaton, ngi shongthait ha ka jingsumar ieid jong U. Ngi shongthait ha ka jingkhmihlynti  ia ka jingshongthait kaba bymjukut jong ngi ha ka bneng bathymmai bad khyndew bathymmai kaban sa wan shem.

`Pule Isaiah 65: 17, Isaiah 66: 22, 2 Petros 3: 13, bad Jingpynpaw 21:1. Kumno ka jingsumar Sabbaton ka kdew sha ka bymjukut?`

Ujuh u Blei uba la thaw ia ka pyrthei ha ka sieñ kaba nyngkong un sa thaw pat ia ka, bad ka Sabbaton ka iaisah ka dak bymjukut jong U kum u Nongthaw (peit Isa. 66:23). Ha ka jingshisha, ki Jiw ki la iohi ia ka Sabbaton kum ka dak, ka jingmad ha pyrthei ia kaei ba la khot ha ka ktien Hebru olam haba, ka pyrthei kaban sa wan.

Ka khubor jong ki lai angel kiba her lyngba ki bneng kiba khot ia ngi ban mane ia u Nongthaw ka dei ka jubab ia ki kiba bun kiba la duh jingkyrmen ha kane ka spah snem kaba arphew wei. Ka kdew ia ngi sha u Nongthaw, Uta uba la thaw nyngkong ia kiei kiei baroh, bad sha u Nongsiewspah, Uta uban sa, hadien ka jingbishar, hadien ba ia ka pop la pyndam, pynlong ia kiei kiei baroh kiba thymmai.” Te uta uba shong halor kata ka khet u la ong, Ha khmih, nga thaw thymmai ia kiei kiei baroh. Bad u ong, To thoh: naba kine ki ktien ki long kiba iaineh bad bashisha.” (Jingpynpaw 21:5).

`Kumno ba phi lah ban pynlong ïaka Sabbaton kum ka jingmad lypa ïa ka bneng ha ka jingim jogn phi shimet bad ha ka longïing jong phi?`