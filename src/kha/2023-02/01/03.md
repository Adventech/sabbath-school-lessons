---
title:  Ka Jingthombor u Soitan
date:  27/03/2023
---

Naduh kaba sdang, u Soitan u la wad ban pynjot ia u Khrist (peit Jing. 12:4,5). Hynrei, ha man la ki jingpyrshang, u soitan u la rem. Ha ka por ba kha ia u Khrist, ka don ka khep, u angel u la maham ia u Joseph bad Mary shaphang ka jingthmu ba bymman u Herod, bad ki la phetrieh sha Ijipt. U Jisu u la ia kynduh ia ki jingpynshoi ba phon u Soitan ha ri khlaw lem bad ka “La thoh,” bad ha kane ka rukom la shem ka jingiada ha ka Ktien jong u Blei. Ha ka jingiap jong u ha ka diengphna, U la pynpaw ia ka jingkhraw ka jingieit ka jong U bad u la pyllait war ia ngi na ka bainong jong ka jingtim ka pop. Ha ka jingmihpat jong U, kum u Rangbah Lyngdoh uba im jong ngi, U La pyllait war ia ngi na ka bor jong ka pop ha ka jingim jong ngi.

**Pule Jingpynpaw 12:4-6,9; Ephesos 5:25-27,32; bad Ki Salm 2:7-9 bad batai ia dak pharshi harum**:

`U Iakjakor`

`Ka Briew`

`Khun shynrang`

`Diengshanduh nar`

Ha ka baibl, u dieng shanduh u ieng pharshi ia ka jinglong nongsynshar lane ka bor. U diengshandur nar ka dei ka dak jong ka jingsynshar bym lah ban pynpra, kaba donbor tam, bad ka bym lah ban iohi. U Jisu u mad ia kawei pa kawei ka jingpynshoi ba ngi iashem, hynrei u mih kum u nongjop. U Soitan u long u nongshun uba la shah jop. Namar ba u Jisu u la dep jopia u bymman ha ka diengphna Kalbari, ngi lah ruh ban long ki nongjop. Ka jingjop jong u Khrist halor u Soitan la pyndep, hynrei ka jingialeh bakhraw hapdeng u Khrist bad u Soitan kam pat shym la kut.

La kumta ruh, haba ngi pdiang da ka jingngeit ia kaei kaba u Khrist u la leh na ka bynta jong ngi, ia ka ram pop jong ngi la pyndam noh bad ia ki pop jong ngi la map. Ngi ieng janai hakhmat u Blei, la kup da ka hok jong u Khrist. Kumba u Paul u thoh “ba yn shem ia nga ha u, ubym don ka hok ka jong nga hi, kata kein kaba na ka hukum, hynrei kata kaba da ka jingngeit ha U Khrist, ka hok kaba na U Blei da ka jingngeit” (Phil 3:9). Lada ia ngi la map, ym don kaei kaei kaba lah ban pynrem ia ngi. U Jisu u la pynliem bad jop junom ia ka jingshyrkhei ba ka pop bad jingbymman kan leh ia U. U la ialehthma radbah halor ka jingbymman bad u la jop. Haba ngi pdiang ia u Jisu da ka jingngeit, ka jingjop jong u ka long ka jong ngi.

`Balei ba ka jingpyntikna jong ka jingpynim, namar ka jingjop jong u Khrist halor u Soitan, ka long kaba donkam ia ngi? Kumno ka lah ban long ba kaei ba u Paul u la thoh ha Phillipi 3:9 kan long ka jingiashem jong ngi?`