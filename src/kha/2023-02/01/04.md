---
title:  Kaba Pdiang ia ka Jingjop Jong u Jisu
date:  28/03/2023
---

Kumba la pynpaw ha ka Baibl, u Jisu um pat shym la rem shisien ruh ha ka thma bad u Soitan. U long u Nongjop Bakhraw. U long u Nongjop halor ki bor bymman. Ka suk ban ngeit ba u Jisu u la long u nongjop halor ki jingpynshoi jong u Soitan; ka long kaba eh ban ngeit ba ka jingjop jongu Khrist ka dei ruh ka jingjop jong ngi.

`Pule Jingpynpaw 12:10. Ka jingai mynsiem kaba kumno phi ïoh na ka jingshisha ba ïa u nongmudui jong phi “la shop noh arsut”?`

Wat lada ka thma ka dang rhem ha ka pyrthei, u Soitan u la rem. Tang katta. Kane kam long kaba shisha tang ha ka jingjop bakhatduh u Khrist ha kaba kut artat jong ka histori u khunbynriew, hynrei ka long kaba shisha ruh ha ka thma jong ngi halorki hima bad ki bor bymman ha ka jingim shimet jong ngi. Katto katne ki Khristan ki im ha ka jingshah jop kaba pynduh jingkyrmen. Ki dang kyrmen ia ka jingjop halor ki jinglong lane jingmlieñ hynrei kim shym la iohi ia ka jingshisha jong ka jingjop ka jong u Khrist na ka bynta jong ki ha ka jingim bashimet jong ki.

`Pule Jingpynpaw 12: 11. Ka jingjop baskhem kaba kumno ba U Khrist U ai ha ngi ha kane ka dkhot?`

Ngi shem hynniew sien ha ki khubor jong ka kitab Jingpynpaw sha ki hynniew tylli ki balang ia ka jingkren, “uta uba jop.” Hangne ha ka kitab Jingpynpaw 12:11, ngi shem sa shisien ia ka jinghikai jong ka jingjop. Ka kyntien “uba jop” ha ka ktien tynrai ka dei nikao. Lah ban pynkylla ktien “ban jop, ban lah, ban ioh jop, ban mih lyngba ha ka jingjop.” Peit thuh kumno ka lah ban long na ka bynta jong ngi ban long ki nongjop. Jingpynpaw 12:11 ka pynskhem ba dei “da ka snam jong u Khunlangbrot.”

Ha ka kitab Jingpynpaw 5:6, ha ka jingithuhpaw jong ka jingiathuhlypa, u Ioannis u la khmih sha bneng bad iohi “U Khunlangbrot uba la pyniap.” Ka jingkñia jong u Khrist ka dei ka pdeng jong ka jingkhmih kai jong ka bneng baroh kawei. Ym don jingpynphalang ba kham khraw ban batai ia ka jingieit ka bymjukut, bym don jingthew jong u Blei, ban ia ka diengphna.

Haba ngi pdiang da ka jingngeit ia kaei ba u Khrist u la leh na ka bynta jong ngi, ia ka ram jong ngi la pyndam noh, bad ngi ieng janai hakhmat jong u Blei. Ia ki pop jong ngi la map (Ephesos 1:7, Kolosai 1:14; 2:14), bad u nongmudui jong ki parabangeit jong ngi… la shop noh arsut” (Jingpynpaw 12:10). Ia ngi la siewspah, la ai jingjop, bad pynim, ym dei ki kam babha jong ngi hynrei namar ka jingjop jong u Khrist na ka bynta jong ngi.