---
title:  Ka Jingiathuhkhanna kaba Jia shisha
date:  31/03/2023
---

### Leit Sha U Jisu

_Da ka Alicia Marie Harding_

Ka jinghikai skul ha ïiing, ka jingïaid beit ïaid ryntih ki kam ki jam, ka ïing kaba khuid, ka jingbam bakoit bakhiah kaba la shet hi ha ïing. Kine baroh ki long kiba bha, bad ka pynkmen shisha ïa nga kum ka nongtrei missionary jong ka America kaba pynheh pynsan bad sumar ïa ki sawngut ki khun missionary ha Zambia. Hynrei kine kiei kiei ruh ki long ki atiar treikam kiba suk eh kiba ïarap ïa ngi ban pyndonburom ïa U Jisu. Lada kine ki atiar treikam ki ïalam ïa ngi sha U Jisu, ngi donkam ban leit sha U.

Ka dei ha ka por 10:00 ei ei mynstep. Ngi dang don hapdeng ka jinghikai skul ha ïing, bad ruh shibun ki kam sait kam khlieng bad pynkhreh jingbam sngi. Te uwei u khynnah u la lynñiar jam eh ha uwei pat u para khynnah. Ki ummat ki la sdang ban tuid haba u khynnah um lah ban sngewthuh ïa ka jingeh jong ka jingkheiñ, bad ka jingïania bajur hapdeng ki arngut ki shipara da kaba pynbor ba ki dei ban nang. Ka jingpisa mynsiem jong nga ruh ka la kham jur shuh shuh namar nga hap ban ïai batai bniah ïa u khun u bym ju kwah ban shahshkor ne sngap.

Ha kata ka khyllipmat, nga tip ba nga don ar tylli ki jingjied, ngan shu halla bad kren kham eh ka sur jong nga khnang ban pynshong khop ïa ki baroh, lane nga lah ban sdang da ka sur kaba jem kaba thiang, bad da ki ktien ïaroh ktien khroh kaba khot sngewbha ïa ngi ban wanlam ïa baroh ki jingeh sha U Jisu. Kaei ka jingmyntoi kaba ngi ïoh ha ka kam bad ha skul lada U Jisu Um don ha ka dohnud jong ngi?

Da kaba wiat samrkhie, nga la khot ïa iwei pa iwei i khynnah da ka kyrteng. “Shayla,” nga la ong ha ka khun jong nga kaba dang 11 snem. “Wesley,” nga la ong, bad phai sha u khun jong nga uba dang 9 snem. “Sienna bad Winston,” nga la ong ha ka khun jongnga kaba 7 snem bad u khun shynrang uba dang lai snem. “Mynta ngin wanlam ïa baroh ki jingeh jong ngi sha U Jisu bad shah ïa U bad Un pynbeit ïa ki.”

Ngi la dem khohsniew ha trai jong u dieng uba kah tngen bad ïathuh ha U Jisu shaphang kita  ki jingeh jong ngi baroh. Ngi la pule na ka Baibl shaphang kumno U Jisu U ïai pynthymmai ïa ki sngi jong ngi man la ka por- bad U Jisu. Sa shisien pat.

Da kaba leit phai pat shapoh ïing, ïa ka mynsiem jong iwei pa iwei i khynnah la pynjai jai. Shisien ba ngi la don hapoh ïing, iwei pa iwei i khynnah ki la sngap bha mian mian ïa baroh ki jingbatai bad jinghikai. Ka la don ka mynsiem ban ïa trei ryngkat ryngkat halor kito ki mat kibym ïa sngewthuh mynshuwa ha ka rukom kaba itynnad da kaba burom lang bad sngap iwei ïa iwei pat, ka jingïapher bak-ly-bak na kato ka jinglong kaba mynshuwa jong ka jingpyrkhat tang ïa ka lade. Ïa ngi la pynkynmaw ba U Jisu U long hasyndah jong ngi bad ka jingdon jong U ka long kham kordor ban ïa kiei kiei baroh.

Ka Mem Ellen White ka thoh, “ka kmie kaba ïam sngewsih na ka bynta ka kam ha ka lyngkha missionary ka don ruh ïa ka kam hapoh la ka lyngwiar dpei jong ka….hato kita ki mynsiem kiba long ki khun jong ka hi kim long kham kordor ban ïa kito kibym tip ïa U Blei? Da ka jingieit bad jingsngewthuh kaba kumno ka dei ban ïai pashat ha ki jingmut jingpyrkhat jong ki bad kiba ïa kita ki jingmut jingpyrkhat jong ki la pynïasnoh bad U Blei! Mano ba lah ban leh ïa kane da ka jingieit, bad ka kmie kaba sheptieng Blei?”

Ka jinglong kmie ka kham khia ban ïaka kam ha ïing. Ka dei ka jingïalam ïa ki khun rit sha U Jisu.