---
title:  Ka Briew Hapoh Ri Khlaw
date:  29/03/2023
---

`Pule Jingpynpaw 12: 6 bad ïanujor ïaka bad Jingpynpaw 12: 14-16. Peit thuh bha ïaka jingkheiñ por, ka jingthombor u Soitan ïa ka “briew” (ka balang U Blei), bad ka jingsumar sukher U Blei na ka bynta u paidlang jong U. Kine ki dkhot ki kren shaphang kaei?`

Ka 1260 sngi ha ka kitab Jingpynpaw 12:6 ki iahap bad ka por, ki por, bad shiteng por ha ka kitab Jingpynpaw 12:14. Ia kane kajuh ka por jong ka jingiathuhlypa ia kaba la batai lah ban shem ruh ha ka kitab Daniel 7:25; Jingpynpaw 11:2,3; bad Jingpynpaw 13:5. Namar kine ki long ki dak jingiathuhlypa (ka briew shisha kaba don thapniang kam shym la leit shisha sha ka ri khlaw ), ngi pyndonkam ia ka jingkheiñ por jong ka jingiathuhlypa, ia kawei ka sngi kawei ka snem (peit, kum ka nuksa, Jingkheiñ 14:23  bad Ezekiel 4:4-6), ia kine ki jingiathuhlypa. Kane ka mut beit, ba kawei ka sngi ka long shi snem. Haba kren halor kane ka por jong ka jingiathuhlypa ha ka kitab Jingpynpaw 11:2, ka Andrews Study Bible ka ong, “Ki nongbatai histori, namar kata, ki la sngewthuh khyllum ba ka por 1260 sngi ka mut beit ka 1260 snem da kaba kheiñ naduh 538 HK-1798 HK” (p. 1673 comments on Revelation 11:2). Ka balang kaba bymman -ryngkat bad ka hima ba bymman- ki banbeiñ, pynshitom beiñ, bad don ka por ba ki pyniap ia ki briew baiaineh jong u Blei.

Ki jingpynshitom ba itrïem, ba bymman ia ki Khristan kiba ngeit ia ka baibl ka long ka jingpynjlan ia ka jingialeh bakhraw hapdeng kababha bad kaba sniew. Ban mih na ka jingdum jong ki yrta pdeng ka pateng bynriew,ha ka por jong ka jingpynthymmai niam, shynrang bad kynthei ki la hap ban pynlong ia ka jingjied. Hato kin iaineh ha ka ktien jong u Blei, lane pdiang ia ki jinghikai jong ki lyngdoh bad ki bishop? Sa shisien ka jingshisha ka la jop, bad u Blei u la don ki briew kiba long kiba iaineh ia U ha khmat ka jingiapyrshah kaba jur.

Ki don ki katto katne ki jingkren jong ki jingsumar u Blei kiba long shisha kiba sngewtynnad bad kiba ai mynsiem ha kine ki dkhot. Jingpynpaw 12:6 ka pyndonkam ia ki kyntien, “ka jaka ba la pynkhreh da u Blei”. Jingpynpaw 12:14 ka iathuh ba ia kata ka briew la “bsa” ha ri khlaw, bad Jingpynpaw 12:16 ka iathuh, “ ka khyndew ka la iarap ia ka briew.” Ha ki por jong ka jingpynshitom beiñ kaba jur, u Blei u sumar ia ka balang jong U. Kumba u la leh ha kata ka por, Un sa leh na ka bynta ki basah jong U ha ki por bakut.

`Batai ia ka por jong ka jingjynjar bad jingshitom ha ka jingim jong phi hi haba da kaba suk haba phi la duh jingkyrmen lypa, hynrei U Blei u la pynbiang lypa ia ka jaka riehtngen na ka bynta jong phi ban bsa ia phi ha ki jingeh kiba phi iashem.  Kumno U Blei u ai jingkyrshan haba phi donkam eh ia ka?`