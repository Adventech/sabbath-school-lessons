---
title:  Ka Thma Ha Bneng
date:  26/03/2023
---

Ka kitab Jingpynpaw 12 ka pynpaw ia ka dur jong ki jingjia bapher bapher, ki jingpynpaw ba luk liak jong ka jingialeh jong ki yrta bajrong hapdeng kaba bha bad kaba sniew kaba la sdang ha bneng hynrei kan sa kut hangne ha pyrthei.  Kine ki jingjia ki ialam ia ngi sha kaba kut jong ka por, na ka jingjia banynkong jong ka jingialeh u Soitan ha bneng shaduh ka jingleh jubor ba bymman jong u halor ki briew jong u Blei ha ki sngi bakhatduh.

`Pule Jingpynpaw 12:7-9, kaba iathuh ia ka jingialeh salonsar hapdeng kababha bad kaba sniew. Kumno, lah ban long, ba kaei kaei kaba kum kane ka jia ha bneng? Kumno kine dkhot ki kren shaphang ka jingshisha jong ka mon laitluid, ka jingjied balaitluid?`

Ka jinglaitluid ban jied ka long ka jinglong tynrai ka bakongsan jong ka sorkar u Blei, kynthup ha bneng bad ha khyndew. U Blei um shym la thaw da ki robot ha bneng lane ha khyndew. La thaw ha ka dur jong u Blei, ngi kum ki briew ngi lah ban pynlong ia ka rai ba dei rukom.

Ka bor ban jied la pyniasynrop lang ha syndah bad ka bor ban ieit. Lada phi shim noh ia ka bor jong ka jingjied, phi pynjot noh ia ka bor ban ieit, namar ia ka jingieit ym lah ban pynbor ne padan. Ka jingieit ka dei ka jingpynpaw jong ka mon laitluid. Uwei pa uwei u angel ha bneng ki hap ban pynlong ia ka rai ban pdiang ia ka jingieit jong u Blei lane phai noh ha ka jingkhwan ia ka lade, ka jingrunar, bad ka jingsarong. Kumba la pynpaw ia ki angel bneng da ka jingieit ia ka jingjied kaba bymjukut, ka kitab Jingpynpaw ka ai ha ngi iwei pa iwei ia ka jingjied  ba bymjukut ha kane ka jingialeh bakhatduh ka pyrthei.

Ym ju don mynno mynno ka jaka ban shu ieng pdeng ha ka jingialeh bakhraw (peit Loukas 11:23), bad kan ym don ruh ha ka thma bakhatduh ha ka pyrthei. Kumba uwei pa uwei u angel u la jied ia ka liang jong u Jisu lane jong u Lusiphar, ha ka por bakut baroh u khun bynriew yn ialam sha ka jingjied bakhatduh, bym lah pynkylla shuh. Mano ban ioh ia ka jingnguh, jingmane, bad jingkohnguh jong ngi? Kane ka la iai long ka mat ba hakhmat eh bad u khunbynriew, bad kan sa long, ha ka jingshisha kham shyrkhei, ha ka nemsniew bakhatduh jong ka histori ka pyrthei.

Hynrei hangne ka don ka khubor phylla kaba bha: Jingpynpaw 12 ka batai ia ka jingjop u Khrist ha ka jingialeh bakhatduh, bad baroh ba ngi donkam ban leh, da kaba pyndonkam ia ka mon laitluid jong ngi, ka long ban jied ban don ha ka liang jong U, ka liang kaba jop. Katno khraw ka long ba ngin lah ban jied ia ka liang ha ka thma ha kaba phi tip, lypa shwa, ba kan sa jop.

`Pyrkhat katno ka jinglong kyntang ka mon laitluid bad ka jingjied laitluid ka long ia u Jisu, uba, watla u tip lypa ba kan ialam ia u sha ka diengphna (peit 2 Tim. 1:9), watla katta ruh u la ai ha ngi ia ka mon laitluid. Aiu kane ka kren ia ngi shaphang katno ngi dei ban husiar ban pyndonkam ia kane ka jingai sngewbha ba kyntang, hynrei kaba remdor?`