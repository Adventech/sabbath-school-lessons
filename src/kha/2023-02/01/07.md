---
title:  Ki Jingpule shuh shuh
date:  31/03/2023
---

Lehse, ngi lah ban iatai nia ba u Blei um don da kawei pat ka lad: lada u kwah ia ki bynriew kiba lah ban ieit ia U bad ia kiwei, U la hap ban thaw laitluid ia ki. Lada kim long kiba laitluid, kim lah ban ieit, bad kaei kaban jia ia ka bneng bad khyndew salonsar khlem ka jingieit? Kan long kumba don kiba la kam: ym don eiei hynrei tang ka mashin kaba trei katkum ki ain pyrkhing ban pynlong bad pynmih eiei bad ha ka ym don ka mon laitluid, ym don ka jingjied ba laitluid, bad kim long eiei hynrei tang ka kynja jingsong ba dap da ka doh bad ka snam jong ki phngit barit kaba bud tang ia ki ain jong ka physics. Kam dei ka dur kaba itynnad, lane kam mihpli ia kaei kaba ngi tip kum kaba shisha, ha ka bad shaphang jong ngi. Mano na ngi kiba pyrkhat, lehse, ba ka jingieid jong ngi na ka bynta ki kmie ki kpa, ki khun, bad ki tnga jong ngi kim long eiei hynrei tang ka jingbuh ryngtieh jong ki kynja phngit?

“Ka aiñ jong ka jingieit kaba long ka nongrim jong ka sorkar jong u Blei, ka jingkmen jong baroh ki jingthaw baim ka shong ha ka jingiatylli kaba janai jong ki bad ki aiñ jong ka hok. U Blei u thrang na baroh ki jingthaw jong u ia ka jingshakri jong ka jingieit- ka jingshakri kaba kyrsoi na ka jingsngewnguh ia ka jinglong jong U. Um sngewbha ha ka jingkohnguh kaba shu pynbor; bad ia baroh U la ai ia ka mon laitluid, ba ki ai sha U ia ka jingshakri ba laitluid.

“Katba ki jingthaw ki dang pyrto ia ka jingmane jong ka jingieit, kan don ka jingiatylli kaba janai ha ka bneng bad khyndew salonsar jong u Blei, Ka long ka jingkmen jong ki jingthaw ha bneng ban pyndep ia ka jingthmu jong u Nongthaw jong ki. Ki sngewbha ha ka jingpynphalang ia ka burom jong U bad pynpaw ha U ia ka jingiaroh. Bad katba ka jingieit ia u Blei ka long kaba kongsan, ka jingieit iwei ia iwei ka long kaba skhem bad kaba khlem khwan myntoi. Ym don ka sur ba iapra ban pynjot ia ka long kawei jong ka bneng” —Ellen G. White, Patriarchs and Prophets, pp. 34, 35.

**Ki Jingkylli ban ia Puson**

`Balei ka kitab Jingpynpaw 12 ka long ka jinglamphrang kaba dei eh ia ka khubor ki lai angel, khamtam ha ka jingpeit ia ka jingialeh kaba sa wan ha ka por jong kaba kut?`

`Kumno ka kitab Jingpynpaw 12 ka ai jingkyrmen ia phi marwei ha ki jingpynshoi bad jingtynjuh ba phi iakynduh man la ka sngi?`

`Ki don katto katne kiba ngeit ba ki kam ba ngi leh la ktah da ka jinghiarpateng bad ka sawdong sawkud jong ngi. Phi mynjur ne em? Kaei ka jingktah ba ki rai jong ngi ki don halor ki jinglong jong ngi? Iakren shaphang ka jingiadei hapdeng ka jingjied jong ngi bad ka bor u Blei kaba treikam ha ka jingim jong ngi.`