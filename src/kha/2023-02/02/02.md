---
title:  Ki Jingjied Kiba Bymjukut
date:  02/04/2023
---

Jingpynpaw 14 ka dei ka khubor bakhatduh jong ka jingisynei u Jisu sha ka pyrthei kaba la kyllon bad kaba ialeh pyrshah, kata kawei ka metbneng kaba la hap ha ka pop bad jingbymman la kumba hynriew hajar snem. Kan sa poi ka sngi ynda haba uwei pa uwei u briew ha kane ka pyrthei un hap ban pynlong ia ka rai kaba khatduh, ka bym lah shuh ban pynkylla, la ka long na ka bynta ne pyrshah ia u Jisu. Ka kitab Jingpynpaw ka dei ka khubor jong ka hok u Khrist kaba pyllaitim ia ngi na ka jingpynrem jong ka pop, kumjuh ruh na ka jingteh jingkhum jong ka pop ha ka jingim jong ngi, kaban sa sawa bad iai sawa ha baroh kawei ka pyrthei.

`Pule Mathaios 24: 14 bad ïanujor bad ka kitab Jingpynpaw 14: 6. Kaei ka jingkular ba U Jisu U la ai ha ki synran jong U ha kaba ïadei bad ka jingsaphriang jong ka gospel ha shityllup ka pyrthei hashuwa ka jingwan pat jong U?`

Ka jingkular jong u Jisu ka long ba “ia kane ka gospel jong ka hima yn ialap ha ka pyrthei baroh”, ia ka gospel Mathaios 24:14, yn sa pyndep  khatduh ha ka khubor bakhatduh jong u Khrist,  ha ka kitab Jingpynpaw 14:6, kaba ong ba ia ka gospel yn sa ialap sha “ha kita kiba shong halor kata ka khyndew, bad ha ka kynja bynriew bad ka jaid bad ka thylliej bad u paidlang baroh”

U Jisu u ong haduh lai sien ha ka kitab Jingpynpaw 22 ba Un sa wan kloi (Jingpynpaw 22:7,12,20). Ha kaba iadei bad ka jingwan shen jong U, u Trai jong ngi u ong shuh shuh, “Uta ubym hok, to un nang leh bymhok: bad uta uba tngit, to un nang tngit: bad uta uba hok, to un nang leh hok: bad uta uba khuid, to un nang khuid.”( Jingpynpaw 22:11). Ka kitab Jingpynpaw ka tyllun sha ka jingpynkut kaba donburom ha kaba uwei pa uwei u briew un hap ban rai na ka bynta ne pyrshah ia u Jisu.

Da shisha, man la ka sngi, da ki jingjied jong ngi wat ha “kiei kiei kiba rit,” ngi ia jied la ka long na ka bynta ne pyrshah ia u Jisu. Kam dei eh ba kita kiba shait pynlong ia ki rai ki bymdei ha ka jingim jong ki mynta kyndit kyndit, ha ka nemsniew bakhatduh, kin wan shakhmat ban don ha ka liang jong u Jisu, khamtam eh haba ki bor jong ka jingbymman baroh ka pyrthei kin long pyrshah ia ki. Mynta, ha kane ka sngi, bad man ka sngi ngi dei ban jied ban long kiba iaineh ia U Khrist bad  ia ki hukum jong U.” Namar kane ka long ka jingieit ia U Blei, ba ngi da sumar ia kita ki hukum jong u” (1 Ioannis 5:3). Kumba ka Ellen G. White ka la ong: “ U Jisu un ym pynkylla ia ka jinglong ha ka jingwan jong U. Ka kam jong ka jingpynthymmai hap ban leh leh mynta. Ka jingim ba man la ka sngi jong ngi kin rai ia kaba kut jong ngi”- Last Day Events,p. 295.

`Kumno u Blei u saiñdur ia ki jinglong jong ngi? Kiei ki lad ki rukom ba U pyndonkam ban pynsan ia ngi ha ka jingaiei? Kaei ba ngi lah ban leh ban shah pura ia u Mynsiem Bakhuid ban pynkylladur ia ngi ban long syrïem ia u Jisu?`