### Ka Khubor Ki Lai Angel

Ha u October 15, 1844, shitaiew hadien ka jingsngewsih kthang kaba khraw, la kha ia u khun shynrang ha ka longing Lutheran kaba riewblei ha Germany. U kyrteng u Friedrich Nietzsche, bad u la kylla long uwei na ki bymngeit blei bakhraw jong ka juk mynta. Da kaba ngeit ba u Blei ki Khrsitian u la iap ha ri sepngi, u Nietzsche u la kren pyrshah ia ka jingngeit ki Khristan halor ka jinghikai ka jingim bahok, da kaba rkhie beiñ ia ka kum ka “jinglong mraw jong ka hok,” ka jinglong hok kiba tlot kiba, pyrshang ban iada ia lade na kiba khlaiñ, kaba iakhleh lang ia ka jinghikai bym don jingmut kum kaba “Ieid ia ki nongshun jong phi.” Ia u Nietzsche, ka juk stad shai mynta ka donkam ban mih noh na kiba kum kine ki jingpyrkhat ba sahdieñ jong “kaba bha bad kaba sniew”; u wei na ki briew ha ka kot jong u (U Zarathusra u la kren) da kaba pynbna, “ Pynjot noh ia ki ain mawlyngkniap barim!” (kaba mut, beit shisha, ia ki Shiphew Hukum).

U snem 1844 u long ruh uba kongsan na ka bynta u Karl Marx, u nongseng ia ka jingngeit communism. Ia ka kot “Economic and Philosophic Manuscripts of 1844,”la thoh da u Marx ha ujuh u snem, wat lada ym shym la shon pynmih ia ka tad haduh u snem 1932 da ka Soviet Union. Kane ka kot ka pyni ia ka jingsdang jong ka jinghikai jong u Marx ha kaba u la iatai ñia ia ka jingim ba klun shibun ki jingdon jingem jong ka pyrthei lyngba ka jingkiew na kawei ka rynsan jong ka jingkhaïï pateng tad haduh ba ki nongtrei jong ka pyrthei kin iasoh lang ban, pynkyllon ia ki nongseng kam kiba lehbor, bad thaw ruh ia ka utopia(ha kaba ki bym don ki pynkyllon ia ki badon, ka jingpynkut ia ka mon laitluid, ia ka histori ka pyrthei, u briew u long u blei, bad kiwei kiwei) ha ka pyrthei.

U snem 1844 u long ruh uba kongsan ia u Charles Darwin. Ha ka essay kaba la tip kyrteng kum ka “Essay of 1844,” u Darwin u la wanrah nyngkong eh ia ka jinghikai evolution (ka pyrthei ka shu long hi), wat lada ym pat shym la hikai paidbah ha kata ka por. Dei ha u snem 1850, ha ka jingshon ia ka kot On the Origin of Species, ba u Darwin u la pynbna ia ka jingiohi ka jong u ba baroh ki jingthaw baim ha kane ka pyrthei ki la mih na ujuh u kpa tymmen da kaba shu long hi na ka mariang bad da ka jingjia ryngkhat.

U snem 1844 u long, ha ka jingshisha, ka jingpyndep ia ka 2300-sngi jong ka jingiathuhlypa katkum Daniel 8:14, bad ha uta ujuh u snem, na kiba sah jong kata ka jingiashem basngewsih kthang kaba khraw, ia ki symbai la thung ban san sha ka kynhun bah bakhraw ha ka pyrthei shityllup ha kaba ka khubor jong ka, ka kyntait ia ka jinghikai bashlur jong ki Marxist, Nietzschean, and Darwinian.

Mar pyrshah ia u Marx, ka kynhun Seventh-day Adventist ka kam ba ka jingialeh bakhraw hapdeng u Khrist bad u Soitan, ym dei ka jingtyllun na kiei kiei kiba kynja met ha ka histori, kaba la batai ba ka histori ka pyrthei kan sa kut, ym dei ha ka bor briew Communist utopia hynrei ha bor bakynja blei jong ka jingseng u Blei ia ka hima bymjutkut.

Mar pyrshah ia u Darwin, ka kynhun Seventh-day Adventist ka la hikai ba ki jingthaw baim ki mih, ym dei na kaba shu long hi bad jingjia ryngkhat ha ka por kylla ka mariang bad ka jingjied hi ka mariang hynrei da ka bor jong u Blei Nongthaw, uba la thaw ia ka pyrthei ha ki hynriew sngi bad uba la shong sngi ha ka sngi bahynniew.

Mar pyrshah ia u Nietzsche, ka kynhun Seventh-day Adventist ka pynbna, ym dei ba tang ba u Blei u don hynrei ba kita aiñ salonsor jong ka jinglonghok (ki “aiñ mawlyngkhniap barim”), ki Shiphew Hukum, ki iaisah ka nongrim ba halor duh jong ka jingbishar u Blei bad ka dang teh dang khum ia baroh u khunbynriew.

Hato ka dei kaba shu jia ryngkkhat ba kine ki jingjia ki hap ha u snem 1844? Wat ai uno uno un pyrkhat kumta. Marx, Nietzsche, Darwin- ki dei ki lai ngut ki briew ba pawnam ha kaba ki kam jong ki ka la wanrah ka jingpynjot bym lah shuh ban maramot ia u khunbynriew. Hynrei hapdeng kine ki jingbakla baroh, U Blei um shym la iehnoh ia ka pyrthei khlem ki sakhi sha ka jingshisha jong U, dei namar kata ka daw, hapdeng kine ki jinghikai ba shyrkhei, U la sei ia ka kynhun kaba lah ban, ha ka jingtyllun ka por, ka la kylla long ka balang Seventh-day Adventist bad kaban pynbna ia ka khubor bashisha jong ka sngi bakhatduh- ka khubor ki lai angel. Kine ki long ki khubor, ha ka pdeng jong ki, ki kyntait ia ka jingbakla bad jingsngewthuh bakla ia kaba la pynmih da kine ki lai ngut ki briew kiba lah shah shukor haduh katta katta.

Bad kine, ki khubor ki lai angel , ki long ka jingpule jong ngi ha kane ka quarter.

_U Mark Finley, u dei na ka shnong Connecticut, U.S.A, u nongialap uba pawnam ha ka pyrthei bad u vise president jong ka General Conference naduh 2005-2010. Hadien ba u la shongthait na ka jingtrei jong u, u la long u assistant ia u president jong ka General Conference. U Pastor Finely bad ka lok jong u, Ernestine ki don lai ngut ki khun bad san ngut ki khun ksiew._