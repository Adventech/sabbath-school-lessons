---
title:  Ka Por Ka Jingbishar Jong U
date:  29/04/2023
---

### Dkhot Baibyl ban Pynkhreh ia ka Lynnong
Daniel 8, Daniel 9, Ezra 7, Mat 3:13-17, Rom 5:6-9, Markos 15:38, Lebi 16:16.

> <p>Dkhot Spel-lyndet</p>
> ““Bad ïa kane haba ngi ithuh ïa ka ïa ba mynta la dap biang ka por ïa ngi ban khie joit na kaba ïohthiah; namar mynta ka jingpynim ka kham hajan ïa ngi ïa kaba mynba ngi la ngeit. Ka miet katta ka la nang dier noh shibun, te ka sngi ka la jan” (Rom 13:11,12)

Bun snem mynshuwa, ka National Geographic magazine ka la ïathuh shaphang ka jinging ka khlaw ha Yellowstone National Park ha United States. Hadien kaba kut, ki nongpeit ki la leit kiew sha ki lum bajrong ban peit ïa ka jingjulor jong ka khlaw. Uwei u nongap  u la shem ïa ka sim kaba la ïingkhong hatrai jong uwei u dieng. Kaba isaitmet ha ka jingïohi, u la pynkhih ïa kata ka sim da u dieng.

Haba u la shoh ïa ka, lai tylli ki khun sim barit ki la don hapoh ki thapniang ka kmie kaba la ïap. Ka jingieit jong ka kmie, ka sngewthuh ba kan sa ïap ha kane ka jingpynjot, ka la rah noh ïa la ki khun sha trai jong une u dieng bad ka la kdup ïa ki hapoh ki thapniang jong ka. Ka lah ban her noh sha ka jaka kaba shngaiñ ban lait na ka jingma, hynrei ka la kyntait ban shu iehnoh noh ïa la ki khunrit jong ka. Katno ka jinglong jong uba ngeit  ïa uba u la lait im ha U Khrist!

Ka ding jong ka jingbishar U Blei ka thang duh noh ïa ki nakhmat jong U, ha Kalbari, baroh kito kiba ha U Khrist la pynim sha ki bymjukut hapoh ki thapniang jong U. Ha ka diengphna, ïa U Khrist la pynrem ïa U kum U nongpop ba kumta ïa ngi yn lah ban bishar kum ki nongshong shnong ba hok ha ka hima ki bneng. Ïa U la bishar kum u nongkam sniew khnang ba ngin lah ban long kiba laitluit na ka jingshah pynjot babymjukut jong ka ding, ïa ka met bad ïa ka mynsiem ruh kumjuh.

_*Pule ïa kane ka lynnong na ka bynta ka Sabbaton, Jymmang 6._