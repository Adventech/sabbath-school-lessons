---
title:  Ïa U Messiah “La Ot Noh”
date:  03/05/2023
---

U angel Gabriel u la sdang da kane ka 490 snem jong ka jingïathuhlypa da ka jingjia kaba kongsan tam ha u Daniel bad sha ki Jaitbynriew Jiw – ka hukum ban pynthymmai bad ban tei ïa ka Jerusalem. Watla don mynshuwa kato katne ki hukum ban tei pat ïa ka Jerusalem ïa kaba lah ban shem ha u Ezra 7,  ngi shem ba la ai ïa ka hukum ha u snem 457 S.K kaba la ai lad ïa ki Jiw ym tang ba kin leit phai pat sha la ka ri bad ban pynskhem ïa la ka jong ka jaitbynriew bad ïa ka jingngiet jong ki. (Peit ha u Esra 7: 13, 27)

Ka long kaba donkam ban peit bniah ïaka hukum ba u Artaksersis u la ai ha ka synrai jong u snem 457 S.K. Na kane ka hukum ha u snem 457 S.K, haduh u Messiah, kat kum u Daniel, ka dei ban long 69 taïew, ne 483 snem. Lada ngi sdang na ka 457 S.K bad ngi ïaid shakhmat ha ka por, ngin poi ha ka 27 H.K.

Ka kyntien Messiah ka mut “Uba la sleh.” Ha u snem 27 H.K ïa U Jisu Khrist Uba dei U Messiah la pynbaptis (peit Mathaios 3: 13-17). U Daniel U la ïathuhlypa da ki spah snem shuwa ba ïa U Khrist yn pynbaptis , ka por ha kaba U Jisu un sdang ia ka lai snem shiteng ha ka kam jong U.

`Pule Rom 5: 6-9 ryngkat bad Daniel 9: 26. Ki jingshisha bakhraw aiu ba la pynpaw hangne?`

“Bad hadien 62 taïew ïa U Messiah ynotnoh, hynrei ym na ka bynta Ïa U hi” (Daniel 9: 26). Ïa U Messiah dei ban ot noh lane ban sahnarphna. Kane ka dkhot ka bynrap shuh shuh da ki kyntien “Hynrei ym na ka bynta ïa U hi” (bad Un ym ïoh ei ei ruh) Ha kiwei pat ki kyntien, kajingïap U Jisuu Khrist ha Kalbari ka dei na ka bynta jong ngi, hynrei ym na ka bynta jong U hi, bad dei ïa kane ba u Paul u thoh: “Hynrei U Blei U pyni shynna ïa la ka jong ka jingieit sha ngi, ha  kaba ngi dang long kiba pop, U Khrist U la ïap ïapli ïa ngi” (Rom 5:8).

Ha u Daniel 9: 27, ngi pule ba hamar pdeng jong ka taïew, jong ki hynñiew snem bakhatduh, U Khrist Un “Pynduh noh ïa ka jingkñia bad ka jingainguh bam”.  Hapdeng jong kane ka 70 taïew, ha ka 31 H.K, U Khrist U la pynskhem ïa ka jutang bymjukut da la ka jong ka snam ha ka jingïap jong U halor ka diengphna, kumta ki jingkñia baroh ki la kut noh  ha ka jingïap jong U.

Kine ki jingïathuhlypa ki pynpaw ïa U Khrist Uba long U Messiah, Uba dei ban kñia bad ban pynkut noh ïa ki jinglehniam jong ka jingkñia baroh bad ki la duh noh ïa ka jinglong kyrpang jong ki ha ka Pyrem jong u snem 31 H.K. Kine ki jingïathuhlypa ki la jia thik khlem jingbakla. Da kaba thikna ha ka jingkhawai niam jong ka jinglait, ha kaba u rangbah lyngdoh u dei ban wanrah ïaka jingkñia jong u langbrot ka jinglait, ïa U Khrist la sahnarphna na ka bynta jong ngi.

`Da kaba ngi kynmaw ïa kaei ba la thoh haneng, pule Markos 15: 38 bad Mathaios 3: 15,16. Kumno kine ki dkhot ki ïarap ban sngewthuh shaphang ka jingïathuhlypa ha u Daniel 9: 24-27?`