---
title:  Ka Snem 1844
date:  04/05/2023
---

Ki bynta kiba shakhmat jong ki 490 snem na ka jingïathuhlypa jong ka 2,300 snem la thmu lypa na ka bynta ki Jiw kum ka jaitbynriew jong ka mynnor bad ka jingwan jong U Messiah. Ki bynta kiba khatduh jong ka 2,300 snem ki don ka jingïadei bad ki briew jong U Blei, kaba kynthup ïa ki Jiw bad ki Jentil, ryngkat ruh bad ka jingpynkhuid ïa ka jaka kyntang habneng, bad shaduh kaba kut ha ka jingwan arsien jong U Khrist.

Ka bynta kaba nyngkong ki 490 snem ki kynthup ïa ka jingwan U Messiah bad ka kut ha u snem 34 H.K. Shim noh 490 snem naka 2,300 snem ka mih 1,810. Kine ki 1,810 snem ki dei na ka bynta ki briew jong U Blei. Lada ngi sdang naduh  34 H.K bad ngi plus lang sa 1,810 ngi poi haduh 1844.

Ha ka jingpynshai kaba ngi la ïoh shaphang ka jingshisha jong ka jingpynkhuid ïa ka jaka kyntang ha bneng ka jingbishar habneng ha ki sngi bakhatduh, U Blei U la pynlong ka jingkhot ieit bakhatduh ïa ki briew jong ka pyrthei ha Jingpynpaw 14: 6,7 ban pdiang ïaka jingieit, ka jingaiei, ka jingim bariewblei, bad ka jingkohnguh kaba U la tyrwa.

`Pule Lebitikos 16: 16. Kaei ka daw ba ïa ka jaka kyntang dei ban pynkhuid, bad kaei ba kane ka hikai ïa ngi shaphang Gospel?`

Na kadaw ka pop jong ki briew, bad ka jingbymman jong ki, ïa ka jaka kyntang dei ban pynkhuid, kaba lah ban pynlong da ka snam jong ki mrad. Ka long ka juh bad ngi. Ngi donkam ïa U Nongpynim, Uba ïa ka jingim jong U la mihpli da ka jingkñia ïa u mrad ha ka sngi jong ka jingpynïasuk, kaba tang ma ka hi kaba lah ban wanrah ïaka jingpynïasuk ha ka jingbishar.

`Pule Lebitikos 23: 26 – 29. Kaei kaba U Blei U hukum ïa ki briew jong U ban leh ha kane ka sngi jong ka jingbishar, bad kane ka lah ban mut aiu ïa ngi ha kine ki sngi?`

Ki Israel ki dei ban “Leh sngewsih ïa la ki mynsiem.” Kane ka pynpaw ba ki dei ban pynrit ïa lade bad ban bishar ïa la ki dohnud, ban phla ïa la ki pop, bad kylla kaba mut, bad ban kyrpad ïa U Blei ba Un pynkhuid ïa ki katba u rangbah lyngdoh u dang leh ïa ka kam jong ka jingpynkhuid ïa ka jaka kyntang ba kynja pyrthei.

`Ki lynnong jong ka jingïathuhlypa ha u Daniel 7 – 9 bad Jingpynpaw 14 lynnong ki thew beit ïa ki kynta jong ka jingbishar ba la khot ruh ïa ngi ba ngin pynkhreh naka bynta kata. Naduh u snem 1844, ngi la im ha ki kynta jong ka jingbishar, bad ka khubor jong u angel uba nyngkong ha ka kitab Jingpynpaw u pyrta, “Naba la wan ka por ka jingbishar jong U” (Jingpynpaw 14: 7) Kumno te ha kine ki sngi “Ngin leh sngewsih ïa la ki mynsiem”?`