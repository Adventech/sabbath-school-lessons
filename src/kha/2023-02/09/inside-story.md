---
title:  Ka Jingiathuhkhanna kaba Jia shisha
date:  26/05/2023
---

### Ka Bike bad Ka Baibl: Bynta 1

_Da: M.B., ba la iathuh ha I Kathie Lichtenwalter_

Nga kwah ba ngan ia kynduh ia u Hussein, uba long u nongap khyrdop ha ka ingbah ha kaba I lok jong nga bad ma nga ngi la ia im kum ki mishoneri ha Middle East.  Naduh ka por ba ngi ia kynduh nyngkong, ngi iohi ia ka jingbat skhem jong u ia ka jingngeit bad ba u la im da ka jinglong ba sngur eh.  Nga itynnad eh ia u.  U Hussein u la wan kai ha ing jong ngi bun bun sien, bad u la ju khot sngewbha ruh ia ngi sha ing jong u.  Bun sien ngi la  ju ia kren shaphang kiba bun kiei kiei ha ka jingim bad teng teng ruh shaphang ka jinglong ba kynja mynsiem.  Ha ka jingtyrwa jong ngi, u la iasoh lang ruh bad ngi ha ka jingia duwai.

Katba ka jingialong paralok jong ngi ka la nang san da ka jingaiei U Blei, ngi la wad lad ban shim ia kawei pat ka sien jam jong ka jingialong paralok.  Ngi la sdang ban duwai na ka bynta ka por kaba biang eh ban ai jinghikai Baibl ia u.

Ha kawei ka sngi, nga la iohi ba u Hussein u la sngewsih eh.  U la batai kloi kloi ba ka baisikil jong u kaba long tang kawei na ki lad ba un leit jingleit, ka la shah tuh.  U la bunkam eh ban pyrkhat ia kawei pat ka lad ba un leit ia pan kylliang noh da kawei.  Dei ha kane ka sngi ba nga la sdang ban duwai na ka bynta kawei pat ka baisikil ia u paralok jong nga.  Katto katne bnai ki la iaid lait, nga la ioh pdiang khlem khmih lynti 40 dolar.  Nga la lyngngoh eh.  Ka la paw la kumba U Blei u la phah ia kane ka pisa beit beit na bneng.  Katba nga la dang duwai hadien katto katne por, ka jingpyrkhat kaba pher ka la wan ha nga,  “To pyni ia U Jisu ha u paralok jong phi, thied ka baisikil ia u paralok jong phi u Hussein,”  Nga la buh noh ia kata ka pisa bad nga la nang pynlang shuh shuh.

Hynrei ka ri ka la nanghiar ha ka iohi ka kot man la ka sngi, kam pher wat la katto tyngka nga la pyrshang ban lum, kam lah ban pyndap ha kaban thied ia kawei ka baisikil.  Hynrei nga la nang iaiduwai bad iai pyrshang ban lum pisa.  Nga la leit peit ha kiba bun ki dukam die second hand.  Nga la nang mutdur ba kan long kum ka jingai sngewbha sngi kha ia u Hussein.

Haba ka sngi kha jong u Hussein ka la poi, I lok jong nga I la shet da u Cake, Nga la thmu ban shet da ka jingbam ba bang, bad ngi la khot sngewbha ia u Hussein ban wan bam ja miet ha ka por 5:30.  Da ka jingngeit ba U Blei un jubab da ka kambah ba ngin ioh kawei ka baisikil, nga la leit peit biang sha ki dukan.  Ha ka por 5:00 baje nga la wan phai ing, khlem myntoi bad nga la duh jingkyrmen.  I lok jong nga I la pynkynmaw ia nga ba U Blei u la tip katno ngi la kwah ban iarap bad ba ngi la duwai jur.  “U Blei un pyndap” I  la ong.

Kane ka jingiabam ja miet ka la long ka jingkyndit kaba bha eh.  U Hussein u la kmen eh.  U la iathuh ia ngi ba haduh katno ka la long ka jingkyrkhu ba un don ia ngi kum ki lok ha ka jingim jong u.  Ngi la ia bam hun da ka jingkmen ia ka bam, bad ngi la ai sngewbha ia u ia u Cake bad ngi la ia duwai kyrpang ruh na ka bynta jong u, ban ainguh ia U Blei na ka bynta ka jingim ba u la ai.  Hynrei ngim don baisikil.  Ngim don jingai sngewbha.

Ha ka sngi kaba bud, nga la dang iaiwad ia ka baisikil second hand, la khring ia nga da kawei ka jingpynim online ba uwei u nong Russia u la tyrwa ban die ia ka baisikil jong u.  kane ka la paw tang kumba 10 minit eh ha online.  Ngam lah ban ngeit ia ka ki khmat jong nga ban iohi ia ka dor, ia ka jinglong ka baisikil kaba la paw ha ka dur.  Nga la shim ia ka phone jong nga, nga la phone ia u trai bad shuh shuh nga l a nang ia dait dor ruh.  Ngi la ia kut.  Haba nga thep ia kane ka baisikil hapoh ka kali jong nga, nga la tip ba U Blei u la jubab ia ka jingduwai jong ngi.  Kane ka baisikil ka la shongdor thik katkum ka pisa kaba nga la lum shitom la bun bnai.

_Yn dang bteng_