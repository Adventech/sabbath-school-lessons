---
title:  Ka Jingmaian, Ka Babilon Kaba Khraw
date:  23/05/2023
---

`Pule Jingpynpaw 17:4-6. Kaei kaba kine ki dkhot ki hikai iangi shaphang ka jinglong jong kane ka rukom ba bymman?`

Kumba ngi la iohi, Jingpynpaw 17 ka batai ia ka rukom pyniaid niam baialeh pyrshah kaba la pynithuh sha ka jingngeit Khristan ia shibun ki jinghikai ka Babilon jong ka Testament barim.

“Khnang ban wad ia ka jingsngewthuh ia ka jinglong ka Babilon, ngi donkam ban leit sha ka jingkdew banyngkong ha ka jingbuh jingkynmaw ka Baibl ha ka kitab Jenesis. Ka sdang ha ki madan jong ka ri Shinar, ka bynta kaba don sha shathie jong ka Mesopatamia, ka bynta ba shathie ka Iraq ba mynta, kaba khot Babylon ia. Dei hangta ba iaka kut jong ka Babel la pynïeng, kaba ïeng pharshi ia ka jinglong briew basngew dap sngewbiang, balah ban sumar ia lade, bad bym donkam ia ka jingiarap U Blei (Jenesis 11:1-4).”—Angel Manuel Rodriguez, ‘The Closing of the Cosmic Conflict: Role of the Three Angels’ Messages,” un published manuscript, sla 43.

Ka kut ka Babel, ha ka Babilon ba mynbarim, la tei ia ka kum ka jingialeh pyrshah ba paw ia ka Ktien U Blei. Ki nongtei ka Babel ki tei ia ka na ka bynta ka burom jong ki hi, bad U Blei u pynbakla ia ki ktien jong ki. Ka jingbuh jingkynmaw ha Jenesis ka ong kumne, “Namarkata la khot Babel ia ka; naba U Trai u la pynbakla hangta ia ka ktien ka pyrthei baroh.” (Jenesis 11:9)

Ka long bymman haduh kata kane ka rukom,ba la ringdur ia ka kum kaba “buaid da ka snam jong kita ki riewkhuid, bad da ka snam kita ki nongphla ba shah iapjong U Jisu” (Jingpynpaw 17:6)—ki jingringdur ba shyrkhei ia ka jingbymman ka Babilon (peitruh Isaiah 49:26).

Ka Babilon ba kynja mynsiem ka ïengpli ia ka jingngeit niam kaba pynshong nongrim ha ki jinghikai ki briew, ba la seng ha ka jingpyrkhat briew, bad ba la kyrshan da ki jinghikai pateng ki briew. Ka dei ka jingngeit niam ba la teiba la tei, lehse, da ki nongialamniam bastad, hynrei ka ieng ha pyrshah ia ka bor jong ka kospel bad ka balang kaba U Jisu u la tei, ka balang ba la tei ha ka jingieit, ym ha ka jingmynsaw.

Ka kitab Jingpynpaw kaba batai ia kine ki ar ki rukom jingngeit niam. Kaba nyngkong ka pynpaw ia ka jingshaniah bapura ha U Jisu bad ha ka Ktien jong u. Kaba ar ka pynpaw ia ka jingshaniah ha ka bor briew bad jingshaniah ha ki nongialam niam.  Kawei kadei ka jingngeit kaba u pdeng jong ka dei U Khrist bad ka jingshaniah ba pura ha ka jingaiei, jingkñia bad jingpyniasuk jong u na ka bynta ka jingpynim.  Katba kawei pat ka dei jingsngew briew ha ka jingngeit kaba bujli ia ka jingshaniah ba pura ha U Khrist na ka bynta ka jingpynim da ka jingshaniah ha ki jinghikai pateng ka balang.

`Kumno ngin lah ban iada ia lade na ki bor ktah bashukor jong ka Babilon, kumba long ka jingkwah, kaba suk ruh kumba ka long, ban shaniah ha lade bad ym ba shaniah pura ha U Blei?`