---
title:  Ka Jingbam Miet Ba Khatduh
date:   09/09/2024
---

`Pule Markos 14:22 – 31 bad Eksodos 24:8. Ka jingdonkam bakhraw aiu kaba ngi shem na kine ki jingthoh namar ka jingngeit khristan jong ngi?`

Markos 14:12 ka kren ba kane ka dei ka sngi kaba nyngkong jong ka jingkhawai u kpu ba khlem thiat haba ia u khunlangbrot jong ka niam ka jinglait la knia. Ka jingiabam ka long ha ka janmiet jong ka sngi Thursday.

Ha ka jingbam miet kaba khadduh, u Jisu u la buh ia ka jinglehniam kaba thymmai kaba yn sah jingkynmaw. Ka dei ka jingpynkylla na ka jinglehniam ka niam ka jinglait jong ki Jiw bad ka iasoh lang bad ka jingmihnoh jong ki khun Israel na Ijipt bad ba kin long ki khun ka jutang U Blei jong u Lum Sinai. Ha ka jingshonshap jong ka Jutang, ha ki Eksodos 24:8, u Moses u la synreit ia ki briew da ka snam jong ki langknia bad u ong ruh “Ha khmih ka snam jong kata ka jutang ia kaba U Trai u la pynlong bad phi shaphang kine ki ktien baroh.”

Ka long kaba shongkhia shisha ba ha ka jingkhawai miet jong U Trai, ia kaba U Jisu u la buh hangne, khlem la pyndonkam shuh ia u langbrot na ka bynta ka jingbam miet. Kane ka long namar ba U Jisu hi u la long Uta u Khunlangbrot jong U Blei (Ia nujor ruh bad Ioannis 1:29). U kpu jong ka jingkhawai Miet u thew pharshi ia ka met jong U Jisu. Ka jutang kaba thymmai (ia nujor bad Jeremaiah 31:31-34) la shonshap da ka snam jong U Jisu, bad ka khuri ka thew pharshi ia kane. U ong, “Kane ka long ka snam jong ng aka jong ka jutang kaba thymmai ia kaban sa pynmih noh na ka bynta kiba bun.” (Markos 14:24).

Nganta, hapdeng kine baroh, U Jisu u la iathuhlypa ba ki synran jong U kin sa ieh noh ia U. U la kren na u Sekharaiah 13:7, kaba kren shaphang ka waitlam kaba pyniap ia u nongaplangbrot bad ki langbrot ki iasakma noh. U Jisu u long Uta u Nongaplangbrot bad ki synran jong u ki long kita ki langbrot. Ka dei ka khubor kaba sngewsih bad duh jingkyrmen. Hynrei U Jisu u la kren pat da ki ktien ka jingkyrmen, da kaba u iaiban ban kren shaphang ka jingmihpat jong U. Hynrei u la pynlang shuh shuh ba un nangleit ha shuwa jong ki synran sha Kalilaiah. Kata ka jingiathuhlypa ka don jingthew pharshi da u Samla ha ka jingtep U Jisu, ha U Markos 16:7 kumta kane ka don ia ka jingmut kaba kyrpang hangne.

Hynrei kane baroh ka long kaba eh palat ba ki synran kin pdiang, khamtam eh u Petros, uba la kren jam, ba la baroh kin ia thut noh, hynrei un ym thut da lei lei. Watla katta ruh U Jisu u dang iai bteng ban kren da ki ktien kiba jem bad iathuhlypa ba u Petros un sa len noh ia u lai sien shuwa ban riew u syiar. Ka jingiathuhlypa ka don ka bynta kaba khraw eh ha ka jingjia shisha jong ka jingpynshitom ia U Jisu bad ruh ia kata ka jinglen u Petros.

`Kaei kaba phi lah ban nang na kano kano ka por kaba phi la kular ia U Blei ba phin leh ne phim leh hynrei kaba kut pat ha jingleh kaba mar iapyrshah?`