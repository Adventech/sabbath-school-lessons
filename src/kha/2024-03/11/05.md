---
title:  Iehnoh Ia Baroh Ban Phet-Krad Na U Jisu
date:   11/09/2024
---

`Pule Markos 14:43-52. Kaei kaba la jia hangne kaba donkam eh na ka bynta ka jingthmu jong ka jingpynim?`

Ka long kaba sngew kyndit eh ba uwei na ki nongkyrshan ba jan eh jong U Jisu u la shet kylla bad aiti noh ia U sha ki nongshun. Ka gospel ka khlem batai bniah eh ia ka jingthmu jong U Judas. Hynrei ka Ellen G. White ka thoh: “U Judas u la long uba ieit sbai palat eh; hynrei u khlem la bam pisa tuh kaban kham khraw ia kane. U la seng ia ka mynsiem jong ka jingkhwan lalot tad haduh ba ka la kylla long shibynta na ka jingim jong u. Ka jingieit ia u mammon ka la kham khia eh ban ia ka jingieit jong u ia U Khrist. Lyngba ka jinglong mraw hi ha kawei ka bor, u la aiti noh ia lade sha u soitan, ba yn ring ia u sha ka jingjylliew jong ka pop.” Ellen G. White, _The Desire of Ages_, p. 716.

Ka jingshetkylla ka long hi kaba la pynrem da baroh, wat da kito kiba long ki nongshetkylla hi (Mathaios 27:3-7). Hynrei ka jingleh jong u Judas ka long kaba bymman eh namar ba u la wad ka lad ba un buhrieh ia kata ka jingshetkylla jong u hapoh ka jingleh mynleh long paralok. U la ai ia ki paitbah ia ka jingbthah ba ia uta uba un sa doh un long uta uba ki dei ban kem. Ka paw ba u Judas u kwah ban buhrieh ia ka jingarsap jong u na U Jisu bad na kiwei pat ki synran.

Ka jingkulmar bakhraw ka la jia haba ki paitbah ki la kem ia U Jisu. Don ba la sei ia ka waitlam (Ioannis 18:10,11 haba ka la ong Petros) bad u la mait noh ia ka shkor jong u shakri jong u rangbah lyngdoh. U Jisu u la kren ha u paitbah, da ka jingdumok ia ki ba ki sheptieng ban leh ha ka por sngi por shai katba u dang hikai ha ki templ. Hynrei u Jisu u pynkut da ka jingsot na ka Jingthoh shaphang ka jingpyndep ia ka jingiathuhlypa. Ka dei ruh kawei pat ka dak jong kata ka jingiasuhbuit ha kane ka taiew jong ka jingsngewsih—ba ka mon jong U Blei ka la jia long wat ha kata ka mon u briew ban pynjot ia U Mesaiah.

Baroh ki synran ki la phet krad, kaba kynthup ruh ia u Petros, uban ym wan mih shuh sha khmat hynrei uba la shu bud rieh na jngai bad uba la ia kynduh ruh ia ka jingeh. Hynrei u Markos 14:51,52, ka iathuh shaphang uwei u samla uba la bud ia U Jisu, ia ka jingbuh jingkynmaw la shem hangne bad ym ha kino kino kiwei pat ki jingthoh na ki Gospel. Don kiba pyrkhat ba dei u Markos hi, hynrei kata kam don jingpynshisha ei ei ruh em. Kaei kaba phylla ka long ba une u samla u la phet lyngkhuid. Une u samla, ha ka jingshisha u dei ban ieh noh ia baroh ban bud ia U Jisu, hynrei u la ieh noh ia baroh kiei kiei ban phet jngai na U Jisu.

`Pyrkhat shaphang ka jingsngew shyrkhei ba da kaba long u mraw hapoh kawei ka bor, ka la ialam ia U Judas ba un leh ia kaei kaba u la leh. Kaei kaba kane ka iathuh ia ngi shaphang ban isih ia ka pop bad da ka jingaiei, ngin jop ia ka?`