---
title:  Ki Kamram ba Kynja Pyrthei bad ki Jingmih ba Kynja Bneng
date:   28/08/2024
---

`Pule Markos 12:13 – 27. Kaei kaba jia hangne, bad ka jingshisha aiu kaba u Jisu u hikai?`

Ki nongialam niam ki la pyrshang ban ioh kem ia u Jisu ha kaei re kaei khnang ba kin pynrem ia u, la ha khmat u governor jong ka Rom ne ha khmat jong ki paidbah. Ha kane ka jingialeh, ka la long ka jingkylli ia ka jingsiew khajna. Ha kane ka por bad ka jaka, kaba kyntait ban siew khajna ka lah ban shah kynnoh kum ka jingialeh pyrshah ia ka sorkar Rom, ka dei ka jingialeh pyrshah kaba ma.

Ka jingjubab jong u Jisu ban ai sha u Kaisar ia kaba dei ka jong u kaisar bad sha u Blei ia kaba dei ka jong u Blei ka la pyllait ia u na ka jingriam bad ruh ka ai ia ka jinghikai kaba jylliew shaphang ka kamram jong u bangeit sha ka sorkar. “u la pynbna ba namar ba ki shong ki sah hapoh ka jingiada jong ka bor sorkar Rom, ki dei ban ai ka jingkyrshan ia kata ka bor, katba kata kam pat long pyrshah ia kata ka kamram kaba kham haneng. Hynrei katba ki pynkohnguh da ka jingsuk ha ki ain jong ka ri, ha baroh ki por ki dei ban pynkohnguh shuwa ia lade ha U Blei.” -Ellen. G. White, _The Desire of Ages_, p. 602.

Kaei kaba bud nangta ka dei ka jingkylli shaphang jong kiba iap. Ki Sadusi ki dei ki kynhun Lyngdoh kiba pdiang tang ia ki san tylli ki kitab jong u Moses kum ki jingthoh. Kim shym la ngeit ha ka jingmihpat jong ki baiap. Ka jingjia ba ki wanrah ha u Jisu ka long kaba la shu tharai. Ka kynthup ia ki hynniew ngut ki para shynrang bad kawei ka briew. Katkum ka hukum jong u Moses, haba u briew uba iap um shym la ioh khun, u para jong u u hap ban shong kurim ia kata ka riewkynthei ban pynmih ia u nongioh pateng, bad ki khun kiba la pynkha nangta kin dei beit ki khunjong uto u briew uba la iap (Deut 25:5 – 10).

Da kaba wad ban nym niewkor ia ka jinghikai jong ka jingmihpat, ki sadusi ki kdew sha ka jinghikai kaba pynlyngngoh, ba kata ka briew kan long ka tnga jong no ha kata ka jingmihpat. U Jisu u la jubab ia ki jingkylli jong ki ha ki ar bynta, da kaba kdew sha ka jingthoh bad sha ka bor jong u Blei. Nyngkong, u batai ia ka bor jong u Blei ha ka jingmihpat bad u la ong ba yn ym don jingshongkurim ha bneng. Nangta u iada ia ka jinghikai jong ka jingmihpat da kaba u pynphai sha ka Eksodos 3:1 – 22, ha kaba u Blei u kdew ba u dei u Blei jong U Abraham, u Isaac, bad u Jakob. U Jisu u kdew ba kane ka mut ba ia ki yn pynmihpat; kim lah ban iai sah kiba iap lada u Blei u dei u Blei jong u Abraham, u Isaac, bad u Jakob, kiba long mynta kiba la iap.

`Lada don kiba kylli ia phi, “hato phi tip ia ka bor ka jong u Blei?” kumno phi jubab, bad balei?`