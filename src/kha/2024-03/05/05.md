---
title:  Ka Jingkyntait Bad Ka Jingpdiang
date:   31/07/2024
---

`Pule Markos 6:1-6. Balei ba ki briew kiba na ka shnong trai U Jisu ki kyntait ia u?`

Bunsien, haba u briew na kano kano ka nongrit u paw, ki briew ha ka shnong ki ia kmen ha kata ka jingithuh. Hynrei ym ka Nasaret. Ia ki la pynmong bad ki la sngew kyndit da ka jingjop U Jisu kum u nonghikai bad u nongpynkhiah. Ka jingkylla jong U na ka kam nongtei sha u nonghikai imat ka long kaba eh ia ki ban pdiang. Imat ka la don ruh ka jingpyrshah ba jur ba U leh ia kiba bun ki kambah jong U ha Kapernam (peit Loukas 4:33). Bad U la don ka jingbym ia sngewthuh jingmut bad ka iing jong U (Markos 3:3-35).

`Pule Markos 6:7-30. Kumno ka mishon jong ki khadar ngut ki apostol ka iapher bad ka jingshah khrai khlieh u Ioannis u nongpynbaptis?`

Kane ka dei ka khana kaba lai ha u Markos (peit ka lynnong 3), ia kaba la pynthuh shiteng, ban iathuh da kawei pat ka khana. Ka mishon jong ki khadar ngut ha kaba leit rah ia ka khubor U Jisu sha kylleng ka ieng pyrshah eh bad ka jingshah set byndi bad jingshah pynsngap jar jong u Ioannis nongpynbaptis. Ia ki synran la ong ba ki dei ban leit jingleit khlem da rah eiei bad ban shaniah ha kiwei ban ai jingkyrshan ia ki. Kane ka buit treikam ka pynlong ia ki mishoneri ban shaniah ha ki briew ba ki shakri, kaba iarap ban iateh ia ki bad kito kiba donkam ia ki khubor jong ki.

Hynrei u Nongpynbaptis um don ka jingiadei bad u Herod bad ka iing jong u. Ia ka jingiap u Ioannis la iathuh ha ka rukom ba sngew kyndit katba ka Herodias ka shim kabu ia ka jingkulmar jingmut bad jingkwah brai u Herod. Ka khun ka Herodias imat ka la nang pynlang shuh sha kata ka jingthmu ba shyrkhei da ka jingkyrpad ba khyllah ba ia ka khlieh jong u Nongpynbaptis yn ai ha ka pliang.

Ka jingpynsngap jar ia ka sur jingpyrta u Nongpynbaptis ka jia ha kajuh ka por katba ki khadar ngut ki apostol ki ialap ia ka jingkylla ba mut, kumba u Nongpynbaptis u la leh. Ka jingiap u Ioannis ka la long jingkdew lynti ia ka jingiap U Jisu. Ia u Ioannis la pyniap, la tep, bad la ong ruh ba u la mihpat na kiba iap (Markos 6:14-16, 29), kumba ia U Jisu (Markos 15 bad 16). Kine ki jiathuhkhana ba iaryngkat ki kdew sha ka jingeh ka ban sa wan ia U Jisu bad ki synran jong U.

`Hato ia phi la ju kyntait kumba ia U Jisu lane iakynduh ia ki jingeh ki bym lah sngewthuh? Kiei ki jinghikai phi ioh na kita ki jingiakynduh kiba lah, lehse, ban iarap ia phi ha kawei pat ka sien lada jia kum kita ki juh ki jingjia?`