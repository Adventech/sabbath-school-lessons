---
title:  Ka Rukom Treikam Barieh U Jisu Ha Ka Jingshakri Jong U
date:   10/07/2024
---

`Pule Markos 1:35-39. Ki jinghikai aiu ngi lah ban ioh haba ïadei bad kaei kaba U Jisu U la leh hangne?`

U Jisu U la khie-thiah shuwa ban mih ka sngi bad U la leit sha ka jaka kaba kynjah bad jar jar ban dwai Markos 1:35, ka ban jur hangne ia ka jingdwai ha kane ka jingleh U Jisu. Baroh ki rukom pyndonkam ïa ki kyntien hangne ki long ha ka dur jong ka jingkren kyllum lang (summary) – U la khie, U la leit shabar, U la mih noh, (ha ka grik kine baroh ki dei ha ka “aorist tense’’ kiba kdew ia ka jimgpyndep pura). Hynrei ka kyntien “ban dwai’’ (to pray) ka long ha ka “imperfect tense’’, ka rukom ban pynshai ia ka jingiaibteng, khamtam kumba ngi iohi hangne. U la dwai. U la ïaidwai. Kane ka dkhot ka kdew ruh ia ka por, katno shwa ka por U Jisu U la leit noh shabar ban dwai – kane ka pyni shai ruh ïa jingjlan jong ka por ha kaba U Jisu U la pynlut ha ka jingdwai.

Lyngba ki Gospel baroh ngi shem ïa U Jisu kum U briew jong ka jingdwai (Pule Mathaios 14:23, Markos 6:46, Ïoannis 17). Kane ka long kawei na ki rukom treikam barieh U Jisu kaba aibor eh ïa U ha ka kam shakri jong U.

`Pule Loukas 6:12. Kane ka dkhot ka hikai aiu shaphang ka jingim U Jisu lyngba ka jingdwai`

Kiba bun ki Khristan ki mlien bha ban sumar bad buh ryntih ïa la ki por dwai jong ki man la ka sngi. Kane ka jingpynmlien ka long kaba dei bad kaba bha ha kawei ka liang, hynrei, ka lah ban long tang ka rutin pat ba ngi leh khlem da ka jingpyrkhat (rote routine). Kawei ka rukom ban pynkheiñ ïa kum kane ka jingmliem (rote routine) ka long ba ngin pynpher ia ki por dwai jong ngi teng teng, lane, ka lah ban da kaba ngi dwai kham slem ban ka por kaba ngi ju sdang dwai barobor. Ka mat ba kongsam hangne ka long ba ngim dei ban khang tala ia lade da kaba ngi pynlong ka jingpynmlien ban buh ia ka kynja formula haba ïadei bad ka por dwai jong ngi - haduh kabym long ban pynkylla shuh!

U Petros bad ki para nongsynran jong u kim ju leit ryngkat bad U Jisu haba U leit ban dwai. Lehse, ka lah ban long ba ki tip ïa ka jaka ba ka don haei - namar barobor ki ju shem haei U Jisu U ju don. Shuh shuh ki kyntien kiba ong ba ‘baroh ki wad ïa U Jisu’ ka pynshai ba Un sa bteng ha ka sngi kaba bud, da ki kam pynkhiah bad ki jinghikai kiba U la leh ha ka sngi kaba dang shu dep. Hynrei kaba pynlyngngoh shisha ka long ba U Jisu U la kyrngah bad U la kdew pynban ïa ka jingdonkam jong U ba Un leit shakri noh sha kiwei pat ki jaka. “Ïa ngin ïaleit shawei pat sha ki shnong kiba marjan, ba ngan ïoh ïalap hangta ruh; naba ïa kata keiñ, nga la mih noh.” (Markos 1:38 KHB).

`Lada U Jisu U la hap ban pynlut por shikatdei eh lyngba ka jingdwai, kumno ma ngi pat, bad katno por ngi dei ban pynlut bha ha ka jingdwai? Ka nuksa jong U Jisu ka ïathuh aiu ha ngi mynta ki sngi?`