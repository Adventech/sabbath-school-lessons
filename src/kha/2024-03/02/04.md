---
title:  Shuh Shuh Ka Jingshakri Ha Ka Sabaton
date:   09/07/2024
---

`Pule Markos 1:29-34. Kumno U Jisu U la ïarap ia ka longïing U Petros, bad Kiei ki jinghikai ba kynja mynsiem ngi lah ban ïoh na kane ka jingjia?`

Hadien ka jingshakri kaba sngewtynnad hapoh ka synagog, U Jisu U la leit pynjahthiah ryngkat bad ka kynhun synran kaba rit jong U (Petros, Andrew, Jakob, & Ïoannis) sha ïing U Petros; ha kaba U la leit ban pynlut ïa ka por ba sah jong ka Sabaton rynkat bad ka jingïabam ïasyllok paralok.

Hynrei hangta, ka la don ka daw ban khuslai khyndiat, namar ka kiaw u Petros ka la ïoh pang khie-shit, bad ha kito ki por shisien ba la ioh pang kumne ka mut - ki briewv ki lah ban ioh koit lane ha ki khep ki khep wat ban ïap ruh. Ki la pyntip ha U Jisu shaphang ka kiaw U Petros bad ïa ka jingpang jong ka, bad U Jisu U la shim ïa ka kti jong ka bad U la pynkhie ia ka. Shen shen ka ka koit bad khlaiñ noh hi haduh ba ka la lah ban pyndap ïa ki jingdonkam baroh jong ki (U Jisu bad ki synran). Hangne ngi iohi ïa nuksa bad jimghikai kaba phylla shisha, kito kiba la ioh jingpynim, jingpynkhiah, na U Jisu, kin sa shakri kylliang sa ïa kiwei pat! Ha ka gospel katkum u Markos, ngi iohi U Jisu U pynkhiah da kaba ktah (touch) ia ki nongpang (Peit Markos 1:41; Markos 5:41), hynrei, ha kiwei pat ki por kam don ka jingong ba U la ktah ia ki nongpang (Peit Markos 2:1-12, 3:1-6, Markos 5:7-13).

Ka jingshakri U Jusu ka khlem kut tang kumta ha kata ka Sabaton kumba ngi la ïohi hangtei haneng. Hadien ba la sep sngi, shibun ki nongpang ki la wan sha ïing U Petros ban ïoh jingpynkhiah, ym don ka jingartatien ba baroh ki la ïawan namar ba ki la iohi bad ïohsngew ïa kaei ba la jia ha ka synagog ha kata ka sngi Sabaton. Hooid, u nongthoh jong ka gospel u Markos, watla u khlem ong eiei shaphang ka jingpynslem jong ki briew ban wan ïoh jingpynkhiah tad haduh ka jingsep sngi, ka pynshai ba u nongthoh u kwah ba ki briew (nongpule) kin tip shaphang ka Sabaton. Kane ka rukom thoh u Markos ka ïahap bad ka jingsngewthuh jong ki nongpule jong u, namar ki nongpule jong u ki dei kiba sumar Sabaton. U Markos u ong ba ki briew na ka nongbah baroh ki la ïalang hakhmat kata ka jingkhang ha kata ka janmiet (Markos 1:31), lehse, ka la lah ban bam por bha ruh haduh ba U Jisu Un ioh ïarap lut ïa kita ki briew kiba la ïawan hangta.

“Man la ka kynta ki la ïawan bad ki la ïaleit; namar kim tip ba lada lashai kin dang shem shuh ïa U Nongpynkhiah lem bad ki ha la ka shnong. Ym pat ju jia koit ba ka Kapernaum kan sakhi ïa ka jingjia kum kane. La pyndap ïa ka lyer da ki jingsawa sur ka jingjop bad ki jingkyang risa jong ka jingpynlait-im. U Nongpynim U la ïarisa lang ha kata ka jingkmen ïa kaba u la pynkhih ïa ka dohnud jong ki. Katba U la sakhi ia ka jingshitom jynjar jong kito kiba la wan sha U, la pynkhih ïa ka dohnud jong U da ka jingsngewsynei, bad U la risakmen namar kata ka bor jong U ban pynkhie-im biang ia ki sha ka jingkoit jingkhiah bad ka jingkmen.

Ym haduh ba la dep ai ïa ka jingïarap ïa u nongshitom uba khatduh eh, ba U Jisu U la sahngeh na ka jingtrei kam jong U. Dei haduh ba la miet bha ba ki paidbah ki la ialeit phai noh sha la ki ïing ki sem, bad ka jingjaijai ka la wan hiar pat sa shisien ha ka ïing u Simon. Ka sngi kaba la jlan bad kaba la dap da ka jingkmen bakhraw ka la leit noh, bad U Jisu U la wad ïa la ka jingjahthiat khyndiat. Hynrei katba ka nongbah ka dang iohthiah kynjai, U Nongpynim, ‘shuwa ba ka sngi kan mih, U la khie, … u la mih shabar, bad U la leit sha ka jaka ba kynjah weibriew, bad hangta U la dwai.’ ” (Ellen G. White. _The Desire Of Ages_, pp. 259).