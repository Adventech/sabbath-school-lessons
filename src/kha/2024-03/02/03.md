---
title:  Ka Jingmane Ka Ban Ïaisah Kynmaw
date:   08/07/2024
---

`Pule Markos 1:21-28 Kaei kata ka jingjia kaban ïaisah kynmaw kaba la jia ha kawei na ki synagog ha Kapernaum, bad kiei kita ki jinghikai ba kynja mynsiem kiba ngi ioh na kane ka jingïathuhkhana?`

Bun ki Khristan ki don ia ki jingjia ki bam lah klet ha la ka jingïaid Khristan jong ki, ka jingrai kut ban bud ia U Jisu; ka sngi pynbaptis jong ki; ka jingïalap kaba donbor bad kaba pynsngew ïa ka jingdon lem U Blei. Napdeng kine ki khyllipmat don kito ki jingïashem kiba ngin ïaisah kynmaw ïa ki, hynrei, napdeng kita don ruh kiba la pynkylla ïa ka jingim jong ngi bak-la-bak.

Te kum ha kane ka dur, ka la lah ban long ruh kumjuh ia ki katto katne ha kawei na ki synagog ha Kapernaum ha kata ka sngi Sabaton ïa kaba la buh jingkynmaw katkum Markos Lynnong ba nyngkong. “Ki la sngewkyndit te ïa ka jinghikai jong U, naba U la hikai ïa ki kum Uba don bor, ym kum ki nongthoh keiñ.” (Markos 1:22 KHB). “U da ong, “Iehnoh ïa ngi; me donkam aïu bad ngi, me U Jisu uba na Nasaret? me la wan khnang ban pynjot ïa ngi? nga ithuh ïa me Uei me long, U Bakhuid U jong U Blei.” (Markos 1:24 KHB), bad U Jisu U la beh pynmih ïa u mynsiem ba’mman.

Pyrkhat sani bha ïa kine ki kyntien ba la mih na u mynsiem ba’mman. Nyngkong u mynsiem ba’mman u la ithuh ïa U Jisu kum ‘U Bakhuid U jong U Blei’. Une u ksuid u la ithiuh ba U Jisu U long U nongmihkat bakhuid U Blei. U long mar-dor mar-pyrshah bad ki nongmihkhmat bymkhuid u soitan. Ha ka jaka mane Blei, ki briew ki ju khmih lynti ban don kiei kiei ki bakhuid bad ki briew ruh ki long ki bakhuid, ym kiei kiei ki bymkhuid bad kibym kyntang. Namarkata, ka don ka jingiapyrshah jur hapdeng ki bor jong ka jingshai bad ki bor jong ka jingdum hangne. Ngi iohi shynna ia ka jingshisha jong ka jingïaleh bakhraw. Ki don ki briew kibam tip ne ithuh Uei U Jisu, hynrei, u ba’mman u tip bad u ithuh shai, u pdiang paidbah ruh ia kata.

Putet, ka hukum ba un mih noh na uta u briew ka long kaei kaei kaba ngi lah ban sngewthuh. Hynrei balei pat kata ka hukum “Long jar jar?” La sdang naduh nangne ha ka gospel katkum u Markos, ka don ka dur kaba paw phylla kdar: Ka jingong U Jisu ban long jar jar shaphang ka jinglong jong U, ki skolar ki khot ia kane “Messianic Secret” (ka jingjar-jar shaphang ka jinglong Messiah U Khrist).

Ka jingkwah jong U Jisu ban long jar jar halor ka jinglong Messiah jong U, ka dei na ka jinglong jingman jong ka synshar khadar bad ka rukom long ka saiñ pyrthei, rynkat bad ka jingkhmih lynti jubor ki briew ïa U Messiah. Ha kane ka por, ka la long kaba eh bad kaba ma ban long shisha U Messiah. Ta ka daw, ryngkat bad ka jingdonkam ban long jar jar, pynban, ki don ruh ki jingpynpaw jong U Blei shaphang U Jisu bad ba U long shisha Uei.

Kaei kaban sa paw shai kdar hadien katto katne ka long ba ka jingtipthuh shaphang jong U, ym lah ban buhrieh satia da lei lei ruh, hynrei ka jingshisha shaphang jong U, suki pa suki kan sa long ka pdeng jong ka khubor ka gospel. Ka jingmut ka long ba ki briew kim dei tang ban shu tip Uei U Jisu, hynrei, ki hap ban rai bad jubab kumno kin leh haba ïadei bad ka jingwan jong U, bad ban tip da shisha ba ka jingwan jong U ka mut aiu ia ki.

`Haba ngi khmih ïa ka lad ban long ki sakhi sha kiwei, kano ka por kaba biang eh ba ngin ym ïasam lut ïa baroh ki jingngeit jong ngi shaphang “Ka Jingshisha Mynta” (Present Truth)?`