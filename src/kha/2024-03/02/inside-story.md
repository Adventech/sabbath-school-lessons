---
title:  Ka Jingiathuhkhanna kaba Jia shisha
date:   12/07/2024
---

### Ka Jingpynlyngngoh Ïa U Shaman – Bynta 2

_Da: Andrew McChesney_

U kpa u la sah jahthait ha ka ïing ka khun jong u - ka Divya, ha Nepal, ïa katto katne sngi. U la thait palat na ka jingtrei shitom kum u nongtei jingtei bad u shaman (u kynja lyngdoh uba don ka bor ban pynkhiah bad ïa uba la ngeit ruh ba u lah ban beh ïa ki mynsiem ba’mman / mynsiem ksuid de). U kpa u la peit sani bha katba u la iohi ia u Pastor ka Balang Seventh-day Adventist, ka balang jong ka khun jong u - ka Divya, katba u la wanlam ryngkat ruh ïa shibun ki dkhot balang bad u. U (kpa) la pynshah shkor kyndiang ïa ki jingrwai shaphang Une U Blei bathymmai ka khun jong u, U Jisu.

Nangta pat, u Pastor u la plie ïa ka Baibl bad pule shaphang ka jingkhot sngewbha U Jisu, “To wan ha nga, phi baroh ki bathait bad bakhia ka jingkit, te ngan pynjem ïa phi.” (Mathaios 11:28 KHB). U Kpa u la sngewkwah dik-dik ha la dohnud ban tip shaphang une U Blei. U la kwah ïa ka jingjahthiat. Nangta pat, u Pastor u la pule na Ïoannis 3:16, “Naba U Blei u la ieit katta katta ïa ka pyrthei katba u la aiti noh ïa la U Khun ba la kha marwei, ba uei uei ruh uba ngeit ha u, un ym jot shuh, hynrei, un ïoh ka jingim bymjukut.” (Ïoannis 3:16 KHB). La ktah jur ïa ka dohnud u kpa.

Um pat ju ïohsngew koit shaphang Uta U Blei Uba la ai ïa la u khun ba la kha marwei ban pynlait-im ïa u bynriew. U la sngewthuh shai ba kam donkam shuh ban kñia ïa ki mrad, namar ba U Blei U la phah ïa la U Khun ban long ka jingkñia bapura na ka bynta ki por baroh, shisien shisyndon. Hadien ba u Pastor u la leit noh, u kpa u la pan na ka Divya ïa ka Baibl. U la kwah ban pule hi da lade ïa kito ki dkhot artylli. Hynrei haba u la peit um shym la ïohi ia kita ki dkhot. Ka Divya ruh kam shym lah ban shem ia kita ki dkhot Baibl, te ka la khot biang ïa u Pastor. U Pastor u la hikai kumno ban shem ïa kita ki dkhot. U kpa u la kmen shikatdei eh bad u la sdang pule man la ka sngi ïa ka Baibl. Ha ka sngi Sabaton u la leit jingïaseng bad ka Divya ryngkat ruh bad la ka lok jong u, kaba la iohkoit na ka jingpang kabym lah ban shemphang, hadien ba ka Divya ka la dwai ïa ka. U kpa u khlem lah ban sngewthuh eiei ha Ïingmane lane na ka Baibl. Hynrei u la rah ryngkat ïa ka Baibl, katba u la ieh shadien ia ka kmie (kmie ka Divya) bad ka Divya, katba ma u pat u la hap leit iing noh sha ka shnong kaba marjan, hadien katto katne por. Kumta, katba u la don ha la ïing, u la trei kum u shaman bad u nongtei ïing mynsngi. Mynmiet pat, u la pule ïa ka Baibl. Katba ki bnai ki la nangiaid, ka jingkwah jong u ban dwai ha ki mynsiem ksuid (spirits) ka la duh noh. U la raikut ban iehnoh ka jingtrei jong u kum u shaman!

“Ka jingim jong nga ka la kham pher mynta”, u la ïathuh ïa ki parashnong. “Ngam kwah shuh ban leh ia kane ka niam – ka rukom”.

Ki nongshong shnong ki la ïa bitar lut, hadien ka jingtip ba u kpa u la kylla long Khristan. Ki la pharep pyrshah bad ba u la shetshukor ia la ki kpa tymmen. U kpa ka Divya u khlem sngeweiei. U la tikna shisha ba u la shem ïa U Blei’ Uba im.

Mynta I Mei bad I Pa ki ïa long ki dkhot ka Balang Seventh-day Adventist, kiba ïaineh. I Pa, iba kyrteng pura u Krishna Lama, 66 snem ka ‘arta, I long ruh u Tymmenbasan.

“Nga ju pyrkhat ka ïing jong nga ka dei haei ba ki kpa tymmen ki la ju shong ju sah”, u Krishna la ong. “Hynrei mynta nga sngew kumba ka ïingmane ka dei ka ïing shong ïing sah jong nga. Ryngkat bad U Jisu ka lawei jong nga ka long kaba phyrnai.”