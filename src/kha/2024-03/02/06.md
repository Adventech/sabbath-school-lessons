---
title:  Hato Phi Lah Ban Buhrieh Eiei?
date:   11/07/2024
---

`Pule Markos 1:40-45. Kaei ka jinghikai kaba ngi ïoh shaphang U Jisu bad kumno U pynïadei bad kibym don dor ha ka imlang sahlang?`

Ka jingpang ñiangthohlieh kumba la kdew ha kane ka bynta ba ngi ïa pule, bad ha baroh ka Testament Barim, kam thew lane mut tang ïa ka jingpang ñiangthohlieh kumba ngi tip ha kine ki sngi kum ka ‘Hansen’s Disease’ (ka jingpang ñiangthohlieh bashisha). Ka kyntien ba la pyndonkam ha ka Baibl, lada pynkylla tikna ka mut ‘ka jingpang sniehdoh kaba ishyrkhei’ (dreaded skin disease), bad ka lah ban kynthup ruh ïa kiwei ki jaid jingpang sniehdoh kiba ktah ia shibun u bynriew ha kawei ka jaka ha kajuh ka por. Kane ka jingpang ñiangthohlieh kaba ngi khot Hansen’s Disease mynta, ha jingshisha ka la paw pyrthei naduh ka spahsnem ba lai shuwa U Khrist (Third Century BC) ha ‘Ancient Near East’ lane ki ri kiba rim shajan ka phang mihngi - ka Middle East kumba ngi tip mynta ki sngi. (Peit David P. Wright and Richard N. Jones, “Leprosy,” The Anchor Bible Dictionary, vol. 4 [New York: Doubleday, 1992], pp. 277–282.

Namarkata, une u briew ha kane ka jingpule jong ngi u la lah ban ïoh pang na kane ka Hansen’s Disease, hynrei ngim tip tikna kano ka jaid jingpang sniehdoh u la ïoh watla kumta ruh, hynrei ngi shu tip ba ka la long ka jingpang kaba ishyrkhei shisha.

Une u nongpang ñiangthohlieh u la buh ïa la ka jingngeit ha U Jisu bad ba U lah ban pynkhuid pynkhiah ïa U. Katkum ka kitab Lebitikos 13 uba pang ñiangthohlieh u long u bymkhuid bad um lah ban ïakhleh bad kiwei ki parabriew. (Peit Lebitikos 13:45, 46).

U Jisu, namarkata, la pynkhih ïa U da ka mynsiem ka jingsngewsynnei bad U la kner ia la ka kti sha uba pang ñiangthohlieh. “Te U Jisu haba U la sngewsynei, U la kner ïa la ka kti bad U la ktah ïa u, bad U ong ha u, “Nga mon; to men long khuid.” ” (Markos 1:41 KHB). Kane ka jingleh ka la dei ban pyntngit ia U Jisu katkum ka jingkheiñ ki briew ha kito ki por, haduh ka janmiet, ha kaba U la hap ban sum pynkhuid ban long uba la ñiewkhuid biang kat kum ka dastur ïa uta uba la ktah ïa uba pang ñiangthohlieh (Ïanujor ïa ki jingthoh ha Lebitikos 13- 15). Hynrei u Markos u kren shai ba kane ka jingleh jong U Jisu ïa une u nongpang, ka la pynkhuid ïa u na kata ka jingpang ñiangthohlieh jong u. Dei ha kane ka rukom, ka jingleh jong U Jisu na ka bynta une uba pang ka khlem lah ban pyntngit ïa U.

U Jisu U la bthah ïa une u briew ban leit sha u lyngdoh bad ban ai ïa ka jingainguhthang kumba la hukum da u Moses ha Lebitikos 14.

Lyngba ka gospel u Markos baroh kawei, U Jisu U ïeng kum u nongïada nongkyrshan ïa kata kaba u Moses u la hikai (Peit Markos 7:10, Markos 10:3-4, Markos 12:26, 29-31). Kane ka saiñpyrkhat ka la long marpyrshah ïa ka jinghikai ki nongïalam niam, kumba la kdew da u Markos ha ki bynta jong ka gospel jong u: lynnong 7, 10, bad 12 – ki nongïalam niam ki ka pyrshang ban pynkylla khongpong ia ka jingthmu tynrai katkum ka jinghikai U Blei lyngba u Moses halor kane ka phang. Kine ki mat ki batai shai ia ka daw kaba ka pynlong ïa U Jisu ban hukum katkum Markos 1:44, ban pynlong jarjar ruh ia une u nongpang. Khnang ba, haba u leit sha u lyngdoh, u lyngdoh un nym poi sha kaba bishar shilliang tang namar ka daw ba dei U Jisu Uba la pynkhiah ïa u. Hynrei, une u nongpang ñiangthohlieh u khlem sngewthuh ïa kane ka jingbthah U Jisu ïa u, bad da ka jingbymkohnguh ia ka hukum U Jisu, u la pynsaphriang ïa ka khubor kylleng sawdong shaphang ka jingïohpynkhiah jong u lynba U Jisu – kane ka la buh jingeh pat ha kaba U Jisu Um lah shuh ban leit shakri sha kine ki nongrit na kane ka daw.

`Ha kano ka rukom ngin leh adkar khang ba ka jingpynsaphriang ka gospel kan nym shah ktah jur, kam pher wat lada ka jingthmu jong ngi ka long kaba bha eh?`