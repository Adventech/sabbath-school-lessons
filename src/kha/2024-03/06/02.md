---
title:  Ki Jinghikai Pateng Pyrshah ia Ki Hukum Blei
date:   04/08/2024
---

`Pule Markos 7:1-13. Kiei ki jingshisha ba don jingiadei ba la pyni hangne?`

Mutdur lada ki khynnah ki pule ia kane ka bynta ha ka Sabbath Skul bad ki wanphai sha iing ban ong ha ki kmie jong ki ba kim donkam shuh ban sait ia ki kti shwa ban bam namar U Jisu u la ong kumta.

Ha ki sngi jong U Jisu, kiba bun ki briew ha kine ki jaka ki long phikir bha ha ka jingiadei ka jingkhuid katkum ka niam ka rukom. Ha ka por ba hapdeng ki ar ki Testament, ka jingmut jong kaba sait ia ki kti khnang ban long kiba khuid katkum ka niam ka rukom ka long kaba la leh da ki riew paidbah ruh, wat lada kine ki ain ki dei tynrai tang na ka bynta ki Lyngdoh ha ka Testament Barim (Eksodos 30:17-21). Kadei ha kaba bud ia kine ba ki nongialam niam ki mudui sha U Jisu shaphang ki synran jong u.

U Jisu um shym la jubab beit ia ka jingkylli ba la kylli sha U. Pynban, u iada ia ki synran jong u da ki ar ki rukom jubab. Kaba nyngkong, u pyndonkam ia ki jingthoh u Isaiah kiba kren pyrshah ia ka jaidbynriew kaba burom ia U Blei tang da ki rymmiang shyntur, katba ka dohnud ka jngai na U (Isaiah 29:13). Kane ka jingthoh na u Isaiah ka bteng shuh shuh da ka jingpynrem jong kaba buh ia ki jinghikai pateng ha ka jaka jong ki hukum ba kynja blei.

Ka bynta ba ar jong ka jingjubab U Jisu ka pyndap shuh shuh sha ka jingkren na u Isaiah. U Trai u kren ia ka hukum U Blei ban burom ia ki kmie ki kpa (Eksodos 20:12)—kata ka long, ban sumar ia ki ha ka jinglong tymmen jong ki—bad u pynphai ia ka jingpyrkhat jong kane bad ka jinghikai niam pateng la pateng ha kaba uno uno u lah ban ai eiei sha U Blei (ka jingai sngewbha, korban), pyndonkam ia ka ialade, hynrei ban ym ai ia ka ha ki kmie ki kpa ba la tymmen. Ngi lah ban mutdur ia kata ka jingiashem: “Nga sngewsih ban ong ko pa, Nga kwah eh ban iarap ia phi, hynrei nga donkam ban ai ia ka sha ka templ.”

Ka dei kane ka jinglong arsap kaba U Jisu u kren khlem ka jingpyndem. Ki la buh ia ki jinghikai pateng ha khlieh ia ka Ktien U Blei, bad ha kaba leh kumta, ki la leh pop.

Te kaei ka jubab sha ka jingkylli ki Pharisi? Ka jubab jong U Jisu ka kdew ba um don kano kano ka jingpynkohnguh ha kata ka jingpynbor jong ki ha ka jingpynkhuid ia ki kti ba kan long kaba donkam, ba kan long katkum ka mon U Blei. Ha ka jaka kata, ka jubab jong u, da kaba shai, ka kyrshan ia ka hukum U Blei ban ia ka jinghikai pateng ki briew. (peit ruh Markos 1:44; Markos 7:10-13; Markos 10:3-8; bad Markos 12:26, 29-31)

`Hato ngi lah ban don ki “jinghikai pateng,” lehse kiba lah ban iapyrshah bad ka nongrim jong ka hukum U Blei? Lada don, kiei kita?`