---
title:  Ka Jingiathuhkhanna kaba Jia shisha
date:   09/08/2024
---

### Kaba Iasaid Ia Ka Jingpynim U Kpa.

_Da: Andrew McChesney_

Kum ka khynnah pule ha ka skul bah, ka Anush ka peit ia ka phlim Mexico shaphang u khynnah rit uba duwai na ka bynta ka jingpynkylla ia u kpa jong u. Ha kane ka phlim, une u khynnah u la ong, “Nga ngeit lada nga duwai na ka bynta u kpa jong nga man la ka sngi, un jin da la wan sha U Blei.” Uta u khynnah u la duwai man ka sngi, bad u kpa jong u u la ai ia la ka dohnud jong u sha U Blei.

Hadien ba la ai mynsiem da kata ka khana, ka Anush ka la kut jingmut ban duwai man la ka sngi na ka bynta u kpa jong ka ba un shim jingpynbaptis. Ka la ju duwai saw snem shwa ba kan shim ia ka jingpynbaptis ialade. Ar snem hadien ka jingpynbaptis ia ka, ka dan iai duwai hi na ka bynta jong u. ka sngewskhem eh ba un wan phai sha U Blei. Hynrei haba ki jinglong jingman ki la jem jai ha iing, ka la sdang ban pyrkhat haduh katno kan dang hap ban ap.

Hadien ka jingpynbaptis ia ka, ka Anush ka la long kaba iashim bynta bha ha ki kam balang. Ka la jut rei mon sngewbha ia kino kino ki kam jong ka balang, teng teng ki ai jingsiew kaba rit ia ka, teng teng pat ym ju don.

U kpa jong ka um shym la ong eiei namar u la ailad ia ka ban leit jingiaseng bad ban shim jingpynbaptis. Ka Armenia ka dei ka ri ha kaba ia ki longing long sem la synshar da u kpa, bad ki rai ba pynlong ha ki iing ki sem dei ban rai da u kpa jong ka iing.

Hynrei une u kpa u kwah ia kaba bha tam na ka bynta ka khun jong u, bad um sngewthuh balei ba ka trei na ka bynta i jingsiew iba rit bha.

“Ka balang ka la shim kabu ia phi,” u la ong. “Phi long kaba don ia ki sap ba kyrpang, bad ka balang ka la shim kabu ia phi khlem da siew ia kaba phi dei hok ban ioh.”

Ka Anush ka la sdang ban sngew wit haba ka la don ha iing, bad kam sngewtynnad ia kane. Man ka por ba la khot ia ka ban iashim bynta ha ki prokram ka balang, ka hap ban pan jingbit na u kpa jong ka. U kpa u shah ia ka ba kan leit, hynrei u iai kren tohmet ia ka ruh man ka por.

Ka Anush ka la rai ban don ka jingiakren kaba mar khmat bad U Blei.

“Blei, nga tip ba u kpa jong nga un wan phai sha me, hynrei nga la thait,” ka la ong. “Nga ai ia me ar tylli ki jingjied: lada un wan sha Me ne un wan sha Me.”

Hadien kata ka la iathuh ia ka kmie, “mynta ka sngi ngan duwai jur sha U Blei. Ia soh bad nga. Ngim kwah ba kane ka jinglong jingman kan dang iai bteng. Ngi kwah ba u kpa un leit jingiaseng lem bad ngi.”

Ha Armenia, kiba bun ki longkmie bad ki khun ki leit sha iingmane khlem u tnga lane u kpa jong ki. Kiba bun ki longing ki sngewtynnad ia kane ka jingpynbeit katba ki kpa ki dang ailad ia ki kmie bad ia ki khun ba kin leit khlem ka jingpynshitom. Hynrei ka Anush kam sngewtynnad shuh bad kane ka jingpynbeit. Ka kwah ba u kpa jong ka ruh un wan jingiaseng.

Ka kmie jong ka ka la ia mynjur ban ia duwai. Ka jingkyrmen ka Anush ka la nang kiew. Ka sngew skhem ba U Blei un pynkylla ia ka dohnud u kpa jong ka. Ka sngewskhem ba ka jia ha kano kano ka por.