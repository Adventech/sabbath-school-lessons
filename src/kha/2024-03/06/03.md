---
title:  Ki Kti Bakhuid Ne Ka Dohnud Bakhuid?
date:   05/08/2024
---

`Pule Markos 7:14-19. Kaei ba U Jisu u thmu da ka jingkyntip ha u Markos 7:15?`

Ki kyntien U Jisu ha kane ka bynta ki la long ka pynkulmar ia kiba bun katba ki dang puson ia ka jingiadei jong ki sha ki jinghikai ka Lebitikos 11 ha ka jingiadei bad ki jngbam bakhuid bad bymkhuid. Hato U Jisu u la pyndam noh ia ka jingiapher? Hato ki Seventh-day Adventists ki la bakla ha ka jinghikai ba ki dkhot balang kiba bam doh ki dei ban bam tang na ki mrad kiba khuid kiba la jer kyrteng?

Nyngkong, ka long kaba khyllah ia U Jisu ban pynduh kynsan ia ka jinghikai u Moses ha u Markos 7:14-19 haba u dang dep iada ia u Moses pyrshah ia ki jinghikai pateng ha u Markos 7:6-13. Kaba ar, ka jinghikai pateng ba ki Pharisi ki pynshlur kam don ka nongrim ha ki jinghikai ka Testament Barim; ka hukum shaphang ki jingbam pat ka don. Kaba lai, kaei kaba u Markos 7:19 ka mut haba ka ong ba U Jisu u pynkhuid ia ki jingbam baroh kam mut

ba ka hukum shaphang ki jingbam la pynduh pyndam, pynban ba ka jinghikai pateng jong ka jingpyntngit da kaba ktah kaba ki Pharisi ki la pynlong ka long ka bym dei. Kane, kum ka nuksa, ka dei ka jingsngewthuh bakla ba lada lah ban pyntngit ia phi da kaba iadei bad ki Jentil, kumta lah ban pyntngit ia phi lyngba ka jingbam kaba ki la ktah.

Pule Markos 7:20-23. Kaei ba U Jisu u ong, kaba pyntngit ia u briew?

Ha u Markos 7:19, U Jisu u kdew ba ka jingbam kam rung sha ka dohnud hynrei sha ka kpoh, bad ka liet mih shabar lyngba ki snier. Hynrei ha u Markos 7:21-23, u kdew ba ka jingbymman ka mih napoh ka dohnud, na ka pdeng kaba u briew u long. U la niew ia ki jait jingbymman kiba sdang na ki jingpyrkhat ba sniew bad kiba kut ha ki kam bymman.

Haba ka jingkdew sha ka hukum ba san ha u Markos 7:10 la kynthup ha ka thup jingbymman, kawei pa kawei ka hukum jong u mawlyngkniap ba ar ha ki shiphew hukum ki la don hangta. Shuh shuh, U Jisu u kdew sha ka jingmane thala, ha u Markos 7:7, kaba pynkhein ia kaei kaba long ka pdeng jong ki saw tylli ki hukum ba nyngkong. Kumta, U Jisu u long u nongiada ia ka hukum U Blei lyngba kane ka bynta.

`Phi lah ban don ka jingpule shaphang U Blei kaba dei eh, hynrei mano ba ioh pura bad khadduh ia ka dohnud jong phi?`