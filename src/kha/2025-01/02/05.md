---
title:  Ka Jingisynei Ba La Duh Ei
date:   08/01/2025
---

Ka jingieit Blei ka long kaba bymjukut bad barabor kaba ïoh ei. La katta ruh, ki jait bynriew ki lah ban kyntait ïa ka. Ngi don ïa ka kabu ban pdiang ne kyntait ïa kata ka jingieit, hynrei tang namar U Blei u ieit kylluid ïa ngi da ka jingjanai jong u, ka jingieit kaba bymjukut shwa kaei kaei ba ngi leh. (Jer. 31: 3). Ka jingieit jong ngi ïa U Blei ka dei ka jubab ïa kaei kaba la ai lypa sha ngi wat ha shwa ba ngin pan ïa ka.

`Pule 1 Ioannis 4:7-20, da kaba kdew kyrpang bad shon jur ha ka dkhot 7 bad 19. Kaei ba kine ki ïathuh ïa ngi shaphang kajinglong ba kongsan jong ka jingieit U Blei?`

Ka jingieit jong U Blei barabor ka wan nyngkong. Lada U Blei um ieit shwa ïa ngi, ngim lah ban ieit kylla ïa U . Katba U Blei u thaw ïa ngi da ka bor ban ieit bad ban ïoh jingieit, U Blei da lade hi u dei ka nongrim bad ka tynrai jong baroh ka jingieit. Ngi don ïa ka jingjied, la katta ruh, la ngin pdiang ïa ka bad nangta thaba pat ïa ka ha ka jingim jong ngi. Ia kane ka jingshisha la pyni nuksa ha ka pharshi U Khrist shaphang u shakri bymman (Peit Mathaios 18: 23 -35).

Ha kane ka pharshi, ngi lah ban ïohi ba kam don lad ïa une u shakri u lah ban siew ïa kaei kaba u la shim na u kynrad jong u. katkum u Mathaios 18, une u shakri u la shah ha u kynrad jong u 10,000 talent. Shi talent ka shongdor kumba 6000 suka. Bad shi suka ka dei ka jingkhein ryntih ban siew bai bylla ïa u nong bylla shi sngi trei. (ïanujor bad Mathaios 20 :2 ). Te, kan shim por ïa u nong bylla sngi kum ba 6,000 sngi ka jingtrei ban kam ai shi talent. Mut dur, hadien ba la kheiñ ïa ki sngi shuti, haka jingkheiñ ryntih u nongbylla lehse un trei 300 sngi ha ka shi snem bad un kamai 300 suka ha ka shi snem. Te, kan shim por ia u nongbylla kum ba 20 snem ban siew shi talent, kaba kynthup 6,000 suka (6,000 /300 =20). Ban kamai 10,000 talent, te u nong bylla sngi un hap ban trei 200,000 snem. Ban pynlyng kot, u shakri un ym lah shuh ban siew ia kane ka ram. Pynban, u kynrad u la sngewsynei ïa la u shakri, u la pyllait ïa u bad u lamap ïa kata ka ram jong u.

La kumno kumno, haba uta u shakri uba la ïoh map u kyntait ban map ïa kata kaba rit eh ka ram kaba 100 suka jong uwei na ki para shakri bad u la leit bred ïa u ha ka byndi halor kata ka ram , la pynkhih ïa uta u kynrad da ka jingbitar bad ula pynduh noh ïa kata ka jingisynei ka jingmap. Uta u shakri ula duh ei ïa ka jingieit bad ka jingmap jong u kynrad jong u. watla ka jing sngew lem bad ka jingisynei U Blei kam juh kut, u/ka khatduh ïawai ki lah ban kyntait, wat ban duh ei, ïa ki jingmyntoi jong ka jingsngew lem bad ka jingisynei U Blei.!

`Pyrkhat shaphang kaei kaba phi la ïoh map bad ka shongdor katno ïa phi ban ïoh ka jingmap na u Jisu. Kaei ba kane ka ïathuh ïa phi shaphang ka jingmap ïa ki wei?`