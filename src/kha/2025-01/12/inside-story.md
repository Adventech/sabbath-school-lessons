---
title:  Ka Jingiathuhkhanna Ka Jia Shisha
date:   21/03/2025
---

### Kaba Sahkut Ha Middle East

_Da: U Andrew McChesney_

Ka pyrthei jong ka Ki-nam ka la shah pynpra hadien ba ka la poi na South Korea ban trei kum ka mishoneri samla pule ha ri Middle East. Ka la poi da ka visa jngohkai pyrthei kaba lyngkot kaba donkam ban pynkiew kyrdan sha ka visa sah, kaba ailad ia ka ban sah shisnem pura. U trai iing jong ka u la mynjur ban soi ia ki kot ki sla, da kaba ai ia ka jingpynshisha ia ka jaka sah jong ka na ka bynta ka visa thymmai. Hynrei kynsan kynsan u la kylla kaba mut bad u la dawa pisa shibun eh ban soi ia kata ka kot.

Ka Ki-nam kam don ka pisa. U nongialam mishoneri uba peit ia ka kynhun barit jong ki samla pule mishoneri um don pisa. Ka kynhun barit jong ki Adventist kim don pisa. Ka imlang sahlang khamtam eh ka dei na ka bynta ki nongphetwir kiba duk kiba mane ha ka iingmane ha iing.

Ki jingjied jong ka Ki-nam ki long kiba don da u pud. Kam lah ban shu leit sah sha kawei pat ka ïing sah wai namar ba ka long kaba eh ban shem ia ki trai iing kiba kloi ban ai wai sha ki nongwei. Ka jingsah be-aiñ ha ka ri kam dei ka lad, bad kam kwah ban ai pisa tuh ïa u heh sorkar na ka bynta ka visa shong shnong.

Ka la duwai, “Ko Trai, lada Me phah ia nga shane, Me dei ban pynbeit ia ka jingeh jong nga.” Ka la duwai man ka sngi haduh ar bnai. Ki kmie ki kpa jong ka ha South Korea ki la duwai. U nongialam mishoneri u la buh ia ka kyrteng jong ka Ki-nam ha ka thup jingduwai jong ka balang ha iing, bad ki dkhot balang ki la duwai.

Ar bnai ki la iaid, bad u trai iing um shym la soi ia ka kot.

Nangta ka sngi ka la poi ba ka Ki-nam ka dei ban leit interview na ka bynta ka visa thymmai. Hynrei kam don ki kot ki sla ban kyrshan ia ka visa kaba thymmai.

Khyndiat por shuwa ka interview, ka phone jong ka Ki-nam ka la riew. U dei ka nongialam mishoneri. “Ka lah ban don ka lad ban pynbeit”, u la ong. “To ngin ia leit noh.” U la batai ba uwei u dkhot balang u la sngew ba dei ban sangeh ha kawei ka jaka die jaka tang katto katne minit mynshuwa. U dkhot balang u la tip ia u trai jong ka agency bad u la kylli, “Phi lah ban iarap ia u paralok jong nga?” U trai u la jubab, “Wanrah ia ka passport jong ka, bad ngan ai ia ka jingpynshisha jong ka jaka sah jong ka.”

Ka Ki-nam ka la lyngngoh. Ka lah ban ong, “Khublei ia Me, Blei.”

U trai u la soi ia ka kot, bad ka Ki-nam ka la ioh ia ka visa shong shnong. Hadien kata, ka Ki-nam kam shym la artatien shuh ba U Blei un kyrkhu ia ka snem jong ka ha Middle East. Bad U la leh kumta. Hynriew ngut ki briew ki la shah pynbaptis lyngba ka jingtrei jong ka. “U Blei u la khot ïa nga bad pyndonkam ïa nga ban pynim ïa ki briew” ong ka Ki-nam ha ka jingïakren bad ka Adventist Mission ha Seoul, South Korea. “U la don ryngkat bad nga ha man la ka jingjam, u da iarap ia nga. Nga la sngewthuh ba ym don jingbakla ha ka jingkhot U Blei, bad ka la long ka snem jong ka jingsngewnguh.”

_Ka Balang Seventh Day Adventist ha South Korea ka phah ia ki mishoneri sha kylleng ka pyrthei. Khublei shibun ia ka Jingkynshew khatlai Sabbaton jong phi ha ka 29 tarik u Risaw ka ban iarap ia ki Adventist South Korea ban pynphriang ia ka gospel ha la iing. La pynkylla ia ka kyrteng jong ka samla mishoneri._