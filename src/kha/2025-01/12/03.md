---
title:  Ki Ar Tylli Ki Pop Bakhraw Tam
date:   17/03/2025
---

Katkum ka jingong u Jisu hi, ki ar tylli ki hukum kiba khraw tam ki long ka jingieit ia U Blei bad ka jingieit iwei ia iwei pat. Bad ban pyndep ia kine ki hukum ka kynthup ia ki jingkheinduh kiba pyni ia ka jingieit ha kiwei pat, kaba long shisha kaba bud ia ki dienjat U Jisu.

Mynta, lada ki ar tylli ki hukum kiba khraw tam ki long ka jingieit ia U Blei bad ka jingieit ia ki para briew, kiei kita ki ar tylli ki pop kiba khraw tam?

`Pule Salm 135:13-19. Kane ka pynpaw aiu shaphang ka pop kaba ju leh kaba la ban jur ha ka Jingthoh Bakhuid baroh kawei?`

Ka Testament Barim ka iai ban jur ia ka jingdonkam jong ka jingieit ia U Blei halor kiei kiei baroh (peit Deut 6:5). Kane ka iadei bha bad ka pop bakhraw jong ka jingmane bleithaw, kaba long pyrshah ia ka jingieit ia U Blei.

`Pule Sekharaiah 7:9-12. Katkum ka jingong u nongiathuhlypa Sekharaiah ha kane kine ki dkhot, kaei kaba U Blei U pynrem? Kumno ka iadei bad ka pop jong ka jingmane bleithaw bad ki ar tylli ki hukum kiba khraw?`

Kam dei tang ka jingmane bleithaw kaba U Blei U jubab da ka jingbitar jong ka jingieit hynrei ka jingshah lehbein jong ki briew jong U, la ka long marwei marwei ne ha ka kynhun. U Blei u bitar ia ka jingbymhok namar ba U Blei u long ka jingieit.

Ki ar tylli ki pop kiba khraw kiba la iai kren ha baroh kawei ka Testament Barim ki long ki jingbakla ha kaba iadei bad ki ar tylli ki hukum kiba khraw: ban ieit ia U Blei bad ban ieit iwei ia iwei pat. Ki ar tylli ki pop kiba khraw tam ki long ki jingbymlah ban don ia ka jingieit. Haba kren lyngkot, te kumta, phim lah ban sumar ia ki hukum lada phim ieit ia U Blei bad lada phim ieit ia kiwei pat.

Hooid, 1 Ioannis 4:20, 21 ka ong: “Lada uno uno u ong, Nga ieit ia U Blei, bad u shun ia la u para bangeit, u long uba lamler; namar uta u bym ieit ia la u para bangeit ia uba u la iohi, kumno un lah ban ieit ia U Blei ia uba um shym la iohi? Te ia kane ka hukum ngi ioh na U: ba jar uba ieit ia U Blei u dei ban ieit ia la u para bangeit ruh” (NKJV).

`Kumno phi batai balei ba ym lah ban pyniakhlad ia ka jingieit ia U Blei na ka jingieit ia u para briew? Kumno phi sngewthuh ia kane ka jingiadei jong kine ar ki bym lah ban pynpra?`