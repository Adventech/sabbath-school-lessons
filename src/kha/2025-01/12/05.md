---
title:  La Khot Ban Pynkhem Ia Ka Hok
date:   19/03/2025
---

Ki nongiathuhlypa ha ka Jingthoh Bakhuid ki pynpaw beit ia ka jingkhot U Blei ia ka jingbishar hok ha ka imlang sahlang. Na kapor sha ka por, ka Jingthoh Bakhuid kam ju kynran dien ban pynpaw ia ki mat jong ka jingbymhok bad jingshah lehbein. Da-shisha, ka jingkhot ia U Blei ban wanrah ia ka jingbishar ka la long hi ka jingkhot ia U Blei ban pynskhem ia ka hok.

Kum ka nuksa, u nongiathuhlypa Isaiah um shym la pynduh ia ki kyntien shaphang ka jingbymhok ha Israel ha kata ka por. Ki ktien bad jingkhot jong u ia ka hok ki dei ban sawa jam bad shai ha ki shkor jong ngi mynta. “to hikai ia kaban leh bha: wad ia ka jingbishar, pyllait ia uba la banbor, bishar ia u khunswet, iasaid na ka bynta ka riewkynthei.” (Isa. 1:17, NW). Shuh shuh, u pynbna “kordit” pyrshah ïa kito kiba “ rai ia ki jingrai bymhok, bad ia ki nongthoh kiba thoh ia ka jinglehbeiñ ” bad “lute ïa kiba donkam ïa ka jingbishar hok” (Isa. 10:1, 2, NKJV), da kaba maham: “Te phin leh aiu ha ka sngi ka jingwan i, bad ha ka jingpynjot noh kaban wan na shajngai? hano phin phet ban ioh jingïarap? shano ruh phin iehnoh ia ka burom jong phi?” (Isa. 10:3, NW).

Kumjuh ruh u nongiathuhlypa Jeremaiah u pynbna ia ka khubor U Blei: “Kordit ia Uta uba tei ia la ka ïing da ka jingbymhok, bad ia la ki kamra da ki jingleh bymdei; uba pyndonkam ei ia ka jingtrei minot u paramarjan jong u, khlem ai ia ka bainong jong u; . . . . u kpa jong me um shym la bam um shym hi dih, bad leh ia ka jingbishar bad ia ka hok? hangta te ka la bha bad u …. U la bishar ia ka kam jong uba duk bad uba kyrduh; hangta te ka la bha bad u. Hato kane kam long kaba, ithuh ia nga? ong U Trai.” (Jer. 22:13, 15, 16, NW).

`Pule Mathaios 23:23-30. Kaei kaba U Jisu u hikai hangne shaphang kaei kaba kongsan tam? Phi tharai ba U mut aiu haba U kdew shaphang “ki mat kiba kham khia”?`

Khnang ba ym don ba pyrkhat ba ka jingbymhok ka long ka jingsngewkhia tang jong ki nongiathuhlypa jong ka Testament Barim, ngi iohi shai hangne bad shawei pat ha ka jingshakri U Jisu ba kane ka long ka jingsngewkhia kaba khraw tam ia U Khrist hi. Kumba U ong: “Kordit ia phi, ki nongthoh bad ki Pharisi, kiba arsap! naba phi ai ia kaba shiphew na ka pudina bad na ka dill bad na ka kummin, bad phi iehnoh te ia kita kiei kiei kiba kham khia ki jong ka hukum, ia ka hok, bad ia ka jingisynei, bad ia ka jingngeit; ka la dei kein ia phi ban leh ia kine, bad ban ym iehnoh ia kita kiwei.” (Math. 23:23, NW). Ha ka bynta kaba iadei dur ha u Loukas, U Jisu u sngewsih ba “phi ryngkang te ia ka hok bad ia ka jingieit ka jong U Blei” (Loukas 11:42, NKJV).

`Lada phi dei ban pynleit jingmut ha ki “bynta kiba kham khia” mynta, kata kan long ba I kumba iapyrshah ia kane “naba phi ai ia kaba shiphew na u pudina, bad na u rue” kaba ngi lah ban pynleit jingmut halor kane?`