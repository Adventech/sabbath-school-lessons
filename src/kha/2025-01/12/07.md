---
title:  Jingpyrkhat Ba Kham Bniah
date:   21/03/2025
---

Pule Ellen G. White, “Ka Sabbaton,” pp. 281–289, in The Desire of Ages. Khasi sla 364-365

“Kine ki nongsyntiat kim shem la nud ban jubab ia U Khrist ha khmat uta u paitbah byllien, namar ki la sheptieng ioh ki pynngat ia lade ha ka jingeh. Ki la tip ba u la kren ia ka jingshisha. Ban ia ka ba pynkheiñ ia ka jinghikai pateng jong ki, kin ieh ia u briew ban shah jynjar, katba kin pyllait ia u mrad ba ki ri namar kan long ka jingduh nong ia u trai jong uta u mrad lada ieh ba un iap. Kumne la kham ñiewkor bad kham ieit ia u mrad uba khlem jingtip jingshem phang ei ei ban ia u briew, ia uba la thaw ha ka dur jong U Blei hi, kane ka pyni ia ka rukom trei jong baroh ki niam kiba bakla. Ki mih tynrai na ka jingkwah jong u briew ban kyntiew ia lade kham sha neng ia U Blei. Hynrei ki long pynban ban pynpoh ia u briew kham ha poh ia u mrad. Kawei pa kawei ka niam kaba ialeh thma pyrshah ia ka jingsynshar jong U BLei ka lute na u briew ia ka burom kaba la long ka jong u ha ka jingpynlong, bad ia kiba yn sa pynioh pat sha u ha U Khrist. Kawei pa kawei ka niam kaba bakla ka hikai ia kito kiba pyniasoh sha ka ban long ki bym salia ei ei ia ka jingdonkam jong ka jingim briew. Ia ka jingshah shitom ia ka hok jong ka long briew man briew. Ka Gospel ka kheiñ kordor eh ia ka kynja bynriew kum kata kaba la thied da ka snam jong U Khrist, bad ka hikai ban ñiewkor ia ki jingkyrduh bad ki jingshem lanot jong u briew. U Trai U ong “ngan kham pynkordor ia u briew ban ia ka ksiar ba la phrang; ia u briew keiñ ban ia ka ksiar ba nylla ka Ophir. Isaiah 13:12

“Haba U Jisu U la phai sha ki pharisi bad ka jingkylli la ka bit ha ka Sabbaton ban leh bha ne ban leh sniew, ban pynim ia ka jingim ne ban pyniap. U la buh ha khmat jong ki ia ka jingbymman jong ki hi, ki la iai beh bud ban pyniap ia U da ka jingisih kthang eh, katba ma u pat u dang pynim ia ka jingim bad wanlam ia ka jingsuk jingkmen ha kiba bun bah. Hato u la long uba kham bha ban pyniap ha ka sngi Sabbaton, kumba ma ki hi ki la thmu ban leh, ban ia kaba pynkhiah ia kiba pang shitom, kumba ma ki hi ki la eh? Hato ka la long kaba kham hok ban don ka jingthmu ha poh ka dohnud ban pyniap briew ha ka sngi ba khuid jong U Blei ban ia ka ba ieit ia ki briew baroh, kaba paw shai ha ki kam bad ki jingleh isynei?”—Ellen G. White, The Desire of Ages, p.286-287.

**Ki Jingkylli ban ia Puson**:

`Balei bad kumno ka long kaba shisha ba “Kawei pa kawei ka niam lamler ka hikai ia ki nongbud jong ka ban long ki bym sumar ia ki jingdonkam jong u briew”? Kumno ngin leh da kaba thmu khnang ban lait na kum kane ka jingbymsuidniew ha ka imlang ka sahlang ha poh jong balang jong ngi bad shabar?`

`Uei u paramarjan jong nga? Uei u paramarjan jong phi? Ha kino ki rukom treikam ha kaba iadei bad ka jingbud ia U Khrist ka pynlong ia ngi kum u nong Samaria uba la iaid lait ia ki pud ha ka por jong u ban pyni ia ka jingieit?`

`Lada U Blei U ieit ia ka hok bad ka jingisynei, kumno ngi dei ban leh katkum kaei kaba kongsan tam ha U Blei? Kumno ngi lah ban kham pynleit jingmut ha kaei kaba U Jisu u khot “kiba kham donkam bad kham khia ki jong ka hukum”?`

`Haba ngi pyrkhat bad kren shaphang ka jingbishar, katno sien ngi pynksan ba ka rukom ba kongsan eh kaba U Jisu u iakren shaphang ka jingbishar ka long ha kaba iadei wad la, haduh katno ban pyniar, ba ngi ieit shitrhem ia kiwei pat, khamtam eh ia kiba shah pynshitom beiñ bad shah pynrem? Pyrkhat ia kane ha ka jingpynshai jong u Mathaios 25:31-46.`