---
title:  Ka Jingsngewlem Bad Ka Jingieit
date:   23/01/2025
---

U Blei Jong ka Baibl U long ka jingsngewlem bad ka jingieit, bad kine ki jingsngew ba kynja blei ki long kiba khraw kiba la pyni-nuksa tang ha U Jisu Khrist. U Blei u long uba sngewsynei (nujor bad Isa. 63:9, Heb. 4:15), Uba la shah ktah jur ha ki jingsngewsih jong ki briew jong U (Nongbishar. 10:16, Lukas. 19:41), bad uba kloi ban sngap, ban jubab bad ban pyntngen ( Isa 49:10, 15; Math. 14:14).

`Pule 1 Korinth 13:4-8. Ha kino ki rukom kane ka bynta ka khot ia ngi ban pynpaw ia ka jingsngewlem bad ka jingieit ba phylla jong U Blei ha ka jingiadei jong ngi bad kiwei pat?`

Ngi kwah eh ban don ha ka jingiadei bad ki briew kiba long ka nuksa ia kata ka jait jingieit kaba la batai ha 1 Korinth 13:4–8. Hynrei katno sien ngi wad ban long kum une u briew sha kiwei pat? Ngim lah ban pynlong ia lade kiba ïaishah slem bad kiba sbun; ngim lah ban pynlong ia lade ba ngin ym long kiba bishni, kiba sngew heh, kiba lehbein ne kiba wad ia ka jingmyntoi lade. Ngim lah ban lum ha lade ia ka jingieit kaba “ka iaishah jem ia kiei kiei baroh, ka ngeit kloi ia kiei kiei baroh, ka kyrmen ia kiei kiei baroh, ka shah ia kiei kiei baroh. Ka jingieit kan ym duh noh lano lano ruh:” (1 Kor. 13:7, 8, NKJV). Kum kane ka jingieit lah ban pyni nuksa ha ka jingim jong ngi tang kum u soh jong U Mynsiem Bakhuid. Bad iaroh ia U Blei ba U Mynsiem Bakhuid U theh ia ka jingieit U Blei ha ki dohnud jong kito kiba, da ka jingngeit, ki don ha U Khrist Jisu (Rom 5:5).

Da ka jingaiei U Blei bad ka bor U Mynsiem Bakhuid, ha kiei ki rukom kiba lah ban leh ngi lah ban jubab, bad pynpaw ia ka jingieit U Blei kaba jylliew ha ka jingsngew, hynrei kaba barabor ka jingieit ka long kaba hok kaba janai bad kaba don jingmut? Nyngkong, tang kawei ka jubab kaba dei ka long ban mane ia U Blei uba long ka jingieit. Kaba ar, ngi dei ban jubab ia ka jingieit U Blei da kaba pyni ia ka jingsngewlem bad jingieit babha ia kiwei pat. Ngim dei tang ban shu sngewhun ha ka jingngeit Khristan jong ngi hynrei ngi dei ban long kiba la shah pynkhih da ka bor ba ngi lah ban pyntngen ia kiwei pat. Khatduh eh, ngi dei ban ithuh ba ngim lah ban pynkylla ia ka dohnud jong ngi, hynrei tang U Blei Uba lah.

Kumta, to ngin pan na U Blei ban ai ha ngi ia ka dohnud kaba thymmai na ka bynta jong U bad na ka bynta kiwei pat — ka jingieit kaba sngur bad kaba la pynkhuid kaba kyntiew ia kaei kaba bha bad kaba weng noh ia ka jakhlia kaba don na shapoh.

To ai ba ka jingduwai jong ngi kan long: “Bad to U Trai un pynman bad pynroi kyrhai ia phi ha ka jingieit paralok. bad ka jingieit ia ki briew baroh, kumba ngi ruh ngi ïeit ia phi: khnang ia kaban pynskhem ia ki dohnud jong phi kiba khlem jingrem ha ka jingpynkhuid ha khmat U Blei uba U Kpa jong ngi, ha kata ka jingwan U Jisu Khrist uba U Trai jong ngi lem bad ki riewkhuid jong u baroh.” (1 Thes. 3:12, 13, NKJV).

`Balei ba ka jingiap ia ka lade bad ia ka jingkhwan lade bad jingsniew jong ki dohnud ba kynja met jong ngi ka long tang ka lad ban pynpaw ia kane ka jait jingieit? Kiei ki jingjied kiba ngi lah ban leh khnang ban lah ban iap ia kane ka jingiap sha ka lade?`