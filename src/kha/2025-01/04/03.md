---
title:  Ka Jingieit Kaba Pynmong
date:   20/01/2025
---

Ka jingjylliew bym lah thew jong ka jingieit ba sngewlem na ka bynta u bynriew la pynpaw ha u Hosia. U Blei U la hukum ia u nongiathuhlupa Hosia, “Khie leit, shim ha me ka tnga ki jingklim bad ki khun ki jingklim: namar ka ri ka klim shibun eh, ka da iehnoh ia U Trai.” (Hosia. 1:2, NKJV). Hadien kata ha u Hosia 11 ka pyni ia ka jingiadei U Blei bad ki briew jong U, hynrei da ka jingianujor ia ka jingieit jong u kpa ia u khun.

`Pule Hosia 11:1-9. Kumno ka jingringdur ha kine ki dkhot ka ia ka jinghun mynsiem ia ka lynti jong ka jingieit U Blei bad ka jingsumar sukher na ka bynta ki briew jong U?`

Ia ka jingieit U Blei ia ki briew jong U la pyniadei bad ka jingieit ba jem jong u kpa ka kmie ia la i khun. Ka Jingthoh Bakhuid ka pyndonkam ia ka dur jong ka jinghikai ia u khynnah rit ban iaid; ka jingshim ia la u khun ba ieit ha la ki kti; ka jingsumar bad ka jingpynbiang ia ka jingbam; bad la kumta da ka jingieit ba sngewlem kaba sumar ia ki briew jong U. Ka Jingthoh Bakhuid ka ong ruh ba U Blei U la “bah” ia ki briew jong U tang “kumba u briew u bah ia la u khun” (Deut. 1:31, NKJV). Ha “Ka jingieit jong U bad ha ka jingsngewsynei jong U U la siewspah ia ki” bad “U la rah ia ki bad U la bah ia ki ha ki sngi barim baroh” (Isa. 63:9, NASB).

Ha ka jingpynïapher na ka jinglong baiaineh bym lah pynkhih jong U Blei, ki briew jong U ki la leh bymhok bunsien, ha kaba kut ki la pynkynriah noh ïa U Blei bad ki la wanrah ïa ka jingbishar halor jong ki hi bad ki la pynsngewsih jur ïa U. U Blei u long uba sngewlem, hynrei um ju pynduh ia ka hok. (Kumba ngin sa iohi ha ka lynnong kaba hadien, ka jingieit bad ka hok ki iaid ryngkat).

Hato phi la ju sngewsih eh shaphang kaei kaei haduh ba ka kpoh jong phi ka khih? Kata ka jait jingmutdur ba la pyndonkam na ka bynta ka jingjylliew jong ki jingsngew U Blei halor ki briew jong U. Ka jingpynkylla noh ia ka dohnud jong U bad ki jingsngewlem kiba la kyrsoi dei ka ktien kaba la mih jong ki jingsngew kiba jylliew, kaba la pyndonkam da U Blei bad ki briew.

Ia kane ka jingpyrkhat, jong ki jingsngewlem ba la kyrsoi (kamar), la pyndonkam ha ka jingjia jong ki arngut ki kynthei kiba la wan ha khmat u Solomon, baroh ar ngut ki la kam ia i juh i khunlung kum la ka jong. Haba u Solomon u la hukum ban ot ar bynta ia i khunlung (khlem da thmu ban pynmynsaw ia i khunlung), kane ka jingpyrkhat ka la batai ia ka jingsngew jong ka kmie kaba shisha (1 Syiem 3:26; ianujor bad Jen. 43:30).

`Kino kino kiba la ju long ki kmie ki kpa ki tip ia kaei kaba ka jinghikai ka kren. Ym don kawei pat ka jingieit ba kynja pyrthei kaba lah ban ianujor. Kumno kane ka iarap ia ngi ban sngewthuh ia ka jingshisha jong ka jingieit U Blei ia ngi, bad kaei ka jingpyntngen kaba ngi lah, bad ngi dei ban ioh na kane ka jingsngewthuh?`