---
title:  Ka Hukum Bad Ka Jingaiei
date:   25/03/2025
---

Kumba ngi la iohi, ka hukum bad ka jingaiei kim ia pyrshah iwei ia iwei pat. Ha ka jaka kata, ki shakri ia ki kam bapher bapher katkum ka jingieit bad ka hok U Blei. Ka jingiapher kaba jur hapdeng ka hukum bad ka jingaiei kan jin da la pynlyngngoh ia ki Israel hyndai, kiba iohi ia ka jingai jong U Blei ia ka hukum hi kum ka jingpynpaw kaba khraw ia ka jingaiei U Blei. Katba ki “blei” jong ki jaitbynriew sawdong ki long kiba kyllain bad ki bym lah ban tip satia, kiba iehnoh ia ki briew khlem lad ban tip ia kaei kaba ki “blei” ki kwah bad kaei kaba pynsngewbha ia ki, U Blei jong ka Baibl u hikai shai bha ia ki briew jong U shaphang kaei kaba pynsngewbha ia U. Bad kaba pynsngewbha ia U ka long tang kata kaba long na ka bynta ka jingbha kaba kut jong ki briew jong U baroh, marwei marwei bad ha ka kynhun.

Hynrei, ka hukum kam lah ban pynim ia ngi na ka pop ne pynkylla ia ka dohnud briew. Namar ka jinglong pop ba la kha na ngi, ngi donkam ia ka jingpynkylla ia ka dohnud ba kynja mynsiem.

`Pule Jeremiah 31:31–34.; Kane ka hikai aiu shaphang ki jingkular U Blei ban ai ia ngi ia ka dohnud kaba thymmai? Ia nujor ia kane bad ki ktien U Khrist ha u Nikodimos ha Ioannis 3:1–21 shaphang ka jingkha pat. (Peit ruh na ka Heb. 8:10).`

Ia ki Shiphew Hukum la thoh da U Blei hi ha ki mawlyngkniap (Eksod 31:18), hynrei ia ka hukum ruh dei ban thoh ha ki dohnud jong ki briew U Blei (Salm 37:30, 31). Ha ka jingmut kaba bha, ka hukum jingieit jong U Blei kan ym long kaba shabar jong ngi hynrei kaba shapoh jong ki jinglong jong ngi hi. Tang U Blei uba lah ban thoh ia la ka hukum ha ki dohnud briew, bad U la kular ban leh kumta na ka bynta ki briew kiba la iateh jutang jong U (peit Heb. 8:10).

Ngim lah ban pynim ia lade da kaba sumar ain. Hynrei dei da ka jingaiei ba la pynim ia ngi da ka jingngeit, ym na lade hi hynrei kum ka jingai U Blei (Eph. 2:8). Ngim sumar ia ka hukum khnang ban ioh jingpynim; ngi sumar ia ka hukum namar ba ngi la shah pynim lypa. Ngim sumar ia ka hukum na ka bynta ban ieit ia ngi hynrei namar ba la ieit ia ngi, bad kumta ngi ka jingthrang jong ngi ban ieit ia U Blei bad ia kiwei pat (peit Ioannis 14:15).

Ha kajuh ka por, ka hukum ka pyni ia ngi ia ka pop jong ngi (Jakob 1:22-25, Rom 3:20, Rom 7:7), ka pyni ia ngi ia ka jingdonkam jong ngi ia u Nongsiewspah (Gal. 3:22-24), ka ialam ia ngi ha ki lynti ka jingim kiba bha tarn, bad ka pynpaw ia ka jinglong jingieit jong U Blei.

`Kaei ka jingkyrmen jong phi ha ka jingbishar? Hato ka dei ka jingbud hukum kaba minot bad kaba iaineh jong phi ne ka dei ka hok U Khrist, kaba tap ia phi? Ka jubab jong phi ka iathuh aiu shaphang ka jingtreikam jong ka hukum U Blei ha kaba iadei bad kaei kaba ka lah ne kam lah ban leh?`