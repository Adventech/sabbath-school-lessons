---
title:  Ka Jingieit Ka Long Ka Jingpyndep Ia Ka Hukum
date:   22/03/2025
---

### Ki Dkhot Baibl Ban Pynkhreh ȉa ka Lynnong

Exod. 20:1–17; Rom. 6:1–3; Rom. 7:7–12; Jer. 31:31–34; Matt. 23:23, 24; Jakob 2:1–9.

> <p>Dkhot Spel Lyndet</p>
> “Phi wat kit ram ei ei nano nano ruh, hynrei tang ia kaban iaieit paralok hi: namar uta uba ieit ia uwei pat u la pyndep kein ia ka hukum. ” (Rom 13:8).

Katba ki dang ïakren kam ha kaba iadei bad uwei u dkhot balang uba don jingeh, uwei na ki dkhot ka church board balang u la ong ïa u pastor, “Ngim lah ban shim rai da kaba pynshong nongrim ha ka jingsngewsynei.” Ngim lah? U pastor u la lyngngoh kumno ka jingsngewthuh jong une u briew shaphang U Blei bad shaphang ka hukum U Blei ka dei ban long. Ka jingsngewsynei shisha ka donkam ban long ka pdeng ha ka rukom jingleh jong ngi bad ki briew, khamtam eh ia kiba bakla. Ka jingsngewsynei ka long ka bynta jong ka jingieit, bad kumba ka Rom 13:8 ka iathuh ia ngi, ban ieit ia la u paramarjan ka long ban pyndep ia ka hukum.

Lada ka jingieit ka long shisha ka jingpyndep ia ka hukum, te ngi dei ban husiar ban ym pyrkhat ia ka hukum ha ka rukom kaba kyrpang na ka jingieit ne ban pyrkhat ia ka jingieit ha ka rukom kaba la pyniakhlad noh ia ka hukum. Ha ka Jingthoh Bakhuid, ka jingieit bad ka hukum ki iaid ryngkat. U Nongthaw Hukum ba kynja Blei u long ka jingieit, bad kat kum kata, ka hukum U Blei ka long ka hukum jong ka jingieit. Ka long, kumba ong ka Ellen G. White, ka jingthoh ia ka jinglong U Blei. (Peit ia ka Dur Pharshi jong ki Jinghikai U Khrist, sla 305).

Ka hukum U Blei kam dei ka kynhun jong ki nongrim kiba rit hynrei ki hukum bad ki jingbthah kiba la thmu na ka bynta ka jingroi jong ngi. Ka hukum U Blei ka long, ha ka jinglong baroh kawei, ka jingpynpaw ia ka jingieit kumba U Blei hi U pynpaw ia ka.

_* Pule ia kane ka lynnong ban pynkhreh na ka bynta ka Sabbaton, March 29._