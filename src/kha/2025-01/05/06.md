---
title:  Pyni Ka Jingisynei
date:   30/01/2025
---

Katba ka jingbitar bakynja-blei ka long kaei kaei kaba “Shyrkhei,” kam long kaba bakla ne ka jingbym don ka jingieit. Hynrei markhongpong pynban, ha ka Testament Barim bad Bathymmai, U Blei U Pynpaw ïa ka jingbitar pyrshah ïa ka jingbymman dei na ka bynta ba U Ieit. Ka jingbitar bakynja-blei ka long kaba shyrkhei namar ka jingshyrkhei jong ka jingbymman kaba long mar pyrshah ïa ka jinglong sngur bad jingbha sbun jong U Blei.

Ha ka jingïadei bad kane, ka jingieit ka long kaba kordor hakhmat U Blei; katba ka jingbitar pat kam dei kaba kordor ha U. Ha kaba ym don ka jingbymman ne ka jingbanbeiñ, kam don ruh ka jingbitar. Ha kaba kut hi,ka jingieit kaba khraw tam jong U Blei ka long ka jingpynkhuid noh phar ïa ka jingbymman na ka bneng jong ki bneng, ka long ruh ka jingpynkhuid jong U ïa ka jingotshla bad ka jingbitar. Ba ha kaba kut hi yn ym don shuh ka jingbanbeiñ bad ka jingbymman.Sha ki bymjukut, kan don tang ka jingitynnad jong ka jingsuk bad ka jingbishar hok ha ka jingïadei kaba dap da ka jingieit. Kan ym don shuh lano lano ruh ka jingbitar bakynja-blei namar kan ym don kam shuh ruh ba kan mih. Kaba katno khraw kata ka jingpyrkhat!

`Don kiba khuslai ïoh ba kata ka jingbitar bakynja-blei yn pyntrei-kam khlem da pyrkhat kaba ai daw ïa ka jingpynhiar kput bakynja-briew.Pule Deuteronomi 32: 35, Proberb 20: 22, Proberb 24:29, Romans 12: 17–21, bad Hebrews 10:30. Kumno kine ki dkhot kin ïada pyrshah ïa ka jingbitar bakynja-briew?`

Katkum ka jingthoh, U Blei U don ka hok ban wanrah ha ka jingbishar, haba U leh kumta, U leh kumta da ka jingleh hok ba bha kaba beit bha.Baroh ar ha ka Testament Barim bad Bathymmai ki pynpawshai shaphang ka jingpynhiarkput jong U Blei.kumba batai u Paul ha Rom 12: 19, Wat long ma phi hi kiba pynhiar kput, ko ki hep, hynrei phin ai jaka ïa ka jingbitar U Blei namar la thoh: Ka jingpynhiar kput ka long ka jong nga hi, ngan leh kylliang ma nga, ong U Trai (ïa kine ki kyntien la sot na Deuteronomi 32:35).

Katba U Blei U wanrah ka jingpynhiarkput kaba khatduh pyrshah ïa ka jingbanbeiñ bad ka jingbymman, U Khrist U la thaw ka lad na ka bynta baroh kiba ngeit ha U. "Shisha dei U Jisu hi U ba lah ban pyllait na kata ka jingbishar kaba sa wan.” (1 Thess. 1:10; nujor bad Rom. 5:8, 9). Kane ka dei katkum ka plan jong U: “Naba U Blei U la buh ïa ngi ym ïa ka jingbitar, hynrei ïa ka ban ïoh ïa ka jingpynim da U Jisu Khrist Uba U Trai jong ngi”, (1 Thess. 5: 9). Ïa ka jingbitar bakynja-blei ym shym la pynduh noh, hynrei kito kiba don ka jingngeit ha U Jisu kin lait na kaba kum kata ka jingshah ha ka jingbitar na ka daw jong U Jisu.

`Ha kano ka rukom ba ka jingsiewspah jong U Jisu ka kyrshan ïa ka jingbishar hok ha ka juh ka por pat ka pyllait na ka jingbitar shla jong U Blei? Da kaba sngewthuh ba ïa ka lad la dep thaw na ka bynta jong phi, watla phi don shibun ki jingduna, katno phi ruh phi dei ban pynpaw ka jinglehsbun sha kiwei?`