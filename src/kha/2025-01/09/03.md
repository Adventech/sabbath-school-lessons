---
title:  Ka Jingsdang Jong Ka Jingialeh Pyrshah Ha Pyrthei
date:   24/02/2025
---

Kaba iadei bad ka jingkylli ha ka pharshi — shaphang balei ba don u symbai uba sniew ha ka lyngkha lada u trai u la thung tang ia u symbai uba bha — ka don sa kawei pat ka jingkylli: lada U Blei U la thaw ia ka pyrthei baroh kawei kaba bha, kumno ka jingsniew ka la mih hangne?

`Pule Jenesis 1:31. Ki ktien U Blei ki pynpaw aiu shaphang ka jinglong jong ki jingthaw haba U Blei u la dep thaw, bad balei kane ka jubab ka long kaba kongsan?`

Katkum ka Kitab Jenesis 1:31, haba U Blei u la dep ban thaw ïa ka pyrthei, ka la long kaba “bha shibun.” Ha ka Jenesis 1, ym don dak ei ei kaba sniew ha ka jingthaw U Blei ia kane ka pyrthei. Kumno, te, ka jingsniew ka la wan ha ka jingshem jong u briew?

`Pule Jenesis 3:1-7. Kane ka iathuh aiu ia ngi shaphang kumno ka jingsniew ka la poi hangne ha ka pyrthei? Kaei ka jingshai kaba kane ka pynshai shaphang ka jinglong jong ka jingialeh pyrshah ha ka bneng jong ki bneng? (Peit ruh Jingpynpaw 12:7-9).`

Ha kane ka jingiathuhkhana, ngi iohi ia ki jinglamler shaphang ka jinglong U Blei ba la pynmih da u bsein, ba la ithuh kum u ksuid hi (uta u “bsein temmen” [NKJV]) ha ka Jingpynpaw 12:7–9. U bsein u pyndonkam nyngkong ia ka jingkylli ban buh jingartatien ia ka hukum U Blei, la jan pynphai kylla ia kaei kaba U Blei u la hukum ha ka jingkylli jong u. Nangta, u bsein u tuklar beit ia kaei kaba U Blei u la ong, da kaba ong ha ka Im, “ ‘Phin ym iap shisha’ ” (Jen. 3:4, NKJV).

Mano re mano, u bseiñ ne U Blei, u la thok ia ka Im, kaba mynta ka don ia ka jingjied ban leh shaphang la kan ngeit ne em ia kaei kaba U Blei u la iathuh ia ka ne ia kaei kaba u bseiñ u la leh.

Ha kiba bun bynta ha ka Jingthoh Bakhuid, ka jinglong jong kane ka jingialeh pyrshah ka long nyngkong eh halor kaei bad hano ban ngeit, kaba ha lade hi ka iadei pura bad ka jingieit. Bad kata ka long namar ba ki jingngeit jong phi shaphang uwei u briew, ka jait briew kaba u long, bad la lah ne em ban shaniah ia u, ka ktah jur la phin ieit bad shaniah ne em ia uta u briew bad, ha kane ka khep, sngap ia kaei kaba uta u briew u iathuh ia phi .

`Pule Jenesis 3:15. Ka jingong U Blei ia u bsein ba u Symbai jong ka kynthei, kaba thew ia u Messaiah, un pynlwet ia ka khlieh jong u bsein la ju ithuh kum ka gospel kaba nyngkong (protoevangelium) ha ka Jingthoh Bakhuid. Kumno kane ka pynskhem ia ka jingshisha jong ka jingialeh bad pynban ka ai jingkyrmen ia ngi hapdeng jong ka?`