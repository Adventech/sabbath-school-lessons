---
title:  Ka Jingsdang Jong Ka Jingialeh Pyrshah Ha Bneng
date:   25/02/2025
---

Tang ha Jenesis 1–3 ka pyni ba ka jingsniew ka la don shuwa ka jinghap u Adam bad ka Im. Wat lada ka jingsniew kam shym la long ka jingshisha kaba thikna ha Eden, hynrei ha ka jingmut jingpyrkhat, “ka jingsniew” ka la dep paw, ha ka kyrteng jong “u dieng ka jingtip ia kaba bha bad kaba sniew” (Jen. 2:9, 17). Nangta u bsein u kynnoh ia U Blei ba u lamler haba, ha ka jingshisha, ma u, u bsein, u dei uba lamler. Ka jingdon jong u bsein (Jingpyn 12:9), ryngkat bad ka jinglamler jong u, ka pyni ia ka jingshisha jong ka jingsniew hangta. Kumta, wat ha Eden shuwa ka jinghap, ka jingdon jong ka jingsniew ka paw shai.

`Pule Ezekiel 28:12–19. ha ka jingpynshai jong ka Eksodos 25:19, 20. Kaei ka jinglong jong ka jinghap jong une jingthaw?`

Katkum kane ka bynta, ka jingsdang jong ka jingsniew bad ka jingialeh pyrshah ha ka bneng jong ki bneng ka la sdang na bneng.

Shuwa ba un hap, uta u Jingthaw uba la tip kum u Soitan u la long u kherub uba kah. Nalor ba la ithuh ia u kum une u kherub, u long “ ‘ka muhor jong ka jinglong janai, uba dap da ka jingstad bad uba janai ha ka jingitynnad’ ” bad u la long “ ‘ha Eden, ka kper U Blei’ ” (Esek. 28:12, 13, NKJV). Ym lah ban ong ia kine ar kiei kiei shaphang u syiem ba dei u briew jong ka Tyros (lane uno uno u briew). Kumta, ngi tip ba la ai ha ngi hangne ia ka jingiohi liak shaphang ka jinghap jong u Lusifer.

`Pule Isaiah 14:12-15. Kaei ka jingshai kaba kham bniah kaba kane ka ai shaphang ka jingsdang jong ka jingialeh bakhraw?`

Kat kum u Isaiah 14, u Lucifer u la rai ban kyntiew ialade bad ban pynlong ialade kum U Blei. Kane ka dkhot ka pyndap ia kaei kaba ngi la iohi ha u Esekiel 28, ba “ka dohnud jong u ka la pynkhraw” namar ka “jingitynnad” jong u (Esek. 28:17), kaba la dei ban wanrah ia u ban pyndonburom ia U Blei uba la pynlong ia u uba itynnad. Ha ka jaka kata, u la kylla long uba sngew sarong. Kaba kham sniew shuh shuh, ha kane ka jingsarong, u la thmu ban shim ia ka jaka U Blei bad ban pynjah burom ia U. Ka kyntien Hebru na ka bynta “ka jingkhaii” ha Esekiel 28:16 ka mut ruh “ka jingkren bein,” ka jingpynpaw kumno u Soitan un trei pyrshah ia U Blei bad pyrshah ia ngi, kumjuh.

`Kumno ngi sngewthuh ia ka jingshisha ba u Lusifer, uba la hap, ha kaba sdang u la long “uba janai . . . naduh kata ka sngi” la thaw ia u “haduh ba la shem ia ka jingbymhok” ha u (Esek. 28:15)? Kumno ka jinglong kaba janai kan hap lymda ka jinglong “ba janai” ka kynthup ia ka jinglaitluid kaba shisha ha ka akor ka burom?`