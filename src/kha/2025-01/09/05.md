---
title:  La Da Me Mane Ia Nga
date:   26/02/2025
---

Ka jingwad jong u Soitan ban knieh ia ka khet U Blei ka paw ruh ha ki jingiathuhkhana shaphang ka jingpynshoi kiba la shem ha u Mathaios 4 bad Loukas 4. Ha ka jingiakynduh ha ka jingialeh pyrshah hapdeng U Jisu bad u nongpynshoi, la pynpaw shibun shaphang ka jinglong jong ka jingialeh pyrshah. Hangne ngi iohi ia ka jingshisha jong ka jingialeh pyrshah kaba khraw hapdeng U Khrist bad u Soitan, hynrei la pyni ha ki kyntien kiba jem bad kiba shai bha.

`Pule Mathaios 4:1-11. Kumno la pynpaw hangne ia ka jingshisha jong ka jingialeh bakhraw hapdeng U Khrist bad u Soitan?`

U Mynsiem u la “ialam” ia U Jisu sha ri khlaw na ka bynta ka jingthmu kaba shai ba U Jisu un “shah pynshoi ha u soitan” (Math. 4:1, NKJV). Bad shuwa ban iakynduh ia kane ka jingiakynduh, U Jisu u la shah jingit sawphew sngi. Kumta haba u soitan u la wan, u la pynshoi ia U Jisu ban pynkylla ia ki maw sha u kpu, da kaba ialeh bad ka jingthngan kaba jur jong U Jisu. Hynrei U Jisu u la ialeh pyrshah ia kane ka jingpynshoi da ka Jingthoh Bakhuid, bad ka buit jong u Soitan ka la pulom.

Nangta, ha ka jingpyrshang ban pynlong ia U Jisu ban leh sngew sarong, u ksuid u la pynshoi ia U Jisu ban pynhap ia lade na jrong jong ka tempi. U Soitan u la pynkylla ia ka Jingthoh Bakhuid ban ai jingmut ba lada U Jisu U long shisha U Khun U Blei, ki angel kin iada ia U. Hynrei da kaba pule hok ia ka Jingthoh Bakhuid, U Jisu u ialeh pyrshah biang ia ka jingpynshoi.

Ka jingpynshoi kaba lai ka pynpaw shai ia kaei kaba u ksuid u pyrshang ban pyndep. U kwah ba U Jisu un mane ia u. U Soitan u pyrshang ban knieh noh ia ka jingmane kaba dei tang ia U Blei.

Bad ban leh kumta, u pyni ha U Jisu “ia ki hima baroh jong ka pyrthei bad ia ka burom jong ki” bad nangta u dawa: “ ‘Kine kiei kiei baroh ngan ai ha Me lada Men dem khrup bad mane ia nga’ ” (Math. 4:8, 9). , KJB). Da shisha, ha u Loukas 4:6, ka jingthoh kaba iadei dur bad u Mathaios, u ksuid u kam: “ ‘Bad u Soitan u la ong ha u, ia kane ka bor baroh bad ka burom jong ki, ngan sa ai ha me: naba la ai ia ka ha nga, bad hano hano ruh ba uba nga mon, nga ai ia ka” (Louk. 4:6, NKJV).

Sa shisien pat, U Jisu u ialeh pyrshah ia ka jingpynshoi da ka Jingthoh Bakhuid, bad sa shisien pat u Soitan u rem.

Ha baroh lai tylli ki khep, U Jisu u la pyndonkam ia ka Jingthoh Bakhuid ban iada na ka jingshah thombor jong u nongshun.

`Ha Ephesos 6:12 ka pynkynmaw ia ngi ba “Naba ka jingialeh jong ngi kam long ia ka snam bad ka doh, hynrei ia ki hima, ia ki bor, ia ki nong-synshar pyrthei jong kane ka jingdum, ia ki jingbymman bakynja mynsiem ha ki jaka bneng.” (NKJV). Wat la ngim dei ban im ha ka jingtieng, balei ngi dei ban kynmaw beit ia ka jingshisha jong ka jingialeh kaba iaid sawdong jong ngi?`