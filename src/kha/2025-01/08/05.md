---
title:  Ka Mon U Blei Kaba Bha Bad Kaba Pynbha
date:   19/02/2025
---

`Pule Ephesos 1:9-11. Kaei kaba kine ki dkhot ka ong shaphang ka jingpynbeit lypa? Hato don ki briew kiba la buh lypa ban ioh jingpynim bad kiwei pat ban jot noh?`

Ka kyntien Grik ba la pynkylla “jingrai-lypa” hangne bad shawei pat ha ka Jingthoh Bakhuid (prohorizo) kam hikai hi da-lade ba U Blei U rai pynbeit ia ka histori. Hynrei, ka kyntien Grik ka mut tang “ban rai lypa shuwa ka por.”

Hooid, lah ban rai ia kaei kaei lypa da kaba shiliang, lane u lah ban rai ia kaei kaei lypa ha ka rukom kaba shim khia ia ki rai laitluid jong kiwei pat. Ka Jingthoh Bakhuid ka hikai ba U Blei U leh ia kaba hadien.

Ha kiba bun ki bynta (kum ka nuksa, Rom 8:29, 30), ka kyntien ba la pynkylla “la rai-lypa” ka thew ia kaei kaba U Blei U thmu na ka bynta ka lawei hadien ba u la shim khia ia kaei kaba U Blei U tip lypa shaphang ki rai laitluid jong ki jingthaw. Kumta, U Blei U lah ban ialam ia ka histori da ka jingrailypa sha ka jingkut babha ba U kwah na ka bynta baroh, wat haba U dang burom ia ka jinglaitluid jong ki jingthaw kaba donkam na ka bynta ka jingiadei jong ka jingieit kaba shisha.

Ephesos 1:11 ka pynbna ba U Blei “U leh ia kiei kiei baroh katba kum ka jingthmu ka mon jong U” (NKJV). Hato kane ka mut ba U Blei U buh ia kiei kiei baroh ban jia katba U mon? Lada pule marwei, Ephesos 1:9–11 ka lah ban long kumba pynskhem ia kane ka jingmut. Hynrei kane ka jingbatai kan iapyrshah ia ki jingthoh kiba bun kiba ngi la iohi mynshuwa kiba pyni ba ki briew teng teng ki kyntait ia “ka mon U Blei” (Lukas. 7:30, NKJV; nujor bad u Lukas. 13:34, Salm. 81:11-14). Lada ka Baibl kam ialeh pyrshah ia lade, kumno ia kine ki dkhot yn sngewthuh ha ka rukom kaba iadei kawei bad kawei pat?

Kane ka bynta ka don jingmut pura lada uwei u shu ithuh ia ka jingiapher hapdeng kaei kaba ngi lah ban khot ka “mon babha tam” jong U Blei bad ka “mon ban pynkhiah” jong U Blei. Ka “mon babha tam” jong U Blei ka long kaba U Blei U kwah shisha ban jia bad kaba lah ban jia lada baroh ki leh thik kumba U Blei U kwah. Ka “mon ban pynkhiah” jong U Blei, ha kawei pat ka liang, ka long ka mon U Blei kaba la dep shim khia ia kiwei pat ki jinglong, kynthup ia ki rai laitluid jong ki jingthaw, kiba teng teng ki iaid lait na kaei kaba U Blei U kham kwah. Ha Ephesos 1:11 ka paw ba ka thew ia ka “mon ba pynkhiah” jong U Blei.

`Kumta ka jingdonbor jong ka jingtiplypa jong U Blei ia ka lawei, wat ban tip ia baroh ki jingjied, kynthup ia ki jingjied kiba sneiw, kaba ki briew kin pynlong, U danglah ban trei “ia kiei kiei baroh lang na ka bynta ka jingbha” Rom 8: 28. Kaei ka jingsngew skhem kaba ngi lah ban ringdur na ka ne ka jingshisha?`