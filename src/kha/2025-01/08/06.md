---
title:  U Khrist U La Jop Ia Ka Pyrthei
date:   20/02/2025
---

Lada baroh ki jing-jia ki jia kat kum ka mon ba janai jong U Blei, kan ym don satia ka jingsniew hynrei tang ka jingkmen kaba janai jong ka jingieit bad jingiatylli. Khatduh khatwai, ka pyrthei bneng kan sa wanphai biang sha kane ka mon ba janai bad ba paka jong U Blei. Hapdeng kata, U Blei U dang trei ia ka mon jong U ha ka rukom kaba shim khia ia ki rai laitluid jong ki jingthaw jong U.

Pyrkhat ia ka jingiakop shet jingbam ha kaba baroh ki nongiashim bynta ki dei ban pyndonkam katto katne ki jingkhleh ba kyrpang, hynrei ki lah ban pyndap ia kino kino kiwei pat ki jingkhleh kiba ki kwah khnang ban shet ia u-no u-no u jait cake kiba ki kwah, kumjuh. Ha kaba kut, u-no u-no u cake u-ba u nongshet un pynkut ban shna yn sa shah pynbeit, la kumno kumno shi bynta, da ki katto katne ki jingkhleh kiba u nongshet um shym la jied.

Kumjuh ruh (ha kane ka jingleh burom kaba khyndiat), namar ba U Blei U la aiti ia lade ban burom ia ka jinglaitluid jong ki jingthaw na kiba bun jait ki jingdonkam na ka bynta ka jingieit, bun na ki “jingkhleh-milai-lang” kiba pynlong ia ka histori jong ka pyrthei kiba ym shym la jied da U Blei hynrei ha ka jingshisha ki long kiba pyrshah ia kaei kaba U Blei U kwah.

Ha kane ka jingïohi, ka jingpynbeit ba kynja Blei kam dei tang kaba shibynta, kumba U Blei U synshar marwei ïa kiei kiei baroh kiba jia. Hynrei, kane ka donkam (kham duna) ia ka jingpeit kaba arliang ia ka jingpynbiang U Blei. Katto katne kiei kiei ha kane ka pyrthei ki long kiba la pynlong da U Blei, hynrei kiwei pat ki jingjia ki long ka jingmih na ki rai laitluid jong ki jingthaw (kumjuh ki jingsniew baroh). Bun kiei kiei kiba jia kiba U Blei Um kwah ban jia.

`Pule Ioannis 16: 33. Kiei ka jingkyrmen, wat ha pdeng ka jingshahshitom, ba kane ka dkhot ka ai ia ngi?`

Khamtam ha ki por jong ka jingjynjar ne jingtynjuh, ka jingngeit jong ki briew ka lah ban tyrkhong namar ki bat ia ka jingngeit bakla ba U Blei un pyllait ne dei ban pyllait ia ki na ki jingjynjar bad ki jingtynjuh ha kane ka jingim. Hynrei U Jisu u iathuh ia ngi ia ka jingiathuhkhana kaba pher bak-ly-bak, u maham ia ki nongbud jong U ba kin mad ia ki jingtynjuh bad ki jingjynjar ha kane ka pyrthei, hynrei ka don ka jingkyrmen, namar U Khrist U la jop ia ka pyrthei (Ioannis 16:33).

Ka jingshisha ba ngi iakynduh ia ki jingjynjar bad ki jingtynjuh kam mut ba kane ka dei kaba U Blei U kwah eh na ka bynta jong ngi. Ngi dei ban buh beit ha ka jingmut ia ka dur kaba heh: jong ka jingialeh bakhraw. Hynrei ngi lah ban ngeit skhem ba, ka jingsniew hi kam long kaba donkam na ka bynta ka jingbha, U Blei U lah ban wanrah ia ka jingbha wat na ki jingjia kiba sniew. Bad, lada ngi shaniah ha U Blei, U Blei U lah ban pyndonkam wat ia ki jingjynjar jong ngi ban pynjan ia ngi sha U bad ban pynshlur ia ngi ban long kiba sngewlem bad ban sumar ia kiwei pat.