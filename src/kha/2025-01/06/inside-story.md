---
title:  Ka Jingiathuhkhanna Ka Jia Shisha
date:   07/02/2025
---

### Phim Lah Ban Iaid Lait

_Da: uAndrew McChesney_

Ka mishoneri jong ka America, ka Joanne (PMarkos) Kim, ka dang ïaid kjat sha ka ïing ba ka shong wai ha Ulaanbaatar, Mongolia. Ka la long ka por ba la khriat bha, bad ka jingshit jingkhriat ha ka por mynstep ka la long kumba 40 digri Celsius.

Nangta ka Joanne ka la iohi ia uwei u briew uba la buaid uba thiah ha rud lynti iaid kjat. Ka la shah thombor ha ki katto katne ki shynrang kiba la buaid ha ka snem kaba la leit noh ha Mongolia, bad kam kwah ban sangeh. Kumno lada u ruh u la thombor ia ka? Ka la sdang ban iaid lait ia u, hynrei nangta ka la sangeh noh. Ka sur kaba rit ka la long kumba ong,

“Phim lah ban iaid lait.”

Ka Joanne ka la ialeh pyrshah ia ka jingmut ban iarap ia u. “Ko Trai,” ka la ong, “u khia haduh ar shah ban ia nga. Kumno ngan iarap ia u?”

Ka la peit sawdong. Ka surok ka la thylli. Ym don kiwei pat ki briew kiba la iohi.

Ka Joanne ka la peit biang ia u nongwei. “Lada nga iaid lait, un iap noh,” ka la pyrkhat. “Ka met jong u kan sa dait thah tang hapoh ar kynta.”

Ka la iohi ia ki iing sah sawdong. Kawei pa kawei ka iing ka don ka kamra kaba rit ha ka mala kaba nyngkong na ka bynta u nongap pahara, kumta ka lynti rung ka long kaba syaid bha. Ka ïing kaba jan tam ka jngai kumba 1,000 phut (300 meter) na kata ka jaka. “Hoid, Trai,” la ong ka Joanne. “Ngan rah ia une u briew hangtai.” Da kaba buh ia ki kti jong ka hapoh ki jong u, ka la duwai ban ioh bor bad ka la tan. Kumno re kumno, ka la tan ia u sha kata ka ïing. Da kaba buh ia u ha ka lynti rung, ka la kynran dien bad ka la peit ia u. Ka jingsngew ka la pyndap ia ka dohnud jong ka. Ka la sngewsynei bad sngewlem.

Kane ka jingiakynduh ka la long ka jingkylla ha ka kam mishon jong ka Joanne. Kam shym la buh kano kano ka jingsngewsih ia ki nongleh bein. Ha ka jaka kata, ka jingsngewsynei bad jingsngewlem ka la ktah ia ka. Ha kaba khatduh, ka la lah ban ieit kum U Jisu.

Ka Joanne ka la leit shakhmat ban ïarap ban seng ïa ka balang Adventist kaba nyngkong ha Ulaanbaatar kum ka mishoneri ba sdang ryngkat bad ka kynhun mishon ba kyrshan naduh u snem 1992 haduh 1998. Ka la wanphai biang ha u snem 2017, bad mynta ka shakri kum ka nongpynïaid ïa ka pule puthi bad ka jingpynroi ïa ka Balang Adventist ha Mongolia.

Wat mynta ruh ki nongwei kiba la buaid ki dang thombor ia ka na ka por sha ka por, hynrei ka jingieit jong ka ia U Blei bad ia ki briew jong U ka long kaba khlem lah ban pynkhih. “U Soitan um ju ailad,” ka la ong. “U tip ba u lah ban pynshitom ia nga. Hynrei U Blei u la ai sngewbha ia nga da ka ktien Mongolia bad ka jingkylla kaba mut. U Blei u ieit wat ia ki briew kiba la buaid kiba la thombor ia nga man ka por, kumta nga donkam ban ieit ia ki bad ban iarap ia ki katba lah.”

_Phi lah ruh ban ïashim bynta ha ka kam mishon ha Mongolia lyngba ka jingainguh jingkynshew jong kane ka quarter ha ka khatlai Sabbaton, shi bynta jong kane kan ïarap ban plie ïa ka jaka lehkai ha kaba ki khynnah kin lah ban roi ha ka mynsiem, ka jingmut jingpyrkhat, ka imlang sahlang, bad ka met ha Ulaanbaatar, Mongolia._