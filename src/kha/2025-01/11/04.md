---
title:  Ka jingrwai U Baieit Jong nga
date:   11/03/2025
---

Ha ki rukom kiba phylla, U Blei u la pynpaw ia ka jingieit bad ka hok jong U hapdeng ka jingialeh pyrshah ha ka bneng jong ki bneng. Wat la katta, kin don ki ban kylli, Hato U Blei U la dei ban leh kham bun ban ia kaba U la leh ban khanglad bad/lane ban pynduh ia ka jingsniew? Ngi la iohi ia ka phang pdeng jong ka jingialeh pyrshah ha ka bneng jong ki bneng kaba pyni ba U Blei U la leh khnang ban burom ia ka mon laitluid kaba donkam na ka bynta ka jingroi kaba khraw tam jong ki jingiadei ba jan jong ka jingieit hapdeng jong U bad ka longbriew manbriew. Shuh shuh, kumba ka paw, U la leh hapoh ki kyndon jong ka jinglong ba bha, ne ki kyndon jong ka jingiateh kular, hapoh ka jinglong jong ka jingialeh pyrshah ha ka bneng jong ki bneng halor ka jinglong jong U, kaba lah ban pynbeit tang da kaba pyni ia ka jingieit jong U.

`Pule Isaiah 5:1-4. Mano ba kren ha kine ki dkhot? U Isaiah u kren shaphang jongno? Ka bri sohwaiñ bad u trai ka bri sohwaiñ ki pyni iano? Kaei ka jingmut jong ki kam jong u trai ka bri sohwaiñ na ka bynta ka bri sohwaiñ? Kaei ka jingmih nangta?.`

Ha kine ki dkhot, u Isaiah u rwai ia ka jingrwai jong u baieit, ka bri sohwaiñ. U trai ka bri sohwaiñ u dei U Blei hi, bad ka bri sohwaiñ ka thew ia ki briew U Blei (peit, kum ka nuksa, Isa. 1:8, Jer. 2:21). Hynrei ia ki jingmut hangne lah ruh ban pyniar haba iadei bad ka jingtrei kaba kham jylliew jong U Blei ha kane ka pyrthei. Kat kum kine ki dkhot, u trai ka bri sohwaiñ (U Blei) u la leh ia kaei kaei baroh kaba shongnia kaba lah ban khmih lynti ban pynthikna ia ka jingroi jong ka bri shohwaiñ jong U. Ka bri sohwaiñ ka la dei ban pynmih ïa ki sohwaiñ kiba bha, hynrei ka la pynmih tang “ki sohwaiñ khlaw,” kiba kiwei pat ki jingpynkylla ktien ki kdew kum ki “bym don dor.” Hooid, ia ki kyntien Hebru hangne da kaba shisha lah ban pynkylla kum u soh uba sma. Ka bri sohwaiñ jong U Blei ka pynmih ia ki sohjew kiba la pyut.

Isaiah 5:3 ka phai sha U Blei hi uba kren, uba khot ia ki briew ban “bishar” hapdeng jong U bad ka bri sohwaiñ jong U. Bad, ha Isaiah 5:4, U Blei hi U buh ia ka jingkylli kaba kongsan tam: “ ‘Kaei pat kaba lah ban leh ia ka bri sohwaiñ jong Nga kaba Ngam shym la leh ha ka? Balei te haba nga khmih lynti ba kan sei soh waiñ kiba bha, ka la sei ia ki sohwaiñ khlaw?’ ” (NKJV). Kaei pat kaba U lah ban leh? Katno ka long kaba sngewtynnad ba U pan wat na kiwei pat ban bishar ia kaei kaba U la leh.

`Haba phi peit ia ka diengphna, ha kaba U Blei U la aiti ia lade kum ka jingknia na ka bynta ka pop jong ngi baroh, kumno ki ktien jong U — “ ‘Kaei pat kaba lah ban leh ia ka brisoh jong Nga kaba Ngam shym la leh ha ka ”—shim ia ka jingmut kaba donkam baphylla?`