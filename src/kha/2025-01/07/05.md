---
title:  Ka Jingiada Jong Ka Mon Laitluid
date:   12/02/2025
---

Katno ngim sngewthuh ia ki lynti bad ki jingpyrkhat jong U Blei, ka Jingthoh Bakhuid ka pynpaw katto katne kiei kiei kiba iarap ban pynbeit ia ka jingeh jong ka jingbymman. Kawei na ki lad ban weng ia ka jingeh jong ka jingbymman kaba lah ban pynshonnia ka dei da ka jingdon jong ka mon laitluid.

Ka jingïada da ka mon laitluid ka long ka jingiohi ba ka jingbymman ka dei ka jingmih na ka jingpyndonkam bakla ïa ka mon laitluid jong ki jingthaw. U Blei, te, um dei ban kynnoh ia ka jingbymman, namar ka jingbymman ka dei ka jingmih na ki jingthaw kiba pyndonkam bakla ia ka mon laitluid kaba U Blei U la ai ha ngi na ka bynta ki daw kiba bha. Hynrei balei ba U Blei un ai kum kata ka jinglaitluid ban jied? Ha kane ka bynta, u C. S. Lewis shisien u la thoh ba “ka mon laitluid, wat la ka pynlong ia kaba sniew, hynrei ka long ruh tang ma ka kaba pynlong ia kano kano ka jingieit ne jingbha ne jingkmen kaba donkam ban don. Ka pyrthei jong ki automata ka ba mut — jong ki jingthaw kiba trei kum ki mashin — kan ym long kaba kordor ban thaw. Ka jingkmen kaba U Blei U thmu na ka bynta ki jingthaw kiba kham halor jong U ka long ka jingkmen ban iasoh laitluid, mon sngewbha bad U bad iwei ia iwei pat. . . . Bad na ka bynta kata ki dei ban long kiba laitluid.”

`Pule Jenesis 2:16, 17. Kumno kine ki dkhot ki pyni ia ka jinglaitluid ha ka akor kaba la ai ha u Adam bad ka Im?`

Balei ban hukum ia ki lymda ki don ka mon laitluid ban sdang? U Adam bad ka Im ki la bam ia u soh ba la adong, bad naduh kata ka por ka pyrthei jong ngi ka la dap da ki jingsniew. Ha ka Jenesis 4, ka lynnong kaba bud hadien ka jingiathuhkhana shaphang ka jinghap, la iohi ia ki jingma kiba shyrkhei jong ka pop ha ka jingpyniap ia u Abel da u hynmen jong u. Ka jingiathuhkhana shaphang ka jinghap ka pyni kumno ka jingpyndonkam bakla ia ka mon laitluid jong u Adam bad ka Im ka la wanrah ia ka pop bad ka jingbymman ha ka histori jong ka pyrthei jong ngi.

Baroh lyngba ka Jingthoh Bakhuid, ngi iohi ia ka jingshisha jong ka mon laitluid kaba don akor. (Peit Deut. 7:12, 13; Josh. 24:14, 15; Salm. 81:11-14; bad Isa. 66:4.) Man la ka sngi jong ka jingim jong ngi, ha kawei ka kyrdan ne kawei pat, ngi hi ngi pyndonkam ia ka mon laitluid ba la ai ha ngi da U Nongthaw jong ngi. Khlem ka mon laitluid, ngin ym long ki briew kiba lah ban ithuh. Ngin sa kham long kum ka mashin, ne wat kum u robot bym don jingmut.

`Ka Sony Corporation ka la thaw ia u ksew robot uba kyrteng u Aibo. Un ym ioh pang, un ym ioh khniang, un ym bam, un ym donkam ia ki shot, bad un ym hap shniuh. Hato phin die ia u kulai doh bad snam jong phi da u Aibo? Lada em, kumno ka jingjied jong phi ka lah ban iarap ia phi ban sngewthuh kham bha balei ba U Blei U la thaw ia ngi kumba U la thaw, da ka mon laitluid — wat hapdeng ki jingma?`