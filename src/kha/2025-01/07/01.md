---
title:  Ka Jingeh jong ka Jingbymman
date:   08/02/2025
---

### Dkhot Baibl ban pynkhreh ia ka Lynnong

Job 30:26; Matt. 27:46; Job 38:1–12; Salm 73; Jenesis. 2:16, 17; Jingpynpaw. 21:3, 4.

> <p>Dkhot Spel-lyndet</p>
> “Te U Blei un ñiad noh ïa ka jingjaw ummat baroh na ki khmat jong ki; bad ka jingiap kan ym long shuh, lymne ka jingsngewsih, lymne ka jingïam, lymne ka jingpang, kan ym long shuh: kita kiei kiei kiba mynshuwa ki la leit noh.” Jingpynpaw 21:4

Lehse ka jingeh kaba khraw tam kaba ka niam Khristan ka ïakynduh ka long ka jingeh jong ka jingbymman — kumno ban pynïadei ïa ka jingshisha ba U Blei U long uba bha bad uba ieit janai, bad ka jingshisha jong ka jingbymman ha kane ka pyrthei. Ha ka jingkren lyngkot, lada U Blei U long uba bha bad uba donbor baroh, balei ba ka don ka jingsniew, bad ka nangroi ruh?

Kane kam dei tang ka jingeh ha ka pule puthi hynrei kaei kaei kaba pynkhuslai jur ïa kiba bun ki briew bad kaba khanglad ïa ki katto katne ban ithuh bad ieit ïa U Blei.

“Ha kiba bun ki jingmut jingpyrkhat ka jingsdang jong ka pop bad ka daw jong ka jingdon jong ka ka long ka tyllong jong ka jingsngewthuh bakla kaba khraw. Ki ïohi ïa ka jingtrei jong ka jingsniew, ryngkat bad ki jingmih kiba shyrkhei jong ka, jong ka jingjynjar bad jingjot, bad ki buh jingkylli kumno kine baroh ki lah ban don hapoh ka jingsynshar jong Uwei Uba khlem kut ha ka jingstad, ha ka bor bad ha ka jingieit. Hangne ka don ka jingmaïan kaba kim shem jingbatai ei ei.”— Ellen G. White, Ka Jingialeh Bakhraw, p. 492.

Bun ki bymngeit Blei ki ïohi ïa ka jingeh jong ka jingsniew kum ka daw ba ki long ki bymngeit Blei. Hynrei kumba ngin sa ïohi ha kane ka taiew bad ha ki taiew ban wan, U Blei jong ka Baibl u long uba bha pura, bad ngi lah ban shaniah ha U — wat hapdeng ka jingsniew kaba ktah ïa ka pyrthei ba la hap jong ngi.

_* Pule ia kane lynnong, ban pynkhreh na ka bynta ka Sabbaton, February 15._