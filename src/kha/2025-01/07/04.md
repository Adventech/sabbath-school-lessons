---
title:  Ka Jingartatien Ba U Blei U Don
date:   11/02/2025
---

Ki Jingpynbna jong U Blei ha u Isaiah 55: 8, 9; “Namar ki jingmut jong nga kim long kum ki jingmut jong phi, lymne ki lynti jong phi kum ki lynti jong nga, ong U Trai. Namar katba ki bneng ki long kiba kham jrong ban ia ka khyndew, kumta ki lynti jong nga ki kham jrong ban ia ki lynti jong phi, bad ki jingmut jong nga ban ia ki jingmut jong phi.”

Ki jingmut jong U Blei ki kham jrong ban ia ki jong ngi. Ngim lah ban mutdur wat ia ki jingeh jong ka jingthmu U Blei na ka bynta ka histori. Da kaba shim ia kane, balei ngi dei ban khmih lynti ban don ha ka kyrdan ban tip thikna ia ki jingthmu jong U Blei na ka bynta kaei kaba U leh ne um leh ha ki jingjia bapher bapher?

Kawei ka lad ban iakynduh ia ka jingeh jong ka jingsniew, kaba la pynshong nongrim ha kaba ithuh haduh katno ngi tip tang khyndiat, la khot “ka jingngeit blei kaba artatien.” U theist uba artatien u dei uta uba ngeit ba U Blei U don ki daw kiba bha ban leh kumba U leh, hynrei haba ngi shim ia ka jingtip kaba rit jong ngi, ngim dei ban khmih lynti ban don ha ka kyrdan ban tip tang kiei kita ki daw.

U theist uba artatien u long uba artatien ha kaba iadei bad ka jinglah jong u briew ban tip ne ban sngewthuh pura ia ki daw jong U Blei kiba iadei bad ka jingsniew ha kane ka pyrthei. Tang namar ba ym lah ban iohi, kum ka nuksa, ia ki khniang jingpang kiba her ha ka Iyer sawdong jong ngi kam mut ba ym don ki khniang jingpang kiba her ha ka Iyer sawdong jong ngi. Ka jingshisha ba uwei um tip kaei ka daw jong U Blei kam mut satia ba U Blei um don ki daw kiba bha.

`Pule Salm 73. Kumno u nongrwai slam u iakynduh ia ka jingbymman bad jingbymhok sawdong jong u? Kaei kaba u iohi kaba buh ia ka jingsngewthuh jong u ha ka rukom kaba pher?`

U nongrwai Salm u la khuslai shibun eh namar ki jingsniew ha ka pyrthei. U peit sawdong jong u bad u iohi ia ki bymman ba ki roi ki par. Baroh ki la long kumba kim hok bad ki bym leh hok. U khlem don jubab ban ai. U la pyrkhat hato ka long kaba donkam wat ban ngeit bad shakri ia U Blei. Haduh ba, kata ka long, ba u la peit shapoh ka jaka kyntang.

Ka jaka kyntang ka ai ia ka bynta jong u shabi sha ka jingeh jong ka jingbymman— kata, da kaba ithuh ba don U Nongbishar uba hok uban wanrah ia ka hok bad ka jingbishar ha la ka jong ka por.

`Kumno ka jingsngewthuh jong ki Adventist shaphang ka jingbishar bad ka jinghikai jong ka jaka kyntang kan ai jingshai halor ka jingeh jong ka jingbymman? Hato ka long kaba iarap ia phi ban tip ia kata, katba ngi dang don shibun ki jingkylli mynta, ki jingtip ba bniah jong ka histori bad ki jingbishar hok jong U Blei kin sa paw ha kaba kut?`