---
title:  Pynsngewbha Ia U Blei
date:   14/01/2025
---

Kumno ka lah ban long ba U Blei jong ka pyrthei baroh kawei un shem jingsngewbha ha u bynriew, uba long tang kum I jingjaw iba rit bad bym don jingitynnat ha poh jong u ne u metbneng hapdeng jong kane ka pyrthei kaba iar? Kumno ka lah ban long ba u briew u long uba donkam hakhmat jong u Blei, uba donbor baroh bad u bym donkam ei ei ruh? Ia kine ki jingkylli lah ban iakren ha ki ar bynta. Kaba nyngkong, kumno U Blei U lah ban shem jingsngewbha? Kaba ar, kumno ki briew ki lah ban wanrah ia ka jingsngewbha ha U, khamtam haba ngi long ki nongpop? Ka bynta ka ba nyngkong jong kine ki jingkylli ka dei ka sobjek na ka bynta mynta ka sngi bad kaba ar na ka bynta lashai.

`Pule Isaiah 43:4; Salm 149:4; Proberb 15:8, 9. Kaei ba kine ki iathuh iangi shaphang ba U Blei u shem jingsngewbha ha ki briew jong U?`

Kumba ngi la iohi khyndiat mynnin, lah ban pynsngewbha ia U Blei da ki briew, namar ba U Blei U ieit ia ki briew ha kata ka rukom da kaba peit ha kaei kaba ki sngewbha eh, kumba uno uno uba ieit bad ba phikir ia kiwei un leh.

Ha kawei pat ka liang, la pynsngewsih ia U Blei da ki briew haba ki leh ia kaba sniew. Proberv 15:8, 9, ka hikai ba katba ka ‘jingkñia’ u bymman bad ka ‘lynti’ jong u bymman ka long ka ‘jingijli ha U Trai’ hynrei ka jingduwai jong uba beit ka long ka jingsngewbha jong u. bad ‘u ieit ia Uta uba beh ia ka hok.’ Kane ka dkhot ka pyni ym tang ba U Blei um sngewbha ia ka jingsniew hynrei ba u sngewbha pat ha ka jingbha. Ka buh ruh ia kata ka jingsngewbha bakynja Blei bad ka jingieit ha ka jingiadei ba markhmat iwei bad iwei pat, kaba pyni ia ka jingiadei ba jylliew hapdeng ka jingieit Blei bad ka jingsngewbha jong U, kaba paw lyngba ka jingthoh baroh.

Katkum ka Salm 146:8 “U Trai U Ieit ia kiba hok” 2 Korinth 9:7 ka ong shuh shuh ba “U Blei u ieit ia uba ai da kaba kmen. Peit hangne, kaba nyngkong, kaei ba kine dkhot kim ong. Kim ong ba U Blei u ieit tang ia kiba hok lane ba U Blei U ieit tang ia kita kiba ai da kaba kmen. U Blei U ieit ia baroh. Hynrei halor kine dkhot pat ka mut ba U Blei U ieit ia kiba hok bad ia kiba ai da kaba kmen ha ka rukom kaba kham kyrpang. Kaei ba ngi la iohi ha ki Proberb 15:8, 9 ka pynsngewthuh ba U Blei U ieit ia kine bad ia kiwei ha ka jingmut ba u sngewbha bad ki.

`Pyrkhat haduh katno ka bneng bad ka pyrthei ki iateh jan eh haduh ba U Blei Uba long U Nongthaw jong ka pyrthei baroh, un da don bynta jan eh, wat ha ka jingsngew, lem bad ngi. Ka jingkyrmen aiu ba kane ka jingmut ka lah ban ai haphi, khamtam haba phi iaid lyngba ki por kiba eh?`