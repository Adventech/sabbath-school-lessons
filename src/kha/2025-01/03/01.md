---
title:  Ban Pynsngewbha Ia U Blei
date:   11/01/2025
---

### Dkhot Baibl ban pynkhreh ia ka Lynnong

Loukas 15:11-32, Sep. 3:17, Eph. 5:25-28, Isa. 43:4, Rom. 8:1, Rom. 5:8, Markos 9:17-29.

> <p>Dkhot Spel-lyndet</p>
> “U Trai U Blei jong pha u don hapdeng jong pha, uba khrawbor uban pynim: un leh kmen halor jong pha da ka jingkmen, un shongthait ha la ka jingieit, un leh kmen halor jong pha da ka jingrwai.” (Sephanaiah 3: 17).

Mutdur ia kane ka jingjia: u khunlung uba dang 5 snem u wan sha la u kpa bad ka jingai kaba la song malu mala, ha ka sngi kyrpang jong ki kpa. Da kaba kmen u ai ia ka jingai sha u kpa jong u.

Mutdur ba u kpa u ong, “khun, ngam salia ia ka jingai jong phi. Khamtam eh ba ym don kaei kaei kaba phi lah ban ai ia nga kaba lah ban pynsngewbha ia nga. Kano kano ba phi lah ban ai ia nga, nga lah ban thied hi, bad kaei kaei ba phi ai ia nga la thied ia ka da ka pisa jongnga, ne la shna na ki tiar ba nga la siew ma nga. Te buh noh ia kato ka jingai jong phi. Ngam donkam ne ngam kwah ia ka. Hynrei nga ieit hi ia phi.”

Kumno phi pyrkhat shaphang kata ka jingpynpaw jong u kpa? Kum kita ki ktien kiba khlem mynsiem, kiba pynduh jingkyrmen, kiba ym don jingsngew ki wan ha ka jingmut. Hato kane ka dei ka rukom ba U Blei u jubab ia ngi? Hato ngi lah ban shem jingsngewbha ha khmat jong U Blei? Kaba eh ban mutdur, wat la ngi kum ki jingthaw kiba la hap noh, ba la pynsniew da ka pop, bad kiba iai ngop ha ki jingsniew – hooid, ngi lah ban shem jingsngewbha ha khmat jong U Blei! Ha kiwei ki kyntien, U Blei um peit sha ngi, lane sha ki jingai ba ngi wallam sha u, da kata ka rukom kum une u kpa. Mar khongpong ia kata, ngi lah ban shem jingsngewbha ha khmat jong U Blei, hynrei tang lyngba jong U Khrist.

_*Pule ïa ka lynnong jong kane ka taïew ban pynkhreh na ka bynta ka sabbaton January 18._