---
title:  Ka Thong Kaba Shongdor
date:   16/01/2025
---

Hapoh ka shatri jong ka jingisnei bad ka jingiasaid U Blei, U Blei U sngewbha ia ka jingphai khmat sha ka jingieit ka jong U watla ka long tang khyndiat ruh. Lyngba jong u uba long tang ma u hi uba dei hok ban ioh ia ka jingieit bad uba long uba janai, iangi la niew kiba hok bad la niew ba ngi long kiba ieit eh ki jong U Blei kiban im bad U ha ka jingieit ba janai sha ki bymjukut. Kane ka long ka jingkyrmen kaba khraw jong ka jingsiew spah, kaba kynthup ia ka kam jong U Khrist na ka bynta jong ngi ha bneng.

Hynrei phi lah ban sngew phylla, hato kane kan kynthup lang ianga? Kumno lada ngam long uba bitdor? Kumno lada nga sheptieng ba ngam da don ka jingngeit kaba biang?

`Pule Markos 9:17 – 29. Kumno U Blei u leh ia uto u briew ha ka jingiathuhkhana? Haduh katno ka jingngeit ka ban long ka jingngeit kaba la biang?`

Ki synran kim shym la lah ban beh noh ia u ksuid; baroh ka jingkyrmen I kumba ka la duh. Hynrei U Jisu U la wan bad U la iathuh ia u kpa, “Lada me lah ban ngeit! Kiei kiei baroh ki long kiba lah ia uta uba ngeit” (Markos 9:23). Bad u kpa “u la ong bad ki jingjaw ummat ruh, Nga ngeit. Ah Trai; to iarap ia ka jingbymngeit jong nga” (Markos 9:24).

Peit bha, U Jisu um shym la ong ha uto u briew, “sa wan biang ha nga ynda me la biang ka jingngeit.” Hynrei, ka jingkyrpad jong u, ‘iarap ia ka jingbym ngeit jong nga’ ka la biang.

Khlem ka jingngeit, ka long ka bym lah ban pynsngewbha ia U Blei (Hebru 11:6), hynrei U Jisu U pdiang wat ia ka jingngeit kaba rit eh ruh. Bad da ka jingngeit (lyngba ka jingiasaid jong U Khrist), ngi lah ban shem sngewbha ha U. Lyngba ka jingngeit bad namar ka jingtrei jong U Khrist na ka bynta jong ngi, ngi lah ban jubab ha kata ka rukom ka ban pynsngewbha ia U Blei, iasyriem ia ka rukom ba u kpa ba kynja doh u sngewbha haba u khun u wanrah ia ka jingai sngewbha watla kam da shongdor.

Kumta, ngi dei ban bud ia ka jingsneng jong U Paul ban pynlong ia ka thong jong ngi kaba pynsngewbha ha U Blei (2 Korinth 5:9, 10; ianujor bad Kolosai 1:10, 1 Thessaloni 4:1, Hebru 11:5). Bad ngi dei ban duwai sha U Blei ba un pynkylla dur ia ka jingsngew tynnat jong ngi, ban kynthup ia ka jingsngewtynnat jong kito kiba ngi ieit, bad ban pyniar ia ka jingieit jong ngi, khnang ba kan poi sha kiwei. “To long kiba ia ieit noh paralok hi: ha ka jingiañiew burom to long kiba iañiew kor paralok hi: ha ka jingleh minot to wat long kiba alhia: kiba shitrhem ha ka mynsiem; kiba shakri ia U Trai: kiba kmen ha ka jingkyrmen: kiba iaishah ha ka jingjynjar: kiba iaineh minot ha ka jingduwai: ha ki jingkyrduh jong ki riewkhuid kiba iasam isynei: kiba ia beh brai ia ka jingkhot ieit basa” (Rom 12:10 – 13).

`Lada U Blei U pdiang ia ngi lyngba U Khrist, katno tam ma ngi, ngi donkam ban ia pdiang iwei ia iwei pat? Ka jingshai aiu ba ka hukum ban ieit ia u paramarjan kumba ialade (Lebitekos 19:18; Mathaios 22:39) bad ka aiñ ksiar ban leh ia kiwei ha ka rukom ba phi kwah ba kiwei kin leh iaphi, ki lah ban iarap?`