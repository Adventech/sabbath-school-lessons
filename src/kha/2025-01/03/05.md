---
title:  Ki Maw Kiba Im
date:   15/01/2025
---

Kumno kata ka long ba ngi, kiba la hap noh, ki jingthaw kiba pop, ngin shem jingsngewbha hakhmat jong U Blei Uba khuid?

`Pule Rom 8:1; bad Rom 5:8. Kaei ba kine ki dkhot ki hikai shaphang ka jing ieng jong ngi hakhmat U Blei?`

U Blei U ai ia ka jingaiei ha ki briew shuwa ba u briew un leh ei ei. Shuwa ba ngin ong eiei ne leh eiei, U Blei u la da kner sha ngi bad U ai ia ngi ia ka lad ban pdiang ne ban kyntait ia ka jingieit jong U. Kumba Rom 5:8 ka ong “Hynrei U Blei u pyni shynna ia la ka jong ka jingieit sha ngi, ha kaba haba ngi dang long kiba pop, U Khrist u la iap iapli ia ngi” (ianujor bad Jeremiah 31:1). Lah ban pyniasuk ia ngi bad U Blei bad ngi lah ban shem sngewbha ha khmat jong U Blei, da ka jingngeit lyngba ka jingtrei jong U Nongsiewspah u jong ngi.

`Pule 1 Petros 2:4 – 6 bad ianujor bad Hebru 11:6. Kaei ba kane ka iathuh iangi shphang kumno ngi lah ban shem jingsngewbha ha U Blei?`

Khlem ka jingtuklar jong U Blei, ki briew kiba la hapnoh kim lah ban wanrah ei ei kaba shongdor ha khmat jong U Blei. Hynrei U Blei ha ka jingisnei bad ka jingaiei, u la thaw ia ka lynti, lyngba ka kam jong U Khrist. Beit beit, “Lyngba U Jisu Khrist” ngi lah ban ‘ai jingkñia ba kynja mynsiem kaba pdiang hun ha U Blei’ (1 Petros 2:5). Watla ‘khlem ka jingngeit ka long ka bym lah ban pynsngewbha ia U’ (Hebru 11:6), da ka kam jong ka jingpyniasuk U Khrist, U Blei “Un pynjanai ia phi ha ka jingleh babha baroh, ia kaban leh ia ka mon jong u, da kaba trei ha phi ia kata kaba pynsngewbha eh ha khmat jong u, da U Jisu Khrist: ha uba to long ka burom sha ki bymjukut ki bymjukut: Amen.” (Hebru 13:21). Kito kiba phai sha U Blei da ka jingngeit la ñiew ia ki kiba hok ha khmat jong U lyngba ka jingiasaid jong U Khrist, kaba tang ka jinglong hok hi marwei kaba lah ban pdiang. Bad kito kiba pdiang ia ka jingtyrwa ieit jong U Blei la ñiew ia ki kiba bitdor lyngba ka jingiasaid jong U Khrist (Loukas 20:35), bad U pynkylla ia ki ha ka jingsyriem ka jong U (1 Korinth 15:51 – 57; 1 Ioannis 3:2). Ka kam jong ka jingsiewspah U Blei kam dei tang ia ngi hynrei ha ngi ruh kumjuh.

`Balei ba ka jingpyrkhat ba U Khrist u iasaid na ka bynta jongphi ha bneng ka long kaba ai mynsiem?`