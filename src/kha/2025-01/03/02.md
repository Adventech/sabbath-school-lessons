---
title:  Kham Kordor Palat Ban Ia Kaba Phi Lah Ban Mutdur
date:   12/01/2025
---

Kumba ngi iohi na ka jinghikai kaba dang shu dep, ym don mano mano – wat u nongpop uba khraw tam ne u nong kamsniew ba shyrkhei tam – ia uba U Blei um ieit. Bad namar ba U Blei U kheiñ kor ia ki briew palat ban ia kaba ngi lah ban mutdur, um sngewbha ia ka pop namar U ieit ia ngi bad U tip ruh kaei ba ka pop ka leh ia ngi.

`Pule Loukas 15:11 – 32. Kaei ba ka pharshi jong u khun sarong awria ka pynpaw shaphang ka jingieit bad ka jingisynei jong U Blei? Ka jingmaham aiu ba ka ai sha kito, kiba kum uto uwei pat u khun, uba sah ha ing?`

Ha kane ka jingiathuhkhana kaba U Jisu u iathuh, u khun jong uto u briew u la pan ia ka bynta pateng jong u dang kloi palat, da kaba kyntait ia la u kpa bad ka iing ka sem jong u. U khun sarong awria nangta u la leit ban pynsyrwa ia ka spah jong u haduh ba un da kylla duk bad shah thngan, kaba la pynlong ba un bishni ia ki sniang kiba bam na ka shyngoid. Da kaba pyrkhat ba ki shakri ha ka iing u kpa jong u ki ioh kyrhai ka jingbam, u la rai ban leit phai sha la ing da ka jingpyrkhat ba un long tang kum u shakri.

Kaei kaba jia hadien ka long ka donbor. Katto katne ki kpa kin kyntait ia uba kum une u khun lada u wanphai. “me la shim ia la ka bynta jong ka jingioh pateng bad me la pyniakhlad ialade na ka iing jong nga. Mem don iing shuh hangne.” Kata ka long kaba sngew dei, ka jingleh kaba sngew don jingmut, hato kam dei kumta? Ha khmat jong ki katto katne ki kmie ki kpa ba kynja doh, u khun u la leh palat eh, ban dang lah ban pdiang pat ia u sha iing, khamtam kum u khun.

Hynrei, ha ka pharshi, u kpa (kaba ieng pli ia U Blei hi) um shym la pynpaw ha kawei na kine ki rukom. Hynrei haba u khun sarong awria u dang najngai, u kpa u la iohi ia u bad u la isynei, bad u la leit tan, u la dem ha ka ryndang jong u bad u la doh ia u (Loukas 15:20). Watla la ñiew kaba ym da itynnat ha kaba kum kata ka por ia u kynrad jong ka iing ban mareh shabar ban ia kynduh iano re iano, u kpa ha ka jingisynei kaba khraw eh u la mareh ban ia shem ia u khun jong u bad, kaba kham phylla, ba u la pdiang pat ia u sha ka longing jong u, da kaba u la pynlong ka jingkhawai na ka bynta jong u, kaba pyni ia ka jingieit kaba khraw ka jong U Blei ia u briew uba sakma bad ia ka jingkmen ba u pynpaw watla tang uwei u briew u wan phai iing. Katno kaba phylla ka jinglong jong U Blei!

`Kaba phylla ka jingleh jong uto uwei pat u khun. Balei ba kane ka jingleh ka long ka jinglong ba kynja briew, kaba pynshong nongrim ha ka bynta jong ka jing bym niew shiliang, bad kaba lah ban sngewthuh? Kaei namarkata, ba ka bynta jong u ha ka jingiathuhkhana ka hikai ia ngi shaphang kumno ka jingsngewthuh ba kynja briew ia ka jingbym niew shiliang khmat kamlah ban kot shaduh ka jingjylliew ka jingmut jong ka Gospel lane ka jingieit jong U Blei iangi?`