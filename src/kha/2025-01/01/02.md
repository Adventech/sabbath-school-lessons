---
title:  Sha Lyndet Ki Jingkhmih Lynti Kiba Don Jingmut
date:   29/12/2024
---

U Blei um kylli tang ïa ngi, “Hato phi ieit ïa Nga,” hynrei U Blei hi U ieit ïa uwei pa uwei u briew, bad U leh kumta da kaba laitluid. Da shisha, U ieit laitluid ïa phi bad ïa nga bad ïa uwei pa uwei u briew kham palat ban ïa kaba ngi lah ban mutdur. Bad ngi tip ïa kane ka jingieit na ka rukom ba U la leh ha ka histori jong ki briew jong U.

`Pule Eksodos 33:15–22 bad pyrkhat ïa ka jingpyni jong kine ki dkhot bad ïa ka jingïathuhkhana ha kaba ki paw. Kaei ba kane ka bynta, khamtam eh ka dkhot 19, ka pynpaw aiu shaphang ka mon bad jingieit U Blei?`

Baroh ki I kumba la duhnoh. Ym slem hadien ka jingpyllait kaba phylla jong U Blei ïa ki briew jong U na ka jinglong mraw ha Ijipt, ki khun Israel ki la ïaleh pyrshah ïa U Blei bad ki la mane ïa u khun masi ksiar. Haba u Moses u la hiar na u lum, u la ïohi ïa kaei kaba ki la leh, bad u la bret ïa kita ki mawlyngkniap ba la thoh ïa ki Shiphew Hukum bad u la pynpait ïa ki. Wat la ki briew ki la duh ei ïa ka hok baroh bad ki jingkyrkhu jong ka jutang kiba U Blei u la ai laitluid ha ki, hynrei U Blei u la jied da la ka jong ka mon ban bteng ha ka jingïadei jutang jong U bad ki — wat hapdeng ka jingbym bit bymbiang jong ki, ïa ki jingkyrkhu jong ka jutang.

Ki kyntien jong ka Eksodos 33:19, “ngan ai ei ha uba ngan ai ei, bad ngan isynei ïa uba ngan isynei” bunsien la sngewthuh bakla ba ki mut ba U Blei u jied da kaba sngewlem ban long uba isynei ïa ki katto katne, bad ym ïa kiwei pat. Hynrei ha ka jinglong jingman, U Blei um shym la pynpaw hangne ba Un long uba sngewsynei bad uba sngewlem ïa ki katto katne bad ym ïa kiwei pat. Kam long kumta ba U Blei U trei, kaba pyrshah ïa ki katto katne ki jinghikai theology ba pawnam ha kaba U Blei U la pynbeit-lypa ïa ki katto katne kiba la rem bad ban ïa shem ïa ka jingpynrem bymjukut.

Te, kaei kaba U Blei U pynbna hangne? Ha ka jingshisha, U Blei U dang pynbna ba, kum U Nongthaw jong baroh, U don ka hok bad ka bor ban ai ïa ka jingaiei bad ka jingsngewlem khlem jingsiew wat ïa kito ki briew ki bym dei hok ban ïoh ïa ka. Bad U dang leh kumjuh ha kane ka jinglong, wat hadien ka jingleh pyrshah lyngba u khun masi ksiar, da kaba ai jingisynei ïa ki briew jong U, ki Israel, wat la kim dei hok ban ïoh ïa ka.

Kane ka long kawei na ki jingjia kiba bun ha kaba U Blei U pynpaw ïa ka jingieit jong U bad U leh ïa kata palat ïa kano kano ka jingkhmih lynti kaba lah ban pyrkhat. Ka khubor kaba bha na ka bynta jong ngi baroh, hato kam dei kumta?

`Ha kino ki rukom U Blei U la ïai bteng ban pynpaw ïa ka jingieit jong U ha phi — wat palat ïa kano kano ka jingkhmih lynti ka jong phi?`