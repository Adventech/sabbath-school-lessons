---
title:  La Sahnarphna Na Ka Bynta Jong Ngi
date:   02/01/2025
---

U Blei U khot ïa baroh sha ka jingieit ba ïadei bad U, hynrei tang kito kiba pdiang laitluid ïa ka jingkhot ki ïoh ïa ki jingmih bymjukut. Kumba lah ban ïohi ha ka pharshi jong ka jingkhawai shongkurim, bun kiba u syiem u la khot “kim shym la mon ban wan” (Math. 22:3).

Kat kum kane, tang khyndiat por shuwa ban sahnarphna ïa U, U Khrist u la ud kumne: “Ah! Jerusalem, Jerusalem! pha kaba pynïap noh ïa ki nongïathuhlypa, bad kaba lynthem maw ïa kita kiba la phah ha pha! katno sien ba nga la kwah ban kdup ïa ki khun jong pha, kumba ka syiar ka kdup ïa ki khun jong ka hapoh ki thapbniang jong ka, phi te phim mon!” (Math. 23:37). U Khrist u la kwah ban lum-lang ïa ki, hynrei kim shym la mon. Kajuh ka kyntien Grik kaba ju pyndonkam kaba mut “ban mon” (thelo) la pyndonkam ha baroh ar ka jingkwah jong U Khrist ban pynim ïa ki bad ha ka jingbym mon jong ki ban ïoh jingpynim (bad kajuh ka kyntien ka don ha Mathaios 22:3 haneng, kumjuh).

Watla katta, U Khrist U la leit sha ka diengphna na ka bynta kine ki briew bad na ka bynta jong ngi. Ka jingieit kaba phylla! Katba ka pop u briew u dei ba un mad jingiap, U Blei hi (ha U Khrist) u la siew ïa ka dor bad u la thaw ïa ka lad ban pynbha ïa ka jingïadei kaba la pra hapdeng ka bneng bad ka pyrthei. Hynrei, U dang ïai bteng ban ai ïa ka jingieit jong U ha ngi, wat la Um don hapoh ka jingpynbor kaba palat ïa ka mon sngewbha jong U ban leh kumta.

`Pule Ioannis 10:17, 18. Ianujor bad Galatia 2:20. Kaei ka khubor ïa ngi hangne ha kine ki jingthoh?`

Ha ka jingpynpaw kaba khatduh eh jong ka jingieit U Blei — ka Diengphna — ngi ïohi ba U Khrist U la aiti ïa lade na ka bynta jong ngi da ka mon laitluid jong U hi. U Khrist U la buh ïa la ka jingim da ka “jingthmu hi.” Ym don mano mano ba shim ïa ka jingim jong U na U; U la ai sngewbha ïa ka, kat kum ka jingthmu jong ka jingsiewspah kaba la ïakut ha bneng shuwa ban seng ïa ka pyrthei.

“Ka jingthmu na ka bynta ka jingpynim jong ngi kam shym la long ka jingpyrkhat kaba hadien, ka jingthmu ba la pynbit pynbiang hadien ka jinghap noh jong u Adam. Ka la long ka jingpynpaw shai ïa kata ‘ka jingmaian kaba la ri jar jar na ki arta ba mynhyndai kulong.’ Rom 16:25. Ka la long ka jingplie wang ïa ka aiñ tynrai kiba naduh ki arta bym jukut ki la long ka nongrim jong ka khet jong U BLei. Naduh kaba nyngkong. U Blei bad U Khrist ki la tip ïa ka jingphai dien jong u Soitan, bad ia ka jinghap jong u briew lyngba ka bor shukor jong u nongialeh pyrshah. U Blei um shem la thmu lupa ba ka pop kan don, hynrei u la ïohi lupa ïa ka jingmih jong ka, te u la khreh lupa ïa ka lad ban pyndap ïa ka jingdonkam ba kyrkieh. Ka khraw katta katta ka jingieit jong U ïa ka pyrthei, ba u la kular ban ai ïa la u khun ba la kha marwei. “Ba uei uei uba ngeit ha U, un ym jot shuh, hynrei un ïoh ka jingim bymjukut”. Ioannis 3:16.’ —Ellen G. White, desire of ages, p. 22.