---
title:  U Blei U ba Ieit Kylluid Ia baroh
date:   28/12/2024
---

### Ki Dkhot Baibl ban Pynkhreh ïa ka Lynnong

Eksod. 33:15-22; Hosia 14:1-4; Jingpynpaw 4:11; Ioannis 17:24; Math. 22:1-14; Ioannis 10:17, 18.

> <p>Dkhot Spel-lyndet</p>
> “Ngan pynkhiah ïa ka jingkylla dien jong ki, ngan ieit ei ïa ki: namar ka jingbitar jong nga ka la phai noh na u.” (Hosia 14:4).

Wat la u Petros u la kyntait ïa U Jisu lai sien, kumba U Jisu u la ïathuhlypa (Math. 26:34), kine ki jingkyntait kim shym la long ka jingkut jong ka jingïathuhkhana. Hadien ka Jingmihpat, U Jisu u la kylli ïa u Petros, “Hato me ieit ïa Nga kham palat ban ïa kine?” Bad u Petros u la jubab, “Hooid, ko Trai; Me tip ba nga ieit ïa Me.” Bad U Jisu u la ong, “To bsa ïa ki khun langbrot jong Nga.” Nangta, U Jisu u la kylli biang ia u Petros, “Hato me ïa ieit Nga?” U Petros u la jubab, “Hooid, ko Trai; Me tip ba nga ieit ïa Me.” Bad U Jisu u la ong, “To ap ia ki langbrot jong Nga.” Nangta, sa shisien pat, U Jisu u la kylli ia u Petros, “ Hato me ieit ïa Nga?” Bad “U Petros u la sngewsih namar ba U la ong. ha ka sien kaba lai, ‘Me ieit ïa Nga?” U Petros u la jubab, “Ko Trai, Me tip ïa kiei kiei baroh; Me tip ba nga ieit ïa Me.” Bad U Jisu u la ong, “To bsa ïa ki langbrot jong Nga” (Ioannis 21:15-17, 1995). Kumba u Petros u la len ïa U Jisu lai sien, U Jisu — da ka jingkylli kaba kongsan, “Hato me ieit ïa Nga?” — u la pynphai biang ïa u Petros lai sien.

La kumno kumno ka jinglong jong ngi ka lah ban ïapher na ka jong u Petros, ha kiba bun ki liang ka nongrim ka long kajuh. Kata, ka jingkylli kaba U Jisu u la kylli ïa u Petros ka long shisha ka jingkylli kaba kut eh kaba U Blei U buh ïa ngi iwei pa iwei ha la ka jong ka por bad ka jaka jong ngi kaba ngi don: Hato phi ieit ïa Nga?

Baroh kiei kiei ki shong ha ka jubab jong ngi ïa kata ka jingkylli.

_* Pynkhreh ïa kane ka Lynnong na ka bynta ka Sabbaton, January 4._