---
title:  Ka Jingieit Bym Lah Siew Kylliang
date:   30/12/2024
---

Ka nuksa ba phylla jong U Blei ïa ka jingieit jong U ïa ka jinglong briew kaba la ngop la shem ha ka jingiathuhkhana shaphang u Hosia. U Blei u la hukum ïa u nongiathuhlypa Hosia, “ ‘Khie leit, shim ha me ka tnga ki jingklim bad ki khun ki jingklim: namar ka ri ka klim shibun eh, ka da iehnoh ïa U Trai.” (Hos. 1:2,). U Hosia bad ka tnga jong u ka bym ïaineh ki dei ban long ka jinghikai ba im jong ka jingieit U Blei ïa ki briew jong U, wat hapdeng ka jingbymïaineh bad ka jingklimsih ba kynja mynsiem jong ki Israel. Kata, ka long ka jingïathuhkhana shaphang ka jingieit kaba la ai laitluid da U Blei ha kito ki bym dei hok ban ïoh ïa ka.

Dashisha , wat hapdeng ka jinglong baïaineh bad jingieit jong U Blei, ki briew ki la leh pyrshah ïa U, na ka por sha ka por, ruh. Kat kum kane, ka Jingthoh Bakhuid ka ïai hikai ba U Blei kum u nongieit bym lah ban siew kylliang jong ka lok bym ïaineh. U la ieit ïa ki briew jong U da kaba janai bad da kaba ïaineh, hynrei ki la niewbeiñ ïa U bad ki la shakri bad mane ïa kiwei pat ki blei, ki la pynsngewsih jur ïa U bad ki la pyndkut ïa ka jingïadei, kaba i kum ba ym lah shuh ban pynbha.

`Pule Hosia 14:1-4. Kine ki dkhot ki pynpaw aiu shaphang ka jingieit ba skhem jong U Blei ïa ki briew jong U?`

Hadien ka jingmih jong ka jingïai ïa leh pyrshah da ki briew jong U, U Blei U pynbna: “ ‘Ngan pynkhiah ïa ka jingkylla dien jong ki, ngan ieit ei ïa ki” Ka kyntien “Ei” ha ka kyntien “Ngan ieit ei ia ki” la pynkylla ïa ka kyntien Hebru (nedabah), kaba mut ïa kata kaba la ai da ka mon sngewbha. Ka long kajuh ka kyntien ba la pyndonkam ïa ki jingainguh mon sngewbha ha ka rukom ba la pynlong ha ka jaka kyntang.

Ha baroh kawei ka kitab u Hosia, bad ha baroh kawei ka jingïathuhkhana jong ka Jingthoh Bakhuid, U Blei U pyni ïa ka jingaiti-lut kaba phylla bad jingsngewlem ïa ki briew jong U. Wat la ki la leit bud biang biang ïa kiwei pat ki baieit, da kaba pynkheiñ ïa ka jingïateh jutang, kaba i kumba ym lah ban pynbha shuh, U Blei da ka mon laitluid jong U hi U la ïai bteng ban ai ïa ka jingieit jong U ha ki. Ki briew kim dei hok ban ïoh ïa ka jingieit U Blei; ki la kyntait bad pynduh noh ïa kano kano ka jingdawa kaba dei hok ban kam ïa ka. Hynrei U Blei U la ïai bteng ban ai ïa ka jingieit ha ki khlem kano kano ka jingpynbor, ha ka jinglong ba kynja mynsiem ne ha kiwei pat ki rukom. Hangne bad shawei pat, ka Jingthoh Bakhuid ka pynpaw beit ïa ka jingieit U Blei kum ka jingaiei da ka mon sngewbha.

`Bun ki briew ki pyrkhat ïa U Blei kum u nongsynshar bad nongbishar uba eh bad uba don sha jngai. Kumno ka jingmut dur ïa ka jingshah niewbeiñ bad jingsngewsih jong U Blei kum u baieit uba ka lok kam don kam ïa ka jingsiew kylliang, ka jinglong bym ïaineh jong ka lok ka ïarap ïa phi ban ïohi ïa U Blei da kumwei pat? Kumno ka pynkylla ïa ka rukom peit jong phi ïa la ka jong ka jingïadei bad U Blei?`