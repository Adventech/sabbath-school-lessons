---
title:  Ka Jingieit Ba La Ai Ei
date:   31/12/2024
---

U Blei ym tang ba U la ïai bteng ban ai ïa ka jingieit ba la ai ei jong U ha ki Israel, wat hapdeng ki jingleh pyrshah bunsien, hynrei U Blei U dang ïai bteng ruh ban ai ïa ka jingieit ba ai ei ha ngi, wat haba ngi dang long ki nongpop. Ngim dei hok ïa ka jingieit U Blei, bad ngim lah satia ban kamai ïa ka. Pynban, U Blei um donkam ïa ngi. U Blei jong ka Baibl um donkam ei ei (Ki Kam 17:25). Ka jingieit U Blei ïa phi bad ïa nga bad ïa ki briew baroh ka long ka ba dap pura da ka mon jong U hi.

`Pynïanujor ïa ka Jingpynpaw 4:11 bad Salm 33:6. Kine ki dkhot ki ïathuh aiu ïa ngi shaphang ka jingïadei ba laitluid jong U Blei sha la ki Jingthaw?`

U Blei u la thaw ei ïa kane ka pyrthei. Bad, namar kane, U Blei U long uba dei hok ban ïoh ïa ka jingïaroh, ka burom bad ka bor baroh. U Blei um donkam ban thaw ïa kano kano ka pyrthei. Shuwa ban seng ïa ka pyrthei, U Blei Ula don lypa ka jingsngewbha haka jingïadei ka jingieit kaba la don hapoh ka Jinglong Blei

`Pule Ioannis 17:24. Kaei ba kane ka dkhot ka ïathuh ïa ngi shaphang ka jingieit U Blei shuwa ba kan don ka pyrthei?`

U Blei um donkam ïa ki jingthaw kum ka pdeng jong ka jingieit jong U. Hynrei, katkum ka jinglong jingieit jong U, U Blei U la jied ban thaw ïa ka pyrthei bad ban rung ha ka jingïadei jingieit bad ki jingthaw.

Ym tang ba U Blei U la thaw ei ïa kane ka pyrthei kum ka jingai ïa ka jingieit jong U, hynrei U Blei U dang ïai bteng ruh ban ieit ei ïa ki briew, wat hadien ba ki briew ki la hap ha ka pop ha Eden, bad wat hadien ba ngi hi ngi la leh pop.

Hadien ka jinghap ha Eden, u Adam bad ka Im kim don hok shuh ban bteng ban im bad ban ïoh ïa ka jingieit U Blei. Hynrei U Blei, uba pynskhem “ïa kiei kiei baroh da ka ktien ka bor jong U” (Heb. 1:3) ha ka jingieit, jingisynei bad jingaiei bakhraw jong U, U la kyrshan ïa ka jingim jong ki bad U la thaw ïa ka lad ban pynïasuk biang ïa ki briew bad U da ka jingieit. Bad kata ka jingpynïasuk ka kynthup ïa ngi, kumjuh.

`Kaei ka jingshisha ba U Blei U dang ïai bteng ban ai ïa ka jingieit ha kane ka pyrthei, wat hapdeng ka jinghap bad jingsniew jong ka, ka ïathuh aiu ïa ngi shaphang ka jingieit bad ka jinglong jong U? Kumno kane ka jingshisha ka dei ban pynlong ïa ngi ban ieit ïa U ha kajuh ka por?`