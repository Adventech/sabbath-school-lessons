---
title:  U Mynsiem Ka Jingshisha
date:  31/07/2022
---

Hato phi la ju dwai, “Ah Trai, pynlong ia nga ba bha! Hynrei ym don jingkylla? Kumno ka lah ban long ba ngi dwai ia ka jingpynkylla ka bor U Blei ban trei hapoh jong ngi hynrei ka jingim jong ngi ka long kumjuh hi? Ngi tip ba U Blei u don ka bor baphylla kaba U kwah eh ban ai ha ngi. Ngi kwah shisha ban ioh ia ka, hynrei, ka jingim jong ngi kam don jingkylla kat kum ka jingtyrwa U Blei.

Balei? Wat la U Mynsiem u don ka bor khlem kut ban pynkylla ia ngi, ka long kaba lah ba da ka jingjied jong ngi hi, ngi khang lad ia kaei ba U Blei u lah ban leh.

`Pule Ioanis16:5-15. Hangne U Jisu u khot ia U Mynsiem Bakhuid, u Mynsiem ka jingshisha (Ioanis 16:13). Ka mut aiu kane ia kaba U Mynsiem u leh na ka bynta jong ngi?`

Wat la U Mynsiem u lah ban pyn kynduh ha ngi ia ka jingshisha jong ka jinglong pop jong ngi, Um lah ban pynkylla ka bamut ia ngi. U lah ruh ban pyni ha ngi ia ka jingshisha bakhraw U Blei, hynrei Um lah ban pynbor ia ngi ban ngeit ne kohnguh ia U. Lada U Blei u pynbor ia ngi wat tang khyndiat eh ruh, ngin duh noh ia ka jinglaitluid ban mon, bad u Soitan un mudui ia U Blei ba u pyndonkam bakla ia ka jingmut bad dohnud jong ngi ha ka jingialeh bakhraw. Haba ka jingialeh ka mih ha bneng, U Kpa jong ngi um shym pynbor ia u Soitan ne ia ki angel ba kin ngeit ba U u long u ba bha bad uba leh hok. Ha kper Eden, U Blei u la kren shai shaphang u dieng uba don hapdeng ka kper, hynrei um shym la khang ia u Adam bad ka Im na kaba pyndonkam ia ka mon laitluid jong ki ban ym ngeit. U Blei un ym leh da kumwei pat mynta. Te, U Mynsiem u pyni ia ka jingshisha shaphang U Blei bad shaphang ka pop bad U ong, “kat kum kaei ba nga la pyni ha phi, te phin leh kumno mynta?”

Ka long kajuh haba ngi don ha u khiew sain. Teng teng u khiew sain u don namar ba ngim shym la kohnguh ne kylla na ki pop jong ngi. Ba U Kpa jong ngi un lah ban trei kam, ngi dei ban plie khnang ia ka jingkhang jong ka jingkylla ka bamut bad jingkohnguh khnang ba ka bor U Blei ka lah ban ioh rung bad pynkylla ia ngi.

`Ka jingkynduh mynsiem aiu ba U Mynsiem ka Jingshisha u la wallam ha phi? Hato phi la sngap bha ia ka sur jong U? Bad kumno phi pyndonkam ia ka bor ban jied jong phi?`