---
title:  Ka Mon Bala Tehlakam
date:  02/08/2022
---

Kawei na ki nongshun bakhraw jong ka mon jong ngi dei ka jingsngew. Ngi im ha ka juk ba la khynwin da ki dur,  ki jingput jingtembad ki jingsawa kiba lah ban khring ia ka jingsngew jong ngi, kaba pynmih ia ka jingbitar, jingtieng, ne jingkwah brai khlem da sngewthuh. Katno sien ngi ju pyrkhat ia kine kiei kiei kum, “Nga sngewkwah bam aiu mynta?” “Nga sngewkwah ban leh aiu mynta ka sngi.”  Ki jingsngew ki ia don lang ha ka jingrai jingmut jong ngi. Ki jingsngew kim long kiba sniew, hynrei kaei ba nga sngew kam ia don bynta bad kaei kaba bha.  Da shisha ki jingsngew jong ngi ki lah ban shukor ia ngi (“Ka dohnud ka kham shukor ban ia kiei kiei baroh,” Jeremiah 17:9) bad ka lah ban pyni da ka dur ka bym dei, bad kan pynlong ia ngi ban jied bakla, bad kan pynngat ia ngi ha ki jingjynjar.

`Ki nuksa aiu ba phi lah banshem ha ka Baibl ha kaba ki briew ki pynlong ia ka jingjied da kaba sngap ia ki jingsngew ban ia kaba sngap ia ka ktien U Blei? Kiei ki jingmih na ka? Pule Jenesis 3:6; 2 Samuel 11:2-4; Kolosai 2:11-12.`

`Pule 1 Petros 1:13. Ia kaei ba u Petros u khuslai, bad kaei ba u kwah ia kiba pule ia ki jingthoh jong u kin leh?`

U Petros u sngewthuh ba ka jingmut ka long kum u boitha ba synshar ia ka met. Shim noh ia ka jingsynshar jong ka jingmut, te ia ngi yn synshar da kino kino ruh ki jingsngew kiba wan ha ngi.

Mutdur ba phi iaid ha ka lynti khim sha ka iing u Nongap langbrot. Ha kata ka lynti don bun ki lad kiba lam sha kiwei pat ki jaka. Don na kine ki lynti kiba lam sha ki jaka kiba ngim kwah ban leit. Kiwei pat ki long kiba khring ia ngi, ia ki jingkwah bad jingsngew jong ngi. Hynrei lada ngi rai ban leit ha kawei na kine ki lynti, ngi hap ban iehnoh ia ka lynti ba dei bad iaid ha ka lynti kaba lah ban ialam ia ngi sha ka jaka kaba eh ba ngin wan phai pat.

`Ki jingrai badonkam aiu kiba don ha khmat jong phi? Kylli hok ia lade, “Kumno ngan tip la nga pynshong nongrim ia ka jingjied jong nga ha ka jingsngew, jingshit mynsiem, ha ka jingkwah kaba  pyrshah ia ka Ktien U Blei?”`