---
title:  Ka Jingiathuhkhann Ba Jia Shisha
date:  02/09/2022
---

Bynta 10: Ka Bor Jong Ka Kyrteng

_Da: Andrew McChesney_

La pynkyndit ia i pa da ka jingshah bat na ryndang katba i dang thiah ha ki kti kibym lah ban iohi ha Manaus, Brazil.  I la pyrshang ban phut ia kita ki kti da ka jinglehnohei, khadduh, i la ong “Trai sngewbha iarap ia nga.”  Hynrei kita ki kti ki dang kham ksih jur.  Haba baroh ki jingkyrmen ki la jah noh, u la iohsngew ia ka sur kaba jem kaba ong.  “phah ia U Jisu ban iarap.  Ong ia ka kyrteng jong U.”

“Jisu iarap ia nga!” i pa i la kren.  Ki kti kibym lah ban iohi mar kumta hi ki la ieh noh ia i pa.  I pa i la ring mynsiem, i la sngewthuh ia ka bor ha ka kyrteng U Jisu ha ka sien kaba nyngkong.  Katba i dang thiah ha ka jingthiah, i la pyrta da ka jingkmen, “Ia nga la pynim da ka kyrteng jong U Jisu! La pynim ia nga da ka snam u Jisu bad ka jingshah iap jong U!”  Naduh kata ka sngi i pa i la khot tang ia ka kyrteng jong U Jisu, haba ki mynsiem bymman ki wan pynjynjar ia i.

Katba ki jingia pule Baibl na ka bynta ka jingpynbaptist ki nang iai bteng, i pa i la lyngngoh eh ban tip ba U Blei u pynrem jur ia ka jingmane ksuid ia kiba u la ju leh ha ka temple Candomble.  Ha ki Deuteronomi 18:9-14, i pule “Wat ai ba yn shem hapdeng jong phi uba pyniaid ia la u khun lane ia la kakkhun lyngba ia ka ding, lane uba leh blei lane uba khan por lane uba kren byrtong, lane uba ai ksuid, lane uba pynthame lane uba khan ai ksuid, lane uba leh byrtong lane uba kheiñ ksuid iap.  Naba baroh kiba leh ia kine kiei kiei ruh ki long ka jingijli ha U Trai bad ia ka bynta kine ki jingijli U Trai uba U Blei jong me u beh noh ia ki na khmat jong me.”  Ha ki shiphew hukum i pule, “Men ym ioh kiwei kiwei ki blei lait na nga” I la pyrkhat, Nga mane da kiwei pat ki blei. Da kaba bteng ia ka lynnong i pule, “Men ym thaw bleithaw ia lade” i la kren ha lade, “Nga la leh bad bud ia baroh kiei kiei kiba U Blei u khot ki jingijli.” Haba i la poi sha ka hukum kaba saw “Kynmaw ia ka sngi Sabbaton ban rakhe khuid ia ka,” i la iathuh ia i mei, “Nga la bud ia ka sngi kaba bakla.  Ki mynsiem ki iathuh ia nga ba ngan sumar ia kawei pat ka sngi.”

Ha ka Jingpynpaw 21:8, i pule “Hynrei ia kita kiba sheptieng bad ia kibym ngeit bad ia kiba ijli bad ia kiba pyniap bad ia kita kyreit bad ia kiba ai ksuid bad ia kiba mene blei thaw bad ia kita baroh kiba lamler, ka bynta jong ki kan long ha kata ka pung ia kaba thang da ka ding bad da u kyndok kaba long kata ka jingiap kaba ar.”  Kane ka dei ka juh ka dkhot kaba i mei i la pule haba i la leit nyngkong eh sha ka Sabbath School kaba la pynlong ia i ba in duwai na ka bynta i pa.  Haba i pa i la pule ia kane ka dkhot, i sngewthuh ba i la iaid sha ka liang ba ka don kata ka pung ka ding.

I pa i la poi sha ka jingsngewthuh kaba shai kdar haba i la poi sha ka jingiapule shaphang kiba iap.  I la pule ba ki briew ki thiah hadien ba ki la iap bad kim don mynsiem kaba her kylleng.  “ka met ka iap bad kata ka long kaba kut,”  i la iathuh ia i mei da ka jinglyngngoh.  “Ka jingai jong ka jingim ka leit phai pat sha U Blei.”  Ki mynsiem bymman ki la hikai ba ki mynsiem jong ki briew kiba la iap ki her kylleng kylleng bad ka met jong ki ka iap, bad katto katne na kita ki mynsiem ki long hapdeng u paitbah jong ki mynsiem bymman bad ba la leit lang ruh da ki nongialam ka templ Condombel.

Ki mynsiem bymman ki la iai bteng ban pynjynjar ia i pa.  hynrei kat ki nang wan, katba i pa i nang khot ia ka kyrteng jong U Jisu.  Ka jingthrang ka la san ha u ba un ialam ia kiwei pat sha U Khrist, ha ka jaka ban hikai ia ki briew ia ka lynti ka jingdum, u la pyrkhat, nga dei ban pyndonkam ia ka jingtip jong nga da ka jingiashem ban ialam ia ki briew sha ka jingshai.