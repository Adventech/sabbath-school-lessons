---
title:  Ka Shyntur kaba Set
date:  31/08/2022
---

Ka nuksa badonbor tam jong ka jingjemnud ha u khiew sain ka wan na U Jisu. Haba u ong ia ngi ban wan bad “to hikai ruh na nga; naba nga uba lui lui bad uba rit ruh ba ka dohnud…” (Mat 11:29). U mut ha kata ka rukom ka ba ngim ju lah ban mutdur.

`Pule 1Petros 2:18-25. U Petros u la ai ki jinghikai baphylla ia ki mraw. U ong ba kumno U Jisu u la leh ha ki jingshah lehbein bad ki jingleh bymhok ba u la shah,  bad u la buh nuksa ia ki ba kin ia bud ia ki dienjat jong U. Ki jinghikai ha ka jingjemnud bad jingsngewrit aiu kiba ngi lah ban ioh na ka nuksa U Jisu, kat kum ka jingpyni u Petros?`

Ka long kaba sngewsih ban iohi ba kiwei ba ki shah lehbein. Bad ka long kaba pang mynsiem haba ngi shah lehbein. Namar ngi don ia kata ka jingsngew jong ka jinglehhok, haba  la leh bymhok ia ngi, ngi kwah ban ia pynbeit ia kata, ryngkat bad ka jingsngew bitar hok.

Kam long kaba suk ban im kumne. Lehse ka long kaba ngim lah ban leh lymda  ngi shim ia ka jinghikai ka jingshisha, ba ha baroh ki jingjia bym hok, ngi dei ban ngeit ba U Kpa  jong ngi uba ha Bneng, u synshar bad un trei na ka bynta jong ngi kat kum ka mon jong U. Ngi dei ruh ban don ka mynsiem kaba kloi ban pdiang kum U Jisu, ba lehse ngin ym ioh lait na ka jingshahleh bymhok.  Hynrei ngi dei ban kynmaw ba U Kpa jong ngi uba ha Bneng u dang don bad ngi bad U synshar.

Ka jingsneng u Petros, kat kum ka nuksa U Jisu, ka long kaba phylla, namar ba ka jingjar-jar ha ka jingshah pynjynjar bymhok  ka long ka nuksa ba kham khraw na ka bynta ka burom U Blei ban ia kaba ia pynbeit pynksan.  Haba la kylli da u Kaiaphas bad u Pilat, U Jisu u lah ban pyni bun kiei kiei ban pynbeit bad pynksan ia lade, hynrei um shym leh ia kata. Ka jingjar-jar jong U ka phla ia ka jinglong bajemnud jong U.

`Kumno phi leh haba phi shah leh bymdei? Kumno phi lah ban pyndonkam ia kine ki jinghikai ha ka jingim jong phi?`