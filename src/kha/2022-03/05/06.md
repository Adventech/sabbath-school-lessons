---
title:  Ka Jingkhluit Bajur
date:  28/07/2022
---

Haduh katne ha kane ka kwatar, ngi la shim ia kiba bun ki nuksa na ka bynta U Blei ba un sain dur  ha kaban wanrah ia ka jinglong khuid bad ka jinglong jong U KHrist ha ka jingim jong ngi.  Watla don ki briew kiban peit ia kine ki nuksa bad kiba pynkut nia ba U Blei u long u Blei uba runar bad uba dawa pyrkhing eh.  Shisha ruh yn don kiba ong “Ngi tip ba U Blei u kwah ei ei kaba bha na ngi.  Hynrei kine ki nuksa kim pynpaw eh ia ka jingieit bad ka jingsumar ieit, ha ka jaka kata, ka pynpaw pynban ba u Blei u long tang u nongleh beiñ.  U la buh khnang ban wanrah ia ki jingeh ha ngi, bad ym don ei ei kaba ngi lah ban leh halor kane.

Ka long kaba shisha ba katba ngi dang im ha kane ka pyrthei kaba dap da ka pop, ngin sngewthuh tang khyndiat eh balei ba kine kiei kiei ki jia.  Ha bneng ngin sa sngewthuh lut (1 Korin 4:5; 1 Korin 13:12), hynrei mynta ngi hap ban im ha ka jingeh ban ngeit ba U Blei u don bad ba u sumar na ka bynta jong ngi, watla kiei kiei kim iaid beit bad ba ngim sngewtynnad.  I Isaiah u batai bha ia kane ka jingeh.

Pule Isaiah 43:1-7.  Ha ka dkhot kaba 2, U Blei u ong ba ki briew jong u kin iaid lyngba ki um bad ka ding.  Kine ki long ki dak pharshi shaphang ki jingeh bad ki jingma kiba jur, hynrei lehse ki sngewthuh lyngba ka jingkam ia ka duriaw ba saw bad ia ka Jordan, baroh ar tylli ki long ki jingjia kiba sngew sheptieng -  hynrei ki long ki por kiba ialam sha ka jingim kaba thymmai.  Phi lah ban khmih lynti ba U Blei un ong ba un iada ia ki briew jong u na kine ki jingma, hynrei un ialam ia ki lyngba ki lynti kiba kham suk.  Kum u nongaplangbrot ha ki Salm 23, u ong haba ki por kiba eh ba jynjar ki wan, ki briew jong U Blei kim dei ban sngewkhynnuih namar u long ryngkat lem bad ki.

`Pule Isaiah 43:1-7. Thoh ia ki rukom ba pher kiba U Blei u kular ban leh ia ki briew jong U ha ki por ka um bad ka ding. Kano na kine ki jingkular kaba phi shim sha lade?`

Ngi lah ban iakren lyngkot ia kaei ba ngi la tip shaphang ki khiew sain U Blei ha ki lai bynta. (1). Ka jingkhluid bajur na U Blei kam dei ka ban pyniap ia ngi hynrei ia ka pop jong ngi.  (2). Ka jingkhluid bajur na U Blei kam thmu ban pynjynjar ia ngi hynrei ban pynkhuid ia ngi. (3). Ka jingsumar U Blei ia ngi lyngba ki por baroh ka long kaba iaineh -- Un ym iehnoh ia ngi marwei, kampher kaei kaba jia.

`Kaei ba kine ki dkhot ki hikai ia phi shaphang ki jingleh bad ka jinglong U Blei? Salm 103:13,14. Mathaios 28:20; 1 Kor. 10:13; 1Petros 1:7. Kumno phi shem ia ka jingshisha jong kine ki dkhot ha ka jingim jong phi?`