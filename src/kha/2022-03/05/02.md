---
title:  U Abraham Hapoh U Khiew Saiñ
date:  24/07/2022
---

Pule Jenesis 22. Ka shu wan syndet bad khlem jingmaham, U Blei u khot kyndit ia u Abraham ba un knia ia u khun jong u kum ka jingknia ainguh thang.  Phi lah ban mutdur kumno u Abraham u la sngew?  Ka long ka bym sngew lah ngeit ba U Blei bakhuid un pan ban knia ia u khun. Wat lada u Abraham u pyrkhat ba un pdiang ia kane, hynrei kumno pat ka jingkular ia ka jingioh pateng? Khlem u khun, ka jingkular kan long lehnohei.

`Balei ba U Blei u pan na u Abraham  ia kane ka jingknia? Lada U Blei u long Uba tip lut, te kane kan myntoi aiu?`

Ka jingdawa jong U Blei bad ka por ba U dawa kam dei kaba shu jia ryngkhat. Ia kane ka jingdawa bad ka por ba U dawa, lah da thmu lypa ba un ioh ia ka jingtynjuh kaba eh tam, namar ba “U Blei u la tyngkai khnang ia ka jingtynjuh ka bakhadduh, kaba eh tam ia u Abraham ha ka por ba ka jingkit ka ban khia eh ia u, bad u thrang ia ka jingshongthait.” E G White, Patriach and Prophets, p.147.  Hato kane ka long ka jingtynjuh jong U Blei uba bieit? Em kumta, namar “ba ka jingkordit kaba u la iaid lyngba ha ki sngi badum ka jingtynjuh bashyrkhei la shah khnang ba un ioh sngewthuh hi na la ka jong ka jingiashem ia ka jingkhraw jong ka jingkheinduh U Blei na ka bynta ka jingsiewspah ia u briew.” E G White, Patriach and Prophets, p. 154.

Kane ka long tang ka jingtynjuh, U Blei um shym thmu shisha ba u Abraham un pyniap ia la u khun. Kane ka pyni ia kaei kaba donkam eh shaphang kumno ba U Blei u trei kam.  U Blei u lah ban phah ia ngi ban leh ia kaei kaba U thmu ba ngin ym hap pyndep. U lah ban phah ia ngi sha ka jaka kaba um khmih lynti ba ngin poi shata. Kaei kaba U Blei u thmu kam dei kaba shu kut tang hangta, hynrei ia kaei kaba ngi ioh jinghikai katba ia ngi la pynwandur lyngba ki jingtynjuh.

Lehse U Jisu u la pyrkhat ia ka jingiashem u Abraham haba u la ong ha ki Jiw, “U Abraham u kpa jong phi u la shad kmen ban iohi ia ka sngi jong nga: te u la iohi bad u la sngewkmen ruh.” Ioanis 8:56. U Abraham un jin da la duh ia kane ka jingiohi, lada u la khein ba kane ka jingbthah ka wan na u Soitan. U shabi jong ka jingjop bad ka jingtip jong u Abraham lyngba ka jingtynjuh,  dei namar ba u sngewthuh ia ka sur U Blei.

`Kumno phin tip ia ka sur U Blei? Kumno phin tip haba U Blei u kren ia phi? Da kino ki lad U pyndonkam ban pyni ia ka mon jong U ha phi?`