---
title:  Ka Jingiathuhkhann Ba Jia Shisha
date:  22/07/2022
---

### Bynta 4:  Thmu Sniew Ryngkat Bad Ki Mynsiem

_Da: Andrew McChesney_

Ki bnai ki la leit ha shuwa ba ka kmie bad u khun ki tip balei u kpa u ïehnoh ïa ki la ar bnai bad leit sah ha ïingmane Candomble ha Manaus, Brazil. Ka dei namar ba u khynnah u kwah ban long u Seventh-day Adventist.

Hadien ba u la ïohi ba ïa u briew ba la shah pynbaptis ha ka balang Alpha Seventh-day Adventist Community, u khynnah u la ong ha ka kmie ba ma u ruh u kwah ban shah pynbaptis. Ka kmie ka la ïathuh ha u kpa, bad u kpa, ha ïingmane jong u, u la hukum ïa ki mynsiem bymman ban pynsangeh ïa kata ka jingthmu.

Ha ïing, u kpa u la pyrshang ban pynbor ïa u khynnah ban sngap ïa u, hynrei u khynnah u ïengskhem. Ki mynsiem bymman ki la pyrshang ban rung bad leh jubor, da kaba ong  ïa u khpa ba un sa shah pynjot lada um pynsangeh ïa u khynnah. U kpa um sngewthuh kumno kata ka jingpynbaptis ïa u khynnah kan pynjot ïa u, hynrei u la mynjur ïa kata ka jingthmu jong kita ki mynsiem bymman ban mih noh na ïing. Ki mynsiem ki la ong ba ka kmie kan duh ïa u lok jong ka bad ruh ïa ka kam ba ka trei ha kajuh ka sngi, bad kan sangeh ban ïalam ïa u khynnah ban leit sha ïingmane. U kpa um kwah ban mih na ïing, bad u la khuslai ïa kita ki jingthmu baroh shisngi. Hynrei haba ka kmie ka la poi slem ha ïing na kaba wan na ïingmane ha kata ka miet, u la rai ban mih da ka jingdom.

Ha kaba nyngkong, ka jingthmu ka la nangïar kumba la batai. Ha ka sngi kaba bud, u kpa u la mih na ïing bad ka kmie ka la duh ïa ka kam jong ka. Hynrei kiwei pat ki jingthmu ki la pullom noh. Ki mynsiem ki la kyrmen eh ba ka kmie kan sa kyrduh pisa bad kan sa sangeh ban ïalam ïa u khun sha ïingmane. Hynrei haba ka kmie kam lah shuh ban thied gas, ki dkhot balang ki la kyntiew ïa ka ha ki kali jong ki. Hadien ar bnai, ki mynsiem ki la ïathuh ba kin sa thaw da kiwei pat ki lad ban khang ïa u khynnah ba un ïoh pynbaptis. Ki la ong ha u kpa ba un leit phai noh sha ïing.

Ha kajuh ka por, u khynnah u la sdang ban ïa pule Baibl na ka bynta ban pynkhreh ïa ka jingpynbaptis. U la ïasnoh ruh bad ka Pathfinder, da kaba shim bynta ha ki jingrwai ha ïingmane, bad u la ïarap ban pynbit pynbiang ïa ki sound system ha ïingmane. Watla ki mynsiem bymman ki la kular ban pynsangeh ïa u khynnah na ka jingshah pynbaptis, hynrei ka jingangnud u khynnah ka nang khraw. Da ka jingpynrit ha khmat u kpa, ka kmie ruh ka la kren shaphang ka jingshah pynbaptis.

U Pastor Ricardo u la buh ïa ka tarik na ka bynta ka jingpynbaptis ha u October 29, ka snem hadien ba u khynnah u la ïohsngew shaphang ka balang Seventh-day Adventist ha ka ïing u Clifferson u paralok jong u. Ka kmie ruh ka la thrang eh  ban ïoh pynbaptis ha kajuh ka por. Haba ka la ïathuh ha u Pastor Ricardo, u la peit sha ka da kaba sngewphylla eh. “Phim lah ban pynbaptis namar ba  phim pat ïathoh,” u la ong. Kita ki kyntien ki la dung ngak ïa ka kmie. Ka jingshong kha kaba khlem da ïathoh ka la khanglad ïa ka jingpynbaptis jong ka ryngkat bad u khun. U Pastor Ricardo u la ïohi ïa ka jingduh jingkyrmen jong ka. “Wat khuslai,” u la ong. “Ong ïa u Eduardo ban ïathoh bad phi.”

Ki ummat ki la jaw na ki ngap jong ka kmie katba la mih na ïingmane. Ka la artatien ba u lok jong ka un mynjur, hynrei ka la wad ïa u. “Nga don jingkylli. Kampher kumno phi jubab, ka jingïadei jong ngi kan ym kylla. Hato phi ïathoh bad nga?”

U lok jong ka u la kbum pynheh shyntur kum ha ka dur u ksew. Nangta ka khmat jong u ka la sdang ban pyrkhat jylliew. “Em,” u la ong, “Ngan ym treh ban ïathoh bad phi.”

_Ka jingkynshew Sabbaton bakhatlai kan ïarap ban plie ïa ki 8 tylli ki ïingmane ha Southern American Division, kaba kynthup ruh ïa ka Brazil, ha kaba u Eduardo Ferreira Dos Santos u shong u sah._

_La ai da ka Office jong ka General Conference, ka Adventist Mission, kaba pyndonkam ïa ka pisa jingkynshew Sabbath skul mission ban pynbna ïa ka khubor kylleng ka pyrthei. Pule ïa ki jingïathuhkhana bathymmai man la ka sngi ha Adventistmission.org._