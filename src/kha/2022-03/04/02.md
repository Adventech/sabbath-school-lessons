---
title:  “Ha Ka Dur Jong U”
date:  17/07/2022
---

> <p></p>
> “Namar ia kiba u la ithuh lypa, u la thmu lypa ruh ban long kiba shidur kein bad ka dur ka jong U Khun jong u, ba un ioh long uba la kha nyngkong hapdeng kiba bun ki para.” (Rom 8:29).

Ha kaba mynnyngkong U Blei u la thaw ia ngi ha ka dur jong U (Jenesis 1:27), hynrei ia kata ka dur la pynsniew da ka pop.

`Ha kano ka rukom ngi iohi ba la pynsniew ia ka dur U Blei ha ka jinglongbriew?`

Ka long ka bashisha, ba ia ngi baroh la pynsniew dur da ka pop (Rom 3:10-19). Hynrei, ka jingthmu U Blei ka long ban wallam pat ha ngi sha ka dur kaba ngi dei ban long kumba la thaw nyngkong.  Kito kiba aiti ia lade ha U Mynsiem Bakhuid lah ban “ban long kiba shidur kein bad ka dur ka jong U Khun jong u.” (Rom 8:29).

Hynrei don sa kawei pat ka bynta. “ Ia ka dur U Blei dei ban pynpaw ha ka jinglong briew. Ia ka burom U Blei, ka burom U Khrist, la kynthup lang ha ka jingpynjanai ia ka jinglong ki briew jong U.” E G White, Ka Jingthrang ki ‘rta, p. 671.

`Kumno phi sngewthuh ia kaei ba ka E G White ka ong ia ngi ha ka tei ka jingthoh?  Peit ruh: Job 1,  Mathaios 5:16, 1Kor 4:9,  Ephesos 3:10.`

Kum ki Khristan ngim dei ban klet ba ngi don hapdeng ka jingialeh ki bor bneng. Ka jingialeh bakhraw hapdeng U Khrist bad u Soitan ka paw kylleng sawdong jong ngi. Wat ia shibun ngim iohi, hynrei ngi lah ban sngewthuh ba , kum ki nongbud U Khrist, ngi ruh ngi ia don bynta ka kane ka jingialeh bad ngi lah ban wanrah ka burom sha U Blei lyngba ka jingim jong ngi.

`Mutdur ba phi don ha ka madan ialehkai kaba heh bha. Kiba shong peit kai na kawei ka liang ki dei ki angel ka bneng kiba iaineh bad U Jisu, sha kawei pat ka liang shong ki angel ba la hap sha ka pop lem bad u Lusipher.  Lada ia ka jingim kaba 24 kynta la pyni ha kata ka madan, kano ka liang na kine ka ban  kham ia thap kti bad ia risa ia phi? Ka jubab jong phi ka iathuh aiu shaphang jong phi?`