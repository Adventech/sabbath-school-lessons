---
title:  Kiba Stad
date:  20/07/2022
---

Mynhynnin ngi la ia peit ia ka jingdonkam ka jinglong jong kito kiba ap ia ka jingwan arsien. Mynta pat ngin ia peit kham bniah ia ka jingdonkam ka jinglong ia kito kiba dang im ha ka por ka jingwan U Jisu.

`Pule Daniel 12:1-10. Ia ka por aiu kane ka jingthoh ka thew? Ia kaei ngi lah ban tip na kine ki dkhot shaphang ka jinglong ki briew U Blei ha kine ki  por? Ia ka jinglong kaba kumno la ai ha ki, kaba iapyrshah ia ka jong ki bymman? (Jingpynpaw 22:11).`

Ia u Daniel la iathuh ba ha shuwa ka jingwan U Jisu, yn jia ka por bajynjar ka bym pat ju long mynno mynno ha ka pyrthei.  Ha u Daniel 12:3,10, ia ngi la pyni ia ka dur ka jinglong  jong ki bahok bad ki bapop ha kane ka por. Peit kumno kiba bymman kin nang leh bymman (Daniel 12:10) kaba iapher na ka jinglong kiba hok, kiba ha ka dkhot kaba lai ki tyngshain phyrnai, namar ba ia ki la phrang bad la pynkhuid (Daniel 12:10) ha kane ka “ka por kaba jynjar, kat kata ym shym la don naduh ba la long ka jaid bynriew haduh kata ka por.” Daniel12:1. Kaba iapher ka long ba kiba bymman kim sngewthuh hynrei kiba hok ki stad bad ki sngewthuh.

Sngewthuh ia kaei? “Ka jingsheptieng ia U Trai ka long ka jingsdang ka Jingtip: hynrei kiba bieit ki ñiewbeiñ ia ka jingstad bad ka jinghikai.” Proberb 1:7.  Lehse kiba stad  ha kane ka bynta ki stad namar ki sngewthuh ia ki jingjia ki bakut, ia ka por ka jingjynjar, katba ka nang mih. Ia ki ym shym la pynkyndit da kine ki jingjia, namar na ka jingpule jong ki ia ka ktien U Blei, ki tip ba kin jia. Bad khamtam ba ka jingtip jong ki ka biang  ba kin shah ia kane ka por ka jingjynjar ba kan phrang bad pynkhuid ia ki. Ha kawei pat ka liang, ki bymman ki nang ia pyneh dohnud ha ka pop.

Ka jinghikai ba kongsan hangne ka long shaphang ki briew kiba la iaid lyngba ia ka jingphrang bad jingpynkhuid.

`Wat la ngi la ia peit ia kine ki dkhot ha kaba iadei bad ki sngi bakhadduh, ka jinghikai aiu ngi ioh ka ban iarap ia ngi ban sngewthuh kham bha ka mut aiu ka jingpynkhuid bad jingphrang , wat ia ngi ruh mynta?`