---
title:  U Kpa Jong Ngi U Dei Uei?
date:  08/08/2022
---

U Oswald Chambers u thoh: “Hato phi la ju kylli ia U Blei ia kaei ba un sa leh? Un ym iathuh ia phi. U Blei um ju iathuh  ia phi ia kaei ba un sa leh; hynrei U pynpaw ba U dei uei.” My Utmost for His Highest, 1963. January 2.

`Kaei ka u Chambers u mut da kane?`

Kumba ngi tip ba ka kitab u Job ka sdang da ka jingjynjar bakhraw u Job. U la duh lut ia baroh, lait noh tang ia la ka jingim bad ia ka tnga jong u, bad ka la ong ia u ba un “tim ia U Blei bad iap noh!”  ( Job 2:9). Kaba bud nangta ka long ka jingiakren ki paralok jong u ban ia wad ia ka daw balei ba kine kiei kiei ki la wan jia. Lyngba kine ki jingiatainia baroh U Blei u shu sngap jar.

Te nangta ha ka lynnong kaba 38 U Blei u la pynpaw ia lade bad U la kren: “Uei une uba pyndum ia ka jingpyrkhat da ki ktien khlem ka jingtip?” (Job 38:2)  Khlem da sangeh U Blei u la buh kumba 60 tylli ki jingkylli kiba pynlyngngoh ia u Job. Pule Job 38; 39.

Hadien ka jingkylli ka bakhadduh, u Job u la jubab, “Ha khmih, nga uba rit ria; ngan iathuh aiu ia me? nga tap ia ïa ka kti ha la ka shyntur.  Shisien nga ïa kren, te ngan ym phai ktien: bad arsien ruh, hynrei ngan ym kren shuh.” (Job 40:4,5).  Hynrei U Blei um pat dep ban kren. Te U la sdang kren biang bad pynbud shuh da ki jingkylli bakhraw.

`Pule ia ka jingjubab khadduh U Job ha Job 42:1-6. Ia kaei ba U Blei u la pyrshang ban iathuh ia u Job, bad kumno ka la ktah ia u?`

U Blei um shym la jubab ia ki jingkylli ki paralok u Job. Hynrei U Blei u la pynpaw ia ka dur jong ka jingkhraw bym lah iaryngkat jong U ia kaba la pynpaw lyngba ki jingthaw bad jingpynlong jong U baroh.  Hadien kata u Job um donkam shuh ia ka jingjubab. Ia ka jingdonkam ban ioh ia ka jingjubab la kah noh da ka dur jong ka jingkhraw U Blei.

Kane ka jingiathuh khana ka pynpaw ia ka jinghikai na kaei kaba i kumba kam lah ban long. Ka jingkyrmen bad ka jingpynshlur ka mih na ka jingsngewthuh ba ngi tip tang khyndiat eh. Ka ju long ba ngi wad jingpyntngen da kaba pyrshang ban tip lut ia baroh kiei kiei, kumta ngi duh jingkyrmen haba ngim lah ban tip. Hynrei teng teng U Blei u pynpaw ia ka jingbymtip jong ngi khnang ba ngin sngewthuh ba ia ka jingkyrmen u briew lah ban shem tang ha Uta uba kham khraw ban ia ngi hi.

`Hato don ki jingjia kiba phim lah ban sngewthuh kiba jia mynta? La ka long kumta peit sha ka jinglong jong U Blei. Kumno ba da kaba leh kumta phin ioh ia jingkyrmen kaba phi donkam ban iaid lyngba ki jingiashem kiba phim lah ban sngewthuh mynta?`