---
title:  Sha Ka Ri Ka Jingkular Lyngba Kaba Kut Ka Lynti
date:  10/07/2022
---

> <p></p>
> “Te mynba U Pharaoh u la nangjan, ki khun Israel ki la khmied ia la ki khmat, ha khmih te, ki Ijipt ki iabeh nadien jong ki; bad ki la khaweit shikaddei eh: bad ki khun Israel ki la ialynñiar ha U Trai.” Eksodos 14:10.

Hato phi la ju shah ialam sha kaba kut ka lynti? Teng teng ka lah ban long kaba sngewtynnad.  Teng teng pat ka lah ban long kaba sniew.

Naduh ba ki Israel ki la mih na Egypt haduh ba kin da poi ha ka Ri ka Jingkular, “U Trai u la iaid ha shuwa jong ki mynsngi ha u rishot lyoh, ban ialam lynti ia ki; bad mynmiet ruh ha u rishot ding, ban ai jingshai ia ki; ba ki lah ban iaid mynsngi bad mynmiet ruh;” Eksodos 13:21. Ia baroh shi lynter lynti U Blei hi u la ialam ia ki.  Hynrei peit kumno U la ialam nyngkong ia ki: sha ka jaka ha kaba ka duriaw ka don ha khmat jong ki, ki lum ki ker na ka diang bad ka mon jong ki, bad ki shipai u Pharoah ki la nangtur nadien jong ki.

`Pule Eksodos 14. Balei ba U Blei u la ialam ia ki sha kane ka jaka kaba U tip ba kin sheptieng?`

Kaba bud ia “u rishot” kam pynthikna ia ngi ba ngin ioh suk man ka por. Ka lah ruh ban long ka jingiashem kaba eh shibun, namar ba ka jingshah hikai ha ka lynti ka hok ka ialam ia ngi sha ki jaka kiba tynjuh ia ka mynsiem bad jinglong  jong ngi kaba ju don ka jinglong kaba shukor (Jer.17:9).   Ha ka por jong ka jingshah shitom, ka ban tip shisha la ngi ia bud shisha ia U Blei kam shong ha ka jinglait na ki jingtynjuh ne jingpang, hynrei , ka mynsiem kaba kylluid ban pdiang ia ka jinghikai U Blei bad kaba aiti lut ia ka jingmut bad ka dohnud ha ka jingialam jong U.

`Ka jingsneng aiu ba ki Israel ki la ioh na kane ka jingiashem?  Eksodos 14:31.`

`Balei ba teng teng ka long kaba eh ban shaniah ha U Blei, wat lada ngi la tip ia shibun ki jingkular baphylla ba U don ia ngi?  Kynmaw biang ia ki jingiashem ba eh kiba phi ngeit ba U Blei u la ialam ia phi khnang ban hikai ia phi ban ngeit bad ban sheptieng ia U.`