---
title:  Ka Jingtynjuh Da Ka Ding
date:  14/07/2022
---

U Alex u la wan na ka jinglong samla kaba shitom: ka jingdih drug, ki jingle jubor, teng teng u la shah set phatok ruh. Hynrei, lyngba ka jingleh sbun jong uwei u briew (ia uba u Alex u la tuh na u ruh), U Alex u la ioh tip ia U Blei, bad u la ai ia la ka dohnud sha U Jisu. Wat la u dang hap ialeh ia ki jingmlien basniew jong ka jinglong barim. U Alex u la kylla long u briew bathymmai ha U Jisu.

Ha college kiei kiei ki i kumba ki iaid beit ha ka banyngkong. Hynrei kawei hadien kawei ka jingjia ka la pynkulmar ia u. Ka jingioh tyngka jong u ka la sdang duna; u paralok ba jan tam jong u u la kynnoh lamler ia u, kane ka la pynsniew ia ka kyrteng jong u. Nangta u sdang sa ban ioh pang; kane ka la ktah ia ka jingpule jong u haduh ba u la sheptieng ioh u hap iehnoh ia ka jingpule. Nalor kata u dang ialeh ban jop ia ka jingkwah dih drug.  U Alex um sngewthuh balei kine kiei kiei ki wan jia, khamtam haba u la sngewthikna ba U Blei u la ialam ia u sha kane ka skul pule. Hato U Alex u la bakla ba u sngew kumta? Hato ka jingiashem jong u bad U Blei ka dei ka jingbakla?

`Mutdur ba, hapdeng kane ka jingjia, u Alex u wan bad pan jingmut na phi. Phin ong kumno? Ka jingiashem aiu ba phi la iashem ha ka jingim jong phi kaba phi lah ban iasam ban iarap ia u? Ki dkhot Baibl aiu phin pyndonkam?  Kumno kine ki dkhot Baibl ki lah ban iarap?  Proberb 3, Jeremiah 29:13, Rom. 8:28, 2 Kor 12:9, Heb. 13:5.`

`Jan baroh kiba bud ia U Trai ki iashem ki jingeh kiba ia ki la shah pynshoi ban artatien ia ka jingialam U Trai. Kaba donkam ha kum kita ki por ka long ba kin iaisnoh ha ki jingkular, pynkynmaw biang ia ki jingialam jong U ha ki por ba la dep, bad dwai na ka bynta ka jingngeit bad jingiaineh. U Trai un ym iehnoh ia ngi. Ka jingkylli ia ngi ka long: Kumno ba ngin ym pyndem ha ki jingpynshoi bad ban nym iehnoh ia U?`