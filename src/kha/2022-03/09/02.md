---
title:  Ka Nuksa ia ka Jingiaroh
date:  21/08/2022
---

Ia u nongthoh na Russia u Fyodor Dostoyevski la rai ban pyniap, hynrei hadien pat la pynkylla ia ka rai. U la shah set phatok slem pynban. Haba kren shaphang ka jingiashem jong u ha phatok, u la thoh: “Ngeit haduh kaba kut, wat la baroh ki iaid sakma noh bad phi sah sa tang marwei; wallam ia ka jingkynshew jong phi bad iaroh ia U Blei wat la phi sngewkynjah marwei.”

Ngi la iohi kumno ba u Paul u la shah ia ki jingiapyrshah bakhraw bad jingshah pynshitom. Hynrei mynta u don ha ka phatok ka Rome. Wat la katta ruh um shym duh jingkyrmen, hynrei u la thoh ban pynshlur ia ki bangeit ha Philippi.

`Pule Philippi 4:4-7.  Kumno phi tharai ba u Paul u lah ban thoh kumne haba u hi u hap shong ha phatok? Kumno ngi lah ban ioh ia ka jingsuk U Blei?`

U Paul u ong ia ngi ba ngi dei ban leh kmen man la ka por. Kata ka lah ban long kaba sngew khyllah. Kane ka jingthoh u Paul ka don ar ki jingmut.

(1). Lada ngi dei ban leh kmen man la ka por, ka mut ba ngi dei ban leh kmen wat haba ngi ia kynduh jingeh ruh. (2). Lada ngi dei ban leh kmen man la ka por, ka mut ruh ba ngi dei ban leh kmen wat ha ki por ba ngim sngewkmen ruh.

Ka lah ban i kum ka bym shongnia ban leh kmen ha kum kine ki por ba sngewsih. Ka jingiaroh ka long ka jingleh ka jingngeit. Kumba ka jingngeit kam shong ha ki jingjia hynrei ha ka jingshisha shaphang U Blei. Kumta ka jingiaroh ka long kaei kaei ba ngi leh ym namar ba ngi sngewtynnad hynrei namar ka jingshisha jong ka jinglong U Blei bad ki jingkular jong U ia ngi. Bad kata ka jingngeit ka sdang pynwandur ia ka jingpyrkhat, jingsngew, bad jingshem jong ngi.

`Kaei kata ka jingshisha kaba u Paul u kdew --- ka jingshisha kaba pynlah ia u ban kmen wat ha phatok ruh? Kumno kane ka iarap ia phi ha ka jingsngew bad jingiohi jong phi ha ki jingjia baroh?`