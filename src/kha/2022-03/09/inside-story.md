---
title:  Ka Jingiathuhkhanna Ba Jia Shisha
date:  26/08/2022
---

### Bynta 9: San Ha U Khrist

_Da: Andrew McChesney_

Hadien ka jingpynbaptis jong ka kmie, u kpa u ïakynduh ki jingeh kiba wan na ki mynsiem bymman. Ki mynsiem bymman ki pynshitom ïa u ha ka por mynmiet, bad u la duh thiah. Man ka por haba u kpa u shah pynshitom bad ïohi ïa ka kmie, ki mynsiem ki halla da ka jingbitar.

U kpa bad ka kmie ki la ïai pynskhem ïa ka jingngeit jong ki da kaba duwai bad pule ïaka lynnong Sabbath skul man la ka sngi. U kpa u la nang ban dwai ha ki khohsiew jong u bad ban don ka por marwei bad U Blei. Ki arngut ki pynmlien ban duwai, ban don ruh ïa ka jingdwai kyrpang, bad pule ïa ki lynnong Sabbath skul man la ka sngi.

Ka kmie ka shaniah skhem ha U blei, bad ka sngew ïa ka jingsumar beit jong U. Ka shem ïaka jingngeit bad ka jingsngewthikna ha ka Baibl, bad shibun ki dkhot khamtam kiba la ïarap ïa ka ha ka por ka jingpynjar ki ksuid ïa u kpa. “Namar kata to da pynkohnguh ïa lade ha U Blei; hynrei to ïaleh pyrshah ïa u soitan te un phet ïap noh na phi,” Jakob 4:7. “Hynrei U Trai U long uba ïaineh, uban pynskhem ïa phi, bad u ban ri kyndong ïa phi na u bymman.” ka la pule na 2 Thessaloni 3:3. Ka shim ïa ki kular U Jisu ha Ioannis 10:10; “U nongtuh um wan hynrei tang ba un ïoh tuh, bad ba un ïoh pynïap, bad ba un ïoh pynjot de: nga nga la wan ba kin ïoh ka jingim, ba kin ïoh kyrhai ïa ka ruh.”  Haba ka shem ïa ka dkhot Baibl kaba ïarap ne ai ka jingkyrmen, ka la buh ha ki jingthoh kynmaw bad dwai da kito ki dkhot sha U Blei ha ka por 5 baje, ka por dwai.

Ka kmie ruh ka la thoh ïaka jingdwai bakyrpang na ka bynta u kpa kaba ka ju dwai man la ka step la shisnem kynthih. Ka la dwai, “Trai, nga dwai na ka bynta i lok jong nga, u Eduardo, bad na ka bynta jong u ba un wan phai sha Me. Nga aiti lut sha Me, Trai bad nga dwai ba men kyrkhu ïa u katba u wad ban pyndonburom ïa Me. Hikai ïa u haba donkam. Pynkylla ïa u sha u briew uba thrang ban bud ïa Me. Ïarap ïa nga ban pynshlur ïa u ban burom ïa u. Ïarap ïa nga ban ieit ïa u. Nga dwai ïa kane ha ka kyrteng U Jisu, Amen.”

U kpa, ha juh ka por, u la sdang ban pule ïa ka Baibl ban pynkhreh ïa ka jingpynbaptis. U la kwah ban pynbaptis ïa u ha u October 29 tarik, hadien shisnem kynthih jong ka jingpynbaptis u khynnah.

Katba u kpa u la pule ïa ka Baibl, u la thrang ruh ban peit ïa ki jingïalap lyngba ki Youtube da ki nongïalap jong ka Balang Seventh-day. U peit ruh ïa ki jingïalap na kiwei pat ki para niam khristan da kaba u pyrshang ban nujor ïa ki rukom hikai jong ki pyrshah ïa ka Baibl. Ha ka jingsngewkyndit jong u, ki mynsiem bymman ki ïoh bha ïa u katba u sngap ïa ki jingïalap jong kiwei pat ki niam khristan, da kaba ong ba ki la dei ban phah ïa u sha kawei na kine ki balang ban ïa kaba u leit sha ka balang Seventh-day Adventist lada ki la tip ba un sngap ïa kine ki nongïalap ruh.

U kpa u la sangeh na kaba peit ïa ki jingïalap jong kiwei pat ki niam khristan. Mynta nga tip ba nga don ha ka balang kaba shisha! U la pyrkhat.

_Ka jingkynshew Sabbaton ba khatlai kan ïarap ban plie ïa ki 8 tylli ki ïingmane ha Southern American Division, kaba kynthup ruh ïa ka Brazil, ha kaba u Eduardo Ferreira Dos Santos u shong u sah._

_La ai da ka Office jong ka General Conference, ka Adventist Mission, kaba pyndonkam ïa ka pisa jingkynshew Sabbath skul mission ban pynbna ïa ka khubor kylleng ka pyrthei. Pule ïa ki jingïathuhkhana bathymmai man la ka sngi ha Adventistmission.org._