---
title:  U Sakhi Uba Shem Jingpalat
date:  24/08/2022
---

Ha ka kitab Ki Kam, ka jingiaroh ka don ka jingktah baphylla ia kito kiba iohsngew ia ka. Pule Ki Kam 16:16-34. Ynda la shah pynlaw ia ki jain phong bad la shah sympat, ia u Paul bad u Silas la set ha phatok. Ha ka jingpang jur ka met bad ki kjat ruh la shah teh, ia ki la buh ha ka phatok ba dum. Hynrei katba kiwei ki nang iashong bad sngap, u Paul bad u Silas pat ki nang dwai bad rwai.

Hadien ka jingkhynniuh jumai, bad hadien ba u nongpeit ia ka phatok u la shem ba u Paul, u Silas bad baroh kiwei pat ki koidi kim shym la phet na phatok, “U te u la pan ia ki jingshai, bad u la rynsied kynsan shapoh, bad ba u la khynñiuh namar kaba sheptieng, u la dem khop ha khmat U Paul bad U Silas,  bad u la ialam noh ia ki shabar, bad u la ong, Ah kynrad, aiu ka dei ia nga ban leh ba yn pynim ia nga?” Ki Kam 16:29,30.

`Balei ba kane ka jingjia ka pynlong ia u nongap byndi ban peit sha ka jingdomkam ban ioh ia ka jingpynim ia lade? Phi tharai kaei kaba pynlong ba ka jingdwai bad jingrwai u Paul bad u Barnabas ba kan ktah ia ki koidi ba kin ym phet noh na phatok, bad ban pynkylla ia une u briew bad ia ka iing jong u?`

Ka long ka baphylla ban tip ba ka jingiaroh jong ngi ka lah ban pynkylla ia ki ba don sawdong jong ngi. Lada u Paul bad u Silas ki la shu ia shong ha badum bad ka ud ka thnum artad, phi tharai ba yn don ki ban ioh jingpynim ha kato ka miet?

Ngim tip jia aiu ia u nongap byndi hadien kata, hynrei phi lah ban mutdur ba ki la ia pule ia ka shithi u Paul ba u la thoh na ka byndi ha Rom. “Naba ha phi la ai na ka bynta U Khrist, ym tang ban ngeit ha u, hynrei ban shah shitom ruh na ka bynta jong u;  haba phi don kajuh ka jingialeh ia kaba phi la iohi ha nga, bad mynta phi ïohsngew ba ka long ha nga.” Philippi 1:29,30.  Lada ki la pule ia kane ka shithi bad kynmaw kumno ka jingshahshitom u Paul ka la pynkmen ia ki, khlem pep kane ka shithi ka la nang pynkhlain ia ka jingngeit jong ki ban long kiba iaineh.

`Mano phi tharai ba lah ban ioh jingktah mynsiem lyngba ki jingrwai iaroh kiba mih na ka dohnud jong phi? Phim lah ban tip ia ka bor ktah ba bha jong ka.`