---
title:  Ki Jaka Ha Ka Jingiaid Lynti
date:  27/06/2022
---

> <p></p>
> “U ialam ia nga ha ki lynti ka hok na ka bynta ka kyrteng jong U.” (Salm 23:3 ).

Mutdur ia ka lynti ka hok kaba hakhmat jong phi  kaba  ialam sha jngai bah. Phim lah ban iohi ia ka bakut jong ka, hynrei phi tip ba ha kaba kut jong ka lynti don ka iing, ka iing U Blei. Katba phi peit bniah, hato phi iohi shano kane ka lynti ka ialam? Phi lah ban iohi shai ia katto katne ki jaka, hynrei don ki jaka ba la kah noh da ki lum ne ki riat ba ishyrkhei.Teng teng ka lynti ka shu jah noh ha sharing lum. Don ki bynta ha kaba ka lynti ka long kaba suk eh ban iaid; don pat kaba shitom bha. Ka long kumne haba ki Israel ki iaid lynti na Igypt sha ka Ri ka Jingkular, ha kajuh ka dur kane ka Salm ruh ka batai kumta.

`Peit bad ithuh na ki Salm 23 ia ki jaka kiba u Dabid u iohi ba ki langbrot ki iaid lyngba katba ki iaid ha ka lynti ka hok, katba ki leit sha ka iing U Blei.`

Te balei ba ia kine ki lynti la khot ki lynti ka hok?  Hangne don saw tylli ki daw ba kongsan.  (1) Ki long ki lynti ba dei namar ba ki ialam sha ka iing jong u Nongaplangbrot.  (2) Ki long ki lynti ba dei namar ba ki ialam ia ngi ha ka jingiadei bad jingiahap jingmut bad U. (3)  Ki long ki lynti ba dei namar ba ki hikai ia ngi ban long ki briew ki bahok kum U Nongap langbrot jong ngi. (4)  Ki long ki lynti ba dei namar ba ki ai ia ngi ia ka nuksa ba dei , haba ngi long ki briew kiba hok, ngi ai ka burom sha U Blei. Ki long ki lynti ba dei ne ba hok , wat lada ka jingleit lynti ka long kaba suk ne shitom.

Ka long kaba donkam ban sngewthuh ba haba U Blei u ialam ia ngi, kam long kaba shu pynpoi da kaba suk ia ngi sha ka jaka ba ngi thmu. Kumba long shibun ki nuksa lyngba ka Baibl ha kaba U Blei u ialam ia ki briew jong U (la ka long ha ka jingialam ia u Abraham da ki jingkular jong U ne ha ka jingialam ia ki Israel da u rishot ding bad rishot lyoh), haba U Blei u ialam, ka long barobor ba U ai jinghikai ia ki briew jong U ha ka lynti ka hok.

`Katno phi shemphang ba ka hok ka long ka jingthmu banyngkong jong u Nongap langbrot  ia ka jingim jong phi? Kumno ki jingtynjuh ki lah ban pynkylla ia ka jingim jong phi khnang ba phin kham phalang bha ia ka jinglong U Khrist ha phi?`