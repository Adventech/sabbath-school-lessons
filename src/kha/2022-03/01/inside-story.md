---
title:  Ka Jingiathuhkhanna Ba Jia Shisha
date:  01/07/2022
---

### Bynta 1: Shah Kem Ksuid Dang 11 Snem Ka Arta

_Da Andrew McChesney_

Ka syep ka jaw na ka khmat u Eduardo uba dang 11 snem  katba u mareh ha ka skateboard shakhmat bad shadien ha ka surok kaba shabar ka ïing jong u ha ka step jong ka por ba shit bha.

“Eduaro Ferreira dos Santos!” ka kmie jong u ka la khot ïa u. “Ale shapoh bad sum noh shuwa ba ngin bam sngi.”

Ha ka jingthait lem bad ka syep kaba tuid, u Eduaro u la ïaid beit shapoh kamra shetja, da kaba klet noh ban sum bad u la pyrkhat beit tang ïa kata ka jingbam sngi. U Eduaro khlem da peit  shuh mano ba don ha kamra shongkai, kaba dang ap ïa ka jing pynitynnad ïa ki tyrsim jong ka. Ka kmie jong u ka la pynkloi ban leit sha ka kam jong ka, ka jaka pynbhabriew, pynitynnad bad ban khapshñiuh.

Shuwa ba u Eduardo un rung sha ka kamra shet, la pynsangeh ïa u da ka para kaba dang 12 snem ka rta. “Shong pynjahthait shuwa ïalade,” ka la ong.

U Eduardo u la kohnguh bad shong ha ka shuki. Mar kumta hi, ka jinglynñiar ba bymman ka la pyllait na ka shyntur jong u. Ka met jong u ka sdang ban khyñiuh. Ka kmie jong u ka la leit pynkloi sha u. Ka sur kren rangbah bha ka la mih na ka shyntur u Eduardo, kaba ong ha ka kmie jong u ban ai noh ïa u khun jong ka lane ban peit ïa u ba un ïap noh. Ka kmie jong u Eduardo ka la sdang ban ïam.

“Wat khuslai,” kata ka nongwei ka la ong ha ka kmie u Eduardo. “U  khun jong phi u la jied ban long shi bynta ha ka kynhun jong ngi. Nga dei ka nongïalam jong ka Candomble.

Ka kmie jong u Eduardo ka la ju ïohsngew shaphang kata ka Candomble, ka jingngeit kaba la poi ha Brazil lyngba ka jhad jong ki mraw kiba wan na Africa ha ka spah snem kaba 19 century. Ka Candombl ka hikai ba ki briew ki lah ban shah teh shah khum ha ki mynsiem jong ki blei. Ki mynsiem, la kumno kumno ruh, kim dei kita ki blei hynrei ki dei ki angel ba la hap noh. U Eduardo u la shah ktah da uwei na kine ki mynsiem, u paidbah jong ki mynsiem bymkhuid uba ker sawdong ïa u nongwei.

Hadien katto katne por, uta u mynsiem bymman u la ieh noh, bad u Eduardo u la long biang kumba ju long. U khlem kynmaw kaei kaba la jia, hynrei ka kmie jong u pat kam lah klet shuh, bad ka la shim ïa u sha ka ïingmane jong ka Cancomble. U lyngdoh jong kata ka ïingmane u la pdiang sngewbha ïa u Eduardo kum u syiem.

“Katno ka long kaba burom bah,” uwei u la ong. “phi long uba la jied,” la ong uwei pat

Tang 11, ïa u Eduardo la pynithuh ïa ki mynsiem bad ki jingmane ksuid. Hadien hynñiew snem pat, u la pynlut kham bun ka por hapoh kata ka ïingmane, ban ïoh long u lyngdoh.

Ki mynsiem bymman ki la kren ha u bad lyngba jong u. Kawei ka jinghikai kaba kongsan, ki ong, ba ym dei ban ieh ïa ka kam khlem da pyndep. Lada u la sdang ïa ka kam, u donkam ban pyndep ïa ka.

Kum u khynnah samla, u Eduardo u la long u lyngdoh ha ka ïingmane. U kamai pisa na ki briew kiba kwah ïa u ban tim ïa ki nongshun jong ki. Hynrei ki mynsiem ksuid ki khang ïa u na kaba tim ïa ki riewngeit Seventh-day Adventist bad kiwei ki khristan Protestant. “Ïa ki la ri la sumar,” ki mynsiem ki la ong, da kaba ong ruh ba kano kano ka jingpyrshang ban tim ïa ki kan ïalam ïa u Eduardo ban duh noh ïa ka bor jong u. Kita ki mynsiem ruh ki la khang ïa u Eduardo na kaba ia kren ne ïa jan bad ki riewngeit Adventist bad kiwei ki Protestants.

U Eduardo u la ïakynduh bad ka samla, ka Sidilene Silva de Oliveira, bad ki la don u khun shynrang, u Eduardo barit. Ka jingim ka suk tad haduh ba u khun rit u la ong ba u kwah ban pynïasnoh ïa lade bad ka balang Seventh-day Adventist.

_Ka jingkynshew Sabbaton bakhatlai kan ïarap ban plie ïa ki 8 tylli ki ïingmane ha Southern American Division, kaba kynthup ruh ïa ka Brazil, ha kaba u Eduardo Ferreira Dos Santos u shong u sah._

_La ai da ka Office jong ka General Conference, ka Adventist Mission, kaba pyndonkam ïa ka pisa jingkynshew Sabbath skul mission ban pynbna ïa ka khubor kylleng ka pyrthei. Pule ïa ki jingïathuhkhana bathymmai man la ka sngi ha Adventistmission.org._