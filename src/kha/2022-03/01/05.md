---
title:  'Ka Jingiaid Ba Kyllain Khlem Poi Pyrkhat 2:  Ba la ker sawdong'
date:  29/06/2022
---

> <p></p>
> “Me siang ka miej ha khmat jong nga ha khmat ki nongshun jong nga; Me la sleh ia ka khlieh jong nga da ka umphniang; ka khuri jong nga ka shlei.” (Salm 23:5).

Ha ka jingim jong ngi teng teng ngin ia kynduh ia ki nongshun. Kumno phin leh ia ki? Hato phi la ju thiah pisa mynsiem mynmiet, bad pyrkhat ia ki lad ban leh kylliang ia kito kiba la pynmong ia phi ne pynsniew ia ka kam jong phi? Ka lah ban long kaba eh ia ki khristan ban tip kumno kin leh ia ki nongshun jong ki.

`Ki nongshun kiba kumno phi la don ha ka jingim jong phi?Kumno phi la leh ia kito kiba la pynmong ia phi ne ia kito kiba phi ieit? Hato phi la bud bha ia ki jinghikai U Khrist ia ngi ha u Mathaios 5:44 ne Ki Nong Rom 12:18-21?`

Ha ki salm 23:5, u Dabid u la pyni ia ngi kumno ba ngin leh ia ki nongshun jong ngi.  U kah noh ban ym iohi ia ki da kaba peit ia kaei ba U Blei u leh na ka bynta jong u. U Blei u don hangta bad u siang ia ka miej bam na ka bynta jong u.

Ha ka por u Dabid, haba ia u briew uba la khot sngewbha kyrpang u wan sha ka jingkhawai, u trai iing un pynsleh ia u da ka umphniang ha shuwa ba un rung sha ka kamra jingkhawai. Ia kane ka umphniang la khleh lang da ka umphniang olib bad ka jingiwbih. Nangta ia u nongwan la pynshong ha khmat ka bam kaba bun jait.

`Kumno ba ka miej, ka umphniang bad ka khuri ha ka Salm 23:5 ka iarap ia ngi ban kynmaw kumno U Blei u  pyndap, wat  haba ngi don ha ka them?`

U Paul u pynkynmaw ia ngi ba , “ka jingialeh jong ngi kam long ia ka snam bad ia ka doh, hynrei ia ka hima, ia ki bor, ia ki nongsynshar pyrthei jong kane ka jingdum, ia ki jingbymman bakynja mynsiem ha ki jaka bneng.” (Ephesos 6:12). Ki nongshun jong ngi ki kynthup ia kito kiba ngi lah ban iohi bad ki bym lah ban iohi.Lada ngi kwah ne ngim kwah, ia ngi la ker sawdong. Hynrei haba ngi ia don lang bad u Nongap langbrot, ym don u nongshun, uba ngi lah ban iohi ne bym lah iohi, uba lah ban wan tuh noh ia kaei ba U Blei u la pyndap.

`Pyrkhat kumno ba u Nongap langbrot u la sumar ia phi haba ia phi la ker sawdong da ki nongshun? Kaei ba phi lah ban iohi ha kum kine ki por kaba lah ban pynlong ia phi ban ainguh wat hapdeng ki jingeh kiba kum kita?`