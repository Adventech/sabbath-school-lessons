---
title:  Ka Jingaiti namar ka Jingshakri
date:  11/09/2022
---

`Pule Philippi 2:5-9. Don ka khubor aiu ia ngi ha kine ki dkhot?`

Ha kine ki por mynta ka jingdawa ka mih ba ngin dawa ia ka hok la jong. Kane ka long kaba bha. Hynrei kumba ka long ia U jisu, ka mon U Blei ka lah ban dawa ia ngi ban iehnoh ia la ka hok khnang ban trei ia ka kam kaba don ka jingktah sha ki bymjukut na ka bynta ka hima jong U.  Kane ka jingleh ban iehnoh ia kiei kiei ka lah ban long kaba eh bad ka bymsngew suk.

Peit kumno ba U Jisu u la leh. (Phil. 2:5-8).  Kine ki dkhot ki batai ia lai tylli ki mat kiba U Jisu u la leh ban aiti ia lade ha ka mon U Blei. Ha kaba nyngkong u Paul u la ong ia ngi: “To ioh ia kane ka jingmut ha phi, kaba la long ruh ha U Khrist Jisu;” (Philippi 2:5).

Khnang ba un lah ban pynim ia ngi, U Jisu u la iehnoh ia ka jinglong ryngkat bad U Kpa bad u la wan sha pyrthei ban shim ia ka jinglongbriew bad ka jingduna jong ka. (Phil 2:6,7).

U Jisu um shym la wan kum u riew khraw, hynrei kum u shakri ki briew. (Phil. 2:7).

Kum u shakri, U Jisu um shym la ioh im ka jingim kaba suk, hynrei U la “u la lehrit ia lade, haba u la jia long uba kohnguh wat haduh ka jingiap, hooid, ka jingiap ka diengphna kein.” (Phil 2:8).

`Lada ka hok bad ka jingialong ryngkat ka long kaba bha bad dei ban iada ia ka, te kumno phin batai ba teng teng phi dei ban iehnoh ia ka? Pule Philippi 2:9. Kumno kane ka dkhot ka iarap ia ngi ban sngewthuh ia ka jinghikai jong ka jingaiti ha ka mon ka jong U Kpa?`

`Dwai ban ioh jingstad na U Mynsiem Bakhuid, bad kylli, “Ka hok aiu ba nga tyngkai mynta kaba long u mawjynthut ban aiti ia lade ha ka mon U Jisu ban shakri ia ka iing, ka balang, bad ia kito kiba don sawdong jong nga? Haduh katno nga kloi ban shah jingeh ban shakri kham bha ia kiwei?`