---
title:  Ban Rah Lut ia ki Jingkhuslai Jong ngi
date:  17/08/2022
---

Don ba ong ba haba ka jingim jong ngi ka la soh kyrdot, ai ia ka sha U Blei bad ai ba Un law ia ki jingtehbaroh. Katno U Blei u kwah eh ban leh ia kane. Hynrei, kaba phylla ka long ba ngi iasnoh ha ki jingeh jong ngi kat haduh ba ngin da jan iap. Balei ba ngi ap sah haduh ba ngin da sngew ba ym don lad shuh ha shuwa ba ngin leit sha U?

`Pule 1 Petros 5:7. ; Salm 55:22. Mathaios 6:25-33.  Ka khubor aiu ia ngi ba ngi shem hangne?`

1 Petros 5:7 ka hikai beit ia ngi, ka mut kum ba ka ong. Ban bret lut, khnang ba kata kaba pynshitom  pynpang ia ngi kan ym don bynta shuh bad ngi. Haoid, ia ki jingkit jong ngi ngim lah ban shu bret shano shano. Ki jingkhuslai jong ngi kim shu jah rngai. La ai ia ki ha U Kpa jong ngi uba ha bneng, uba la kular ba un pyllait ia ngi.

Ki jingkhuslai ki mih namar bun ki daw.  La ki long kiba kumno kumno ruh, kawei ka daw kaba ngi iai snoh ha ki jingeh jong ngi ka long namar ba ngi pyrkhat ba ngi hi ngi lah ban pynbeit kham bha ia ki ban iano iano ruh.  Hynrei u Petros u kyntu ia ngi ba ngim dei ban pyrkhat kumta. Ka daw ba ngim donkam ban khuslai dei namar ba U Blei u sumar. Hynrei hato U Blei u sumar haba ngi iakynduh ia ka jingiakhlad lok ne haba ngi la sngewkut lad? Ka Baibl ka ong ba U sumar haduh ba un da pynkylla pat ia kano kano ka jingeh jong ngi.

`Kiei kiba pynkhuslai ia phi mynta? Hato don kaei kaei kaba eh than ia U Trai? Lehse ka jingeh jong ngi ka long ba wat lada ngi ngeit ba U Blei u tip bad u lah ban iarap, ngim ngeit pat ba un leh kat kumba ngi kwah. Pyrkhat ia kane bad kylli ia lade katno kane ka long kaba shisha ha ka jingim jong phi.`