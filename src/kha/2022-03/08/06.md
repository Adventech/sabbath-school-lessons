---
title:  Dang Iaineh Wat Lada Ym Lah Iohi ia U Blei
date:  18/08/2022
---

Ban pyrkhat ba ym don mano mano ba salia ka long ka bym sngewtynnad. Hynrei ban pyrkhat ba U Blei um ithuh ne salia ia ngi ka long kaba duh mynsiem shisha.

Ia ki nong Judah ha Babylon, ka i kumba U Blei um salia ia kaei kaba jia ia ki. Ki sngew ba ia ki la shah kyntait da U Blei namar ka pop jong ki. Hynrei u Isaiah u kren ki ktien pyntngen ia ki. Isaiah 40 ka kren ieit ia ki  shaphang U Blei. “Un bsa ia ka kynhun jong u kum u nongap langbrot, ha ka ksangti jong u un lum ia ki khun langbrot, bad ha ka shadem jong u un rah ia ki, bad un ialam suki ia kiba ai buiñ.” Isaiah 40:11.

`Pule Isaiah 40:27-31. Ha kano ka rukom u Isaiah u batai shaphang U Blei?  Kumno kane ka jingbatai shaphang U Blei ka lah ban jubab ia ka jingngeit jong ki ba “La buhrieh ia ka lynti jong nga na U Trai, bad ka jingbishar jong nga ka la jah noh na U Blei jong nga?” Isaiah 40:27.`

Kawei pat ka kynhun kaba lah ban pyrkhat ba ia ka lynti jong ki la buhrieh na U Blei la shem ha ka kitab Esther. Ha kane ka kitab, kam shym kren shaphang U Blei wat tang shisien ruh. Hynrei ka jingiathuhkhana baroh kawei ka long ka jingpynpaw ia ka jingpynim U Blei ia ki briew jong U na ka ain ka bym lah ban pyndam noh ban pyniap ia ki. Kane ka jingiathuhkhana ka ieng ruh ia por ka ban sa wan ha kaba ia ki briew U Blei yn pynshitom bad kan mih ka ain ban pyniap ia ki. (Jingpynpaw 13:15). Phi lah ban mutdur ba katno ka long kaba suk ba ha kum kita ki por ban ngeit ba U Blei u la iehnoh ia ki briew jong U? Hynrei ngim dei ban sheptieng. U juh U Blei uba la pyllait im ia ki briew jong U ha ki por jong ka Esther, un pyllait im biang ia ki briew jong U ha ki por ka jingtynjuh bakhadduh .

`Ngi la iohi kumno u Isaiah u batai shaphang U Blei ha ki briew jong u. Kumno pat phin hikai ia ki briew kiba la sngew ba U Blei u la iehnoh ia ki? Kumno phin hikai ba kin iohi da ki khmat ka jingngeit bad ym da kaei kaba ki iohi sawdong jong ki?`