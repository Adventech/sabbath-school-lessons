---
title:  Ka Jingsngewphylla
date:  03/07/2022
---

> <p></p>
> “Ko hep baieit, to wat sngewphylla phi ia kata ka jingtynjuh bameh ding kaba ha phi, kaba jia ia kaban tynjuh ia phi, kumba da jia kaba khyllah ha phi” (1 Petros 4:12).

Ki jingjia baphylla kiba pynshitom ki lah ban jia ha ki bun rukom. Ka kali ka wan tynrah kynsan ia phi. Ka jingioh jingtip ba kyndit ba phi la duh kam. Ka jingpyntip ba sngewsih na ka medical test.  Wat la ka jingpang ka long kaba sniew, hynrei la kham pynsniew shuh shuh da ka jingjia bakyndit.

Mynta ka taiew ngin ia peit ia ki katto katne ki jingjia kiba pynpang mynsiem  ne ki khiew sain ki bymdei ban pynkyndit ia ngi.

Ha 1 Petros 4:12, u Petros u ong ia ngi ba ngin ym hap ha ka jingriam  jong ka jingngeit ba ki jingtynjuh bameh ding bad ki jingeh kin ym jia ia ki Khristan. Hynrei dei ban shim ia ki kumba ki ju jia ia baroh—ki lah ban jia ne ngi lah ban khmih lynti ruh ba kin wan jia.  Ia kane ka jingjia jong ka jingshah shitom lah ban niew kum ka jingphrang bad jingtynjuh ha u khiew sain.

`Pule 1 Petros 4:12-19. Ka khubor aiu ba u Petros u ai?`

Bun na ngi ngi sngewlyngngoh shaphang ka jingjynjar namar ba ngi sngew ba ka jingim khristan ka dei ban lait na kine baroh. Ngi tip ba don ki arliang  -- U Blei, Uba long uba bha; bad u Soitan, uba sniew. Hynrei bunsien ngi ju buh ia kiei kiei kiba bha sha ka liang U Blei, bad ia kiei kiei ki jingjia basniew sha ka liang u Soitan. Hynrei ka jingim kam long kumta. Ngim lah ban pyndonkam ia la ki jingsngew ban rai kaei kaba dei ban don sha ka liang U Blei, ne sha ka liang u Soitan. Teng teng ka jingiaid ryngkat bad U Blei ka lah ban long kaba eh bha. Bad kaba bud ia u Soitan ka lah ban wallam shibun ki jingmyntoi. U Job uba hok hynrei u shah shitom, u pynpaw ia kane haba u kylli, “Balei keiñ ba u bymman u im, ba u man tymmen, bad ba u nang khlaiñ ha ka bor?” ( Job 21:7).

`U Petros u kren shaphang ki jingtynjuh kiba mih namar ba u ieng lang bad U Khrist. Hynrei don ruh kiwei kiwei ki daw ba ki jingtynjuh ki wan. Kumno 1 Petros 4:12-19 ka lah ban iarap ia phi ban batai ia i paralok jongphi ba balei im dei ban sngewlyngngoh ia ki jingtynjuh ba i iakynduh?`