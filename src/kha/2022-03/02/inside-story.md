---
title:  Ka Jingiathuhkhanna Ba Jia Shisha
date:  08/07/2022
---

### Bynta 2: Shah lehbeiñ ha skul

_Da: Andrew McChesney_

Ka kmie ka la khuslai ïa u khun jong ka. U khynnah bakmen 15 snem ka rta, u la kylla long uba dom riang bad sarong ha ïing jong ki ha Manuas, Brazil. Khlem ka jingmon jong ka, u la pynïasnoh ïa lade ban hikai Capoera, ka jinghikai ïa shoh karate jong ki African-Brazilian.

“Eduardo, ngam sngewtynnad ïa ka jingleit hikai u khun ïa kane ka karate,” ka la ong ha u kurim jong ka.

“Kam lei lei ïa nga ba un leit,” u la phai ktien. “Ka klas ka dei ha surkok hajan ka ïingmane Candomble, ka jaka ba nga trei.”

“Kata ruh kam pynwit eh ïa nga,” la ong ka kmie. “Ngam tip la ka Capoeira bad ka Candomble ki don ka jingïadei, hynrei ngam kwah ba u khun jong nga un leh kawei ruh na kine.”

U kpa u la pynran khmat. “U khun u ong ba don ki khynnah kiba ju leh beiñ ïa u ha skul,” u la on gong. “Na kata ka daw u kwah ban nang kumno ban leh karate.”

Ha ka sngi kaba bud, katba ka kmie ka dang ap ha skul ban ïalam ïa u khun sha ïing, ka la theh lut la ka dohnud jong ka ha ka Dilma Araujos dos Santos, ka kmie jong uwei u para khynnah skul, u Clifferson. “U khun jong nga um ju don paralok,” ka la ong.

Hadien katto katne sngi, u Clifferson u la khot sngewbha ïa u khynnah sha ka jingïalehkai video ha ïing jong u. Ka kmie jong u ka la sngewtynnad eh ba u khun jong ka u la ïoh paralok, bad ka la shah ïa u ban leit.

Ha ïing u Clifferson, u khynnah u shem shibun ki khynnah shynrang kiba ïalehkai sport video. Hadien katto katne minit, u Clifferson u la pynlip noh ïa ka jingïalehkai jong u bad khot sngewbha ïa ki khynnah ban rwai shaphang U Jisu. Nangta ki khynnah ki la plied ruh ïa ki Baibl bad kren shaphang kaei kaba U Jisu U pyrkhat shaphang jong ki. “Hato phi dei u khristan?” u khynnah ua la kylli. “Hoid,” u Clifferson u la jubab. “Ha ka kynhun jongngi, ngi lehkai sport bad kren ruh shaphang U Jisu.”

U khynnah u la sngewtynnad eh ïa u paralok bathymmai jong u; um kwah ban duh kawei duh ka jingïakynduh lang hadien kata.

Ha kawei ka sngi, ka kmie u Clifferson ka la khot sngewbha ïa u khynnah ban leit bad ka longïing jong ki sha ïingmane. U khynnah u la kmen eh ban pynlut shibun ka por bad u Clifferson, bad u la sangeh noh na kaba leit sha kata ka jinghikai karate. U khlem ïathuh ïa ka kmie jong u ba u leit sha ka Balang Alpha Seventh-day Adventist Community. U la shu ong ba un leit jingleit.

Ka kmie ym slem hadien kata ka la tip ba u khynnah u la ju thrang ban leit kloi ha ka sngi Sabbaton, bad ka la kylli kaei u la leh. U la kdew bad pyni ïaka ha ka Youtube Channel ha kaba ju lah ban ïohi bad shem ïa ki jingpyni Live ïa ka jingïaseng  ha ka Sabbaton. Ka kmie ka la sdang ban peit.

Ha kawei ka sngi Sabbaton, ka kmie ka la leit lang bad u khun jong ka sha ïingmane. Ka la sngap ïa u nonghikai Sabbath skul katba u hikai na ka Adult Bible study guide. Don ba la ai ha ka ïa ka Baibl, bad ka la peit ïa ki dkhot kiba u nonghikai u la pule na Jingpynpaw. Ka jingsuh khriat ka la par lyngba u bud-lum jong ka katba ka la pule. ‘hynrei kita kiba sheptieng, bad ïa kibym ngeit, bad ïa kiba ijli, bad ïa kiba pynïap bad ïa kiba kyreit, bad ïa kiba ai ksuid, bad ïa kiba mane bleithaw, bad ïa kita baroh kiba lamler, ka bynta jong ki kan long ha kata ka pung ka ding bad da u kyndok, kaba long kata ka jingïap kaba ar.” (Jingpynpaw 21:8)

Kata ka dei kaba u long jong nga u long, ka kmie ka la pyrkhat. Un sa ïap ha ka pung ka ding. Te ka la sdang ban dwai ha U Kpa.

_Ka jingkynshew Sabbaton bakhatlai kan ïarap ban plie ïa ki 8 tylli ki ïingmane ha Southern American Division, kaba kynthup ruh ïa ka Brazil, ha kaba u Eduardo Ferreira Dos Santos u shong u sah._

_La ai da ka Office jong ka General Conference, ka Adventist Mission, kaba pyndonkam ïa ka pisa jingkynshew Sabbath skul mission ban pynbna ïa ka khubor kylleng ka pyrthei. Pule ïa ki jingïathuhkhana bathymmai man la ka sngi ha Adventistmission.org._