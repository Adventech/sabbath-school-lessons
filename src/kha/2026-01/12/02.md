---
title:  Ki Tnga Shynrang Bad Ki Tnga Kynthei
date:   15/03/2026
---

Katto katne ki thup jingbthah na ka bynta ki longiing khristan la kynthup ha ka Testament Bathymmai (peit Ephesos 5:21-6:9; Kolossai 3:18-4:1; Titos2:1-10; 1 Petros 2:18-3:7). Kine ki “aiñ longiing” kumba la ju khot ia ki, kim dei kiba la buh kyrdan janai, hynrei ki kynthup ia ki bynta ban pynlong ia ki jingiadei kiba pynbha markylliang.

`Pule Kolossai 3:18, 19. Kaei ka jingiaryntih phi iohi? Kiei ki jingai jingmut shuh shuh ba u Paul u ai ha ka Ephesos 5:22-25, 33?`

Don ki shynrang kiba la shim ia kane, “Ko ki kynthei, to pynhapoh ialade ha ki tnga jong phi” (Kolossai 3:18) bad ki sangeh hangta, hynrei khmih ia ka jingpynbit ba U Paul u bteng: “kumba dei kein ha U Trai.” Kam don hangno hangno ruh ba ka Testament Bathymmai ka hikai ba baroh ki kynthei kidei ban pynhapoh ha ki shynrang; ne ba ki kynthei ki dei ban kohnguh ne pyndem; lane ba ki dei ban aiti matlah sha baroh ka jingkwah bad jingthrang ki tnga jong ki. Ka jingmut u Paul ka long ba ka jingkohnguh ka tnga ka long nyngkong sha U Trai bad kaba ar sha u tnga jong ka. Ia ka jinglong shimet ka tnga ym dei ban shah tapmoh noh da u tnga, ne ba u lah ban ieng ha ka jingiatiplem jong ka.

Ka jingieit U Khrist ia ka balang ha kaba U aiti noh ialade na ka bynta jong ka ka pyni nuksa kumno ba ki tnga shynrang ki dei ban ieit ia ki tnga jong ki (Ephesos 5:25). Ki dei ban long kiba iaiñeh, kampher ka dor jong ka. Kin pynlong ia ki rai kiban pynsngewtynnad ia ki tnga, wat la kine ki rai ki dei ban long kiba la pynbeit. Ka jingieit kum kane ka pynsuk ia ka tnga ban kohnguh ia ka hukum Balei ban burom ia u tnga jong ka (Epehsos 5:33).

Ka shongkha shongman khristan ba koit ba khiah la pynpaw da ka jingiasyllok—ia ai jingmut iwei ia iwei, pyrkhatlang bha ia ki kam, bad pynlong ia ki rai kum ki shijur. Hateng hateng, haba pynlong ia ki rai kiba lah ban don ki jingktah kiba khia, ka lah ban long kaba donkam ban kynthup ia ki khun ha kane ka jingiakren, tangba ki kmie ki kpa kim dei ban ia nia ha khmat jong ki. Hadien kane jingiaid lyngba, lada u tnga bad ka tnga kim lah ban poi sha ka jingia mynjur, ka lynti ka jingsuk kat kum ka Baibl ka dei ia ka tnga ban mynjur katkum ka jingrai u tnga jong ka, lait noh ba kata ka rai kan ym iaid lait ia ka Ktien U Blei. Da ka juh ka rukom, kiba bun hi ki tnga shynrang, wat la ym baroh, kin lah ban phai sha ka por ba ki sngew kmen ba ki la sngap ia ki tnga jong ki bad ba ki la shim ia ka jingai jingmut jong ki. Katba u tnga bad ka tnga ki iatrei lang kum ka kynhun, katta ka shongkha shongman kan long kaba kmen.

`Kumno ngin lah ban kiar, sngewsih ban ong, ia kaei kaba la ju leh lyngba ka history: kaba shim ia ka nongrim ba itynnad ba la pynpaw ha kine ki dkhot bad pynkylla ia ki sha kaei kaei kaba sniew?`