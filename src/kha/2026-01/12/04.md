---
title:  Ka Jingiadei Ha Ki Jingtrei
date:   17/03/2026
---

`Pule Kolossai 3:22-25 bad Kolossai 4:1. Kaei ka jingbthah ba la ai sha ki mraw? Kiei ki nongrim kiba don hangne ha ka jingiadei bad ki para ba iatrei lang?`

Ki briew ha kine ki sngi hateng hateng ki wallam ia ka jingringmraw kum ka lad ban pynhiar kyrdan ia katto katne ki jinghikai ka Baibl ha ki por mynshwa, wat lada kim shym la kyntait lut ia ki Jingthoh Bakhuid baroh. Ha ha jingshisha, kane ka don tang khyndiat ne la jan ym don hi ruh ki jingbuh jingkynmaw ha ka histori jong ki Israel ka Testament Barim ne ka balang ha ka Testament Bathymmai. Ia u bynriew la thaw ha ka dur jong U Blei, bad kumba ia baroh ki jingthaw ba tip briew tip blei, la pynwandur ia u ha ka jinglaitluid. Ki hukum u Moses ki mana ia ki khun Israel ban ym pynlong mraw shi jingim iano iano ruh (Deuteronomi 15:12) bad la pynbeit hynriew snem ban long kum ka por kaba la bun eh ban shakri khnang ban siew ia ka jingkit ram (Eksodos 21:2-6; Lebitikos 25:39-43). Ka jingringmraw ha ka Baibl, wat la ka long kaba sngewsih ha ki jingpyrkhat jong ngi mynta, kam dei eh kum ka jingleh ka jingijli jong ka jingringmraw kaba la iohi ha ki pyrthei sepngi, kaba long ka jingpynshitom bad ka kam beaiñ ba shyrkhei pyrshah ia u bynriew.

Ha ka por jong ka Testament Bathymmai, ka balang ka hap ban trei kam katkum ka rukom jingpyniaid ka aiñ Roman, kaba kyrshan ia ka jingbuh mraw: “hynrei, ym kum ki rukom buh ia ki mraw ha ki por mynta, ka aiñ Roman ka ai ia ki mraw shibun ki hok bad ki kabu; bad ka jingpyrshang ban pynkylla ia kane ka jingmlien kan buh jingma ia ka jingiaid shakhmat ka kospel.”—Clinton Wahlen, “Culture, Hermeneutics, and Scripture: Discerning What Is Universal,” in Frank M. Hasel, ed., Biblical Hermeneutics: An Adventist Approach (Silver Spring, MD: Biblical Research Institute/Review and Herald Academic, 2020), p. 166.

Ha ka jinghsisha, hapoh ka balang, ym bunsien kum ha ka hima Rom shityllup, ka jingkular u mraw nyngkong ka dei sha U Blei. Bad ia ki kynrad jong ki ruh la hikai ban pynleh ia ki da kaba shu biang, “haba phi tip ba phi ruh phi don U Kynrad ha bneng” (Kolossai 4:1). Nalorkata, u Paul u bthah ia u Philemon ym ban pynleh ia u Onesimus kum ia u mraw, hynrei kum u para (Philemon16). Ha ka jingshisha, ha baroh ka Testament Barim bad Bathymmai, ia ki bangeit la khot kum ki mraw (lane ki shakri) U Blei (peit, kum ka nuksa, Salm 34:22; Loukas 17:10; 1 Petros 2:16).

Wat lada ngim sngewtynnad ia ki jinglong jingman jong ka kolshor ha kaba ia ki katto katne ki bynta ka Baibl la thoh, ngi dang hap hi ban pdiang ia ka iktiar jong kata ka jingthoh. Lym kumta, ngi la buh ialade bad ka kolshor jong ngi halor jong ka Jingthoh Bakuid. Ka jingjied ba kham bha ka dei ban peit lut ia kaei kaba ka Baibl ka ong shaphang ka phang pdeng, hashwa ba ngin poi sha ka jingpynkut nia shaphang kaei ba ka Baibl ka iathuh ia ngi shaphang jong ka.

`Pyrkhat shaphang kumno kane ka bynta ka trei kam ha ki jingiadei jong phi ha ka jaka trei. Kumno ba ki nongrim jong ka ki lah ban long jingiarap ia phi kum u baheh lane u nongai kam?`