---
title:  Kaba Duwai Iwei Ia Iwei Pat
date:   18/03/2026
---

`Pule Kolossai 4:2-4. Kaei ka nongrim jong ka jingduwai phi lap ha kine ki dkhot? Kaei ka jingkyrpad ha ka jingduwai ba u Paul u pynlong?`

Ki kyntien kiba kham donkam eh kiba ngi lah ban kren ha kito kiba don ki jingialeh ba bun jait, lada ki kam iing kam sem, ka jingkoit jingkhiah, ka ioh ka kot, lane kaei kaei ruh, ka long, “Nga duwai na ka bynta jong phi.” Kane ka dei ka lynti jingjied jong ka bneng jong ka jingpyniasoh bad jingiadei. “Ka dei shi bynta na ka jingthmu U Blei ban ai ha ngi, kum ka jubab ia ki jingduwai jong ka jingngeit, ia kaba un ym ai lada ngim da la pan.”—Ellen G. White, The Great Controversy, p. 525.

Khmih ia ka jingbatai ba ktah jong ka jingduwai ba u Paul u pyndonkam; “iaiñeh,” “da kaba shisha,” “da kaba ap sharai,” bad “da ka jingaiñguh”—kaba pyni ba kane ka long ka jingduwai jong ka jingngeit (Kolossai 4:2). U ong ia ngi ban duwai “ha la ka sngi” (Ephesos 6:18) bad “khlem da pud” (1Thess. 5:17). Bad kham phylla shuh shuh, wat lada, “namar ia kaei ngin duwai kat ka ban dei biang, ngim tip shuh. . . uta U Mynsiem hi u kyrpad na ka bynta jong ngi ha ki jingud hir hir ki bym lah ong” (Rom 8:26).

`Pule biang Kolossai 4:3. Kaei kata ka “jingkhang ia kata ka ktien” kaba U Blei un plie ha phi ban iasam ia ka jingngeit jong phi?`

Kaba kongsan ka long, u Paul u duwai na ka bynta ki kyntien kiba dei, ban ioh kren. Hateng hateng, haba ngi pule ia ki shithi jong u lane ia ki jingkren jong u ha Ki Kam, ngi lah ban mutdur ba une u apostol u long uba nang bha ban kren, khlem ka jingartatien ia kaei kaba un kren. Hynrei hangne u pan ha ka jingduwai ba un lah ban pynbna ia ka khubor “kumba ka dei kein” (Kolossai 4:4). U pyndonkam ia ka kyntien ba donkam bha ha ka ktien Greek (dei) ha ka bynta ba khadduh ka dkhot, kaba la pynkylla “ia nga ban kren,” kaba kdew ia ka jingdonkam ba kynja blei jong ka kam jingpynbna ia ka kospel. U sngewthuh ia ka jingdonkam ban pyni ia ka khubor sha ki briew kiba ha ki kyrdan ba kham halor jong ka sorkar Rom, kaba kynthup ia ka longiing u Kaisar.

“Bunsien kam long kaba donkam ban dem ha ki khohsiew khnang ia kaban duwai. Pynmlien ia ka jinglien ban ia kren bad U Nongpynim haba phi don marwei, haba phi iaid, haba phi bun kam ha ki jingtrei ba man ka sngi. Ai ba ka dohnud kan long kaba iai kyntiew ha ki jingkyrpad ba jar jar ia ka jingiarap, ia ka jingshai, ia ka bor, ia ka jingitp. Ai kawei pa kawei ka jingring bad jingpynhiar mynsiem kan long ka jingduwai.”—Ellen G. White, The Ministry of Healing, pp. 510, 511.