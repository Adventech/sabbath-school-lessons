---
title:  La Sahnar Ha Ka Diengphna
date:   03/03/2026
---

`Pule Kolossai 2:11-15. Kiei ki mat kiba u Paul u I kumba u ialeh pyrshah hangne?`

Katno sien ngi la iohi ba la pyndonkam bakla ïa kine ki jingthoh, khamta ïa ka Kolossai 2:14, kum ka jingkynthoh pyrshah ïa ka hukum bad ka jingrkhe ïa ka Sabbaton?

Ban iarap ban sngewthuh ïa kine ki jingthoh, la tyrwa ar tylli ki jingbatai ba kongsan da ki Seventh-day Adventist: Ba Nyngkong, ka “jingthoh kti” ba la sahnar ha ka diengphna ka long ka thup jong ki jingkynnoh ba la pynngat “pyrshah ïa ngi,” kaba iadei dur bad ka jingthoh ba u Pilat u la pyndait ha ka diengphna U Jisu (Math. 26:37; Ioannis 19:19,20). Kaba Ar, ïa ka hukum niam ba la thoh da u Moses (Peit Deut. 31:24-26) la sahnar ha ka diengphna.

Haba ngi peit ïa kine ki dkhot ha ka jingmut kaba kham iar jong ki, ngi lah ban iohi ba ka kren shaphang ki ain leh niam leh rukom.

U Paul u thew ruh ïa ka “jingotsher ba la pynlong khlem ki kti” (Kol.2:11), kaba long” ka dohnud” (Rom. 2:28,29 ianujor Deut. 30:16), kaba long kaba iapher na ka jingotsher kaba kynja doh, kaba la long ruh kawei na ki kyndon ba kongsan tam jong ka hukum niam (Lev.12:3 ianujor Eksodus 12:48).

Nangta u Paul u pyniadei ïa kane ka jingkylla kaba shapoh bad ka “jingweng noh ïa ka met jong ki pop ka doh” bad ka jingpynbaptis da kaba pynngam. Da kane ka jingpynbaptis, ngi pyniasoh ïa lade ha ka jingiap bad jingmihpat U Khrist. (Kol.2:11,12)

Ïa kane ka jingshem jong ka jingkylla kaba mut la pynianujor nangta bad ka jinglong ba la “iap ha ki jingpalat” bad “la pynlong…im”ryngkat bad U Khrist, uba la map ïa ngi ïa ki jingpalat jong ngi baroh”. (Kol.2:13)

Ka kyntien “ki hukum” ka thew ïa ki kyndon ki ain, la ki long ki hukum pyrthei ne ki hukum balang. Kane ka kyntien Krik ka paw tang ha ki jingthoh jong u Paul kaba kdew ïa ka hukum niam, kaba la pynlong ka kynroh jong ka jingpyniakhlad hapdeng ki Jiw bad ki Jentil. (Ephesos 2:14,15).

Namar ba u Paul u la dep kdew shaphang ka jingmap pop bad ka jingkylla kaba shapoh kaba la pyni dak da ka jingpynbaptis, kam long kaba lah ba un wan phai biang sha kata ka phang da ka jingpyni nuksa kaba pher kaba ym shym la pyndonkam shawei pat ha ka Baibl. Hynrei, u Paul u I kumba u pynksan ïa ka juh ka mat ka ba ula dep pynlong ha Ephesos: ba ki Parabangeit Jentil kiba ha Kolossai kim donkam ban khuslai shaphang ki ain lehniam, kynthup ïa ka jingotsher, lane shaphang ki ain jingkhuid kiba iaid ryngkat kum kata ka jingkular (ianujor Ki Kam 10:28,34,35).

Ka paw shai, ba u Paul um shym la ai jingmut ba la sahnar ïa ki shiphew hukum ha ka diengphna, namar ba shawei pat u batai ïa ka pop kum ka jingpynkhien ïa ki shiphew hukum. (Rom 7:7)