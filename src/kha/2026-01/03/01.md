---
title:  Ka Jingim bad ka Jingiap
date:   10/01/2026
---

### Ki Dkhot Pule Na Ka Bynta Ka Jingïapule Mynta Ka Taïew
Philipi 1:19 – 30; 1 Korinth 4:14 – 16;2 Korinth 10:3 – 6; Ioanis 17:17 – 19; Mikah 6:8; Ki Kam 14:22.

> <p>Dkhot spel-lyndet</p>
> “Namar ia nga ka ban im ka long U Khrist, bad ka ban iap ka long ka jingmyntoi kein. (Philipi 1:21).”

Ngi la ju iohsngew barobor ba ka jingiap ka dei shi bynta jong ka jingim. Kata ka long ka jingshukor. Ka jingiap ka long mar pyrshah bad ka jingim, ka nongshun jong ka jingim. Ia ka jingiap ymlah ban pynwan pat sha ka jingim kumba shna ia ka kali kaba la jot. U Paul u kren skhem ba U Khrist u la iap ban “un ioh pynduh noh ia Uta uba don ka bor ka jingpyniap, uta long u soitan kein; bad ba un ioh pyllait ia kita baroh kiba da kaba sheptieng ia ka jingiap ki la ju long baroh shi rta hapoh ka jinglong mraw” (Hebru 2:14, 15)

Watla u la kloi ban iap na ka bynta u Khrist, U Paul u sngew skhem ia kiba bun kiei kiei kiba un dang hap iaid lyngba. Kaba donkam eh na ka bynta jong u ka long, da ka jingim jong u hi ne wat ka jingiap, ban pyndonburom ia u Khrist bad ban ialap ia ka Kospel sha kiba bun kat sha kiba u lah. Lehse kata ka long kawei na ki daw ba ngi don ia shibun ki shithi kiba don ia ka kyrteng jong u. lyngba ki jingthoh jong u, u la lah ban kot sha kiba bun ki briew bad ki jaka, kaba kynthup ruh ia ki jaka kiba ma u hi um shym la ju poi.

Ka jingim ka long kaba lyngkot, bad ka long kaba donkam ban leh eiei katba lah, ban wanrah ia ka jingktah kaba khraw na ka bynta ka hima U Blei hapoh ka por jong ki snem ba U Blei u la ai hangi. ym don ka bynta kaba rit na kata ka jingktah kaba donkam ia ka jingpynshlur jongngi “ka jingiatylli jong ka jingngeit.” Kumba ngin sa iohi, sdang naduh mynta ka taiew, kane ka matpdeng ka dei kawei na ki daw ba kongsan ia U Paul ba un thoh sha ki nong Philipi.

_Pynkhreh ïa kane ka Lynnong na ka bynta ka Sabbaton, January 17_