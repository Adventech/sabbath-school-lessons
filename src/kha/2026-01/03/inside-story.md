---
title:  Ka Jingïathuhkhanna Kaba Jia Shisha
date:   16/01/2026
---

### Ki Klew Sha Ka Jingpyllait Im!

Da: Andrew McChesney

Ka jingmih jong ki khun bsein kobra ka la pynsheptieng ia ka Beulah Fernandez, ka Director jong ka Sunshine Children’s Home ha ka jaka pule ka Balang Seventh Day Adventist ha Bangalore, India. Ka don ia ka daw kaba biang eh ba kan khuslai. San snem shuwa, uwei u khynnah u la shah puh ha u bsein kobra, katba u dang beh ia u khun masi lyngba ka kper sohpieng. Watla la kit wut wut sha hospital, u la hap iaid lyngba shibun ki jingsumar bad ka shimpor haduh shisnem ba un da ioh khiah bha.

Mynta ki khun bsein ki don kylleng kylleng ha kata ka jaka kaba don kumba 10 akar; ha surok, ha kper, hakhrum kali bad ruh wat habar jingkhang jong ka iing ka Beulah.

“Ko Trai” ka la duwai. “kane ka dei ban long ka jaka kaba shngain ia kikhynnah. Sngewbha iarap!”

La khot ia ki nongkem bsein, hynrei ki mlien tang ban kem bsein ha ki iing kiba heh ha nongbah bad ha ki jaka bala ker sawdong.

Ka long ka kam kaba eh ban lap ia ki khun bsein kobra ha ka jaka kaba heh kaba don ia ki diengsoh ba bun jait, ki soh pieng, ki kait, ki sohphan, sapota, soh kymphor, custard apple, abokado, soh pyriam, snepkor, soh dumbur, sohbrap, bad kiwei.

Ki nongtrei bad ki khynnah ki la ia duwai jur ha U Blei. Bad iwei I nongtrei I la iohi ia u klew hapoh kata ka campus. Hato lah ban dei u klew hapoh kata ka jaka hapdeng jong ka sorbah? Ia ki klew la ju tip ba ki bam ia ki bsein kiba don bih.

Ym slem hadien kata, sa iwei pat I nongtrei I la iohi ia u klew uba ar.

Hadien katto katne sngi biang ki nongtrei bad ki khynnah ki la iohi ia kita ki klew kynthei bad shynrang ki iaid sawdong ka

Baroh ki la shu peit lyngngoh katba kita ki klew ba blue phyrnai ki pyiar la ki thapniang bad ki tdong ba don ki dur kum ki khmat ha ki sner jong ki.

Hadien jong kata ka janmiet ki khun bsein ki la jah. Watla ki bsein kim don shuh, ki klew shynrang bad kynthei ki dang iaisah hapoh jong ka campus kum ki nongkhmih nongpeit ia ki nongtrei bad ki khynnah Wat mynta ruh don kiba pyrta jan man ka sngi “ki klew!” – bad ki khynnah ki mih bad mareh ban peit ia kita ki sim ba itynnat.

Ka Beulah ka ngeit ba kita ki klew ki dei ka jubab ia ka jingduwai ba sngur jongki. Ha ka jingiaid lynti ba la 45 snem jong ka skul bad kata ka iing jong ki khynnah, ym pat ju don klew kiba la ju wan hapoh jong ka campus.

“Ngi ngeit ba U Blei u la phah ia ki klew.” Ka la ong. “U Blei da shisha u ieit bad u sumar iala ki jong ki khun bad u lah ban pynlyngngoh iangi da ki jingpyllait kiba phylla na ki jingjynjar jongngi.”