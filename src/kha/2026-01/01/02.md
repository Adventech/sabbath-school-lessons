---
title:  U Paul U Nongshah Set Byndi Jong U Jisu Khrist
date:   28/12/2025
---

Ia ki Philipi bad Kolossai la khot ki Shithi na byndi namar la thoh ia ki ha ka por ba u Paul u dang don hapoh byndi (kiwei pat ki long kum ka Ephesos bad u Philemon). Kiba bun ki nongthoh ki pyrkhat ba la thoh ia ki katba u Paul u dang don ha Rom, la kumba. 60-62 A.D (peit Kam 28:16).

`Pule Philipi 3:1 bad Philamon 1. Kaei ka jingmut ba kongsan jong ka rukom ba u Paul u pynpaw ia ka jingshah set phatok jong u?`

U Paul u la aiti ia la ka jingim ha kaba shakri ia U Jisu Khrist. Lada kata ka jingshakri ka kynthup ia ka jinglong koidi, u long uba la pynkhreh. U Paul u batai ia lade kum “u nonglam khubor ha ki kynjri” (Ephesos. 6:20,). U la don ha ki jingleit mishoneri, u la pynmih ia ki balang bad u la hikai ia ki nongtrei na ka bynta U Trai. U lah ban kylli, “Balei nga don hangne haba nga lah ban leh kham bun kiei kiei khlem kine ki kynjri?” U Paul ruh u la shah set phatok hadien, haba u la thoh ia ka shithi 2 Timothi ia kaba la khein kum ka Shithi Pastoral. Kumta ym duna ia ka san tylli ki kitab jong ka Testament Bathymmai la thoh katba u dang don ha phatok.

Ym don ha kawei na ki shithi na phatok u Paul um shym la kdew thikna shano la set ia u; kumta, don kiba la ai jingmut ba ka dei ka Ephesos ne ka Kaisaria. Hynrei ym don sakhi na ka Baibl ba u Paul u la shah set phatok ha Ephesos. Ka Kaisaria ka lah ban i kumba ka lah ban dei, lait noh tang ba ym don jingma kaba paw ia ka jingim jong u Paul ha kane ka nongbah. Ka don shisha kata ka jingma, la kumno kumno, ha ka por ba la thoh ia ka Kitab Philipi (peit Phil. 1:20, Phil. 2:17).

Kane ka shithi ka ai ia ngi katto katne kiwei pat ki jingtip shaphang shano u Paul u don ha ka por ba la set phatok ia u. Nyngkong eh, ka la don ka iing syiem. Kane ka lah ban thew ia ka jaka sah jong u nongsynshar jong ka jylla, kum kata ha Jerusalem, ha kaba la bishar ia U Jisu da u Pilat (Math. 27:27, Ioan. 18:33), bad ha Kaisaria, ha kaba la set phatok ia u Paul (Kam 23:35). Hynrei u Paul u pyndonkam shai ia kane ka kyntien ym ia ka jaka hynrei ha kaba kdew ia ki briew. U ong “ki nongap iing syiem baroh” ki la nang ia ka gospel (Phil. 1:13, NKJV). Ha Rome, kine ki long ki shipai kiba tbit bha, kumba shiphew hajar ngut, kiba iada ia u syiem bad kiba pahara ia ki koidi jong u.

Kaba ar, U Paul u phah ruh ia ka jingkhublei na ki bangeit ha “ka iing u Kaisar” (Phil. 4:22). Kane ka pyni ba u Paul u la long u koidi ha Rom bad u la iakynduh bad kito kiba shakri ia ka iing syiem.

`Kumno ngi nang ban pyndonkam bha ia kano kano ka jingeh kaba ngi shem ia lade hangta? Balei ba kata kam long kaba suk ban leh?`