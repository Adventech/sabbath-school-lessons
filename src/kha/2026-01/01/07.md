---
title:  Ka Jingpyrkhat shuh shuh
date:   02/01/2026
---

“U Blei u la jied ia phi sha ka jingpynim lyngba ka jingpynkhuid ia ka mynsiem bad ka jingngeit ia ka jingshisha. Namarkata to ieng skhem... Lada phi shakri ia U Blei da kaba iaiñeh, phin iakynduh ia ka jingsngewpher bad jingpyrshah; hynrei wat bitar haba phi shah shitom khlem da dei. Bat skhem ia ka jingiaiñeh ha U Khrist. Khmied ia la ka khmat sha bneng. Ai ba kiwei pat ki kren ia la ki jong ki ktien, bad ki bud ia la ka jong ka lynti treikam; ka long ia phi ban iaid shakhmat ha ka jinglong jemnud bad jinglong ba sngewrit jong U Khrist. To leh ia la ka kam da ka jingthmu kaba skhem, da ka jingkhuid ka dohnud, da ka bor bad ka bor baroh, da kaba shaniah ha ka kti U Blei. Ka jinglong bashisha bad ba la pynkiew jong ka kam jong phi phi lah ban ym tip satia. Ka dor jong ka jinglong jong phi phi lah ban thew tang da ka jingim ba la ai ban pynim ia phi. . . .

“Na ka bynta kawei pa kawei ka mynsiem kaba nang san ha U Khrist kin don ki por jong ka jingialeh kaba jur bad kaba neh slem; namar ki bor jong ka jingdum ki la kut jingmut ban pyrshah ia ka lynti jong ka jingkiew shaphrang. Hynrei haba ngi peit sha ka diengphna U Khrist na ka bynta ka jingaiei, ngim lah ban pep. Ka jingkular jong U Nongsiewspah ka long, ‘Ngan ym iehnoh ia phi baroh shilynter na ka bynta ‘Ngan long bad phi man ka por, ha duh bakut jong ka pyrthei.”—Ka Ellen G. White, ha ka kot The Youth’s Instructor, 9 tarik u Nohprah, 1899.

**Ki Jingkylli ban ïa Kren Lang:**

`U Paul u la shah set phatok bun sien, man ka por khlem ka jingbakla. Kumno phin leh haba phi shah leh bym dei? Kiei ki jingkular jong ka Baibl kiba phi lah ban ai jingmut na ka bynta kum kine ki por?`

`Shaphang ka jingshah pynshitom bein jong ki Khristan, u Tertullian, uwei u nongialam balang uba nyngkong, u la ong, “Katba ngi nang shah ot lyngkhot lyngkhai ha phi, katta ngi nangroi, ka snam jong ki Khristan ka long u symbai.” — Alexander Roberts and James Donaldson, eds., Ante-Nicene Fathers, vol. 3, (Ka kot 1999), p. 55. Ha kajuh ka por, ka jingpynshitom bein ha ki katto katne ki jaka bad ki por ka la pynthut shibun ia ka jingtrei jong ka balang. Kiei ki lad ki lynti kiba ngi lah ban kyrshan ïa kito kiba shah pynshitom beiñ namar ka jingngeit jong ki?`

`Pyrkhat ia ka dkhot kynmaw na ka bynta kane ka taiew ha ka jingshai jong ki jingeh kiba u Paul u la mad. “To kmen barabor.” Kaei kata ka jingmut? Kumno ngi dei ban leh ia kata? Uwei uba phi ieit u pang ne u iap. U duh ia ka kam. U don ha ka jingjynjar kaba khraw ha ka met. Lehse u shabi ban sngewthuh ia kane ka long ban kylli, “To kmen barabor ha kaei?” Kata ka mut, wat la ka long kumno kumno ruh, kaei kaba ngi lah ban sngewkmen?`