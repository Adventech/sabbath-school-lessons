---
title:  Ka Jingshai Ha Ka Pyrthei Kaba Dum
date:   26/01/2026
---

Ha Philipi 2:14, u Paul u kyntu ia ki nong Philipi ban “leh ia kiei kiei baroh khlem ka jingkhnium bad ka jingiatainia”. Ki jingeh jong ka jingiatylli ka balang ki long kiba ma haduh katta katta ba ym lah ban iada ia ka khlem ka jingpyrshang kaba kongsan na ka liang jong ngi. Ka jingiatylli hapoh ka balang ka long ka jingmih na ka jingiatylli jong ngi bad U Khrist bad ka jingsngap ia ka Ktien jong U. Bad ka long kaba kongsan eh ia ka jingphla jong ngi, kumba u Paul u iaid shakhmat ban kdew, da kaba khot ia ngi ban “ban shai kum ki jingshai ha ka pyrthei” (Philipi 2:15).

Ha ka miet kaba khlem don u bnai, kaba jngai na ka jingshai jong ki nongbah bad ki jingshai ki lait ha surok, shibun ki khlur ki la ban paw, bad ki i kumba ki kham shai bha. Ka dei ka jinglong marpyrshah kaba pynlong ïa ka jingïapher. Katba ka bneng ka nang dum, katta ki khlur ki nang paw shai. Ka long kumjuh bad ka jingsakhi jong ngi. Katba nang jur ka jingdum akor ka burom ha ki sawdong jong ngi, katta nang jur ka jingiapher hapdeng ka jingim jong ki nongbud bashisha jong U Blei bad ki briew kiba don ha ka pyrthei. Katno ka long kaba kongsan, kumta, ban ym ailad ba ki jingshai thok jong ki jingmut ba kynja pyrthei, ki jingpynbor bad ki jingleh jong ka pyrthei kin pynlong ia ka jingsakhi jong ngi ban jah noh da ka jingshah kah shadien ne ban jah noh shi syndon.

`Pule Philipi 2: 15, 16. Kumno U Paul u batai ia kaei kaba ngi kum ki khun U BLei, ngi dei ban long bad ban leh?`

“Bym don jingshah kynnoh” ka mut “bym don jingbakla, khlem jingbakla.” La pyndonkam khamtam ia u Job bad ia ka jinglong bym don jingbakla jong u (peit Job 1:1, 8, NKJV; Job 2:3, NKJV; peit ruh Job 11:4; Job 33:9). Ka kyntien Grik ba la pynkylla “bym don jingma” ka mut shisha “khlem khleh lang, kaba khuid sngur.” U Jisu, ha ka jingiohi ia ki jingshah thombor kiba shyrkhei kiba ki sakhi jong U ki lah ban iakynduh, u pynshlur ia ngi ban long “ki ba sian kum ki paro” (Mathaios. 10:16). U Paul kumjuh u kyntu ia ngi ban long kiba “kiba lui lui shaphang kaba sniew” (Rom 16:19, NKJV). Ki lad pathai khubor jong ngi kiba mynta kim pawnam na ka bynta ki jingthoh kiba khuid, kiba pynkyntiew bad kiba ai mynsiem. Ha ki por kiba kum kine, ka jingleh jong u Dabid ka long ka hukum kaba khraw ia ngi mynta: “Ngan ym buh ei ei kaba thala ha khmat ki khmat jong nga” (Salm 101:3).

Ngim dei ban tieng ban long kiba pher — ka jingngeit jong ngi ka dei ban nang pyniapher ia ngi. Ka thong ka long ban “shai kum ki jingshai ha ka pyrthei” (Philipi. 2:15). Tang kawei ka lad ban leh ia kata ka long ban kyntait ia ka jinglong kumjuh bad kane ka pyrthei (Rom 12:2) da kaba “bat skhem ia ka ktien ka jingim” (Philipi 2:16, NKJV). Ki jingjied jong ngi ki pyni la ngi la im da kaba pyrkhat ia “ka sngi jong U Khrist” ha kaba iohi ne ngi la “mareh lehnohei” (Philipi. 2:16, NW; ia nujor 1 Korinth. 9:24-27).

`Lada don ki bynta jong ka jingim jong phi kiba phi shem ba ki long “kiba kynja pyrthei” (bad lada ki don lehse), kumno phin lah ban pynkhuid na ki?`