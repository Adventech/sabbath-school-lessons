---
title:  Ngi Trei Ia Kaei Kaba U Blei U Trei
date:   25/01/2026
---

Hadien ba la pyni ia U Jisu kum ka nuksa kaba janai jong ka jingsngew rit bad ka jingkohnguh ia ka mon U Blei, mynta u Paul u phai sha ki nong Philipi. U pynskhem ia ka jingkohnguh jong ki ia U Trai hadien ba ki la ioh pdiang ia ka khubor ka gospel (peit Kam 16:13-15, 32, 33) bad u kyntu ia ki ban iai bteng ha kata ka jingkohnguh.

Hadien ba u la pyni ia ka nuksa jong ka jingim U Khrist bad ka Diengphna kum ka lynti jong ka jingpynim, mynta u Paul u pynleit jingmut ha kaba beit kumno kane baroh ka treikam ha ka jingpynmlien.

`Pule Philipi 2:12, 13. Kaei ka jingmut kaba U Paul u ong “to trei depnoh ia ka jingpynim jong phi”? kumno phi lah ban batai ia ka jingiadei hapdeng jong ka jingngeit bad ki jingtrei?`

Ha kine ki ar tylli ki dkhot, u Paul um shym la pyni ia ka gospel kaba pher na kaei kaba u la buh ryntih ha ki Rom bad ha kiwei pat ki shithi jong u. Ngi lah ban sngewskhem ba ka khubor jong u hangne ka iadei bad ka gospel jong ka jingpynksan da ka jingngeit, kaba u la ialap ruh ha Philipi bad kiwei kiwei ki jaka. Hynrei ka long ruh kaba donkam ban pyrkhat ia baroh kaba ka Baibl ka ong halor kawei ka phang, khamtam eh halor ka phang jong ka jingpynim, kaba lah ban sngewthuh bakla haduh katta katta.

`Pule Rom 3:23, 24, Rom 5:8, bad Ephesos 2: 8-10. Kaei ba kine ki dkhot ki hikai shaphang ka jingpynim?`

Khlem jingkylli, ka jingpynim ka long ka kam U Blei, bad ngim lah ban shim ia ka burom ei ei na ka bynta jong ka hi. Wat ka jingngeit hi ka long ka jingai, kaba la pynshlur lyngba ka jingtrei U Mynsiem Bakhuid. Ki kam jong ngi hi kim lah ban pynim ia ngi; hynrei lyngba ka jingkha pat, U Blei U thaw pat ia ngi ha ka jinglong mynsiem, da kaba pynlah ia ngi ban leh ia ki kam babha. U Mynsiem U Blei u trei ha ngi, u pynkup bor ia ka mon jong ngi ban jied ia kaba dei, ban pyrshah ia ka jingpynshoi, bad ban jied ia kaba dei.

Kumta, ngi trei ia kaei kaba U Blei U trei, “da ka jingsheptieng bad ka jingkhihwin” (Phil. 2:12). Hato kata ka mut ba ngi dei ban tieng ia ka jingbishar U Blei halor ki jingpyrshang jong ngi kiba bunsien ki tlot ban kohnguh? Hooid em. Kane ka kyntien ka thew ia ka jingsngew ia ka jingdon ryngkat U Blei (peit Salm 2:11) bad ia ka jingdonkam jong ngi ban kohnguh ia U.

Ha kino ki rukom phi la mad ia U Khrist ba U trei ha phi? Hynrei kumno ka jinglong ba la hap jong phi ka ialeh pyrshah ia kaei kaba U Blei U leh ha phi, bad kumno phi lah ban pyrshah ia kata ka jingkhring?