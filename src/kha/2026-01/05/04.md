---
title:  lynnong
date:   27/01/2026
---
Ka Jingkñia Ba Im

`Pule Philipi 2:17; 2 Timothi 4:6; Rom 12:1, 2; bad 1 Korinth 11:1. Kaei kaba U Paul u ong ha kine ki dkhot?`

U Paul u la dep pynpaw ia ka jingpyrkhat kaba pynlyngngoh ha ki ar bynta, la u im ne u iap ha ka jingshakri ia U Khrist (Philipi. 1:20-23). Mynta u ai jingmut ia ka balah shisha ban “theh noh kum ka jingainguh dih” (Philipi. 2:17, NKJV). Kane ka jingpyni dur ka long kaba la pynshong nongrim ha ka rukom hyndai jong ki jingainguh dih, kaba kynthup ia ka jingtheh ia ka kynja um (kum ka umphniang, ka wain, ne ka um) kum ka jingainguh sha U Blei (peit, kum ka nuksa, Jenesis. 35:14, Eksodos. 29:40, 2 Samuel. 23:15-17). Ka paw kum ka “jingpynlut kai” ia ka umphniang kaba kordor ha ka jingleh jong ka jingmane ka lah ban pynkynmaw ia ngi ia ka jingleh jong ka Mari kaba pynsleh ia ka khlieh bad ki kjat jong U Jisu da ka “umphniang kaba rem dor eh” (Markos 14:3-9; Ioannis 12:3). Wat la kam dei ka jingainguh dih hi, hynrei ka pyni shai ia ka jingknia kaba khraw kaba pyni ia ka jingknia kaba khlem kut jong U Khrist na ka bynta ka jingpynim jong ngi.

Lada dei ban pyniap ia u Paul na ka bynta ka kam jong u ban pynphriang ia ka gospel, un sngewkmen namar ba la “theh noh” ia ka jingim jong u kum ka jingainguh sha U Blei. Namar ba ki jingainguh ha ka Baibl Hebru ha ka jingmut kaba kyllum kim ieng marwei hynrei ki iadon ryngkat bad ka jingknia (peit Jingkhein 15:1-10, Jingkhein 28:1-15), u Paul un shim ia ka jingai ia la ka jong ka jingim kum ka jingpyndap kaba biang ia ka “jingknia bad jingshakri” jong ki bangeit ha Philipi, kiba, lyngba ka jingngeit jong ki, ki la jied ban aiti ia la ka jingim jong ki sha U BLei “kum ka jingknia ba im” (Rom 12:1).

Ki Khristan banyngkong, kynthup ia kito kiba ha Philipi (Philipi. 1:27-29) ki long kiba trei shitom ha kaba iasam ia la ka jingngeit. Ki la leit ban pynphriang ia ka gospel na kawei ka iing sha kawei pat (Ki Kam 5:42). Ki la plie ia la ki iing na ka bynta ka jingpule ia ki Jingthoh Bakhuid (Ki Kam 12:12; 1 Korinth. 16:19; Kolosai. 4:15; Philemon. 1, 2), bad ki la lah ban ia saitnia na ki Jingthoh Bakhuid ia kaei kaba ki ngeit (Ki Kam 17:11, Ki Kam 18:53, 26, 1 Petros 3:15). Ki nongsdang Adventist jong ngi ruh ki la leh kumjuh. Ha ka jaka ban shaniah ha ki pastor ban pynphriang ia ka khubor sha ki para marjan jong ki, ki la iasam ia ka jingngeit jong ki, ki la ai jinghikai Baibl, bad ki la pynkhreh ia ki briew khnang ba kin long kiba la pynkhreh na ka bynta ka jingpynbaptis ynda u minister u la wan phai.

Ha ka jingkren lyngkot, ha ka jingkheinduh kaba khraw ia lade, kata ka long, kum ka “jingknia kaba im,” ki la trei ban pynphriang ia ka gospel. Hato ngi dei ban leh kham duna?

`Pyrkhat ia kaei kaba kan mut ia ka jingim jong phi ban long ka “jingknia kaba im.” Haduh katno phi kheinduh na ka bynta ka hima U Blei, bad kaei ka jubab jong phi ka iathuh ia phi shaphang lade?`