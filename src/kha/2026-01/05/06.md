---
title:  “To Burom Ia Kiba Kum Kine Ki Briew”
date:   29/01/2026
---

`Pule Philipi 2:25–30. Kumno u Paul u batai shaphang u Epaphroditos? Kiei ki jinglong bad ki jingleh ba kyrpang jong une u nongtrei Khristan kiba pynpaw ia ka jinglong jong u?`

Ia u Epaphroditos la kdew tang ha kane ka shithi, hynrei ngi tip shibun shaphang jong u na ki katto katne ki jingkdew ki ba lyngkot kiba paw. Haba bishar na ka kyrteng jong u (kaba thew ia ka jingmane jong ka Aphrodite), la pynkylla niam ia u na ka jinglong tynrai jong ki nongmane blei thaw. Ka jingkhot ia u u “para nongtrei” ka pyni ba u la long uba trei shitom ha ka jingshakri, lehse u la trei ryngkat bad u Paul ha Philipi. Ka jinglong “para shipai” (nujor Philipi. 1:27) lehse ka thew ia ka jingialeh kaba u Epaphroditos u la iakynduh ha kaba pynphriang ia ka gospel, uba kloi wat ban buh ia la ka jingim ha ka jingma (Philipi. 2:30).

Kum u “nongrah khubor” (Grik: apostolos) ba la thung da ka balang ha Philipi, la phah ia u Epaphroditos ban shakri ia u Paul ha byndi bad ban sumar ia kino kino kiwei pat ki jingdonkam kiba u lah ban don (Philipi. 2:25). Dei ma u uba ki nong Philipi ki la shaniah ia ki jingai pisa jong ki na ka bynta u Paul (Philipi. 4:18). Kine ki jingainguh ki long kiba kongsan bha namar kano kano ka jingbam, ki jain, ki jain thiah, ne kiwei kiwei ki jingdonkam kiba ki koidi Rom ki lah ban donkam kin hap ban thied da ka jinglut jong ki hi lane ban wanrah sha ki da kiba ha iing ha sem bad ki paralok (ianujor bad ki Kam 24:23). Hajan kaba kut jong ka jingshah set phatok kaba arsien jong u ha Rom, u Paul u la kyrpad ia u Timothi ban “leh katba lah ban wan shuwa ka por lyiur” bad ban “wan rah ia ka jainkup” kaba la iehnoh ha Troas (2 Timothi. 4:21, 13,). U Paul kumba ka paw ba un donkam ia kane ka jain snieh langbrot kaba rben ha ka kamra kaba khriat jong u. Dei ruh u Epaphroditos uba la shaniah ban rah pat ia kane ka shithi sha Philipi (peit Ellen G. White, Ki Kam ki Apostol, sla 479).

Lehse namar ki jingeh ha Philipi (peit ia ka lynnong 4), u Paul “u la shim ba ka long kaba donkam” ban phah biang ia u Epaphroditos kham kloi ban ia kaba la khmih lynti, bad kumta u kyntu ia ki nong Philipi ban “pdiang sngewbha ia u ha U Trai da ka jingkmen kaba khraw” (Philipi. 2:29, NIV). U Paul u kwah ban pynthikna ba kin ym khuslai shaphang ka jinglong jong u hi ha phatok. U pynksan ruh ba u Epaphroditos u long u briew uba ki Khristan ki dei ban niewkor, ym namar ka spah ne ka kyrdan ha ka imlang sahlang hynrei namar ka mynsiem aiti jong ki ha kaba bud ia ka nuksa U Jisu (Philipi. 2:6-11, 29, 30; nujor Loukas 22:25-27). Ka kyntien Grik na ka bynta ka jingburom ne burom ka paw tang katto katne sien ha ka Testament Bathymmai: na ka bynta u shakri jong u rangbah shispah uba la “niewkor eh” (Loukas. 7:2, NRSV), na ka bynta kito kiba la pyni burom da kaba buh ia ki ha ka jingkhawai (Louk. 14:8), bad jong U Jisu kum u mawdong “u ba kordor” (Pe1:4,2). Khnang ba u Epaphroditos un shah kynthup ha kata ka kynhun, u dei ban long, da shisha, u briew uba iaineh.