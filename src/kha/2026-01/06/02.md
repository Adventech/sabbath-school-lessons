---
title:  Leh Kmen ha U Trai
date:   01/02/2026
---

`Pule Philipi 3:1–3. Kiei ki jingthoh kiba bha bad kiba sniew kiba u Paul u pynsngew hangne, bad kumno ki don ka jingiadei? Kumno u batai ia ki bangeit?`

U Paul u sdang da ka jingbatai kaba bha shibun bad sngew kum uba u pynkut ia ka shithi jong u. Hynrei um shym la pynkut. U wan phai biang sha kawei na ki phang pdeng jong kane ka shithi: ka jingleh kmen ha U Trai. Bad un ai katto katne ki daw na ka bynta kata hangne. Kaba kongsan eh, ngi dei ban don ka jingshaniah ha U Khrist, ym ha lade: “Ngi ... ngi leh kmen ha U Khrist Jisu, bad ki bym shaniah ha ka doh” (Phil. 3:3). Mano napdeng jong ngi uba la, ha kawei ka rukom ne kawei pat, u la nang ia ka lynti kaba eh shaphang ka jingbym shaniah ha ka doh?

Ka jingmaham kaba jur “To husiar” (lai sien) ym don shawei pat ha ka Jingthoh Bakhuid. Khamtam eh, ki nong Philipi ki tip bha ia kaei ka jingma kaba u Paul u kdew. Ha ka jaka jong ki lai tylli ki jingeh kiba kyrpang, ka jingmaham ka paw ba ka thew ia ka kynhun ki nonghikai lamler ba la batai ha ki lai tylli ki rukom bapher bapher.

Ki briew kiba sniew ne ki bym riewblei ha Israel la ju khot teng teng ia ki kum ki “ksew” (Philipi. 3:2; nujor Salm 22:16; Isaiah. 56:10; Mathaios. 7:6; 2 Petros. 2:21, 22). Ia Ki nonghikai ba lamler lah ruh ban batai ia ki kum ki “nongtrei bymman.” La kdew ia ki kum “Ka jingpynmong ia ka doh” (Philipi. 3:2, NKJV) lane “kiba pynmong ia ka doh” (ESV) ka pyni ba, kumba long ha Galatia bad kiwei kiwei ki jaka, ki la wad ban pynbor ia ka jingotsher ia ki bangeit ki Jentil, kaba pyrshah ia ka hukum jong ka Dorbar Apostol (peit Kam 15).

Kaba sngewtynnad, ka long kumba kawei ka lad ban weng ia ki jingeh ba kynja mynsiem, kynthup ia ka jingsaphriang jong ki jinghikai bakla, ka long ban “to phin Leh kmen noh ha U Trai” (Philipi. 3:1; ianujor bad Philipi. 4:4).

Kano kano kaba ngi sngewkmen ka wanrah ia ngi ia ka jingkmen (kum ha ka ktien Phareng, ki ar tylli ki kyntien Grik na ka bynta kine ki jingmut ki iadei). U Blei U kwah ia ngi ban long kiba kmen, bad ka Ktien jong U ka long kum ka jait jinghikai na ka bynta ka jingkmen kaba shisha bad ka jingkmen kaba neh. Kine ki kynthup ia ka jingpdiang ia ka jingisynei U Blei (Salm 31:7); kaba buh ia ka jingshaniah jong ngi ha U (Salm 5:11); ka jingpdiang ia ki jingkyrkhu jong ka jingpynim (Salm 9:14); ka jingpdiang ia ka hukum U Blei kum ka rukom im jong ngi (Salm 119:14), kynthup ia ka Sabbaton (Isaiah. 58:13, 14); ka jingngeit ia ka Ktien jong U (Salm 119:162); bad kaba pynsan pynrangbah ia ki khun kiba riewblei (Proberb. 23:24, 25).

`Ka jingim ka lah ban long kaba eh shisha ia ngi baroh, wat la kiei kiei ki lah ban iaid bha katno katno ruh ha kane ka por. Hynrei wat lada kim iaid bha mynta, kiei kiei kiba phi lah bad phi dei ban sngewkmen? Kaei kaba khanglad ia phi ban leh ia kata?`