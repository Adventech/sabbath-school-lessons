---
title:  Bsap Ne Pynrung Jingmut
date:   20/01/2026
---

Ka jingnang bun jong ki kompeni ha kylleng ka pyrthei kiba trei ia ka teknoloji kaba pyniasoh ia ka bor treikam jong ki kor kompiwtor bad ka jabieng jong u briew. Ha kiwei pat ki kyntien, da kaba pyniasoh ia ki jingmut jingpyrkhat bad ki kor kompiwtor, ki stad saian ki kyrmen ban ktah ia ki jingpyrkhat jong ngi lyngba ki kor kompiwtor. Watla ka jingpyndonkam ban buh ia ki kor ha ka jabieng briew ka lah ban don ka jingmih kiba bha, kiba kynthup ïa ka jingïarap ban pynbha ïa ka jingpang sniehdoh, ka jingsngewsih, bad ka jingpang Parkinson, hynrei ki jingpyndonkam kiba kham sniew kim long kiba eh ban mutdur. Ka jingpyniaid ia ka jingmut jingpyrkhat kan ym slem shuh.

Ha ki katto katne ki rukom, ka la don lypa hangne. Ka jingmut jingpyrkhat jong ngi ka long kum ka kompiwtor, tangba ka long kham halor. Ka jingtuid jong ki jingtip kiba man ka por, kaba ngi shah ktah man ka sngi, ka “program” ne ka jingpyniaid ia ka jingmut jingpyrkhat jong ngi, ka pynbeit ia ki jingpyrkhat jong ngi, bad ka ialam ia ki kam jong ngi. Haba ngi pynleit jingmut ia lade ha ki lad pathai khubor, ka rukom pyrkhat pyrthei jong ki briew ka buh dak ha ka jingmut jingpyrkhat jong ngi, bad ngi sdang ban pyrkhat kumjuh. Ka long kumba la pynrung ne buh ia ka jingmut jingpyrkhat jong kiwei pat ha ka jingmut jingpyrkhat jong ngi.

Ngi dei ban long, kum U Jisu, ban long “kiba kynja mynsiem” (Rom 8:6). “kumjuh ruh ia kita kiei kiei ruh ki jong U Blei ym don ba ithuh, hynrei tang U Mynsiem U Blei,” ia kaba u Paul u pyniapher bad “ia ka mynsiem jong ka pyrthei” (1 Korinth. 2:11, 12,). Uei u nonghikai jong ngi? Bad ngi dang pule ban nang aiu?

`Pule Philipi 2: 5; Kaei ka jingpyrkhat jong phi ia ka jingmut ban don ka “Jingmut” jong U Khrist?`

Khatduh eh, ngi lah ban pynkylla ia ka jingmut jingpyrkhat jong ngi, hynrei ngim lah ban pynkylla ia ka dohnud jong ngi; tang U Blei uba lah. U Mynsiem Bakhuid u donkam ban leh ia ka jingpynkhuid ia ka dohnud ha ngi, da kaba pyndonkam ia ka “waitlam U Mynsiem” (Ephesus. 6:17), ka Ktien U Blei kaba “im bad kaba donbor”, “Kaba kham nep ban ia kano kano ka waitlam arliang syrti, bad kaba pei haduh kaba pynkhlad ia ka jingim bad ia ka mynsiem, ia ki mat bad ia ka khlein shyieng ruh, bad kaba bishar ia ki jingmut bad ia ki jingthmu ka dohnud” (Hebru 4: 12). Tang lyngba U Mynsiem Bakhuid ngi lah ban tip shisha ia lade namar, da ka jinglong tynrai, ka dohnud jong ngi hi ka shukor ia ngi (Jeremiah. 17:9). Ka kyntien Hebru na ka bynta “ka Jingshukor” (’aqov) ka thew ia ka khyndew kaba khohruh kohram kaba pynthut ia ngi; da kaba pynjlan, ka kyllaiñ, kiba kynriang bad kiba pynsniew. Ngi dei ban shah pynkylla da kaba “pynthymmai” ia ka jingmut jingpyrkhat jong ngi khnang ba ngin lah ban “pynshisha kaei kata ka mon U Blei kaba bha bad kaba pdiang sngewbha bad kaba janai” (Rom 12:2,).

`Balei ka long kaba donkam haduh katta katta ba ngin bud ia kaei kaba u Paul u iathuh ha ngi hangne: “Khatduh eh, ko parabangeit, kiei kiei kiba shisha, kiei kiei kiba donburom, kiei kiei kiba hok, kiei kiei kiba khuid, kiei kiei kiba ieit, kiei kiei kiba don ka nam babha, lada don kano kano ka jinglong babha bad lada don kaei kaei kaba dei ban iaroh halor kine kiei kiei” Philipi 4: 8.?`