---
title:  Ka Jingthmu Kaba Bymjukut Jong U Blei
date:   24/02/2026
---

`Pule Kolosai 1:24, 25. U Paul u ong aiu shaphang ka jingshah shitom jong u, na ka bynta U Khrist?`

Wat la u Paul u la thoh ia ka Kolossai katba u dang shah set byndi ha iing ha Rom, hynrei lehse ka jingjynjar kaba khraw tam jong u ka wan namar ba um lah ban trei shitom da kab liet na kawei ka jaka sha kawei pat bad na kawei ka iing sha kawei pat, kumba u la leh mynshuwa (Ki Kam 20:20). Kine ki jingeh (ne ki jingjynjar), ia kiba U Khrist U la maham lypa (Math. 24:9, Ioan. 16:33), “kim long eiei ban ianujor bad kata ka burom ia kaba yn sa pynpaw ha ngi” (Rom 8:18). Kane ka dei ka dur kaba kham heh/iar. Kumba u Paul u la thoh sha ki Khristan ha Philipi, kumta ruh mynta sha ki nong Kolossai u kmen halor ki jingshah shitom jong u, kiba long na ka bynta ka jingmyntoi jong ki (Kol. 1:24).

U Paul u lah ban don ha phatok, hynrei “ka ktien U Blei kam shym la shah teh” (2 Tim 2:9). Katba u Paul u dang don ha kane ka jingshah set phatok, la thoh ruh ia ka shithi sha Philipi, Ephesos bad Philemon. Hadien ba la pyllait ia u, U Blei u la pynlong ia u ban thoh ia ki jingai jingmut kiba kongsan kiba don ha 1 Timothi bad Titos. Nangta, ha ka por ba u la shah set phatok khatduh ha Rom, u la thoh ia ka shithi 2 Timothi. Ha ka jingkren lyngkot, kine ki snem ba khatduh ki la ailad ia u Paul ban thoh ia ka bynta kaba kongsan jong ka Testament Bathymmai, kaba lehse ka kynthup ia ki Hebru.

Ka jingthmu bymjukut jong U Blei ka la pyrkhat ia kine kiei kiei baroh. Ka ktien Grik kaba u Paul u pyndonkam ha Kolossai 1:25, kaba la pynkylla kyllum kum “jingsumar,” (isoiko nomia). Lada pyndonkam ha ka jingmut kaba ( kum ka nuksa, ha 1 Tim. 1:4), ka thew ia ka “rukom pynbeit ryntih jong U Blei ia kiei kiei.”—Loukas Timothy Johnson, Ka Shithi kaba Nyngkong bad kaba Ar sha U Timothi (New York: Doubleday, 2001), p. 164. Kata kan kynthup ia ka jinglong apostol jong u Paul. Hynrei ha ka jingmut kaba kham jylliew, ka kynthup ia baroh ki jingpynbiang kiba U Blei U la buh ha ka jingthmu jong ka jingpynim. Ka jingshakri jong u Paul, kiwei pat ki apostol, bad wat ki nongiathuhlypa jong ka Testament Barim (Eph. 2:20, Eph. 3:5), kynthup ia u Moses, la thmu “ban pyndep ia ka ktien U Blei” (Kol. 1:25), baroh ha ka jingiadei bad kane ka jingthmu ba kynja Blei.

Wat la ngin sa peit bniah ia kane ka phang ha ka jingpule lashai, hynrei ka long kaba iarap ha kane ka por ban iohi ba u Paul u la ithuh ia ka jingshakri jong u kum tang kawei ka bynta kaba rit jong ka jingthmu ba kynja Blei kaba kham iar shibun bad kaba jngai kaba la sdang ban pyntreikam “naduh ba la seng ia ka pyrthei” (Math. 13:35, Eph. 1:4)

`Pyrkhat ia la ka jong ka jingim. Kumno ki rai kiba phi shim (kiba heh bad kiba rit) ki lah ban iadei bad ka jingthmu/plan kaba kham heh jong U Blei? Hato ngi lah ban tip shisha la ka rai ka long shisha kaba “rit”? Kumno ka lah ban don ki jingktah kiba kham heh ki ban sa paw tang hadien?`