---
title:  La Pynpaw Ia Ka Jingmaian Jong U Blei
date:   25/02/2026
---

`Pule Kolossai 1:26, 27. U Paul u kren arsien shaphang “ka jingmaian.” Kaei kata jingmaïan?`

Ha kawei pat ka jaka, u Paul u kdew shaphang “ka jingmaian U Blei,” kaba long ka jingthmu bymjukut jong U Blei “ba la buh shuwa ki por na ka bynta ka burom jong ngi” (1 Kor. 2:7, NKJV) bad ba la pynpaw lyngba ka jingthmu jong ka jingpynim. U Petros u kren shaphang kane ka jingshisha kum kaei kaei kaba ki nongiathuhlypa ki la khmih lynti bad kaba “ki angel ki kwah ban peit shapoh” (1 Pet. 1:10-12). La thmu ia ka “shuwa ban seng ia ka pyrthei” (1 Pet. 1:20) bad “la buhrieh ia ka naduh ba mynnyngkong ka pyrthei” (Rom 16:25). Hynrei lyngba ka jingim, ka jingiap bad ka jingmihpat U Khrist, la pynpaw ia kane ka jingmaian (2 Kor. 3:14).

**Kumno kine ki dkhot harum ka hikai shaphang ka jingmaian U Blei, kumno ki pynshai ia ki bynta bapher bapher jong ka jingthmu jong ka jingpynim?**

`Ephesos.1:7:10`

`Ephesos. 3:3-6`

Khatduh eh, “ia kiei kiei baroh” ha bneng bad ha pyrthei yn pynlong lang ha ka jinglong kawei kaba pura ha U Khrist. Kane ka la long ka phang pdeng jong ka jingduwai U Khrist ha u Ioannis 17. Kumno kane kan jia ka long kata jingmaian kaba la pynpaw mynta lyngba ka gospel.

Balei ba U Blei Un ieit ia ngi haduh katta katta ba Un aiti ia U Jisu, ka spah bneng kaba kordor, na ka bynta ka jingpynim jong ngi, kan long ka jingpule jong ngi haduh ka jingim bymjukut. Hynrei ngi tip ia kane: U Khrist “u la iap na ka bynta baroh, ba kita kiba im kin ym im shuh na ka bynta jong ki hi, hynrei na ka bynta Uta Uba la iap na ka bynta jong ki bad Uba la mihpat” (2 Kor. 5:15). Kum ka jingmih, baroh kiba ngeit ha U Khrist, ki Jiw bad ki Jentil, ki ioh bynta marryngkat ha ki jingkular U Blei lyngba ka gospel bad la pynlong lang ia ki ha kawei ka met, kata ka dei balang.

“U Khrist ha phi” (Kol. 1:27) ka thew ia ka jingshongsah U Khrist ha ka dohnud da ka jingngeit (Eph. 3:17; nujor Gal. 2:20). Kane ka jingiasoh ba kynja mynsiem bad U Khrist ka pynlah ia kiba ngeit wat mynta ban “shong lang ha ki jaka bneng” (Eph. 2:6) bad ban mad ia “ki bor jong ka pyrthei ka ban sa wan” (Heb. 6:5). Lyngba ka jingdon ryngkat U Khrist ha ka jingim jong ngi, U la sdang ban pyniasoh ia ngi bad ka bneng. Dei ka gospel kaba trei ha ki dohnud jong ki bangeit kaba “la pynlong ia ngi ban long ki nongioh bynta na ka bynta ki riewkhuid ha ka jingshai” (Kol. 1:12).