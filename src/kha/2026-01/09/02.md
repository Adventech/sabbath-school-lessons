---
title:  La Pyniasuk Na Ki Kam Bymman
date:   22/02/2026
---

`Pule Colossai 1:21, 22. Kaei kaba u Paul u mut haba u kren shaphang ka jingpynïapher bad ka jinglong nongshun? Bad kiei ki jingmih kiba la khmih lynti na ka jingiap u Khrist? (peit ruh Ephesos 5:27).`

U Paul u la ju pynpaw barabor ïa ka jinglong kaba dum jong u briew, lait na ka jingioh hok ha U khrist. Bad mynta ruh, wat haduh ar hajar snem hadien, mano pat uba lah ban pyrshah ïa kata ka jingsngew? Uwei u briew u la ong, ba tang kawei ka jinghikai Khristan kaba ym donkam ban ngeit da ka jingngeit ka long — ka jinglong pop jong u briew.

Hynrei, naduh ba la rung ka pop, U Blei u la shim hi ïa ka jingpyrkhat ban pynïasoh biang ïa ngi, sha U, watla ngi long kiba sniew. Kata ka mut ba naduh kaba sdang, U Blei u la trei ban pynbeit ïa ka jingeh jong ka pop, wat lada ka jubab jong kata ka lah ban shem tang ha ka jingiap jong U hi halor ka diengphna.

Ha Eden, U la khot ia u Adam, ka jingthaw ba phylla jong U, “Me don shaei?" (Jen. 3:9). Bad mynta ka sngi, U dang iai wad ia ngi, ki langbrot ki ba la jah. U wad ia ngi kawei hadien kawei. U don ka plan kaba janai bha ban poi sha ngi, da kaba pyntreikam ia ka jingkular ka gospel (Jenesis 3:15), da kaba buh ia ka jingshun hapdeng jong ngi bad u Soitan.

Teng teng la pynlong ia ka gospel kaba jylliew bha, bad kaba dap da ka jingmut jingstad jong u briew, haduh ba kam don shuh ka jingmut ha ka jingim jong ngi, bad kam da don jingmut kaba trei kam khamtam na ka bynta ka jingim ha ka spah snem kaba arphewwei (21st century). Hynrei haka jingshisha ka long kaba suk bad kaba beit.

Ka Gospel ka don lai bynta:

**Ba nyngkong,** namar ba ngi ym lah ban pynim ïalade, U Jisu u la wan bad u la ïap na ka bynta ki pop jong ngi. (Rom 5:6–8.)

**Kaba ar,** da kaba pdiang ia ka jingiap jong U kum ka jong ngi, lyngba ka jingngeit, ka jingkylla kaba mut bad ka jingpynbaptis, la pynksan ia ngi bad la pyllait ia ngi na ka jingpynrem jong ka pop. (Rom 5:9-11; Rom 6:6, 7).

**Ba lai,** ka jingim kaba ngi im mynta ka dei ka jingmih na kaba ngi la ïasoh bad U Khrist, bad ngi la mad ïa ka bor jong U, ban pynkylla thymmai, bad bad ka jingim jong U ha ngi. (Peit 2 Korinth 5:17–21; Galatia 2:20.)

Kine kim dei satia ki kyndon ne ki jingjia kiba iapher. Ki lah ban jia baroh shisien jia, tang shu kloi ban pdiang ia U Jisu ha ka jingim jong ngi. Bad lah ban pynthymmai ia ki, man la ka sngi katba ngi aiti ia lade ha U man la ka step. Wat la kumno kumno ruh uwei pa uwei na ngi u la mad ia ka jingtrei jong ka jingpynim jong U Khrist ha ka jingim jong ngi, ka nongrim ka shong beit ha ka jingiap U Jisu. Ha kata ngi dei ban wan phai beit.

`Haba phi peit ia lade, ia ka jinglong jong phi bad ia ka jinglong ba shapoh jong phi, kaei ka iathuh ia phi shaphang ka jingdonkam jong phi ia ka Diengphna?`