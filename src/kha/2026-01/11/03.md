---
title:  Pynkut Noh Ia Ka Jinglong Pyrthei
date:   09/03/2026
---

Ngi iohsngew bun ki jingpyrta mynta ki sngi: “Pynkut noh ia ka thma! Pynkut noh ia ka jingpom pathar ia ki khlaw! Pynkut noh ia ki tiar thma!” hynrei kawei kaba ngim pat ju iohsngew ka long, Pynkut noh ia ka jinglong pyrthei! Kata kam iahap satia bad ka jingsngew jong ka pyrthei jong ngi. Ym ba kano kano na kiwei ki jingpyrta ka long kaba bakla ne kaei kaba ki kyrshan ka long kaba bakla.

`Pule Kolossai 3:5, 6 (peit ruh Rom 6:1-7). Kumno ngi iashem ka mut aiu ban iap ia ka lade bad ia ka jinglong pyrthei bad im ia kiei kiei kiba haneng? (Kol 3:1)?`

Watla ha ka jinglong mynsiem ngi la iap lem bad U Khrist, hynrei ki “dkhot” jong ngi–kata ka long, ki jingpynshoi kiba ka met bad ka jingpyrkhat jong ngi ka ai–ki donkam ban iap noh.

Hynrei ngi dei ban kynmaw artylli kiei kiei haba ia dei bad kane ka hukum.

Kaba nyngkong, ha Kolossai 3:1, ka ktien Grik kaba u Paul u pyndonkam kamut ba ia ngi, ha ka jingshisha, la pynmihpat lem bad U Khrist. Kaba ar, ka hukum ha Kolossai 3:5 ka dei ka jingmih na kata ka jingshisha (“Namar kata”). Ngi lah ban iap noh ia kiei kiei kiba kynja pyrthei (ka jingawria, ka jingbymkhuid, ka jingkwah brai, ka jingkwah basniew, ka jingikwah, bad kiwei kiwei) tang namar ba ia ngi la pynmihpat lem bad U Khrist bad ngi don ia ka jingim ba kynja mynsiem jong U bad ka bor ban pynduh noh ia kine kiei kiei na ka jingpyrkhat bad ka jingim jong ngi.

Kaba sngewtynnad ka long ba tang kawei kaba jia ha ka ktien Grik kaba paw ha Kolossai 3:6, “ka jingbitar U Blei,” ka long ha Rom 1:18. U Blei u “ieh noh” ia ki briew ha ki lynti bymman jong ki hi, and kumta ka jingbitar jong U ruh “ka wan” (Jingp 6:16, 17) “ha kito kiba kohnguh” (Kol 3:6). Ha ki Rom 1:18, u Paul u kdew sha “ka jingbymriewblei bad ka jingbymhok” ka jingpyniadei ia ka “jingbymkhuid” (da kaba pyndonkam da ki juh ki ktien Grik ha ki Kolossai 3:5) kyrpang bad ki briew kiba ai ia lade sha “ki jingkwah brai ka dohnud jong ki, ban pynjahburom ia ki met jong ki” (Rom 1:24).

Kumno ki pynjah burom ia la ka jong ka met? Nyngkong, ki kyntait ban ithuh ia U Nongthaw da ki “jingkwah brai basniew. Namar wat ki kynthei jong ki ki la iapynkylla ïa kata ka rukom bakynja tynrai. Kumjuh ruh de ki shynrang, da kaba ki iehnoh ia kata ka rukom bakynja tynrai shaphang ka kynthei, ki la iaingkhong noh ha ka jingthrew jakhlia jong ki shaphang paralok hi: ki shynrang bad ki shynrang ki da iaiaileh noh ia kaba awria baijli” (Rom 1:26, 27).

`Kumno ngin bud ia ki kyntien “to phin pyniap noh troin ia ki dkhot jong phi kiba ha ka khyndew” (Kol 3:5).`