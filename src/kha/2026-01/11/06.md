---
title:  Im Ia Ka Jingim Bathymmai
date:   12/03/2026
---

Ka jingsngewkhia jong u Paul shaphang ka jingsuk bad ka jingiadei ha ka balang ka paw shai ha ki dkhot ba kut jong ka Kolossai 3. Ngi la iohi lypa ia ka jingsuk jong U Blei ha ki rukom ba bniah. Ym kum ka jingsuk ki nong Rome, ka jingsuk U Khrist kam long kaba paw tang sha bar hynrei ka dei ban “synshar” ia ngi na shapoh. Kata ka lah ban jia dei tang lada U Khrist u synshar ia ngi.

`Pule Kolossai 3:16, 17. Kaei kaba pynlah thikna ia U Khrist ban long uba synshar, bad kaei ka bynta ba ka jingrwai ka don ha kine baroh?`

Ka ktien kren hi ka batai bniah. Ka pyni dur ia ktien jong U Khrist da kaba pynlong ia ka ïing ha ngi. Kata kan jia ynda ngi la pule ia ka Baibl da kaba shahshkor bha khnang ban sngap bad ban nang na ka jingstad U Blei. Khamtam, watla ka jingthoh Grik ka long kaba jylliew, ka jingrwai ka don kaba bynta kaba kongsan ha ka ban “hikai bad sneng iwei ia iwei pat” (Kol 3:16).

Kam dei tang kano kano ka jingrwai. U Paul pyndonkam ia ki kyntien kiba kyrpang hangne bad ha ki Ephesos 5:19: “ha ki salm bad ha ki jingrwai bad ha ki jingrwai bakynja mynsiem”.

Watla ngim lah ban long thikna, ka i kumba ka jingpyniapher ka don hangne hapdeng ka jinglum jingtip ba la don lypa ha ki Salm ha ka Testament Barim bad ka jinglum jingtip jong ki jingrwai jong ka Jutang Bathymmai. “Ki jingrwai bakynja mynsiem” ka lah ban ka ktien kyllum ia kano kano ka jingrwai iaroh kaba iadei bad ka jingim bakynja mynsiem lane ka jingim jong ka balang. Ki kyntien jong ka jingrwai ki long ka lad ban hikai ia ka jingshisha bad ka ai jingbthah ban im ia ka jingim bathymmai kum u Khristan. Bun na ki jingrwai bakhraw jong ki khyndiat spah snem ba la leit ki don ki khubor jong ka jingkyrmen bad ka jingsngewskhem, kiba donkam eh ha kane ka pyrthei kaba tan ia ngi da kaba suk.

Ka bor ktah jong ka jingrwai ka long shisha kaba khlain. Ka jingtem duitara jong u Dabid ka la pynmyllung mynsiem ia u Syiem Saul (1 Sam. 16:23). Hynrei haba u Dabid u la long u nongshun jong u, ka jingbitar bad jingsngewsih jong u Saul ka la kiew (1 Sam. 18:10, 11). Ka jingrwai bajem la pyni kum ka jingsumar ba ka pynduna ia ka jingkhuslai, ka pynbha ia ka jingtreikam ka jabieng, ka pynkiew jingaram, ka iarap haba pang, bad ka pynkiew ia ka jingiadei para briew.

Mano napdeng jong ngi ki bym pat iohi da lade ia ka jingktah bakhraw jong ka jingrwai, na ka bynta ka babha ne kaba sniew, kan ktah ia ka jingsngew bad ia ki jingpyrkhat jong ngi? Ka jingrwai–ka jingrwai kaba dei–ka lah ban kyntiew ia ngi ha ka jingim bakynja mynsiem.

`Ia ngi la iathuh ba kaei kaei ba ngi leh, “leh ia ka ha ka kyrteng jong U Trai Jisu” (Kol. 3:17). Phi lah ban ong ba phi leh shisha ia kata? Lada ym kumta, kumno phi lah ban kylla; kata ka long, kaei ba phi dei ban sangeh ban leh lada phim leh ia ka ha ka kyrteng jong U Trai?`