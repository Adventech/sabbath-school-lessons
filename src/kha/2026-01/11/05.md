---
title:  Ka Jinglong Jong Ka Jingim Bathymmai
date:   11/03/2026
---

Hadien ba la batai ia ki jingmlien basniew bad ki jinglong basniew kiba la weng bad shim noh haba ngi wan sha U Khrist, u Paul u phai noh sha kaba bha-kumba iaid na ka jingdum sha ka jingshai.

`Pule Kolossai 3:12-14. Kumno la batai ia kiba ngeit, bad kumno phi pyrkhat ba ka iadei bad ki jinglong ba ki dei ban “kup”?`

Kum ki Israel, ba la khot da U Blei ban long ki briew kiba kyrpang jong U bad ban phalang ia ka jiglong jong U, kiba ngeit ha U Jisu ki long “kiba la jied jong U Blei” (Kol. 3:12). Ym baroh, kiba im katkum kane ka jingkhot. Kumba U Jisu u ong, “shibun la khot, hynrei khyndiat la jied” (Mat. 22:14; ianujor Mat. 24:22, 24, 31). Ki jingkdew jong u Paul ia kiba la jied ki don ia ka jingmut ba iasyriem (Rom. 8:33; 2 Tim. 2:10). Kumjuh ruh, kum ki Israel, ia kiba ngeit la “ieid” da U Blei bad “bakhuid” (Deut. 7:6-8). Kane ka lad ka wanrah ryngkat bad ka jingkitkhlieh kaba donkam: ban “pynpaw ia ki jingbha kor tam jong Uta uba la khot ia phi na ka jingdum sha kata ka jingshai baphylla jong U” (1 Pet. 2:9). Bad ngi leh ia kata da kaba ngi im mynta.

Ki 8 tylli ki jinglong ba la kdew da U Paul kiba long shisha ka list!

“Ka jingsngew-synei, ka jingsbun, ka jingsngewrit, ka jingjemnud, ka jingiaishah slem; da kaba iaishah paralok, bad da kaba iamap paralok bad nalor kine baroh…ka jingieit” (Kol 3:12-14). Kine ki lah ban mih tang na ka dohnud kaba la pyniasoh bad U Khrist, namar ki batai ia ka jinglong jong U bad kumno u la leh ia ngi. Ngi dei ban map ia kiwei “kumba U Khrist u la map ia phi” (Kol 3:13). Ka jingieit ka dei “ka jingiateh kaba pynjanai” (Kol 3:14), namar ka dei ka jingieit jong U kaba teh ia ngi ha U bad ka pynlah ia ngi ban ieit ia kiwei pat (1 Ioan 4:11, 12).

Kine ki jinglong ki kttah ia ka jingiadei jong ngi ha ki ar rukom. Nyngkong, ka jingpyni ia ka jingieit, ka jingisynei, ka jingsbun, bad ka jingmap ia kiwei ka kyrkhu ia ngi bad ia ki kwei pat. Ka long kaba pynhun ban ieit bad ban kyrkhu ia kiwei. Ki briew kin jubab ia ngi da ka jingsbun, bad ngi iai bteng ban ioh ia ka jingisynei bad ka jingmap jong U Blei (Mat 5:7; Mat 6:14). Kaba ar, bad kaba kham longsan, ka pyndonburom ia U Blei bad ka pynshlur ia kiwei ban ngeit bad ban bud ia U Jisu, namar ka pyni ia ka bor jong ka jingaiei Blei. “Ym don kawei pat ka jingpynkhih kaba lah ban ker sawdong ia ka mynsiem u briew kaba don ka bor kaba kum kata ka jingpynkhih jong ka jingim kaba khlem pyrkhat ialade. Ka jingkynthoh kaba khlain tam kaba kyrshan ia ka gospel ka long u Khristan uba ieit bad uba lah ban ieit.”—Ellen G. White, The Ministry of Healing, p. 470.

`Katno phi pyni ia U Jisu ha ka rukom leh jong phi ia kiwei pat, khamtam ia kito ki bym lehsbun ia phi?`