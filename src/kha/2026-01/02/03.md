---
title:  Ki Jingkyrpad U Paul Ia Ka Jingduwai
date:   05/01/2026
---

Katto katne snem mynshuwa, la don uwei u pastor uba la kren shaphang ki jingduwai kiba iaid sawdong jong nga, ia nga, ia nga, bad ki jingdonkam ne jingkwah jong nga. U la pynpaw ia ki da kaba dei kum ki “jingduwai barit kiba khwan myntoi,” namar U Blei U don kiei kiei kiba kham heh ha ka jingmut jong u.

`Pule ia ka jingduwai u Paul ha Philipi 1:9-11. Kaei ka jingthmu jong ka, bad kiei ki jingkyrpad kiba khraw kiba u buh? Ka iathuh aiu ia ngi shaphang ka jingduwai?`

Kane ka jingduwai ka long tang sawphew lai tylli ki kyntien ha ka ktien Greek, hynrei ka kynthup lut ia ki jingsngew jong u Paul baroh, ia kiba un sa pynjanai ha ka shithi ka shithi hi baroh kawei: ka jingieit, ka jingtip, ka jingshemphang, ka jinglong ba shisha, ka jingbym pynsngewsih, bad ka hok kaba ngi don lyngba U Jisu Khrist. Hapoh kane ka jingduwai, bad kumjuh ruh ki jingkren ainguh jong u Paul kiba mynshuwa, ka long ka jingpynksan ia ka balang baroh kawei. Ka jingduwai jong u Paul ka long kaba pynleit jingmut pura ha kiwei pat, na ka bynta ka balang baroh kawei bad na ka bynta ka jingbha jingmiat jong ka. To ngin peit kham bniah ia ki katto katne ki bynta ba kyrpang jong ka jingduwai:

Ka jingieit ban nang bun nang bun. U Paul um duwai tang ban ioh ia ka jingieit kaba kham bun hynrei ban ioh ia ka jingieit kaba la ialam ha ka lynti kaba dei: “ha ka jingtip bad ha ka jingshemphang baroh” (Philipi. 1:9,). Ka jingkdew shaphang ka jingtip kam dei tang ka jingtip da ka bor jabieng hynrei ka thew ia ka jingtip ia kiei kiei kiba kynja mynsiem kiba lah ban ioh tang da ka jingiasyllok bad U Blei bad ka jingpule ia ka Ktien jong U (peit Ephesos. 1:17, Ephesos. 4:13, 1 Timothi. 2:4).

_Ka jingsngewthuh._ Ia kane la batai da u Paul kum kaba lah ban “ithuh ia kaei kaba bha tam” (da kaba pyniapher ia ka na kaei kaba pynsniew ia ka akor) “ba kumta phin ioh long kiba sngur bad kiba khlem pynthut.” (Philipi. 1:10,).

_Ka jinglong ba shisha._ Ka ktien ha ka ktien Greek ka mut “ba la bishar da ka jingshai jong ka sngi” bad ka thew ia ka jinglong khuid bym don jingsniew jong ka jingleh: “Baroh kiei kiei kiba ki Khristan ki leh ki dei ban long kiba shai kum ka jingshai jong ka sngi.”—Ellen G. White, Reflecting Christ, p. 71.

_Ym ban pynlong jingsngewsih._ Kane ka mut ban ym long u mawjynthut, ban ym kren ne leh ia kaei kaei kaba pynlong ia u briew ban kham eh ban ngeit.

_Ka hok lyngba U Khrist._ U Paul u shon jur eh halor kane ha ki shithi jong ki nong Rom bad Galatia bad un pynjanai ruh ha ka shithi sha ki nong Philipi 3. Ngim don ia ka jinglong hok la ka jong hynrei tang ia kaei kaba ngi ioh lyngba U Khrist.

`Kaei kaei kaba ngi leh, kumno baka jingieit jong ngi kan “nang roi shuh shuh” (Phil. 1:9)? Balei kata ka long kaba kongsan ha ka jingim Khristan? (Khmih ruh 1 Kor. 13:1-8).`