---
title:  Ka Jingpyrkhat shuh shuh
date:   09/01/2026
---

“Bun kim lah ban pynlong ia ki jingthmu lypa kiba thikna na ka bynta ka lawei. Ka jingim jong ki ka long kaba khlem pynskhem. Kim lah ban ithuh ia ka jingmih jong jingleh, bad kane ka pyndap ia ki bunsien da ka jingkhuslai bad jingbymsuk. To ngin kynmaw ba ka jingim jong ki khun U Blei ha kane ka pyrthei ka long ka jingim kum u pilgrim. Ngim don ka jingstad ban thmu-lypa ia la ka jong ka jingim jong ngi. U Abraham, haba la khot ia u ban leit noh sha ka jaka kaba un sa ioh pateng, u la kohnguh, bad u la leit noh, khlem da tip shano u leit.’ Hebru 11:8.

“U Khrist ha ka jingim jong U ha ka pyrthei Um shym la thaw kano kano ka jingthmu na ka bynta lade. U la pdiang ia ki jingthmu U Blei na ka bynta jong U, bad man la ka sngi U Kpa U la pynpaw ia ki jingthmu jong U. Kumta ngi dei ban shaniah ha U Blei, ba ka jingim jong ngi kan long ka jingpyntreikam kaba suk ia ka mon jong U. Katba ngi aiti ia ki lynti jong ngi ha U, Un pynbeit ia ki sienjam jong ngi.

“Don shibun, ha kaba ki thmu lypa na ka bynta ka lawei kaba phyrnai, ki pynlong ia ka jingbymlah ban pyndep. Ai ba U Blei un thmu na ka bynta jong phi. Kum u khynnah rit, shaniah ha ka jingpyniaid jong Uta Uban ‘sumar ia ki kjat jong ki riewkhuid jong U.’ 1 Samuel 2:9. U Blei Um ju ialam ia ki khun jong U lymda kin jied ban shah ialam, la da ki lah ban iohi ia ka ba kut na duh kaba sdang bad ithuh ia ka burom jong ka jingthmu katba ki dang pyndep kum ki nongiatrei lang bad U.”—Ka Ellen G. White, Ka Jingshakri jong ka Jingpynkhiah, sla 478, 479.

**Ki Jingkylli ban ïa Kren Lang:**

`Pyrkhat ia ka taiew ba la dep bad thoh ia kiei kiei kiba phi ainguh. Hato phi lah ban don shibun kiei kiei ban ainguh ban ia kaba phi sngewthuh?`

`Pynleit jingmut ha ka lain ba khatduh jong ka jingong jong ka Ellen G. White haneng. Kata ka long ka jingkren kaba donbor shibun jong ka jingngeit. Kumno phi lah ban nang ban shaniah ha U Blei ha ka rukom kaba ngam jylliew kum kata?`

`Ha ka jingshai jong ki Kolosai 1:6, 23, iakren ia kane ka jingong harum: “Haduh sawphew snem ka jingbymngeit, ka jingkren bein bad ka jingleh pyrshah ki la khanglad ia ki Israel hyndai na ka ri Kanaan. Kijuh ki pop ki la pynslem ia ka jingrung jong ki Israel ba mynta sha ka Kanaan bneng. Ha kano kano ka khep ki jingkular U Blei kim shym la bakla. Dei ka jingbymngeit, ka jinglong pyrthei, ka jingbymkyntang bad ka jingialeh hapdeng ki briew ba la pynpaw jong U Trai kiba la pynsah ia ngi ha kane ka pyrthei jong ka pop bad jingsngewsih haduh katne ki snem. Lada ka balang U Khrist ka la leh ia ka kam ba la buh ia ka kumba U Trai u la buh, ka pyrthei baroh kawei shuwa kane kan jin da la shah maham bad U Trai Jisu un jin da la wan sha ka pyrthei jong ngi ha ka bor bad ka burom kaba khraw.”—Ellen G. White, Last Day Events, p. 38. Ha kino ki rukom mynta ngi lah ban long kiba pop ha kijuh kiei kiei?`