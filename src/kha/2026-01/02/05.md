---
title:  U Soh Jong Ka Gospel
date:   07/01/2026
---

Ka jingiadei jong u Paul bad ki nong Kolosai ka long kaba pher na ka jingiadei jong u bad kiba ha Philipi. U la kynthup ia ki hapdeng kito ki bym shym la iohi ia ka khmat jong nga ha ka doh” (Kolosai. 2:1). Wat la katta ruh, u Paul u pynthikna ia ki, kumba u la leh ia ki nong Philipi, ba u ainguh ia U Blei na ka bynta jong ki bad u duwai “man ka por” na ka bynta jong ki.

`Pule Kolosai 1: 3- 8. Kiei ki lai tylli kiba U Paul u la ainguh ia U Blei?`

U Paul u wanrah lang ia ki lai tylli ki jinglong babha kiba u kdew ha kiwei pat ki bynta: ka jingngeit, ka jingkyrmen bad ka jingieit (peit 1 Korinth. 13:13, 1 Thessoloni. 1:3, 1 Thessoloni. 5:8). Peit ba u Paul um shym la ai burom ia ki nong Kolosai na ka bynta kine kiei kiei. U ainguh ia U Kpa na ka bynta jong ki, namar kumba ong u Jakob ki long napdeng ki jingai “babha bad ba janai” kiba ngi ioh na U (Jakob 1:17,). Haba ngi iohi ia ka jingieit kaba U Blei U don ia ngi, ka ialam ia ngi sha ka jingngeit ha U Khrist (Ephesos. 2:4-8), bad ngi ioh ia ka jingkyrmen jong ka bneng. U Petros u batai ia ka kum “ka jingiohpateng bym pyut bad bym pyntngit bad bym duh noh, ia kaba la buh ha bneng na ka bynta jong phi” (1 Petros. 1:4,).

U Paul u pynksan ruh ba ka gospel ka long kaba lah ban shaniah namar ka long kaba la pynshong nongrim ha “ka ktien ka jingshisha.” Kane ka long ka jingkren kaba u Paul u pyndonkam shawei pat ha kaba kdew ia ka ktien ba la pyrsad mynsiem jong U Blei (peit 2 Korinth 6:7, 2 Timothi 2:15). Ym kum “ka ktien ki briew,” ka trei kam “da kaba treikam” ha kito kiba ngeit (1 Thessoloni. 2:13) bad ka pyndep ia ka mon U Blei (Isaiah. 55:11). Kumta, haba la pynbna ia ka gospel, ka bor U Blei ka paw lyngba ka jingtrei U Mynsiem Bakhuid ha ki dohnud jong ki nongsngap, bad ki briew ki pdiang. Ka gospel hi ka pynmih ia u soh namar ka long “ka ktien ka jingim” (Philipi. 2:16).

Lehse kaba kham phylla ka long ka jingsaphriang jong ka gospel ha ka por kaba lyngkot kum kane. Hapoh kumba laiphew snem naduh ka jingiap bad jingmihpat U Khrist, u Paul u la lah ban ong ba ka la saphriang “ha ka pyrthei baroh kawei” (Kolosai. 1:6). kham hadien ha kajuh ka lynnong, u ong ia ka gospel “la ialap ha ki jingthaw baroh hapoh ka bneng” (Kolosai. 1:23,). Ka rukom pyniar ia ka surok jong ka Rome kaba heh ka la pynlong ia ka jingiakren bad jingleit jingwan kaba stet, kaba long kumno ba ki shithi jong u Paul ki lah ban pynphriang kylleng bad stet haduh katta katta. Hynrei ka dei ka bor U Blei kaba trei lyngba ka ktien kaba la pynkha kha ia ka jingim ba kynja mynsiem ha u briew (Jakob 1:18, 1 Petros. 1:23), kaba pynlong ia ki ki jingthaw bathymmai ha U Khrist (2 Korinth. 5:17).

`Ha Kolosai 1:5, u Paul u thoh shaphang “kata ka jingkyrmen ia kaba la buh na ka bynta jong phi ha bneng.” Kaei ka jingsngewthuh jong phi shaphang kata ka jingkyrmen, bad balei ka iadei bad phi shimet, wat la phi long shisha ki bym bitdor?`