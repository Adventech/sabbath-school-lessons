---
title:  Ka Jingiasyllok Ha Ka Gospel
date:   04/01/2026
---

`Pule Philipi 1:3-8. Na ka bynta kaei kaba u Paul u sngewnguh. Kiei ki jingpyntikna kaba u la ai ha ki nong Philipi, bad balei kata ka long kaba don kam?`

U Paul u la seng ia ka balang ha Philipi; kumta, ngi lah ban iohi ia ka jingkmen jong ka jingiasyllok Khristan kaba la pynpaw ha ka shithi jong u. Wat la, la pyniakhlad da ki spah mail, u Paul, uba la shah teh kynjri bad shah set phatok, u kit ia ka balang bad ki dkhot jong ka ha ka dohnud jong u; u thrang ia ki “da ka jingieit U Jisu Khrist” (Philipi. 1:8,); u aiñguh ia U Blei na ka bynta jong ki. Ka jingduwai aiñguh jong u Paul ka ai wat ia ka jingshai shaphang ka jingkyrpad U Jisu na ka bynta jong ngi ha bneng.

Halor ka jingdeng shadem jong u rangbah lyngdoh la don 12 tylli ki maw kiba pyni ia ki 12 jait Israel. Ki briew ki dei ban long “ha ka dohnud jong u” katba u dang kyrpad na ka bynta jong ki (Eksodos. 28:29,). Ha ka rukom kaba kham khraw shuh shuh, kum u Rangbah Lyngdoh jong ngi ha ka jaka kyntang ha bneng, U Jisu u rah ia ki kyrteng jong ki briew jong U ryngkat bad U ha khmat U Kpa.

Kaba sngewtynnad ka long ba ki kyntien jong ka Philipi 1:3 ki long ki bym shai, kiba pynpaw ia ka jingiadei kaba jan hapdeng u Paul bad ki Philipi. La ju pynkylla ktien ba u Paul u kynmaw ia ki ha ka jingduwai, hynrei ka lah ruh ban thew ia ka jingkynmaw jong ki ia u. Ha kano kano ka rukom, ka pynpaw ia ka jingiadei kaba jan kaba ki iasam, kaba ka kyntien “jingiasyllok” (Grik: koinonia) ruh ka pynpaw. Kumba u Paul u la don ka jingiasyllok ha ki jingshah shitom U Khrist (Philipi. 3:10), ki nong Philipi ki la “iashim bynta lang” (Grik: sunkoinōneō) ha ki jingjynjar jong u Paul bad ki la iasam pisa ban kyrshan ia ka jingshakri U Paul (Philipi. 4:14, 15). Kane ka jingiasyllok mar kylliang kaba la long “naduh ka sngi kaba nyngkong haduh mynta” (Philipi. 1:5), ka ialam ia u ban ainguh ia U Blei na ka bynta jong ki bad ban duwai na ka bynta jong ki “da ka jingkmen” (Philipi. 1:4).

Kaba sngewtynnad ka long ba u Paul u batai ia ka jingdon jong u ha phatok ha ka rukom kaba bha— kum ka jingai lad ia “ka jingiada bad jingpynskhem ia ka gospel” (Philipi. 1:7,). Ka jingpyndonkam jong u ia kine ki ar tylli ki kyntien aiñ ka pyni ba ka jingbishar na ka bynta jong u ka la jan, hynrei kumjuh ruh u Paul u dang pynïasoh shitrhem ïa ki shipai bad ki nongwan jngohkai bad ka gospel. Ban iada ia ka (Greek apologia) na ki jingshah thombor bad ban pynskhem ia ki jingshisha bymjukut jong ka ki long baroh ar kiba donkam. U Paul u i kumba u khem pyrkhat ia la ka jong ka lawei ban ban pynksan ia ka gospel hi. La u im ne u iap, u Paul u ngeit skhem ba U Blei un pyndep ia ka “kam babha” kaba U la sdang ha baroh kiba shaniah ha U (Philipi. 1:6).

`Kumno phi sngewthuh ia ka jingkular ba U Blei un pyndep ia ka “jingtrei babha ha phi” (Phil. 1:6)? Ka jingmut aiu kane? Hato kane ka kam kan sa kut noh shuwa ka jingwan arsien?`