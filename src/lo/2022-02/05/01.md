---
title:  ຫໍບາເບນ
date:   23/04/2022
---

### ອ່ານສຳລັບບົດຮຽນອາທິດນີ້
ປະຖົມມະການ 9:18-27; ປະຖົມມະການ ບົດທີ 10; ປະຖົມມະການ 11:1-4; ປະຖົມມະການ 11:5-7; ເພງສັນລະເສີນ 139:7-12; ປະຖົມມະການ 9:1.

> <p>ຂໍ້ຄວນຈຳ</p>
> “ດັ່ງນັ້ນ ເຂົາໄດ້ໃສ່ຊື່ສະຖານທີ່ນັ້ນວ່າ “ບາເບັນ” ເພາະໃນທີ່ນັ້ນ ພຣະເຈົ້າຢາເວໄດ້ເຮັດໃຫ້ພາສາຂອງບັນດາປະຊາຊາດແຕກຕ່າງກັນ ແລະ ຈາກທີ່ນັ້ນພຣະເຈົ້າຢາເວໄດ້ເຮັດໃຫ້ພວກເຂົາພັດພາກຈາກກັນໄປທົ່ວເທິງແຜ່ນດິນໂລກ” (ປະຖົມມະການ 11:9).

ຫລັງຈາກໄພນ້ຳຖ້ວມ ພຣະຄຳພີກ່າວກ່ຽວກັບລູກຊາຍສາມຄົນຂອງໂນອາ: ເຊມ, ຮາມ, ແລະ ຢາເຟດ. ຮາມກໍຄືບັນພະບູລຸດຂອງການາອານ (ປະຖົມມະການ 10:6,15). ນອກຈາກນັ້ນ ການາອານກໍຍັງເປັນຊື່ຂອງດິນແດນແຫ່ງພັນທະສັນຍາ (ປະຖົມມະການ 12:5). ຕໍ່ມາ ພຣະເຈົ້າໄດ້ຊົງສັນຍາຈະປະທານດິນແດນການາອານໃຫ້ແກ່ອັບຣາຮາມແລະອວຍພອນລາວ. ພຣະເຈົ້າຈະຊົງອວຍພອນທຸກໆຄົນໃນໂລກນີ້ຍ້ອນອັບຣາຮາມ (ປະຖົມມະການ 12:3).

ນອກຈາກນັ້ນ ພຣະເຈົ້າຍັງຕ້ອງການທີ່ຈະອວຍພຣະພອນມະນຸດຫຼັງຈາກທີ່ນ້ຳຖ້ວມໂລກ. ພຣະອົງຊົງຮັບສັ່ງພວກເຂົາໃຫ້ມີຄອບຄົວທີ່ເຕີບໃຫຍ່ເຕັມໂລກນີ້. ແຕ່ມະນຸດກັບບໍ່ໄດ້ເຮັດຕາມແຜນການຂອງພຣະເຈົ້າ. ມະນຸດໄດ້ພາກັນຢູ່ນຳກັນບ່ອນໜຶ່ງແລະໄດ້ສ້າງຫໍບາເບນຂຶ້ນມາ (ປະຖົມມະການ 11:1-9). ພຣະເຈົ້າໄດ້ຕັດສິນມະນຸດສຳລັບການບໍ່ເຊື່ອຟັງຄຳສັ່ງຂອງພຣະອົງ. ແມ່ນແລ້ວ ພວກເຮົາມັກຈະລົ້ມເຫຼວໃນການຕິດຕາມພຣະເຈົ້າຄືກັບທີ່ຮາມແລະຜູ້ທີ່ໄດ້ສ້າງຫໍບາເບນນັ້ນໄດ້ລົ້ມເຫຼວ. ແຕ່ຄວາມບາບຂອງຮາມ (ປະຖົມມະການ 9:21,22) ແລະ ເລືື່ອງກ່ຽວກັບຫໍບາເບັນນັ້ນກໍສະແດງໃຫ້ພວກເຮົາເຫັນຄວາມຈິງຂອງພຣະຄຳພີທີ່ສຳຄັນຄື: ພຣະເຈົ້າສາມາດປ່ຽນໃຫ້ຄວາມຜິດພາດຂອງເຮົາກາຍເປັນພຣະພອນໄດ້.