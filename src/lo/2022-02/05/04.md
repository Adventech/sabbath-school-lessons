---
title:  ໜຶ່ງພາສາ
date:   26/04/2022
---

`ອ່ານເລື່ອງໃນພຣະທຳ ປະຖົມມະການ 11:1-4. ເປັນຫຍັງຄົນໃນເລື່ອງນີ້ຈຶ່ງຕ້ອງການຢູ່ຮ່ວມກັນໃນບ່ອນໜຶ່ງບ່ອນດຽວ?`

ຄຳວ່າ “ທົ່ວທັງແຜ່ນດິນໂລກ” (ປະຖົມມະການ 11:1) ກໍ່ສະແດງໃຫ້ພວກເຮົາເຫັນພຽງແຕ່ຄົນຈຳນວນໜ້ອຍຈຳນວນໜຶ່ງ. ຄົນເຫຼົ່ານີ້ກໍຄືຄົນທີ່ຢູ່ໃນໂລກນີ້ຫຼັງຈາກທີ່ເກີດໄພນ້ຳຖ້ວມ. ຄົນທັງໝົດເຫຼົ່ານີ້ກໍມາຮ່ວມກັນເພາະວ່າພວກເຂົາຕ້ອງການທີ່ຈະສ້າງຫໍຄອຍທີ່ຈະສູງຂຶ້ນໄປຮອດຍອດຟ້າ (ປະຖົມມະການ 1:14). ທ່ານເຫັນບໍ່ວ່າປະຊາຊົນທັງຫຼາຍໃນນີ້ພະຍາຍາມທີ່ຈະເຮັດສິ່ງທີ່ພຣະເຈົ້າໄດ້ເຮັດເມື່ອພຣະອົງຊົງສ້າງໂລກນີ້? ໃນພຣະທໍາ ປະຖົມມະການ 11:3,4, ພວກເຮົາອ່ານວ່າ “ພວກເຂົາເວົ້າກັນວ່າ”. ຄໍາເວົ້ານີ້ກໍຊ່ວຍພວກເຮົາໃຫ້ຈື່ວ່າ “ພຣະເຈົ້າໄດ້ກ່າວ” ໃນປະຖົມມະການ 1:6,9,14 ແລະ ບ່ອນອື່ນໆເຊັ່ນກັນ. ໃນພຣະທຳ ປະຖົມມະການ 11:3 ນັ້ນ ປະຊາຊົນຍັງໄດ້ເວົ້າອີກສິ່ງໜຶ່ງທີ່ຄ້າຍກັບທີ່ພຣະເຈົ້າໄດ້ເວົ້າຄື: “ມາເທາະ ຈົ່ງພາກັນປັ້ນ” (ປຽບທຽບຂໍ້ພຣະຄໍາພີນີ້ກັບ ປະຖົມມະການ 1:26). ສະນັ້ນ ພວກເຮົາເຫັນວ່າ ປະຊາຊົນທັງຫຼາຍກໍຕ້ອງການທີ່ຈະເອົາສິ່ງອື່ນມາທົດແທນພຣະເຈົ້າແລະການປົກຄອງຂອງພຣະອົງ. ພວກເຮົາເຫັນແຜນການອັນຊົ່ວຮ້າຍຂອງພວກເຂົາເມື່ອຄົນທັງຫຼາຍກ່າວວ່າ: “ເພື່ອພວກເຮົາຈະໄດ້ສ້າງຊື່ສຽງໄວ້” (ປະຖົມມະການ 11:4). ຂໍ້ພຣະຄໍາພີສະແດງໃຫ້ພວກເຮົາເຫັນວ່າປະຊາຊົນທັງຫຼາຍຕ້ອງການທີ່ຈະກາຍເປັນຜູ້ທີ່ມີຊື່ສຽງແລະຖືກລະນຶກເຖິງຕະຫຼອດໄປ. ແຕ່ພຣະເຈົ້າຊົງເປັນພຣະອົງຜູ້ດຽວທີ່ສາມາດ “ນຳຊື່ສຽງອັນຕະຫຼອດໄປມາສູ່ພຣະອົງ” (ເອຊາຢາ 63:12,14).