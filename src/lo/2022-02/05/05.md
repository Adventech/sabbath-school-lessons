---
title:  “ພວກເຮົາຕ້ອງລົງໄປ”
date:   27/04/2022
---

`ໃຫ້ທ່ານອ່ານກ່ຽວກັບເລື່ອງຂອງພຣະເຈົ້າແລະຫໍບາເບນໃນພຣະທຳ ປະຖົມມະການ 11:5-7 ແລະ ເພງສັນລະເສີນ 139:7-12. ເປັນຫຍັງພຣະເຈົ້າຈຶ່ງໄດ້ສະເດັດມາໃນໂລກນີ້ເພື່ອເລົ່າເລື່ອງນີ້? ແມ່ນຫຍັງໄດ້ເກີດຂຶ້ນໃນເມືອງບາເບນທີ່ໄດ້ເຮັດໃຫ້ພຣະເຈົ້າຕ້ອງເດີນທາງລົງມາຈາກສະຫວັນ?`

ຜູ້ສ້າງຫໍບາເບນນັ້ນກໍພະຍາຍາມທີ່ຈະຂຶ້ນໄປໃຫ້ສູງ ແຕ່ເຖິງພວກເຂົາຈະຂຶ້ນໄປສູງເທົ່າໃດ ພຣະເຈົ້າກໍຍັງຢູ່ສູງກວ່າ. ດັ່ງນັ້ນ ພຣະເຈົ້າກໍຈະຕ້ອງລົງມາຫາພວກເຂົາ ແນວຄິດນີ້ກໍສະແດງໃຫ້ພວກເຮົາເຫັນວ່າພຣະເຈົ້າຊົງມີລິດອຳນາດທັງໝົດແລະເໜືອກວ່າມະນຸດທັງປວງ. ນັ້ນເປັນເຫດຜົນທີ່ພຣະເຢຊູຈະຕ້ອງລົງມາຊ່ວຍພວກເຮົາໃຫ້ພົ້ນ. ແນ່ນອນວ່າ ບໍ່ມີທາງອື່ນສຳລັບພວກເຮົາທີ່ຈະໄດ້ຮັບຄວາມລອດພົ້ນ.

“ແລ້ວພຣະເຈົ້າຢາເວກໍໄດ້ລົງມາເພື່ອເບິ່ງຕົວເມືອງກັບຫໍຄອຍທີ່ມະນຸດໄດ້ສ້າງຂຶ້ນ”. (ປະຖົມມະການ 11:5) ພຣະເຈົ້າຈໍາເປັນທີ່ຈະຕ້ອງລົງມາໃນໂລກນີ້ເພື່ອເບິ່ງສິ່ງທີ່ເກີດຂຶ້ນແທ້ບໍ່? ແນ່ນອນວ່າບໍ່! ພຣະເຈົ້າຊົງຮູ້ທຸກສິ່ງທຸກຢ່າງຢູ່ແລ້ວ (ເພງສັນລະເສີນ 139:7-12; ປຽບທຽບກັບ ເພງສັນລະເສີນ 2:4). ແຕ່ພຣະເຈົ້າກໍໄດ້ລົງມາຢູ່ດີ. ເປັນຫຍັງ? ກໍເພາະວ່າ ພຣະເຈົ້າຊົງຕ້ອງການທີ່ຈະສະແດງໃຫ້ມະນຸດເຫັນວ່າ ພຣະອົງຊົງຫ່ວງໃຍພວກເຂົາແລະສິ່ງຕ່າງໆທີ່ພວກເຂົາເຮັດຫຼາຍຊຳ່ໃດ.

`ອ່ານພຣະທຳລູກາ 1:26-33. ຂໍ້ພຣະຄໍາພີເຫຼົ່ານີ້ສອນຫຍັງພວກເຮົາກ່ຽວກັບພຣະເຈົ້າ ແລະ ການສະເດັດລົງມາຫາພວກເຮົາຂອງພຣະອົງ?`

ເມື່ອພຣະເຢຊູໄດ້ສະເດັດລົງມາດຳລົງຊີວິດຢູ່ທ່າມກາງພວກເຮົາ ພຣະອົງກໍໄດ້ສະແດງໃຫ້ພວກເຮົາເຫັນພຣະເມດຕາແລະຄວາມຮັກຂອງພຣະອົງ. ໃນທາງດຽວກັນນັ້ນ ພຣະເຈົ້າກໍຊົງຫ່ວງໃຍກ່ຽວກັບສິ່ງທີ່ກຳລັງເກີດຂຶ້ນຢູ່ທ່າມກາງມະນຸດຢູ່ທີ່ຫໍບາເບນ.