---
title:  ປະຊາຊົນທັງຫຼາຍກໍພັດພາກຈາກກັນໄປ
date:   28/04/2022
---

`ອ່ານພຣະທຳ ປະຖົມມະການ 11:8,9 ແລະ ປະຖົມມະການ 9:1. ພວກເຮົາອ່ານກ່ຽວກັບສິ່ງທີ່ເກີດຂຶ້ນກັບປະຊາຊົນທັງຫຼາຍຫຼັງຈາກເລື່ອງຂອງຫໍບາເບນ. “ພຣະເຈົ້າຢາເວໄດ້ເຮັດໃຫ້ພວກເຂົາພັດພາກຈາກກັນໄປທົ່ວເທິງແຜ່ນດິນໂລກ” (ປະຖົມມະການ 11:9). ແຜນການນີ້ເຊິ່ງມາຈາກພຣະເຈົ້ານັ້ນສະແດງໃຫ້ພວກເຮົາເຫັນພຣະເມດຕາທີ່ຊ່ວຍໃຫ້ພົ້ນຂອງພຣະອົງແນວໃດ?`

ຫຼັງຈາກໄພນ້ຳຖ້ວມນັ້ນ ພຣະເຈົ້າກໍຊົງມີແຜນການສຳລັບມະນຸດ. ພຣະອົງຊົງຕ້ອງການໃຫ້ພວກເຂົາ “ມີລູກຫຼານໃຫ້ມາກຫຼາຍ ເພື່ອວ່າເຊື້ອສາຍຂອງເຈົ້າຈະມີຊີວິດຢູ່ທົ່ວແຜ່ນດິນໂລກນີ້” (ປະຖົມມະການ 9:1; ປຽບທຽບກັບປະຖົມມະການ 1:28). ແຕ່ກຸ່ມຜູ້ສ້າງກໍພາກັນຕໍ່ຕ້ານແຜນການຂອງພຣະເຈົ້າ. ກຸ່ມຜູ້ສ້າງເຫຼົ່ານີ້ຕ້ອງການທີ່ຈະເຕົ້າໂຮມຄົນໄວ້ນຳກັນໃຫ້ຢູ່ເປັນຄົນກຸ່ມດຽວ. ໜຶ່ງເຫດຜົນທີ່ພວກເຂົາມີສຳລັບການສ້າງເມືອງບາເບນນັ້ນກໍຄືເພື່ອວ່າພວກເຂົາ “ຈະບໍ່ຖືກພັດພາກຈາກກັນໄປທົ່ວເທິງແຜ່ນດິນໂລກນີ້” (ປະຖົມມະການ 1:14). ຄົນທັງຫຼາຍປະຕິເສດທີ່ຈະຖືກເຄື່ອນຍ້າຍໄປບ່ອນອື່ນ.

“ກຸ່ມຄົນທີ່ຫໍບາເບນກໍຕ້ອງການທີ່ຈະເລີ່ມຕົ້ນການປົກຄອງທີ່ແຍກອອກຈາກພຣະເຈົ້າ. ຜູ້ສ້າງບາງຄົນກໍນັບຖືອົງພຣະຜູ້ເປັນເຈົ້າ ແຕ່ຄົນເຫຼົ່ານີ້ກໍຖືກຫຼອກລວງໂດຍແຜນການຂອງກຸ່ມຄົນທີ່ສ້າງທີ່ຊົ່ວຮ້າຍ. ພຣະເຈົ້າຊົງຫ່ວງໃຍກຸ່ມຄົນທີ່ຖືກຫຼອກລວງເຫຼົ່ານີ້. ດັ່ງນັ້ນ ເພາະວ່າພຣະອົງຊົງຮັກພວກເຂົາ, ພຣະເຈົ້າຈຶ່ງໄດ້ຊະລໍການລົງໂທດຂອງພຣະອົງ. ພຣະເຈົ້າໄດ້ປະທານເວລາໃຫ້ປະຊາຊົນໄດ້ສະແດງເຖິງສິ່ງທີ່ຢູ່ໃນໃຈຂອງພວກເຂົາແທ້. ບັນດາລູກຂອງພຣະເຈົ້າກໍພະຍາຍາມທີ່ຈະໂນ້ມນ້າວໃຫ້ຜູ້ກໍ່ສ້າງທີ່ຊົ່ວຮ້າຍນັ້ນປ່ຽນແຜນການຂອງພວກເຂົາ. ແຕ່ໃນທີ່ສຸດ ຄົນທັງຫຼາຍກໍໄດ້ພາກັນລວມຕົວກັນຕໍ່ຕ້ານພຣະເຈົ້າ.” (ທ່ານນາງເອເລັນຈີໄວທ໌, Patriarchs and Prophets, Page 123)