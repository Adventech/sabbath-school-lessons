---
title:  ໂຢເຊັບໄດ້ຮັບການຈູ່ໂຈມ
date:   06/06/2022
---

ຄວາມຝັນຂອງໂຢເຊັບກໍເຮັດໃຫ້ລາວພົບກັບບັນຫາ. ອ່ານເລື່ອງໃນພຣະທໍາ ປະຖົມມະການ 37:12-36. ເລື່ອງນີ້ສອນຫຍັງພວກເຮົາກ່ຽວກັບຄົນທີ່ບໍ່ໄດ້ຢູ່ໃນພຣະເຢຊູ? ຄວາມຊົ່ວຮ້າຍໃນຈິດໃຈຂອງມະນຸດນັ້ນສາມາດນຳພວກເຮົາໃຫ້ໄປເຮັດສິ່ງໃດແດ່ເມື່ອພວກເຮົາບໍ່ໄດ້ຢູ່ພາຍໃຕ້ການຄວບຄຸມຂອງພຣະເຈົ້າຢ່າງສົມບູນ?

ພຣະເຈົ້າໄດ້ສະແດງຄວາມເພິ່ງພໍໃຈຂອງພຣະອົງຕໍ່ໂຢເຊັບ. ອ້າຍຂອງໂຢເຊັບນັ້ນກໍເຫັນຄວາມເພິ່ງພໍໃຈນີ້ແລະເກີດຄວາມອິດສາ (ກິດຈະການ 7:9). ພວກເຮົາເຫັນຄວາມພໍພຣະໄທຂອງພຣະເຈົ້າໃນການເດີນທາງຂອງໂຢເຊັບທີ່ໄປຊອກຫາອ້າຍຂອງລາວ. ເມື່ອໂຢເຊັບໄດ້ຫຼົງທາງ ພຣະເຈົ້າກໍໄດ້ສົ່ງຊາຍຄົນໜຶ່ງໄປຊ່ວຍໂຢເຊັບເພື່ອພົບທາງໄປຫາອ້າຍຂອງລາວ (ປະຖົມມະການ 37:15). ເມື່ອອ້າຍຂອງລາວວາງແຜນທີ່ຈະຂ້າໂຢເຊັບ ຣູເບັນກໍຢຸດພວກເຂົາໄວ້. ຣູເບັນໄດ້ສະເໜີວ່າພວກເຂົາຄວນຖີ້ມໂຢເຊັບລົງໃນບໍ່ນ້ຳແຫ້ງ (ປະຖົມມະການ 37:20-22).

ພວກເຮົາອາດຈະມີຄວາມຫຍຸ້ງຍາກໃນການເຂົ້າໃຈຄວາມກຽດຊັງທີ່ອ້າຍຂອງໂຢເຊັບມີຕໍ່ລາວ. ຊາຍໜຸ່ມເຫຼົ່ານີ້ເຮັດສິ່ງທີ່ຮ້າຍແຮງຕໍ່ສະມາຊິກໃນຄອບຄົວຂອງຕົນເອງໄດ້ແນວໃດ? ພວກເຂົາບໍ່ໄດ້ພາກັນຢຸດຄິດວ່າການກະທຳຂອງພວກເຂົານັ້ນຈະທຳຮ້າຍຈິດໃຈຂອງຜູ້ເປັນພໍ່ຂອງພວກເຂົາຊັ້ນບໍ? ສິ່ງທີ່ກຸ່ມຜູ້ຊາຍເຫຼົ່ານີ້ໄດ້ເຮັດກໍຮ້າຍແຮງຢ່າງແທ້ຈິງ. ການກະທຳຂອງພວກເຮົາກໍສະແດງໃຫ້ພວກເຮົາເຫັນວ່າມະນຸດນັ້ນສາມາດມີຄວາມຊົ່ວຮ້າຍຫຼາຍຊ່ຳໃດ.

`ເປັນຫຍັງມັນຈຶ່ງເປັນເລື່ອງສຳຄັນທີ່ຈະຂໍໃຫ້ພຣະເຈົ້າຊ່ວຍພວກເຮົາເອົາຊະນະການຕໍ່ສູ້ກັບແນວຄິດແລະຄວາມຮູ້ສຶກອັນຊົ່ວຮ້າຍຂອງເຮົາກ່ອນທີ່ພວກເຮົາຈະເຮັດບາງຢ່າງທີ່ພວກເຮົາອາດບໍ່ເຄີຍຄິດວ່າຈະເຮັດມັນ?`