---
title:  ບັນຫາຄອບຄົວ
date:   05/06/2022
---

ໃນທີ່ສຸດ ຢາໂຄບກໍໄດ້ຕັ້ງຖິ່ນຖານໃນດິນແດນການາອານ. ນັ້ນກໍຄືຊ່ວງເວລາທີ່ບັນຫາກຳລັງເລີ່ມເກີດຂຶ້ນ ເຊິ່ງວ່າເທື່ອນີ້ບັນຫາຕ່າງໆໄດ້ມາຈາກພາຍໃນຄອບຄົວຂອງລາວເອງ.

`ໃຫ້ທ່ານອ່ານເລື່ອງໃນ ປະຖົມມະການ 37:1-11. ແມ່ນຫຍັງໄດ້ເຮັດໃຫ້ອ້າຍຂອງໂຢເຊັບກຽດຊັງໂຢເຊັບຢ່າງຮຸນແຮງໃນເລື່ອງນີ້?`

ໂຢເຊັບໄດ້ເກີດໃນຕອນທີ່ຢາໂຄບນັ້ນມີອາຍຸເຖົ້າແກ່ຊະລາ (ປະຖົມມະການ 37:3). ຢາໂຄບນັ້ນຮັກໂຢເຊັບຫຼາຍກວ່າອ້າຍຂອງລາວທຸກຄົນ (ປະຖົມມະການ 37:4). ຢາໂຄບໄດ້ຕັດເສື້ອຄຸມພິເສດທີ່ຍາວແລະສວຍງາມໃຫ້ກັບໂຢເຊັບ (ປະຖົມມະການ 37:3). ຢາໂຄບຕ້ອງການທີ່ຈະມອບພອນທີ່ພິເສດໃຫ້ແກ່ໂຢເຊັບເຊິ່ງເປັນພອນທີ່ຕ້ອງມອບໃຫ້ແກ່ລູກຊາຍກົກເທົ່ານັ້ນ.

ອ້າຍນ້ອງໂຢເຊັບຈຶ່ງກຽດຊັງລາວ ອ້າຍຂອງລາວນັ້ນໃຈຮ້າຍໃຫ້ໂຢເຊັບຈົນບໍ່ສາມາດເວົ້າສິ່ງດີໆກັບລາວໄດ້ເລີຍ (ປະຖົມມະການ 37:4). ສິ່ງທີ່ຮ້າຍແຮງໄປກ່ວານັ້ນກໍຄື ໂຢເຊັບໄດ້ນຳຂ່າວບໍ່ດີກ່ຽວກັບອ້າຍໆຂອງຕົນເອງໄປບອກຢາໂຄບຜູ້ເປັນພໍ່. ແນ່ນອນວ່າບໍ່ມີໃຜມັກເດັກນ້ອຍຂີ້ຟ້ອງ.

ແລ້ວໂຢເຊັບໄດ້ແບ່ງປັນຄວາມຝັນສອງເລື່ອງກັບອ້າຍຂອງລາວ. ຄວາມຝັນຂອງລາວກໍສະແດງໃຫ້ເຫັນວ່າອ້າຍຂອງລາວຈະຕ້ອງກົ້ມກາບໂຢເຊັບໃນອະນາຄົດ. ຫຼັງຈາກທີ່ອ້າຍຂອງລາວໄດ້ຍິນກ່ຽວກັບຄວາມຝັນນີ້ ພວກເຂົາກໍຍິ່ງກຽດຊັງໂຢເຊັບຂຶ້ນຕື່ມ. ຢາໂຄບຄິດວ່າພຣະເຈົ້າອາດຈະເປັນຜູ້ທີ່ໃຫ້ຄວາມຝັນເຫຼົ່ານີ້ ແລະ ລາວກໍຄິດຖືກຄືທີ່ພວກເຮົາຈະເຫັນຕໍ່ໄປນີ້.