---
title:  ຢູດາ ແລະ ຕາມາ
date:   07/06/2022
---

ເວລານີ້ ພວກເຮົາກໍມາຮອດເລື່ອງຂອງຕາມາ. ໃນເລື່ອງຂອງຢູດາ ແລະ ຕາມາ ພວກເຮົາເຫັນຄວາມຈິງຂອງພຣະຄຳພີອັນດຽວກັນທີ່ພວກເຮົາເຫັນໃນປະຖົມມະການສ່ວນຫຼາຍ. ນັ້ນກໍຄື ພຣະເຈົ້າຈະປ່ຽນການກະທຳອັນຊົ່ວຮ້າຍໃຫ້ກາຍເປັນສິ່ງທີ່ດີ.

`ໃຫ້ທ່ານອ່ານເລື່ອງໃນ ປະຖົມມະການ ບົດທີ 38. ໃຫ້ທ່ານປຽບທຽບການປະພຶດຂອງຢູດາກັບການປະພຶດຂອງຕາມາ, ຊາວການາອານ. ແມ່ນໃຜຄືຄົນທີ່ດີກວ່າໃນເລື່ອງນີ້? ຢູດາ ຫຼື ຕາມາ? ແລະເປັນຫຍັງຈຶ່ງເປັນແບບນັ້ນ?`

ຢູດາໄດ້ແຕ່ງງານກັບເມຍຄົນການາອານ (ປະຖົມມະການ 38:2). ລາວໄດ້ສັນຍາວ່າຈະມອບລູກຊາຍຄົນສຸດທ້ອງທີ່ຊື່ ເຊລາ ໃຫ້ກັບຕາມາ.

ເມື່ອເວລາຜ່ານໄປ ເມຍຂອງຢູດາໄດ້ເສຍຊີວິດ ຕາມາກໍກັງວົນວ່າຢູດາຈະລືມຄຳສັນຍາທີ່ບອກວ່າຈະໃຫ້ນາງໄດ້ແຕ່ງງານກັບເຊລາ. ດັ່ງນັ້ນ ຕາມາຈຶ່ງວາງແຜນທີ່ຈະບັງຄັບຢູດາໃຫ້ຮັກສາຄຳສັນຍາຂອງລາວ. ຢູດາບໍ່ໄດ້ຮູ້ວ່າໂສເພນີທີ່ລາວໄດ້ນອນນຳນັ້ນຄືນາງຕາມາ. ຢູດາໄດ້ສັນຍາກັບນາງວ່າຈະເອົາແບ້ໂຕໜຶ່ງຈາກຝູງຂອງລາວໄປໃຫ້ໃນເວລາຕໍ່ມາ.

ໃນຂະນະດຽວກັນ ຕາມາກໍຂໍໃຫ້ຢູດາມອບແຫວນແລະໄມ້ພິເສດຂອງລາວໃຫ້ນາງ. ສິ່ງເຫຼົ່ານີ້ກໍສະແດງໃຫ້ຕາມາເຫັນວ່າຢູດາຈະຮັກສາຄຳສັນຍາຂອງລາວ. ຕໍ່ມາ ຢູດາໄດ້ຍິນວ່ານາງຕາມານັ້ນກຳລັງຈະມີລູກ. ຢູດາຈຶ່ງກ່າວຫາວ່ານາງຕາມານັ້ນໄດ້ເຮັດບາບ ຕາມາຈຶ່ງໄດ້ເອົາແຫວນແລະໄມ້ພິເສດຂອງລາວໃຫ້ຄືນ ຢູດາຈຶ່ງເຂົ້າໃຈວ່າລາວເອງເປັນພໍ່ຂອງເດັກນ້ອຍຄົນນີ້.