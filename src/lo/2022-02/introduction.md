### ປື້ມແຫ່ງການເລີ່ມຕົ້ນ

ພຣະທຳປະຖົມມະການກໍເວົ້າກ່ຽວກັບພຣະເຢຊູ. ພຣະເຢຊູຊົງສ້າງພວກເຮົາ. ໂມເຊໄດ້ຂຽນພຣະທຳປະຖົມມະການ. ຫຼັງຈາກໂມເຊຫຼາຍພັນປີ, ໂຢຮັນກໍໄດ້ສະແດງໃຫ້ເຫັນວ່າພຣະເຢຊູນັ້ນຄື “ພຣະທຳ (ພຣະຄຣິດຊົງຢູ່ໃນຕອນເລີ່ມຕົ້ນຢູ່ແລ້ວ). ພຣະທໍານັ້ນຊົງສະຖິດຢູ່ກັບພຣະເຈົ້າ ແລະ ພຣະທຳນັ້ນແຫຼະຊົງເປັນພຣະເຈົ້າ. ແຕ່ຕົ້ນເດີມນັ້ນ ພຣະທຳຊົງສະຖິດຢູ່ກັບພຣະເຈົ້າ. ພຣະເຈົ້າຊົງສ້າງທຸກສິ່ງຂຶ້ນໂດຍພຣະທຳ ໃນບັນດາສິ່ງທີ່ເປັນມານັ້ນ ບໍ່ມີສິ່ງໃດທີ່ເປັນມາໂດຍນອກຈາກພຣະທຳ (ໂຢຮັນ 1:1-3).

ດັ່ງນັ້ນ ໂຢຮັນຈຶ່ງໄດ້ບອກພວກເຮົາວ່າ ພຣະເຢຊູໄດ້ສ້າງທຸກສິ່ງທຸກຢ່າງ ພຣະເຢຊູໄດ້ຊົງສ້າງດາວເຄາະແລະດວງດາວຕ່າງໆ. ພຣະເຢຊູໄດ້ຊົງສ້າງຈຸລັງຂອງເຮົາແລະດີເອັນເອເຊິ່ງເປັນ “ຫົວໜ່ວຍການສ້າງ” ຊີວິດ. ພຣະທໍາປະຖົມມະການກໍເປັນເລື່ອງທໍາອິດໃນພຣະຄຳພີ. ເລື່ອງນີ້ສະແດງໃຫ້ພວກເຮົາເຫັນວ່າ ພຣະເຢຊູໄດ້ຊົງສ້າງໂລກນີ້ແລະຊ່ວຍພວກເຮົາໃຫ້ພົ້ນຈາກຄວາມບາບ.

ຄຳວ່າ “ປະຖົມມະການ” ກໍມາຈາກຄໍາສັບພາສາກຣີກເຊີ່ງມີຄວາມໝາຍວ່າ “ການເລີ່ມຕົ້ນ”. ພຣະຄໍາພີທັງໝົດເຫຼັ້ມກໍມາຈາກຄວາມຈິງຕ່າງໆຂອງຄວາມເຊື່ອໃນພຣະທໍາປະຖົມມະການ. ນັກຂຽນພຣະຄຳພີກໍໄດ້ພາກັນໃຊ້ຂໍ້ຄວາມຈາກພຣະທຳປະຖົມມະການຫຼາຍກວ່າຈາກປື້ມເຫຼັ້ມອື່ນໆໃນພຣະຄຳພີ.

ພຣະທຳປະຖົມມະການກໍສຳຄັນ ເພາະວ່າມັນຊ່ວຍພວກເຮົາໃຫ້ເຂົ້າໃຈວ່າພວກເຮົາເປັນໃຜໃນຖານະທີ່ເປັນມະນຸດ. ຄົນສ່ວນຫຼາຍກໍເຊື່ອວ່າມະນຸດນັ້ນຄືຄວາມຜິດພາດຫຼື “ອຸປະຕິເຫດ”. ພວກເຂົາເຊື່ອວ່າຊີວິດຢູ່ເທິງໂລກນີ້ໄດ້ເກີດຂຶ້ນໂດຍບັງເອີນ. ແຕ່ພຣະທຳປະຖົມມະການສະແດງໃຫ້ພວກເຮົາເຫັນວ່າ ແນວຄິດເຫຼົ່ານີ້ກໍຜິດ. ນອກຈາກນັ້ນ ພຣະທຳປະຖົມມະການຍັງໄດ້ອະທິບາຍວ່າ ຄວາມບາບນັ້ນໄດ້ເກີດຂຶ້ນແນວໃດ. ພວກເຮົາຮຽນຮູ້ວ່າຊີວິດຢູ່ເທິງໂລກນີ້ນັ້ນບໍ່ມີຄວາມສົມບູນແບບອີກແລ້ວ. ພວກເຮົາຮຽນຮູ້ວ່າມະນຸດບໍ່ໄດ້ສົມບູນແບບຄືເກົ່າແລ້ວ. ນອກຈາກນັ້ນ ພຣະທຳປະຖົມມະການຍັງໄດ້ໃຫ້ຄຳປອບໃຈແກ່ເຮົາ ພວກເຮົາເຫັນຄຳສັນຍາທີ່ຈະປະທານພຣະຜູ້ຊ່ວຍໃຫ້ລອດໃນພຣະທຳປະຖົມມະການ. ຄຳສັນຍານີ້ກໍໃຫ້ຄວາມຫວັງເຮົາໃນຊີວິດທີ່ໄດ້ນຳສະເໜີແຕ່ຄວາມທຸກທໍລະມານແລະຄວາມຕາຍເທົ່ານັ້ນ.

ພຣະທຳປະຖົມມະການກໍບອກພວກເຮົາເຖິງເລື່ອງການອັດສະຈັນຫຼາຍໆເລື່ອງ ພວກເຮົາອ່ານກ່ຽວກັບວ່າພຣະເຈົ້າໄດ້ສ້າງທ້ອງຟ້າແລະແຜ່ນດິນໂລກແນວໃດ. ນອກຈາກນັ້ນ ພວກເຮົາກໍຍັງອ່ານກ່ຽວກັບຮຸ້ງກິນນ້ຳສາຍທຳອິດ. ພວກເຮົາເຫັນພຣະເຈົ້າໃນທຸກໆບ່ອນໃນເລື່ອງຕ່າງໆຂອງພຣະທຳປະຖົມມະການ. ນັ້ນເປັນເຫດຜົນທີ່ພວກເຮົາເຕັມໄປດ້ວຍຄວາມຮັກສຳລັບພຣະເຈົ້າ ເມື່ອພວກເຮົາອ່ານເລື່ອງເຫຼົ່ານີ້. ພຣະທຳປະຖົມມະການກໍຍັງມີເລື່ອງກ່ຽວກັບຄວາມຮັກທີ່ສວຍງາມເຊິ່ງສຳພັດຈິດໃຈຂອງເຮົາ. ເລື່ອງຄວາມຮັກເລື່ອງໜຶ່ງທີ່ດັງທີ່ສຸດກໍແມ່ນເລື່ອງຂອງຢາໂຄບແລະນາງຣາເຊນ. ຈາກນັ້ນກໍມີເລື່ອງກ່ຽວກັບຄວາມກຽດຊັງ (ຢາໂຄບແລະເອຊາວ). ຫຼືເລື່ອງເດັກນ້ອຍທີ່ເກີດ (ອີຊາກ, ຢາໂຄບ, ແລະ ບຸດຂອງຢາໂຄບ 12 ຄົນ). ພວກເຮົາອ່ານຫຼາຍໆເລື່ອງກ່ຽວກັບຄວາມຕາຍ (ຊາຣາຍ, ຣາເຊນ, ຢາໂຄບ ແລະ ໂຢເຊບ). ນອກຈາກນັ້ນ ພວກເຮົາກໍອ່ານກ່ຽວກັບການຂ້າ (ກາອິນ, ຊີເມໂອນ ແລະ ເລວີ). ມີເລື່ອງຕ່າງໆກ່ຽວກັບການໃຫ້ອະໄພ (ເອຊາວ ແລະ ຢາໂຄບ, ໂຢເຊບ ແລະ ອ້າຍຂອງລາວ) ແລະພວກເຮົາກໍໄດ້ຮຽນຮູ້ກ່ຽວກັບຄວາມເຊື່ອ (ອັບຣາຮາມ, ຢາໂຄບ). ເໜືອສິ່ງອື່ນໃດນັ້ນ ພວກເຮົາຮູ້ສຶກເຖິງຄວາມຫວັງໃນເລື່ອງກ່ຽວກັບຄຳສັນຍາຂອງພຣະເຈົ້າທີ່ຈະຊ່ວຍພວກເຮົາໃຫ້ພົ້ນ ແລະພວກເຮົາຍັງເຫັນຄວາມຫວັງອັນດຽວກັນນີ້ໃນເລື່ອງກ່ຽວກັບດິນແດນແຫ່ງພັນທະສັນຍາ.

ໃນບົດຮຽນງວດນີ້ ພວກເຮົາຈະມາສຶກສາພຣະທຳປະຖົມມະການ. ເລື່ອງທີ່ສວຍງາມເຫຼົ່ານີ້ຈະສອນພວກເຮົາໃຫ້ມີຊີິວິດທີ່ຢູ່ໃກ້ຊິດຫຼາຍຂຶ້ນກັບພຣະເຈົ້າຂອງອັບຣາຮາມ, ອີຊາກ ແລະ ຢາໂຄບ.

ນອກຈາກນັ້ນ ພວກເຮົາກໍຍັງຈະເຫັນອີກວ່າ ປະຊາຊົນໃນພຣະທຳປະຖົມມະການນັ້ນເດີນທາງຈາກສວນເອເດນໄປຫາເມືອງບາເບນ, ຈາກດິນແດນແຫ່ງຄຳສັນຍາໄປສູ່ປະເທດເອຢິບ. ປື້ມເຫຼັ້ມນີ້ກໍຈົບລົງດ້ວຍຄວາມຫວັງຂອງພວກເຂົາໃນການເດີນທາງກັບໄປສູ່ດິນແດນແຫ່ງພັນທະສັນຍາ. ຄວາມຫວັງຂອງຊົນຊາດອິດສະລາເອນນັ້ນຊ່ວຍໃຫ້ພວກເຮົາຈື່ຄວາມຫວັງຂອງພວກເຮົາເອງໃນດິນແດນແຫ່ງພັນທະສັນຍາອັນແທ້ຈິງ. ດິນແດນນີ້ກໍຄືແຜ່ນດິນສະຫວັນໃໝ່ແລະແຜ່ນດິນໂລກໃໝ່.ໃນຂະນະທີ່ພວກເຮົາອ່ານເລື່ອງຕ່າງໆໃນພຣະທຳປະຖົມມະການນັ້ນ ພວກເຮົາຈະເຫັນໃນຫຼາຍໆທາງວ່າ ເລື່ອງຂອງພວກເຂົານັ້ນກໍຄືກັບເລື່ອງຂອງພວກເຮົາເຊັ່ນດຽວກັນ.

_ທ່ານ ຈັກ ບີ. ດູຄານ (DHL,THD) ເປັນອາຈານສອນທີ່ກະສຽນແລ້ວ ເພີ່ນໄດ້ສອນພາສາເຮັບເຣີ ແລະ ການສຶກສາພຣະຄຳພີເດີມຢູ່ທີ່ໂຮງຮຽນສາສະໜາສາດທີ່ມະຫາວິທະຍາໄລ ແອນດຣິວ, ປະເທດອາເມລິກາ._