---
title:  “‘ຂ້ອຍແມ່ນ ໂຢເຊບ ນ້ອງຊາຍຂອງພວກເຈົ້າ’”
date:   16/06/2022
---

`ໃຫ້ທ່ານອ່ານເລື່ອງໃນພຣະທໍາ ປະຖົມມະການ ບົດທີ 45. ພວກເຮົາເຫັນບົດຮຽນກ່ຽວກັບ ຄວາມຮັກ ຄວາມເຊື່ອ ແລະ ຄວາມຫວັງອັນໃດໃນເລື່ອງນີ້?`

ໂຢເຊັບໄດ້ “ອົດກັ້ນນ້ຳຕາໄວ້” (ປະຖົມມະການ 45:1). ຈາກນັ້ນ “ໂຢເຊັບບອກພວກອ້າຍນ້ອງຂອງຕົນວ່າ ເພິ່ນແມ່ນໃຜ” (ປະຖົມມະການ 45:1).

ອ້າຍຂອງໂຢເຊັບບໍ່ສາມາດເຊື່ອສິ່ງທີ່ພວກເຂົາກຳລັງໄດ້ຍິນແລະເຫັນ. ດັ່ງນັ້ນ ໂຢເຊັບຈຶ່ງຕ້ອງເວົ້າຄຳເຫຼົ່ານີ້ອີກເທື່ອໜຶ່ງ “ຂ້ອຍແມ່ນໂຢເຊັບ ນ້ອງຊາຍຂອງພວກເຈົ້າ” (ປະຖົມມະການ 45:4). ໂຢເຊັບຍັງບອກອີກວ່າ “ຜູ້ທີ່ພວກເຈົ້າໄດ້ຂາຍມາທີ່ປະເທດເອຢິບ” (ປະຖົມມະການ 45:4). ແລ້ວບັນດາອ້າຍນ້ອງຂອງໂຢເຊັບຈຶ່ງເຊື່ອຄໍາເວົ້າຂອງລາວ.

ໂຢເຊັບປະກາດວ່າ: “ແມ່ນພຣະເຈົ້າທີ່ໄດ້ສົ່ງຂ້ອຍມານີ້” ທີ່ເອຢິບ (ປະຖົມມະການ 45:5). ຄໍາເວົ້າເຫຼົ່ານີ້ກ່ຽວກັບພຣະເຈົ້າກໍຊ່ອຍໃຫ້ບັນດາອ້າຍນັ້ນເຫັນເຖິງສອງຢ່າງ.

ຢ່າງທີໜຶ່ງກໍຄືໂຢເຊັບບໍ່ໄດ້ມີຄວາມຮູ້ສຶກທີ່ບໍ່ດີອັນໃດກ່ຽວກັບອ້າຍຂອງລາວໃນຫົວໃຈຂອງລາວ. ຢ່າງທີສອງ ຄຳເວົ້າເຫຼົ່ານີ້ສະແດງໃຫ້ພວກເຮົາເຫັນຄວາມເຊື່ອຂອງໂຢເຊັບແລະ ຄວາມຫວັງຂອງລາວ. ສິ່ງທີ່ອ້າຍຂອງໂຢເຊບໄດ້ເຮັດກັບໂຢເຊັບນັ້ນກໍມີຄວາມຈຳເປັນ. ພຣະເຈົ້າໄດ້ອະນຸຍາດໃຫ້ສິ່ງບໍ່ດີນີ້ເກີດຂຶ້ນ ເພື່ອວ່າໂຢເຊັບຈະສາມາດຮັກສາຄອບຄົວຂອງຢາໂຄບ ແລະ ລູກໃນອະນາຄົດຂອງພວກເຂົາ (ປະຖົມມະການ 45:7).

ໂຢເຊັບໄດ້ບອກອ້າຍຂອງລາວໃຫ້ໄປຫາພໍ່ແລະເຊີນເພິ່ນມາທີ່ປະເທດເອຢິບ.

ສິ່ງຕ່າງໆກໍເປັນໄປດ້ວຍດີໃນເວລານີ້. ລູກຊາຍຂອງຢາໂຄບທັງສິບສອງຄົນກໍມີຊີວິດຢູ່. ຢາໂຄບຈຶ່ງໄດ້ຊື່ວ່າເປັນ “ອິດສະລາເອນ” ອີກເທື່ອໜຶ່ງ (ປະຖົມມະການ 45:28). ເລື່ອງນີ້ກໍສະແດງໃຫ້ພວກເຮົາເຫັນຄວາມເພິ່ງພໍໃຈຂອງພຣະເຈົ້າໃນທາງທີ່ຍິ່ງໃຫຍ່.