---
title:  ໂຢເຊບ ໄດ້ພົບກັບອ້າຍຂອງລາວຕໍ່ໜ້າກັນ
date:   13/06/2022
---

`ອ່ານເລື່ອງໃນປະຖົມມະການ ບົດທີ 42. ແມ່ນຫຍັງໄດ້ເກີດຂຶ້ນໃນເລື່ອງນີ້? ມັນສະແດງໃຫ້ພວກເຮົາເຫັນວ່າ ພຣະເຈົ້າຊົງຄວບຄຸມທຸກສິ່ງທີ່ເກີດຂຶ້ນແນວໃດ?`

ໄດ້ມີໄພອຶດຫີວໃນດິນແດນ. ໄພອຶດຫີວນີ້ເຮັດໃຫ້ຢາໂຄບນັ້ນຕັດສິນໃຈສົ່ງລູກຊາຍຂອງເພິ່ນໄປເອຢິບເພື່ອໄປຊື້ເຂົ້າສານ (ປະຖົມມະການ 42:1). ຢາໂຄບຍັງບໍ່ໄດ້ຮູ້ໃນເວລານັ້ນ ແຕ່ບໍ່ດົນຕໍ່ມາ ລາວກໍຈະເຫັນວ່າລູກຊາຍທີ່ລາວຄິດວ່າຕາຍແລ້ວນັ້ນ ຍັງມີຊີວິດຢູ່.

ມາຮອດເວລານີ້ ຄວາມຝັນທີ່ໂຢເຊັບໄດ້ມີຕັ້ງແຕ່ດົນມາແລ້ວກໍເລີ່ມທີ່ຈະເກີດຂຶ້ນ (ປະຖົມມະການ 37:7). ໂຢເຊັບກໍຄືຜູ້ນຳທີ່ຮັບຜິດຊອບດິນແດນທັງໝົດ (ປະຖົມມະການ 42:6). ໂຢເຊັບມີອຳນາດຢ່າງຫຼວງຫຼາຍ. ອ້າຍຂອງລາວກໍພາກັນຂັດສົນຢ່າງໜັກ. ພວກເຂົາໄດ້ກົ້ມຂາບລົງພື້ນຕໍ່ໜ້າໂຢເຊບ (ປະຖົມມະການ 42:6). ອ້າຍກຸ່ມດຽວກັນນີ້ທີ່ໄດ້ຫົວເລາະເຢາະໂຢເຊັບ ແລະ ຄວາມຝັນຂອງລາວ. ພວກເຂົາບໍ່ໄດ້ເຊື່ອວ່າ ພວກເຂົາຈະຕ້ອງມາກົ້ມກາບໂຢເຊບແທ້ໆ (ປະຖົມມະການ 37:8).

“ແລ້ວພວກເຂົາຈຶ່ງເວົ້າຕໍ່ກັນແລະກັນວ່າ ‘ແມ່ນແລ້ວພວກເຮົາໄດ້ຮັບຄວາມທຸກໃນເວລານີ້ ກໍຍ້ອນໂທດກຳທີ່ພວກເຮົາໄດ້ເຮັດຕໍ່ນ້ອງຊາຍຂອງພວກເຮົາ; ພວກເຮົາເຫັນວ່າລາວເປັນທຸກພຽງໃດເມື່ອລາວໄດ້ວິງວອນຂໍຄວາມເມດຕາ, ແຕ່ພວກເຮົາບໍ່ຍອມຟັງສຽງຂອງລາວເລີຍ. ສະນັ້ນ ຄວາມທຸກລໍາບາກອັນນີ້ຈຶ່ງມາຕົກຖືກພວກເຮົາ’” (ປະຖົມມະການ 42:21).

`ພວກເຮົາສ່ວນຫຼາຍກໍໄດ້ເຮັດສິ່ງຕ່າງໆທີ່ຜິດໃນອະດີດ ທີ່ເຮັດໃຫ້ພວກເຮົາເອງຮູ້ສຶກເສຍໃຈໃນເວລານີ້. ພວກເຮົາສາມາດເຮັດອັນໃດເພື່ອແກ້ໄຂຄວາມຜິດໃນອະດີດໃຫ້ໄດ້ຫຼາຍທີ່ສຸດ?`