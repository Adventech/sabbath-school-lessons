---
title:  ອັບຣາຮາມມອບໜຶ່ງສ່ວນສິບໃຫ້ແກ່ເມຄີເຊເດັກ
date:   05/05/2022
---

`ອ່ານເລື່ອງກ່ຽວກັບອັບຣາຮາມ ແລະ ເມຄີເຊເດັກໃນພຣະທໍາ ປະຖົມມະການ 14:18-24. ເມຄີເຊເດັກນັ້ນແມ່ນໃຜ? ເປັນຫຍັງອັບຣາຮາມຈຶ່ງໃຫ້ໜຶ່ງສ່ວນສິບຂອງທຸກສິ່ງຈາກສົງຄາມໃຫ້ແກ່ເມຄີເຊເດັກ?`

ການມາຢ່າງກະທັນຫັນຂອງເມຄີເຊເດັກນັ້ນກໍບໍ່ໄດ້ເປັນເລື່ອງທີ່ແປກປະຫຼາດເລີຍ. ຫຼັງຈາກທີ່ກະສັດຊາວການາອານກ່າວຂອບໃຈອັບຣາຮາມແລ້ວ ອັບຣາຮາມກໍໄດ້ກ່າວຂອບໃຈເມຄີເຊເດັກ. ເມຄີເຊເດັກນັ້ນເປັນປະໂລຫິດຫຼືຜູ້ນຳທາງສາສະໜາ. ອັບຣາຮາມສະແດງຄວາມຂອບໃຈຂອງລາວຕໍ່ເມຄີເຊເດັກດ້ວຍການຈ່າຍສິບລົດ ຫຼື ໜຶ່ງສ່ວນສິບຂອງທຸກຢ່າງທີ່ລາວໄດ້ຮັບຈາກການເຮັດສົງຄາມເທື່ອນີ້.

ເມຄີເຊເດັກໄດ້ປະກົດຕົວຂຶ້ນຫຼັງຈາກທີ່ອັບຣາຮາມນັ້ນໄດ້ເອົາຊະນະກະສັດຕ່າງໆແຫ່ງບາບີໂລດເນຍ ແລະ ໄດ້ປ່ຽນແປງສິ່ງຊົ່ວຮ້າຍທີ່ພວກເຂົາໄດ້ກະທຳ. ພຣະທໍາປະຖົມມະການ 14:18-24 ກໍຍັງສະແດງໃຫ້ພວກເຮົາເຫັນຄັ້ງທໍາອິດທີ່ພຣະຄໍາພີໄດ້ໃຊ້ຄໍາວ່າ “ປະໂລຫິດ” (ປະຖົມມະການ 14:18). ເມຄີເຊເດັກນັ້ນກໍເຊື່ອມຕໍ່ກັບ “ພຣະເຈົ້າອົງສູງສຸດ” (ປະຖົມມະການ 14:18). ອັບຣາຮາມໄດ້ປະກາດວ່າ ພຣະເຈົ້າອົງນີ້ຄືພຣະເຈົ້າຂອງລາວເຊັ່ນດຽວກັນ (ປະຖົມມະການ 14:22).

“ແລ້ວອັບຣາຮາມກໍໄດ້ຖວາຍໜຶ່ງສ່ວນສິບໃນສິ່ງທັງໝົດ ຊຶ່ງເພີ່ນໄດ້ມາຈາກການສູ້ຮົບນັ້ນໃຫ້ແກ່ເມຄີເຊເດັກ” (ປະຖົມມະການ 14:20). ອັບຣາຮາມສະແດງໃຫ້ເຫັນວ່າ ພວກເຮົາຖວາຍສິບລົດໃຫ້ແກ່ພຣະເຈົ້າ ເພາະວ່າພຣະເຈົ້ານັ້ນຊົງເປັນເຈົ້າຂອງທຸກສິ່ງທຸກຢ່າງ (ເຮັບເຣີ 7:2-6; ປຽບທຽບກັບປະຖົມມະການ 28:22). ເງິນສິບລົດນັ້ນບໍ່ແມ່ນຂອງຖວາຍໃຫ້ກັບພຣະເຈົ້າ. ສິບລົດກໍຄືຂອງປະທານຈາກພຣະເຈົ້າ ທຸກສິ່ງທີ່ພວກເຮົາມີນັ້ນກໍມາຈາກພຣະອົງ.