---
title:  ອັບຣາຮາມໜີອອກຈາກປະເທດ
date:   01/05/2022
---

`ອ່ານເລື່ອງກ່ຽວກັບອັບຣາຮາມໃນພຣະທຳປະຖົມມະການ 12:1-9. ເປັນຫຍັງພຣະເຈົ້າຈຶ່ງສັ່ງອັບຣາຮາມໃຫ້ອອກຈາກປະເທດແລະຄອບຄົວຂອງຕົນເອງ?`

ພຣະເຈົ້າໄດ້ຊົງສັນຍາກັບໂນອາວ່າຈະບໍ່ທຳລາຍໂລກນີ້ດ້ວຍໄພນ້ຳຖ້ວມໂລກອີກຈັກເທື່ອ. ເວລານີ້ ພຣະເຈົ້າຈຶ່ງໄດ້ໃຫ້ຄໍາສັນຍາໃໝ່ແກ່ອັບຣາຮາມ: “ໂດຍຜ່ານທາງເຈົ້າເຮົາຈະອວຍພອນຊົນຊາດທັງປວງ” (ປະຖົມມະການ 12:3).

ພຣະເຈົ້າໄດ້ເລີ່ມຕົ້ນທີ່ຈະຮັກສາຄຳສັນຍາຂອງພຣະອົງເມື່ອອັບຣາຮາມໄດ້ປະອະດີດຂອງເພີ່ນໄວ້ທາງຫຼັງ. ອັບຣາຮາມໄດ້ຈາກທຸກສິ່ງທຸກຢ່າງທີ່ລາວຮູ້ຈັກຄືຄອບຄົວຂອງເພີ່ນ, ປະເທດຂອງເພີ່ນແລະສ່ວນໜຶ່ງຂອງໂຕເພີ່ນເອງ.

ພຣະເຈົ້າຊົງຕ້ອງການໃຫ້ອັບຣາຮາມນັ້ນປະຖີ້ມອະດີດ ແລະ ອອກຈາກປະເທດຂອງເພີ່ນ ເພື່ອວ່າພຣະເຈົ້າຈະສາມາດສະແດງໃຫ້ເພີ່ນເຫັນດິນແດນແຫ່ງໃໝ່. ຄໍາສັນຍາຂອງການປະທານດິນແດນແຫ່ງໃໝ່ນີ້ກໍຫຼາຍກວ່າປະເທດໃດໜຶ່ງໃນໂລກນີ້. ຄໍາສັນຍານີ້ກໍກ່ຽວກັບແຜນການຂອງພຣະເຈົ້າທີ່ຈະຊ່ວຍທຸກໆຄົນໃນໂລກນີ້ເຊີ່ງຈະເຊື່ອຟັງພຣະອົງ: “ເຮົາຈະໃຫ້ເຈົ້າມີເຊື້ອສາຍຫຼາຍ ແລະ ພວກເຂົາຈະກາຍເປັນຊົນຊາດໃຫຍ່. ເຮົາຈະອວຍພອນເຈົ້າແລະໃຫ້ເຈົ້າມີຊື່ສຽງ ແລະເຈົ້າຈະໄດ້ເປັນທໍ່ພຣະພອນໃຫ້ແກ່ຊົນຊາດອື່ນໆເທິງແຜ່ນດິນໂລກ” (ປະຖົມມະການ 12:2,3). ພຣະຜູ້ຊ່ວຍໃຫ້ລອດກໍຄືພຣະພອນທີ່ພຣະເຈົ້າຈະປະທານໃຫ້ແກ່ທຸກໆຄົນໃນໂລກນີ້ (ກິດຈະການ 3:25). ພຣະພອນນີ້ຈະມາຈາກເຄືອຍາດຂອງອັບຣາຮາມ (ປະຖົມມະການ 22:18; ປະຖົມມະການ 26:4; ປະຖົມມະການ 28:14).