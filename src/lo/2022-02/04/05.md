---
title:  "ພັນທະສັນຍາ: ພາກທີ 1"
date:   20/04/2022
---

ຕອນນີ້ໄດ້ເຖິງເວລາທີ່ພຣະເຈົ້າຈະຮັກສາຄຳສັນຍາຂອງພຣະອົງ. ກ່ອນນ້ຳຖ້ວມໂລກນັ້ນ ພຣະເຈົ້າໄດ້ບອກໂນອາວ່າ “ເຮົາຈະຕັ້ງພັນທະສັນຍາໄວ້ກັບເຈົ້າ. ຈົ່ງເອົາເມຍລູກຊາຍແລະພວກລູກໄພ້ຂອງເຈົ້າເຂົ້າໄປໃນເຮືອ” (ປະຖົມມະການ6:18). ຄໍາສັນຍານີ້ກໍແຕກຕ່າງຢ່າງສີ້ນເຊີງຈາກການປະກາດຂອງພຣະເຈົ້າໃນພຣະທໍາ ປະຖົມມະການ 6:17. ໃນພຣະທໍາປະຖົມມະການ 6:17, ພຣະເຈົ້າໄດ້ປະກາດວ່າ ພຣະອົງຈະທຳລາຍຊີວິດ. ແຕ່ໃນປະຖົມມະການ 6:18 ນັ້ນ ພຣະເຈົ້າໄດ້ຊົງສັນຍາກັບໂນອາວ່າຈະຊ່ວຍລາວໃຫ້ພົ້ນ.

`ໂນອາເຮັດສິ່ງໃດກ່ອນໝູ່ເວລາທີ່ລາວໄດ້ອອກຈາກເຮືອ? ອ່ານພຣະທຳ ປະຖົມມະການ 8:20 ເພື່ອຄົ້ນຫາຄຳຕອບ.`

ຫຼັງຈາກທີ່ພຣະເຈົ້າໄດ້ສ້າງອາດາມແລະເອວາ ແລະ ສິ່ງຕ່າງໆອື່ນໆນັ້ນ ທັງຄູ່ກໍໄດ້ມານະມັດສະການພຣະເຈົ້າໃນວັນສະບາໂຕ. ໃນທາງດຽວກັນນັ້ນ ໂນອາກໍໄດ້ນະມັດສະການພຣະເຈົ້າເມື່ອລາວໄດ້ອອກຈາກເຮືອ. ແຕ່ໂນອາບໍ່ໄດ້ນະມັດສະການພຣະເຈົ້າໃນແບບດຽວກັນກັບອາດາມແລະເອວາໄດ້ເຮັດ. ອາດາມແລະເອວານັ້ນໄດ້ນະມັດສະການພຣະເຈົ້າຢູ່ຕໍ່ໜ້າພຣະອົງ. ແຕ່ໂນອານັ້ນຕ້ອງໄດ້ຂ້າສັດແລະຖວາຍເປັນເຄື່ອງບູຊາໃຫ້ກັບພຣະເຈົ້າທີ່ລາວເບິ່ງບໍ່ເຫັນ. ເປັນເທື່ອທໍາອິດໃນພຣະຄຳພີທີ່ພວກເຮົາອ່ານພົບກ່ຽວກັບແທ່ນບູຊາ. ໂນອາໄດ້ຖວາຍເຄື່ອງເຜົາບູຊາ ຫຼື “Olah” ໃນຄໍາສັບພາສາເຮັບເຣີ. ເຄື່ອງຖວາຍບູຊານີ້ກໍສະແດງໃຫ້ພວກເຮົາເຫັນວ່າ ໂນອານັ້ນຮູ້ສຶກຂອບຄຸນພຣະເຈົ້າ ຜູ້ທີ່ໄດ້ໃຫ້ລາວພົ້ນຈາກໄພນ້ຳຖ້ວມໂລກ (ປຽບທຽບກັບພຣະທຳ ຈົດເຊັນບັນຊີ 15:1-11).