---
title:  ການຕໍ່ສູ້ພຣະເຈົ້າ
date:   29/05/2022
---

ຫຼັງຈາກທີ່ຢາໂຄບໄດ້ອກຈາກລາບັນ ຢາໂຄບກໍໄດ້ມີປະສົບການກັບພຣະເຈົ້າອີກຢ່າງໜຶ່ງ. ຢາໂຄບກໍຮູ້ສຶກຢ້ານເພາະວ່າລາວຮູ້ວ່າອ້າຍຂອງລາວ ເອຊາວນັ້ນກຳລັງມາສູ້ກັບລາວພ້ອມກັບຄົນ 400 ຄົນ (ປະຖົມມະການ 32:6). ດັ່ງນັ້ນ ຢາໂຄບຈຶ່ງອະທິຖານຂໍການຊ່ວຍເຫຼືອຈາກອົງພຣະຜູ້ເປັນເຈົ້າ. ຢາໂຄບໄດ້ກ່າວວ່າ “ຂ້ານ້ອຍບໍ່ສົມຄວນກັບພຣະກະລຸນາແລະຄວາມສັດຊື່ທີ່ພຣະອົງໄດ້ສຳແດງຕໍ່ຂ້ານ້ອຍຜູ້ຮັບໃຊ້ຂອງພຣະອົງເລີຍ.” (ປະຖົມມະການ 32:10). ແນ່ນອນວ່າ ຢາໂຄບໄດ້ຮູ້ແລ້ວໃນເວລານີ້ຄວາມເມດຕາຂອງພຣະເຈົ້ານັ້ນເປັນແນວໃດແທ້.

`ໃຫ້ທ່ານອ່ານເລື່ອງໃນພຣະທຳ ປະຖົມມະການ 32:22-31; ແລະກໍອ່ານ ໂຮເຊອາ 12:3,4. ເລື່ອງນີ້ໄດ້ສອນບົດຮຽນທາງດ້ານຄວາມເຊື່ອອັນໃດແດ່ໃຫ້ກັບພວກເຮົາ?`

ຢາໂຄບນັ້ນກໍຮູ້ສຶກເສົ້າໃຈຢ່າງແຮງ ພວກເຮົາສາມາດເຂົ້າໃຈເຫດຜົນຂອງລາວແມ່ນບໍ່? ອ້າຍຂອງລາວກຳລັງເດີນທາງມາເພື່ອທີ່ຈະຂ້າລາວ. ດັ່ງນັ້ນຢາໂຄບກໍເຮັດທຸກສິ່ງທຸກຢ່າງທີ່ລາວສາມາດເຮັດໄດ້ເພື່ອປົກປ້ອງຄອບຄົວຂອງລາວ. ແລ້ວຢາໂຄບກໍຕັ້ງແຄ້ມນອນກາງຄືນຜູ້ດຽວເພື່ອລາວຈະສາມາດອະທິຖານ. ທັນໃດນັ້ນ ລາວຖືກໂຈມຕີໂດຍ “ຊາຍຄົນໜຶ່ງ” (ປະຖົມມະການ 32:24). ໃນຂະນະທີ່ຢາໂຄບຕໍ່ສູ້ກັບ “ຊາຍ” ຄົນນີ້, ຢາໂຄບກໍເລີ່ມທີ່ຈະເຫັນວ່າລາວກຳລັງຕໍ່ສູ້ກັບພຣະເຈົ້າ ພຣະອົງເອງ. ນັ້ນເປັນເຫດຜົນທີ່ຢາໂຄບກ່າວວ່າ “ຂ້ອຍຈະບໍ່ປ່ອຍເຈົ້າໄປຈົນກວ່າເຈົ້າຈະອວຍພອນຂ້ອຍ” (ປະຖົມມະການ 32:26).