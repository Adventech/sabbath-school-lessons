---
title:  ໝາກໄມ້ທີ່ຕ້ອງຫ້າມ
date:   04/04/2022
---

`ໃຫ້ເຮົາອ່ານຄຳສັ່ງຈາກພຣະເຈົ້າທີ່ມີຕໍ່ອາດາມໃນພຣະທໍາ ປະຖົມມະການ 2:16,17. ປຽບທຽບຄຳສັ່ງນີ້ກັບຖ້ອຍຄໍາທີ່ງູເວົ້າກັບຜູ້ຍິງໃນ ປະຖົມມະການ 3:1–6. ຖ້ອຍຄຳຂອງພຣະເຈົ້າມີຄວາມແຕກຕ່າງຈາກຄຳເວົ້າຂອງງູແນວໃດ?`

ທ່ານເຫັນບໍ່ວ່າ ງູໄດ້ເວົ້າກັບນາງເອວາ (ປະຖົມມະການ 3:1–6) ໃນຫຼາຍໆຢ່າງທີ່ພຣະເຈົ້າບອກກັບອາດາມ (ປະຖົມມະການ 2:16, 17) ແນວໃດ? ໂຕງູຕ້ອງການໃຫ້ນາງເອວາເຊື່ອວ່າ ມັນໄດ້ແທນທີ່ພຣະເຈົ້າແລະກໍຮູ້ຫລາຍກວ່າພຣະເຈົ້າອີກ. ກ່ອນອື່ນນັ້ນ, ໂຕງູໄດ້ຖາມນາງເອວາເປັນຄຳຖາມຄືກັບວ່າ ມັນບໍ່ຮູ້ຈັກຫຍັງເລີຍ. ແຕ່ໂຕງູກໍໄດ້ຖາມຄໍາຖາມດ້ວຍເລ່ກົນ. ມັນຢາກເຮັດໃຫ້ນາງເອວາສັບສົນ. ມັນຕ້ອງການໃຫ້ນາງເຊື່ອວ່າ ນາງບໍ່ເຂົ້າໃຈແທ້ໆວ່າ ພຣະເຈົ້າຫມາຍຄວາມວ່າແນວໃດ. ຫລັງຈາກນັ້ນ, ຊາຕານກໍພະຍາຍາມເຮັດໃຫ້ນາງເອວານັ້ນສົງໃສພຣະເຈົ້າ. ຫລັງຈາກນັ້ນ ໃນທີ່ສຸດຊາຕານກໍເວົ້າຢ່າງກ້າຫານວ່າ ຖ້ອຍຄຳຂອງພຣະເຈົ້ານັ້ນບໍ່ເປັນຄວາມຈິງ.

ຊາຕານໄດ້ເວົ້າຕົວະສອງຢ່າງ. ການຕົວະທໍາອິດແມ່ນກ່ຽວກັບເລື່ອງຄວາມຕາຍ. ການຕົວະທີສອງແມ່ນກ່ຽວກັບຄວາມດີແລະຄວາມຊົ່ວ. ພຣະເຈົ້າບອກອາດາມວ່າ ລາວຈະຕາຍຢ່າງແນ່ນອນຖ້າລາວຂືນກິນໝາກໄມ້ທີ່ຕ້ອງຫ້າມ (ປະຖົມມະການ 2:17). ແຕ່ວ່າ, ຊາຕານບອກນາງເອວາວ່າ ນາງຈະບໍ່ຕາຍ (ປະຖົມມະການ 3:4). ພຣະເຈົ້າຫ້າມອາດາມກິນໝາກໄມ້ (ປະຖົມມະການ 2:17). ແຕ່ວ່າ, ຊາຕານໄດ້ກະຕຸ້ນນາງເອວາໃຫ້ກິນໝາກໄມ້.

`ພຣະຄຳພີເວົ້າແນວໃດກ່ຽວກັບສິ່ງທີ່ເກີດຂຶ້ນເມື່ອເຮົາຕາຍໄປ?`