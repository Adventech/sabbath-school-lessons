---
title:  ລີ້ຊ້ອນຈາກພຣະເຈົ້າ
date:   05/04/2022
---

`ໃນປະຖົມມະການ 3: 7–13, ເຮົາອ່ານກ່ຽວກັບສິ່ງທີ່ເກີດຂຶ້ນຫຼັງຈາກອາດາມແລະເອວາເຮັດຜິດບາບ. ເປັນຫຍັງອາດາມແລະເອວາຈຶ່ງປິດບັງຕໍ່ພຣະເຈົ້າ? ເປັນຫຍັງ ພຣະເຈົ້າຈຶ່ງຖາມອາດາມວ່າ “ເຈົ້າຢູ່ໃສ?” (ປະຖົມມະການ 3:9)`

ເມື່ອພຣະເຈົ້າສ້າງອາດາມແລະເອວາ, ພຣະເຈົ້າປົກຫຸ້ມເອົາຮ່າງກາຍຂອງພວກເຂົາດ້ວຍລັດສະໜີທີ່ເປັນຄືກັນກັບເສື້ອຄຸມ. ລັດສະໜີນີ້ສະແດງໃຫ້ເຫັນລັດສະໝີພາບຂອງພຣະເຈົ້າ (ອ່ານ ເພງສັນລະເສີນ 8:5; ໃຫ້ປຽບທຽບກັບ ເພງສັນລະເສີນ 104:1,2). ຫຼັງຈາກທີ່ ອາດາມແລະເອວາໄດ້ຕົກສູ່ຄວາມບາບ, ລັດສະຫນີຂອງພຣະເຈົ້າກໍ່ໄດ້ຈາງຫາຍໄປ. ພວກເຂົາຮູ້ສຶກວ່າ ເປືອຍກາຍຢູ່. “ດັ່ງນັ້ນ, ພວກເຂົາຈຶ່ງເອົາໃບໄມ້ມາຫຍິບເຂົ້າກັນແລະນຸ່ງເປັນເສື້ອຜ້າ” (ປະຖົມມະການ 3:7). 

ພຣະເຈົ້າໄດ້ຖາມອາດາມວ່າ, “' ເຈົ້າຢູ່ໃສ?'” (ປະຖົມມະການ 3:9). ພຣະເຈົ້າໄດ້ຖາມຄຳຖາມນີ້ ເພາະວ່າ ພຣະອົງບໍ່ຮູ້ວ່າ ອາດາມຢູ່ໃສຊັ້ນບໍ? ແນ່ນອນ, ພຣະເຈົ້າຊົງຮູ້! ພຣະເຈົ້າຖາມຄໍາຖາມເພື່ອຊ່ວຍໃຫ້ອາດາມແລະເອວາໄດ້ຮູ້ເຖິງຄວາມຜິດຂອງພວກເຂົາເຈົ້າ. ທຳອິດ ອາດາມແລະເອວາກໍໄດ້ເຮັດສິ່ງທີ່ຄົນບາບສ່ວນໃຫຍ່ນັ້ນເຮັດເມື່ອພວກເຂົາມີຄວາມຜິດ. ພວກເຂົາໄດ້ໂທດຄົນອື່ນ. ນາງເອວາໄດ້ພາອາດາມເຮັດຜິດບາບ. ດັ່ງນັ້ນ, ອາດາມຈຶ່ງຖິ້ມໂທດໃສ່ນາງເອວາ (ປະຖົມມະການ 3:12). ອາດາມຍັງກ່າວໂທດພຣະເຈົ້າ ຍ້ອນວ່າພຣະເຈົ້າໄດ້ມອບຜູ້ຍິງໃຫ້ແກ່ລາວ. ນາງເອວາກ່າວໂທດໃສ່ງູ. “'ງູໄດ້ຫຼອກລວງຂ້ານ້ອຍ,” (ປະຖົມມະການ 3:13).

`ພວກທ່ານເຄີຍຖິ້ມໂທດໃສ່ຄົນອື່ນໃນສິ່ງທີ່ທ່ານໄດ້ເຮັດຜິດຫລືບໍ? ເປັນຫຍັງ ມັນຈຶ່ງງ່າຍທີ່ຈະຕົກຢູ່ໃນກັບດັກນີ້?`