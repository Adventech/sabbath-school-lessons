---
title:  ການຕົກສູ່ຄວາມບາບ
date:   02/04/2022
---

### ອ່ານສຳລັບບົດຮຽນອາທິດນີ້
ປະຖົມມະການ 3:1; 2 ໂກລິນໂທ 11:3; ພຣະນິມິດ 12:7–9; ປະຖົມມະການ 2:16, 17; ປະຖົມມະການ 3:7–13.

> <p>ຂໍ້ຄວນຈຳ</p>
> “ກູຈະໃຫ້ມຶງກັບຍິງນັ້ນກຽດຊັງກັນ, ເຊື້ອສາຍຂອງມຶງ ແລະ ເຊື້ອສາຍຂອງຍິງຈະເປັນສັດຕູກັນ. ເຊື້ອສາຍຂອງຍິງນັ້ນຈະຢຽບຫົວມຶງໃຫ້ແຕກໝຸ່ນ ແລະ ມຶງກໍຈະກັດສົ້ນໜ່ອງເຂົາໃຫ້ບວບຊໍ້າ.” (ປະຖົມມະການ 3:15).

ພຣະເຈົ້າໄດ້ໃຫ້ຄຳເຕືອນແກ່ອາດາມແລະນາງເອວາວ່າ: “ໝາກໄມ້ທຸກຕົ້ນໃນສວນນີ້ເຈົ້າກິນໄດ້ ເວັ້ນໄວ້ແຕ່ຕົ້ນທີ່ໃຫ້ຮູ້ຈັກຄວາມດີ ແລະຮູ້ຈັກຄວາມຊົ່ວ. ເຈົ້າຢ່າກິນໝາກໄມ້ໃນຕົ້ນນັ້ນ; ຖ້າເຈົ້າຂືນກິນເມື່ອໃດ ເຈົ້າກໍຈະຕາຍເມື່ອນັ້ນ.!” (ປະຖົມມະການ 2:16, 17). ຄໍາເຕືອນນີ້ສະແດງໃຫ້ພວກເຮົາເຫັນວ່າ ພຣະເຈົ້າບໍ່ເຄີຍຢາກໃຫ້ພໍ່ແມ່ຜູ້ທໍາອິດຂອງພວກເຮົານັ້ນຮູ້ກ່ຽວກັບຄວາມຊົ່ວ. ພຣະເຈົ້າຕ້ອງການໃຫ້ອາດາມແລະເອວານັ້ນຮຽນຮູ້ ພຽງແຕ່ກ່ຽວກັບຄວາມດີ. ພວກເຮົາເຂົ້າໃຈເຫດຜົນເລື່ອງນີ້ ແມ່ນບໍ?

ອາດາມແລະເອວາຈະຕ້ອງຕາຍ (ປະຖົມມະການ 3:19) ເພາະວ່າ ພວກເຂົາບໍ່ເຊື່ອຟັງຄຳສັ່ງຈາກພຣະເຈົ້າ (ປະຖົມມະການ 2:17). ພຣະເຈົ້າຈະບໍ່ອະນຸຍາດໃຫ້ອາດາມເອວາກິນໝາກໄມ້ຈາກຕົ້ນໄມ້ແຫ່ງຊີວິດອີກຕໍ່ໄປ. ຖ້າຫາກພວກເຂົາກິນ, ພວກເຂົາຈະມີຊີວິດຕະຫຼອດໄປໂດຍທີ່ຍັງເປັນຄົນບາບ (ປະຖົມມະການ 3:22). ດັ່ງນັ້ນ, ພວກເຂົາຈຳເປັນຕ້ອງອອກຈາກສວນເອເດນ (ປະຖົມມະການ 3: 24). ແຕ່ວ່າ, ພຣະເຈົ້າຍັງໄດ້ສົ່ງຂ່າວສານທີ່ເຕັມໄປດ້ວຍຄຳສັນຍາແຫ່ງຄວາມຫວັງແກ່ອາດາມແລະເອວາ. ພວກເຮົາເຫັນຄໍາສັນຍານີ້ຢູ່ໃນພຣະທໍາ ປະຖົມມະການ 3:15. ນີ້ແມ່ນຄໍາສັນຍາກ່ຽວກັບວິທີທາງທີ່ຈະພົ້ນຈາກໂທດຂອງຄວາມບາບແລະຄວາມຕາຍ.