---
title:  ຢາໂຄບໄດ້ຕັ້ງຖິ່ນຖານຢູ່ໃນປະເທດເອຢິບ
date:   20/06/2022
---

ພຣະເຈົ້າໄດ້ໃຫ້ຄວາມຝັນກັບຢາໂຄບ (ປະຖົມມະການ 46:2). ໃນຄວາມຝັນເຫຼົ່ານີ້ ອົງພຣະຜູ້ເປັນເຈົ້າໄດ້ຮັບສັ່ງໃຫ້ຢາໂຄບອອກຈາກດິນແດນແຫ່ງພັນທະສັນຍາສຳລັບເອຢິບ. ຕໍ່ມານັ້ນ ເອຢິບໄດ້ກາຍເປັນຮູບພາບພັນລະນາສຳລັບສະຖານທີ່ໜຶ່ງເທິງໂລກນີ້ທີ່ປະຊາຊົນຂອງພຣະເຈົ້າຈະບໍ່ຕ້ອງການທີ່ຈະໄປ (ພຣະບັນຍັດສອງ 17:16).

`ອ່ານເລື່ອງໃນພຣະທຳປະຖົມມະການ ບົດທີ 47. ພວກເຮົາພົບກັບກົດແລະຄວາມຈິງຂອງພຣະຄຳພີອັນໃດໃນເລື່ອງນີ້?`

“ໂຢເຊັບໄດ້ນຳເອົາອ້າຍຫ້າຄົນໄປເຂົ້າເຝົ້າຟາໂຣ, ກະສັດແຫ່ງປະເທດເອຢິບ. ຟາໂຣຈະມອບດິນແດນຕອນໜຶ່ງໃຫ້ອ້າຍຂອງລາວເພື່ອເປັນບ່ອນຢູ່ໃນອະນາຄົດຂອງພວກເຂົາ. ຟາໂຣກໍຍິນດີທີ່ຈະມອບວຽກຕຳແໜ່ງໃນລັດຖະບານທີ່ສຳຄັນໃຫ້ອ້າຍຂອງໂຢເຊັບຖ້າຫາກພວກເຂົາຕ້ອງການ. ແຕ່ໂຢເຊັບກໍຊື່ສັດຕໍ່ພຣະເຈົ້າ ດັ່ງນັ້ນ ລາວຈຶ່ງຢາກປົກປ້ອງອ້າຍຂອງລາວຈາກຊີວິດໃນພະລາດຊະວັງຂອງຟາໂຣ. ມີຫຼາຍສິ່ງຫຼາຍຢ່າງທີ່ສາມາດນຳໄປສູ່ຄວາມບາບ. ດັ່ງນັ້ນ ໂຢເຊັບຈຶ່ງບອກອ້າຍຂອງລາວໃຫ້ບອກຟາໂຣວ່າພວກເຂົາເຮັດອາຊີບອັນໃດເພື່ອລ້ຽງຊີບ. ອ້າຍຂອງໂຢເຊັບກໍເຊື່ອຄຳແນະນະຂອງລາວ ນອກຈາກນັ້ນ ພວກເຂົາກໍໄດ້ລະມັດລະວັງທີ່ຈະເວົ້າວ່າພວກເຂົາພຽງແຕ່ມາຢ້ຽມຢາມປະເທດເອຢິບເທົ່ານັ້ນ. ພວກເຂົາບໍ່ໄດ້ມີແຜນທີ່ຈະອາໄສຢູ່ທີ່ນັ້ນຕະຫຼອດໄປ. ເມື່ອກ່າວດັ່ງນີ້ ພວກເຂົາຈຶ່ງຈະສາມາດອອກຈາກປະເທດເອຢິບໄດ້ທຸກໆເວລາທີ່ພວກເຂົາເລືອກຈະໄປ. ກະສັດຈຶ່ງມອບເຮືອນຢູ່ໃນເຂດເມືອງໂກເຊັນ. ດິນແດນນີ້ກໍເປັນເຂດດິນແດນທີ່ດີທີ່ສຸດຂອງປະເທດເອຢິບ” (ທ່ານນາງເອເລັນຈີໄວທ໌, Patriarchs and prophets, page 233).