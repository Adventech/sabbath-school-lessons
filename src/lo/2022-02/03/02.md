---
title:  ກາອິນ ແລະ ອາເບັນ
date:   10/04/2022
---

`ອ່ານປະຖົມມະການ 4:1,2. ພວກເຮົາຮຽນຮູ້ສິ່ງໃດຈາກຂໍ້ພຣະຄຳພີເຫຼົ່ານີ້ກ່ຽວກັບການເກີດຂອງສອງອ້າຍນ້ອງນີ້?`

ພວກເຮົາອ່ານກ່ຽວກັບສິ່ງໃດກ່ອນໝູ່ຫຼັງຈາກທີ່ພຣະເຈົ້າໄດ້ຂັບໄລ່ອາດາມແລະເອວາອອກຈາກສວນເອເດນ? ອາດາມແລະເອວາກໍມີລູກຊາຍ. ເອວາກໍໄດ້ປະກາດວ່າ “ເພາະພຣະເຈົ້າຢາເວຊ່ວຍເຫຼືອຂ້ອຍ, ຂ້ອຍຈຶ່ງໄດ້ລູກຊາຍ” (ປະຖົມມະການ 4:1). ແມ່ນໃຜຄືຜູ້ທີ່ພຣະເຈົ້າສັນຍາວ່າຈະປະທານໃຫ້? ຜູ້ນັ້ນກໍຄືພຣະຜູ້ໄຖ່ໃຫ້ລອດຜູ້ທີ່ຈະຊ່ວຍມະນຸດໃຫ້ພົ້ນຈາກຄວາມບາບ (ປະຖົມມະການ 3:15). ຄຳວ່າ “ພຣະເຈົ້າຢາເວ” ໃນປະຖົມມະການ 4:1 ນັ້ນກໍເຊື່ອມຕໍ່ຢ່າງໃກ້ຊິດ ກັບ ຄຳວ່າ “ລູກຊາຍ”. ດັ່ງນັ້ນສິ່ງທີ່ນາງເອວາກຳລັງເວົ້າແທ້ໆກໍຄື “ຂ້ອຍໄດ້ລູກຊາຍແລ້ວ ແມ່ນແລ້ວນັ້ນກໍຄືພຣະອົງເອງ!” ພຣະຄຳພີພາສາອັງກິດສະບັບມາດຕະຖານນານາຊາດ (International Standard Version) ກໍສະແດງໃຫ້ເຫັນຄວາມຈິງຂອງພຣະຄຳພີຂໍ້ນີ້: “ຂ້ອຍໄດ້ເກີດລູກຊາຍຜູ້ໜຶ່ງ....ຄືອົງພຣະຜູ້ເປັນເຈົ້າ” (ປະຖົມມະການ 4:1).

ເອວາສະແດງໃຫ້ພວກເຮົາເຫັນໂດຍຄຳເວົ້າຂອງນາງວ່າ ລາວໄດ້ຈື່ຄຳສັນຍາຂອງພຣະເຈົ້າໃນປະຖົມມະການ 3:15. ເອວານັ້ນເຊື່ອວ່າຕົນເອງໄດ້ໃຫ້ກຳເນີດແກ່ພຣະຜູ້ຊ່ວຍໃຫ້ລອດຂອງຕົນເອງຄືອົງພຣະຜູ້ເປັນເຈົ້າ: “ພຣະເຈົ້າໄດ້ຊົງບອກອາດາມແລະເອວາກ່ຽວກັບພຣະຜູ້ຊ່ວຍໃຫ້ລອດທີ່ຈະມາໃນອະນາຄົດ. ເມື່ອອາດາມແລະເອວາຮຽນຮູ້ກ່ຽວກັບຄຳສັນຍານີ້ໃນເບື້ອງຕົນ ພວກເຂົາກໍຄາດຫວັງໃຫ້ພຣະເຈົ້າສົ່ງພຣະຜູ້ຊ່ວຍໃຫ້ລອດລົງມາໃນທັນທີ. ດັ່ງນັ້ນ ອາດາມແລະເອວາກໍມີຄວາມດີໃຈຫຼາຍເມືອພວກເຂົາໄດ້ລູກຊາຍ. ພວກເຂົາມີຄວາມຫວັງວ່າລູກຊາຍຂອງເຂົາຈະເປັນພຣະຜູ້ຊ່ວຍໃຫ້ລອດຕາມພຣະສັນຍາ” (The Desire of Ages, Page 31)