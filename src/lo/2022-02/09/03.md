---
title:  ຢາໂຄບ ແລະ ຂັ້ນໄດ
date:   23/05/2022
---

ເອຊາວຮູ້ຂ່າວວ່າຢາໂຄບນັ້ນໄດ້ລັກເອົາພຣະພອນທີ່ເປັນຂອງລາວ. ດັ່ງນັ້ນ ເອຊາວຈຶ່ງເຫັນວ່າຢາໂຄບໄດ້ຫຼອກລວງຕົນເອງ ແລະ ໄດ້ເອົາພຣະພອນທີ່ອີຊາກຕ້ອງການທີ່ຈະໃຫ້ລາວ (ປະຖົມມະການ 27:36). ເວລານີ້ເອຊາວກໍຕ້ອງການທີ່ຈະຂ້ານ້ອງຊາຍຂອງຕົນເອງ (ປະຖົມມະການ 27:42). ນາງເຣເບກາຮູ້ສຶກກັງວົນແລະຕ້ອງການທີ່ຈະຢຸດອາຊະຍາກຳນີ້ (ປະຖົມມະການ 27:45). ດັ່ງນັ້ນດ້ວຍການສະໜັບສະໜູນຂອງອີຊາກ ເຣເບກາຈຶ່ງໄດ້ບອກຢາໂຄບໜີໄປຫາຄອບຄົວຂອງນາງ (ປະຖົມມະການ 27:43). ໃນຊ່ວງໄລຍະການເດີນທາງໄປນັ້ນ ຢາໂຄບໄດ້ພົບກັບພຣະເຈົ້າໃນຄວາມຝັນຢູ່ບ່ອນໜຶ່ງທີ່ເພີ່ນໄດ້ເອີ້ນວ່າເບັດເອນ. ຄຳວ່າ ເບັດເອນນັ້ນ ໝາຍເຖິງ “ເຮືອນຂອງພຣະເຈົ້າ”. ຢູ່ທີ່ນັ້ນຢາໂຄບຈຶ່ງໄດ້ໃຫ້ຄຳສາບານ.

`ອ່ານກ່ຽວກັບຢາໂຄບຢູ່ທີ່ເບັດເອນໃນພຣະທຳ ປະຖົມມະການ 28:10-22. ປະສົບການຂອງຢາໂຄບທີ່ຢູ່ເບັດເອນນັ້ນໄດ້ສອນບົດຮຽນອັນໃດໃຫ້ແກ່ເຮົາກ່ຽວກັບຄວາມສຳພັນຂອງເຮົາກັບພຣະເຈົ້າ?`

ໃນຄວາມຝັນນັ້ນ ຢາໂຄບໄດ້ເຫັນຂັ້ນໄດທີ່ມະຫັດສະຈັນເຊິ່ງເຊື່ອມຕໍ່ກັບພຣະເຈົ້າ. ກ່ອນທີ່ຢາໂຄບໄດ້ຝັນກ່ຽວກັບຂັ້ນໄດນັ້ນ ລາວໄດ້ເອົາຫົວໝູນກ້ອນຫີນແລະໄດ້ຫຼັບໄປ. “ກ້ອນຫີນ” ນີ້ໄດ້ກາຍເປັນຄໍາເວົ້າທີ່ພັນລະນາພາບຂອງ “ເບັດເອນ” ເຊິ່ງໝາຍເຖິງ “ພຣະວິຫານຂອງພຣະເຈົ້າ” (ປະຖົມມະການ 18:17; ປຽບທຽບກັບປະຖົມມະການ 28:22), ເຊິ່ງສະແດງໃຫ້ພວກເຮົາເຫັນພຣະວິຫານເຊິ່ງເປັນທີ່ພັກພາຂອງພຣະເຈົ້າ. ພຣະວິຫານນີ້ກໍຄືຈຸດສູນກາງສຳລັບວຽກງານໃນໂລກນີ້ ເຊິ່ງພຣະເຈົ້າໄດ້ເຮັດເພື່ອຊ່ວຍມະນຸດໃຫ້ພົ້ນ.