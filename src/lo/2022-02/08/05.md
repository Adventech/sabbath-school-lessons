---
title:  ເມຍສຳລັບອີຊາກ
date:   18/05/2022
---

ດັ່ງທີ່ພວກເຮົາໄດ້ເຫັນນັ້ນ ພຣະທໍາປະຖົມມະການ ບົດທີ23 ບອກພວກເຮົາວ່ານາງຊາຣາຍນັ້ນໄດ້ເສຍຊີວິດ. ພຣະທຳປະຖົມມະການ ບົດທີ24 ເລົ່າເລື່ອງກ່ຽວກັບວ່າອີຊາກໄດ້ແຕ່ງງານກັບນາງເຣເບກາແນວໃດ.

`ເປັນຫຍັງອັບຣາຮາມຈຶ່ງກັງກົນກ່ຽວກັບເລື່ອງເມຍສຳລັບອີຊາກ? ເປັນຫຍັງອັບຣາຮາມຈຶ່ງບໍ່ຕ້ອງການໃຫ້ອີຊາກນັ້ນແຕ່ງງານກັບຜູ້ຍິງຊາວການາອານ? ອ່ານປະຖົມມະການ ບົດທີ24 ສຳລັບຄຳຕອບ.`

ອັບຣາຮາມເຊື່ອວາງໃຈໃນຄຳສັນຍາຂອງພຣະເຈົ້າ ດັ່ງນັ້ນ ອັບຣາຮາມຈຶ່ງເຊື່ອວ່າບຸດຫຼານໃນອະນາຄົດຂອງລາວນັ້ນຈະອາໄສຢູ່ໃນດິນແດນແຫ່ງພັນທະສັນຍາ. ນັ້ນເປັນເຫດຜົນທີ່ອັບຣາຮາມບໍ່ຕ້ອງການໃຫ້ອີຊາກສ້າງຄອບຄົວໃນອະນາຄົດຢູ່ນອກດິນແດນແຫ່ງພັນທະສັນຍາ (ປະຖົມມະການ 24:7). ນອກຈາກນັ້ນອັບຣາຮາມກໍບໍ່ຕ້ອງການໃຫ້ອີຊາກແຕ່ງງານກັບຜູ້ທີ່ຈະຫັນປ່ຽນຫົວໃຈຂອງລາວອອກຈາກພຣະເຈົ້າ. ດັ່ງນັ້ນ ອັບຣາຮາມຈຶ່ງໄດ້ສົ່ງຜູ້ຮັບໃຊ້ຂອງເພີ່ນອອກໄປຊອກເມຍສຳລັບອີຊາກຈາກກຸ່ມເຄືອຍາດຄອບຄົວຂອງອັບຣາຮາມ. ອີຊາກນັ້ນໄດ້ຮັກນາງເຣເບກາ “ຫຼາຍ ດັ່ງນັ້ນ ນາງຈຶ່ງເປັນຜູ້ເລົ້າໂລມໃຈຂອງອີຊາກ ຫຼັງຈາກລາວໄດ້ສູນເສຍແມ່ຜູ້ເປັນທີ່ຮັກຂອງຕົນ”. (ປະຖົມມະການ 24:67)

ອັບຣາຮາມໄດ້ຍອມຮັບວ່າ ຜູ້ຍິງຄົນນັ້ນອາດຈະບໍ່ເລືອກທີ່ຈະແຕ່ງງານກັບອີຊາກ. ແມ່ນແລ້ວ ພຣະເຈົ້າຊົງມີອຳນາດຍິ່ງໃຫຍ່ ແຕ່ພຣະອົງກໍບໍ່ໄດ້ບັງຄັບຜູ້ໃດໃຫ້ເຊື່ອຟັງພຣະອົງ. ນາງເຣເບກາອາດຈະຕອບຕົກລົງຫຼືບໍ່ຕົກລົງແຕ່ງງານກໍໄດ້ ພຣະເຈົ້າຈະນັບຖືການຕັດສິນໃຈຂອງລາວ. ດັ່ງນັ້ນໃນເລື່ອງນີ້ພວກເຮົາເຫັນຕົວຢ່າງຂອງປະທານແຫ່ງການເລືອກທີ່ພຣະເຈົ້າໄດ້ມອບໃຫ້ແກ່ເຮົາ.