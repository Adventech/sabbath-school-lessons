---
title:  ພັນທະສັນຍາກັບອັບຣາຮາມ
date:   07/05/2022
---

### ອ່ານສຳລັບບົດຮຽນອາທິດນີ້
ປະຖົມມະການ 15:1-21; ປະຖົມມະການ 16:1-16; ປະຖົມມະການ 17:1-19; ປະຖົມມະການ 18:1-15; ປະຖົມມະການ 18:16-19:29.

> <p>ຂໍ້ຄວນຈຳ</p>
> “ແຕ່ອັບຣາຮາມໄດ້ຕອບວ່າ “ຂ້າແດ່ອົງພຣະຜູ້ເປັນເຈົ້າ ພຣະເຈົ້າເອີຍ ພຣະອົງຢາກໃຫ້ບຳເໜັດແກ່ຂ້ານ້ອຍເຮັດຫຍັງໃນເມື່ອຂ້ານ້ອຍບໍ່ມີລູກ? ຜູ້ທີ່ຈະສືບທອດມໍລະດອກແທນຂ້ານ້ອຍກໍແມ່ນ ເອລີເອເຊ ຊາວດາມັສກັດ” (ປະຖົມມະການ 15:2).

ໃນພຣະທຳປະຖົມມະການ ບົດທີ 15 ພວກເຮົາອ່ານກ່ຽວກັບພັນທະສັນຍາທີ່ພຣະເຈົ້າໄດ້ໃຫ້ກັບອັບຣາມ. ພັນທະສັນຍາ ຫຼື ຂໍ້ຕົກລົງນີ້ເປັນພັນທະສັນຍາຂໍ້ທີສອງທີ່ພຣະເຈົ້າໄດ້ເຮັດກັບມະນຸດ. ຂໍ້ຕົກລົງຂໍ້ທຳອິດທີ່ພຣະເຈົ້າໄດ້ເຮັດນັ້ນກໍຄືພັນທະສັນຍາກັບໂນອາ.

ພັນທະສັນຍາທີ່ໃຫ້ໂນອານັ້ນກໍລວມເຖິງພຣະພອນສຳລັບຄົນອື່ນໆ. ພັນທະສັນຍາກັບອັບຣາມນັ້ນກໍລວມເຖິງພຣະພອນສຳລັບຄົນອື່ນໆເຊັ່ນດຽວກັນ (ປະຖົມມະການ 17:7; ເຮັບເຣີ 13:20).

ບົດຮຽນອາທິດນີ້ສະແດງໃຫ້ພວກເຮົາເຫັນຄວາມຮູ້ສຶກອັນອົບອຸ່ນແລະຄວາມຮັກໃນໃຈຂອງອັບຣາຮາມ. ອັບຣາມນັ້ນກໍຫ່ວງໃຍປະຊາຊົນທີ່ຊົ່ວຮ້າຍໃນເມືອງໂຊໂດມຢ່າງຫຼວງຫຼາຍ. ອັບຣາມຕ້ອງການທີ່ຈະໃຫ້ພວກເຂົາໄດ້ລອດພົ້ນ. ອັບຣາມສະແດງໃຫ້ເຫັນວ່າ ລາວຫ່ວງໃຍນາງຊາຣາຍ, ນາງຮັກກາຍ ແລະ ໂລດ. ນອກຈາກນັ້ນ ອັບຣາມກໍຍັງ. ສະແດງຄວາມເມດຕາຕໍ່ແຂກທີ່ມາຢ້ຽມຢາມທັງສາມຄົນ (ປະຖົມມະການ 18:6)

ໃນຊ່ວງເວລານີ້ ພຣະເຈົ້າໄດ້ປ່ຽນຊື່ຂອງອັບຣາມໃຫ້ເປັນອັບຣາຮາມ. ຊື່ນີ້ກໍສະແດງໃຫ້ພວກເຮົາເຫັນວ່າ ອັບຣາຮາມຈະເປັນ “ບັນພະບູລຸດຂອງຊົນຊາດທັງຫຼາຍ” (ປະຖົມມະການ 17:5). ຄຳສັນຍານີ້ກໍສະແດງໃຫ້ພວກເຮົາເຫັນວ່າພຣະເຈົ້ານັ້ນຊົງມີແຜນການອັນຍິ່ງໃຫຍ່ສຳລັບອັບຣາຮາມຢ່າງແນ່ນອນ.