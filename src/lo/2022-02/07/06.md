---
title:  ໂລດໃນໂຊໂດມ
date:   12/05/2022
---

`ອ່ານເລື່ອງກ່ຽວກັບໂຊໂດມໃນພຣະທໍາ ປະຖົມມະການ 18:16-19:29. ອັບຣາຮາມຮູ້ສຶກມີຄວາມຮັບຜິດຊອບຕໍ່ໂລດຜູ້ທີ່ອາໄສຢູ່ໃນໂຊໂດມນັ້ນແນວໃດ?`

ພຣະເຈົ້າໄດ້ບອກອັບຣາຮາມອີກເທື່ອໜຶ່ງວ່າພຣະອົງຈະປະທານບຸດຊາຍໃຫ້ກັບລາວ. ອັບຣາຮາມໄດ້ເຮັດສິ່ງໃດຕໍ່ໄປ? ລາວໄດ້ສະເຫຼີມສະຫຼອງເມື່ອໄດ້ຮັບຂ່າວດີນີ້ຫຼືບໍ່? ບໍ່ເລີຍ. ອັບຣາຮາມຕ້ອງການທີ່ຈະລົມກັບພຣະເຈົ້າກ່ຽວກັບໂລດໃນເມືອງໂຊໂດມ. ອັບຣາຮາມຄືຜູ້ປະກາດພຣະຄຳ ຫຼື ຜູ້ສົ່ງສານພິເສດ. ໃນຖານະທີ່ເປັນຜູ້ປະກາດພຣະຄຳ ອັບຣາຮາມກໍຄືຜູ້ໜຶ່ງທີ່ເຂົ້າຫາພຣະເຈົ້າ ເພື່ອຂໍໃຫ້ພຣະອົງຊ່ວຍຄົນບາບແລະຄົນຊົ່ວຮ້າຍໃຫ້ພົ້ນ. “ແລ້ວຊາຍສອງຄົນກໍຈາກໄປໂດຍມຸ້ງໜ້າສູ່ເມືອງໂຊໂດມ ແຕ່ພຣະເຈົ້າຢາເວຍັງຢູ່ກັບອັບຣາຮາມ” (ປະຖົມມະການ 18:22). ຄໍາເວົ້າເຫຼົ່ານີ້ກໍສະແດງໃຫ້ພວກເຮົາເຫັນວ່າອັບຣາຮາມກໍາລັງອະທິຖານຢູ່.

ອັບຣາຮາມຂໍໃຫ້ພຣະເຈົ້າໄດ້ຊ່ວຍເມືອງໂຊໂດມໃຫ້ພົ້ນ ເພາະເປັນບ່ອນທີ່ຫຼານຊາຍຂອງລາວທີ່ຊື່ໂລດນັ້ນອາໄສຢູ່. ອັບຣາຮາມກໍໄດ້ຕໍ່ລອງກັບພຣະເຈົ້າສຳລັບຊີວິດຂອງປະຊາຊົນໃນເມືອງນີ້. ພຣະເຈົ້າຕົກລົງທີ່ຈະຊ່ວຍປະຊາຊົນເມືອງໂຊໂດມ ຖ້າຫາກມີຄົນຊອບທຳຢູ່ໃນເມືອງໂຊໂດມພຽງແຕ່ 10 ຄົນເທົ່ານັ້ນ.

ສຸດທ້າຍແລ້ວ ພຣະເຈົ້າກໍໄດ້ຊ່ວຍເຫຼືອໂລດ, ເມຍຂອງລາວແລະລູກສາວຂອງພວກເຂົາເທົ່ານັ້ນ (ປະຖົມມະການ 19:15). ລູກເຂີຍຂອງໂລດນັ້ນໄດ້ພາກັນຢູ່ໃນເມືອງນັ້ນ (ປະຖົມມະການ 19:14). ແລະແລ້ວເມືອງອັນສວຍງາມນີ້ກໍຖືກທຳລາຍ. ນີ້ກໍຄືສິ່ງທີ່ຈະເກີດຂຶ້ນໃນຍຸກສຸດທ້າຍເຊັ່ນດຽວກັນ (ຢູດາ 1:7).