---
title:  ບົດຮຽນ
date:   08/05/2022
---

`ອັບຣາມໄດ້ສະແດງໃຫ້ເຫັນວ່າ ພວກເຮົາຈະຕ້ອງມີຊີວິດຢູ່ໂດຍຄວາມເຊື່ອແນວໃດ? ພຣະເຈົ້າຊົງຂໍໃຫ້ອັບຣາມນັ້ນໄດ້ນຳສັດມາຖວາຍເປັນເຄື່ອງບູຊາ. ເຄື່ອງຖວາຍນີ້ສະແດງໃຫ້ພວກເຮົາເຫັນຄວາມຈິງຂອງພຣະຄຳພີເລື່ອງໃດ? ສຳລັບຄຳຕອບນັ້ນໃຫ້ທ່ານອ່ານ ປະຖົມມະການ 15:1-21 ແລະ ໂຣມ 4:3,4,9 ແລະ 22.`

ອັບຣາມນັ້ນມີຄວາມກັງວົນ. ລາວບໍ່ໄດ້ມີລູກຊາຍ ດັ່ງນັ້ນສິ່ງທຳອິດທີ່ພຣະເຈົ້າສັນຍາກັບອັບຣາມກໍຄື: “ຄົນຮັບໃຊ້ຜູ້ນີ້ຈະບໍ່ໄດ້ຮັບມໍຣະດົກຂອງເຈົ້າດອກ, ແຕ່ແມ່ນລູກຊາຍຂອງເຈົ້າເອງທີ່ຈະເປັນຜູ້ສືບມໍຣະດົກແທນເຈົ້າ.” (ປະຖົມມະການ 15:4)

ອັບຣາມເຊື່ອໃນຄຳສັນຍາຂອງອົງພຣະຜູ້ເປັນເຈົ້າ (ປະຖົມມະການ 15:6). ອັບຣາມເຂົ້າໃຈວ່າພຣະເຈົ້າຈະຮັກສາຄຳສັນຍາຂອງພຣະອົງ ຍ້ອນພຣະເມດຕາຂອງພຣະອົງ (ປະຖົມມະການ 15:6; ປຽບທຽບ ກັບ ໂຣມ 4:5,6). ເລື່ອງນີ້ກໍສະແດງໃຫ້ພວກເຮົາເຫັນວິທີການທີ່ພຣະເຈົ້າຊົງຊ່ວຍພວກເຮົາໃຫ້ພົ້ນ.

ແລ້ວພຣະເຈົ້າກໍໄດ້ຂໍໃຫ້ອັບຣາມນັ້ນຖວາຍເຄື່ອງບູຊາ. ດັ່ງນັ້ນ ອັບຣາມຈຶ່ງໄດ້ຖວາຍສັດເປັນເຄື່ອງບູຊາແດ່ພຣະເຈົ້າ. ສັດທີ່ຖືກຂ້າເຫຼົ່ານັ້ນກໍສະແດງໃຫ້ພວກເຮົາເຫັນຄວາມຕາຍຂອງພຣະເຢຊູສຳລັບຄວາມບາບຂອງເຮົາເຊີ່ງຈະເກີດຂຶ້ນໃນອະນາຄົດ.   

ດັ່ງນັ້ນ “ແລ້ວພຣະເຈົ້າຢາເວກໍໄດ້ຕັ້ງພັນທະສັນຍາກັບອັບຣາມ ໂດຍກ່າວວ່າ “ເຮົາສັນຍາວ່າຈະມອບດິນແດນທັງໝົດນີ້ໃຫ້ແກ່ເຊື້ອສາຍຂອງເຈົ້າຄືດິນແດນຕັ້ງແຕ່ເຂດແດນຂອງເອຢິບຈົນໄປເຖິງແມ່ນ້ຳເອີຟຣັດ” (ປະຖົມມະການ 15:18). ສັນຍາທີ່ໃຫ້ແກ່ຊົນຊາດອິດສະລາເອັນນັ້ນ ກໍຍັງເປັນຄຳສັນຍາຕໍ່ຄົນໃນຍຸກສຸດທ້າຍຂອງພຣະເຈົ້າເຊັ່ນດຽວກັນ. ພຣະເຈົ້າຈະນຳພາພວກເຮົາກັບມາສວນເອເດນ ຄືກັບທີ່ພຣະອົງໄດ້ນຳຊົນຊາດອິດສະລາເອນກັບໄປສູ່ດິນແດນການາອານ.