---
title:  ສຶກສາເພີ່ມເຕີມ
date:   17/08/2018
---

“ເມື່ອພຣະເຢຊູດຳລົງຊີວິດໃນໂລກນີ້. ພຣະເຢຊູເຮັດທຸກຢ່າງເພື່ອສະແດງໃຫ້ພວກຢິວເຫັນວ່າພວກເຂົາເຮັດຜິດທີ່ສະກັດກັ້ນຄົນບໍ່ໃຫ້ຮູ້ຈັກຄວາມຈິງ. ພຣະເຢຊູຊົງເຮັດໜ້າທີ່ເພື່ອຊ່ວຍຄົນທີ່ບໍ່ແມ່ນຢິວໃຫ້ລອດ. ຍົກຕົວຢ່າງ, ພຣະເຢຊູຊົງຊ່ວຍຫົວໜ້າທະຫານ ແລະ ຜູ້ຍິງທີ່ມາຈາກປະເທດໂຟນິເຊຍ. ຕໍ່ມາ ແມ່ນເວລາຂອງຜູ້ຕິດຕາມພຣະເຢຊູທີ່ຈະນຳຄົນທີ່ບໍ່ແມ່ນຢິວມາຫາພຣະເຢຊູ. ຄົນໝົດໝູ່ບ້ານຍອມຮັບຂ່າວປະເສີດດ້ວຍຄວາມຍິນດີ. ພວກເຂົາສັນລະເສີນພຣະເຈົ້າສຳລັບຄວາມເຊື່ອໃໝ່ຂອງພວກເຂົາ. ຄົນຢິວສ່ວນຫຼາຍບໍ່ຮັບເອົາຂ່າວປະເສີດ ພວກເຂົາພະຍາຍາມທຳຮ້າຍຄົນທີ່ເຊື່ອ. ແຕ່ຄວາມສົງໄສ ແລະ ຄວາມກຽດຊັງຂອງພວກເຂົາ ບໍ່ສາມາດຢຸດແຜນການຂອງພຣະເຈົ້າໃນການຊ່ວຍຄົນທີ່ບໍ່ແມ່ນຢິວໃຫ້ພົ້ນໄດ້. ແຜນການຂອງພຣະເຈົ້າແມ່ນການໂຮມອິດສະລາເອນເກົ່າເຂົ້າກັບອິດສະລາເອນໃໝ່. ບ່ອນນະມັດສະການຂອງຄົນຢິວປິດປະຕູໃສ່ອັກຄະສາວົກຂອງພຣະເຢຊູ. ອັກຄະສາວົກແມ່ນຜູ້ນຳຄຣິສຕະຈັກໃນຍຸກພັນທະສັນຍາໃໝ່. ພຣະເຢຊູຊົງໃຫ້ສາວົກຂອງພຣະອົງຮັບຜິດຊອບຄຣິສຕະຈັກຫຼັງຈາກທີ່ພຣະອົງກັບຄືນສູ່ສະຫວັນ. ຄົນທັງຫຼາຍເປີດບ້ານໃຫ້ກັບສາວົກຂອງພຣະເຢຊູແລະໃຫ້ພວກເຂົາສັ່ງສອນໃນທີ່ນັ້ນ. ສາວົກຂອງພຣະເຢຊູຍັງໃຊ້ຕຶກອາຄານທີ່ບໍ່ແມ່ນຂອງຄົນຢິວເພື່ອປະກາດຂ່າວປະເສີດໃນທີ່ນັ້ນເຊັ່ນກັນ’’. (Ellen G. White, Sketches From the Life of Paul, ຫນ້າ 51, ໂດຍຫຍໍ້.)

**ຄຳຖາມຄົ້ນຄວ້າ**

`ອ່ານກິດຈະການ 14: 21-23. ເປົາໂລ ແລະ ບາຣະນາບາ ໄດ້ເຮັດຫຍັງແດ່ເພື່ອຊ່ວຍຜູ້ເຊື່ອ ໃໝ່ໃຫ້ມີຄວາມເຊື່ອທີ່ເຂັ້ມແຂງຂື້ນ? ແລ້ວພວກເຮົາສາມາດເຮັດແບບດຽວກັນນີ້ໄດ້ແນວໃດ?`

`ຜູ້ນຳສາສະໜາທີ່ໂຈມຕີເປົາໂລເຮັດໃຫ້ຜູ້ເຊື່ອຫຼົງຈາກທາງແຫ່ງຄວາມຈິງ. ພວກເຮົາຈະລົບຫຼີກຈາກກັບດັກນີ້ດ້ວຍໂຕເອງໄດ້ແນວໃດ?`