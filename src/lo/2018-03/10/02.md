---
title:  ການ​ເດີນ​ທາງ​ໄປ​ເມືອງເອ​ເຟ​ໂຊຂອງທ່ານເປົາໂລ - ພາກທີ1
date:   02/09/2018
---

ກິດ​ຈະ​ການ 18:24-28 ບອກ​ພວກ​ເຮົາ​ວ່າ​ອາ​ຈານ​ເປົາ​ໂລ​ໄດ້​ເດີນ​ທາງ​ໄປ​ເມືອງເອ​ເຟ​ໂຊ. ໃນ​ຂະ​ນະ​ທີ່​ເພີ່ນກຳ​ລັງ​ເດີນ​ທາງ​ໄປ​ນັ້ນ ໄດ້​ມີ​ຜູ້​ເຊື່ອ​ຊາວ​ຢິວ​ຄົນ​ໜື່ງ​ຊື່​ວ່າອາ​ໂປ​ໂລສ໌ເຊີ່ງໄດ້​ມາ​ເມືອງເອ​ເຟ​ໂຊເຊັ່ນ​ກັນ. ແຕ່​ອາ​ໂປ​ໂລ​ສ໌ຄົນນີ້ກໍ​​ຮູ້​ພຽງ​ແຕ່​ກ່ຽວ​ກັບ​ການ​ຮັບ​ສິນ​ບັບ​ຕິ​ສະ​ມາທີ່​ໂຢ​ຮັນ​ໄດ້​ກ່າວ​ເຖິງແລະ​ລາວ​ກໍ​ໄດ້​​ຮຽນ​ຮູ້​ເລື່ອງ​ນີ້​ຈາກ​ທ່ານ​ໂຢ​ຮັນ​ເອງ. ດັ່ງ​ນັ້ນ ອາ​ໂປ​ໂລ​ສ໌​ໄດ້​ຮຽນ​ຮູ້​ກ່ຽວ​ກັບ​ພ​ຣະ​ເຢ​ຊູ​ໃນ​ເວ​ລາ​ທີ່​ພ​ຣະ​ອົງ​ຊົງ​ຢູ່​ເທີງ​ໂລກ​ນີ້ ແຕ່​ລາວ​ຄົງ​ໄດ້​ຍ້າຍ​ອອກ​ຈາກ​ກຸງ​ເຢ​ລູ​ຊາ​ເລັມກ່ອນ​ທີ່​ພະ​ເຈົ້າ​ໄດ້​ຖອກ​ເທ​ພະ​ວິນ​ຍານ​ບໍ​ລິ​ສຸດ​ລົງ​ມາ​ໃສ່​ຜູ້​ເຊືຶ່ອ​ກຸ່ມ​ທຳ​ອິດ.

`ເຫດ​ການ​ນີ້​ໄດ້​ຊ່ວຍ​ອະ​ທິ​ບາຍ​ວ່າ​ເປັນ​ຫຍັງ ອາ​ກີ​ລາແລະພີ​ຊີ​ລາຈຶ່ງຈຳ​ເປັນ​ຈະ​ຕ້ອງ​ສອນອາ​ໂປ​ໂລ​ສ໌ໃຫ້​ຮູ້​ວິ​ທີ​ການ​ນຳ​ໃຊ້​ພະ​ຄຳ​ພີເພື່ອ​ສະ​ແດງ​ໃຫ້​ຮູ້​ວ່າ​ພະ​ເຢ​ຊູ​ຊົງ​ເປັນພະ​ຜູ້​ຊ່ວຍ​ໃຫ້​ລອດ​ທີ່​ພະ​ເຈົ້າ​ໄດ້​ສົ່ງ​ມາ​ຊ່ວຍ​ຄົນ​ໃນ​ໂລກ​ນີ້. ແຕ່​ໃນ​ຂະ​ນະ​ດຽວ​ກັນ ອາ​ໂປ​ໂລ​ສ໌ກໍ່​ຈຳ​ເປັນ​ທີ່​ຈະ​ຮຽນ​ຮູ້​ຂໍ້​ມູນ​ຂ່າວ​ສານ​ທີ່​ໃໝ່​ທີ່​ສຸດ​ກ່ຽວ​ກັບ​ວຽກ​ງານ​ຂອງ​ພ​ຣະ​ເຢ​ຊູ. ອາ​ກີ​ລາ  ພີ​ຊີ​ລາ​ແລະ​ຜູ້​ເຊື່ອ​ຄົນ​ອື່ນໆ​ໃນ​ເມືອງ​ເອ​ເຟ​ໂຊໄດ້​ມອບ​ຈົດ​ໝາຍ​ພິ​ເສດ​ໃຫ້​ກັບ​ອາ​ໂປ​ໂລ​ສ໌. ຈົດ​ໝາຍ​ສະ​ບັບ​ນີ້​ຖືກ​ຂຽນ​ຫາ​ຄ​ຣິ​ສ​ຕະ​ຈັກ​ຕ່າງໆ​ໃນ​ເມືອງ​ອະ​ຂາ​ຢາ (ກິດ​ຈະ​ການ18:27) ເພື່ອບອກ​ພວກ​ເຂົາ​ໃຫ້​ຮັບ​ເອົາອ​ໂປ​ໂລ​ສ໌​ແລະ​ວຽກ​ງານ​ທີ່​ເພີ່ນ​ຖືກ​ສົ່ງ​ມາ​ໃຫ້​ເຮັດ​ຢູ່​ທີ່​ນັ້ນ. ຈົດ​ໝາຍ​ສະ​ບັບ​ນັ້ນໄດ້​ອະ​ນຸ​ຍາດ​ໃຫ້ອາ​ໂປ​ໂລ​ສ໌ໄດ້​ເຮັດ​ວຽກ​ດ້ວຍ​ຄວາມ​ສຳ​ເລັດ​ຢ່າງຫຼວງຫຼາຍ​ໃນ​ເມືອງໂກ​ລິນໂທ (1ໂກ​ລິນ​ໂທ 3:4-6; 1 ໂກ​ລິນ​ໂທ 4:6; 1ໂກ​ລິນ​ໂທ 16:19). ອ່ານກິດ​ຈະ​ການ 19:1-7. ອິງ​ຕາມ​ຂໍ້​ພ​ຣະ​ຄຳ​ພີ​ຕອນ​ນີ້​ແລ້ວ ແມ່ນ​ຫຍັງ​ໄດ້​ເກີດ​ຂຶ້​ນ​ກັບ​ອາ​ຈານ​ເປົາ​ໂລ​ຕອນ​ທີ່​ເພີ່ນ​ໄປ​ຮອດ​ເມືອງເອ​ເຟ​ໂຊ?`