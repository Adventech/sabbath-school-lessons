---
title:  ອາ​ຈານ​ເປົາ​ໂລ​ຢ້ຽມ​ຢາມ​ເມືອງທາຍແລະເມືອງກາຍຊາເລຍ
date:   06/09/2018
---

`ອ່ານ​ພະ​ທຳ​ກິດ​ຈະ​ການ 21:10-14. ຜູ້​ຊາຍ​ຄົນ​ໜື່ງ​ທີ່​ຊື່​ວ່າ ອາ​ຄະ​ໂບ ໄດ້​ໃຫ້​ຄຳ​ຕັກເຕືອນ​ພິ​ເສດ​ກັບ​ທ່ານ​ເປົາ​ໂລ​ໃນ​ເມືອງກາຍ​ຊາ​ເລຍ. ຄຳ​ເຕືອນ​ຂອງອາ​ຄະ​ໂບສະ​ແດງ​ໃຫ້​ອາ​ຈານ​ເປົາ​ໂລ​ເຫັນ​ບັນ​ຫາ​ທີ່​ລໍ​ຖ້າ​ເພີ່ນ​ຢູ່​ເມືອງ​ເຢ​ລູ​ຊາ​ເລັມ​ແນວ​ໃດ?`

ອາ​ຄະ​ໂບເປັນ​ຜູ້​ປະ​ກາດ​ພະ​ຄຳ. ຜູ້​ປະ​ກາດ​ພະ​ຄຳ​ນັ້ນ​ແມ່ນ​ຜູ້​ທີ່​ໃຫ້​ຂ່າວ​ສານ​ພິ​ເສດ​ທີ່​ພະ​ເຈົ້າ​ສົ່ງມາ​ໃຫ້​ກັບ​ປະ​ຊາ​ຊົນ​ຂອງ​ພະ​ອົງ. ພວກ​ເຮົາ​ໄດ້​ພົບອາ​ຄະ​ໂບກ່ອນ​ໜ້າ​ນີ້​ໃນ​ພະ​ຄຳກິດ​ຈະ​ການ 11:27-30. ໃນ​ເລື່ອງ​ນີ້ອາ​ຄະ​ໂບໄດ້​ເຕືອນ​ຄ​ຣິ​ສ​ຕະ​ຈັກ​ກ່ຽວ​ກັບການຂາດສະບຽງອາຫານ. ໃນພຣະທຳກິດຈະການ ບົດທີ21 ອາຄະໂບໄດເຮັດໃນສິ່ງທີ່ຜູ້ປະກາດພຣະຄຳໃນສະໄໝພຣະຄຳພີເດີມໄດ້ເຮັດ. ນັ້ນກໍຄື ເພີ່ນໄດ້ສະແດງໃຫ້ເຫັນຂ່າວສານຂອງເພີ່ນທີ່ບອກວ່າ ອາຈານເປົາໂລຈະຖືກຈັບເມື່ອຮອດກຸງເຢລູຊາເລັມ

ຄ​ຣິ​ສ​ຕຽນ​ຜູ້​ທີ່​ຢູ່​ກັບ​ອາ​ຈານ​ເປົາ​ໂລ​ກໍ​ໄດ້​ຮັບເອົາ​ຂ່າວ​ສານ​ຂອງອາ​ຄະ​ໂບເປັນ​ຄຳ​ຕັກ​ເຕືອນ. ​ພວກ​ເຂົາ​ໄດ້​ບອກ​ໃຫ້​ອາ​ຈານ​ເປົາ​ໂລ​ນັ້ນ​ບໍ່​ໃຫ້​ເດີນ​ທາງ​ໄປ​ເມືອງ​ເຢ​ລູ​ຊາ​ເລັມ. ຫົວ​ໃຈ​ຂອງ​ອາ​ຈານ​ເປົາ​ໂລ​ກໍ​ຮູ້​ສືກ​ຊາບ​ຊື້ງ​ໃນ​ຄວາມ​ກັງ​ວົນ​ທີ່​ພວກ​ເຂົາ​ມີ​ສຳ​ລັບ​ເພີ່ນ ແຕ່​ເພີ່ນ​ໄດ້​ຕັດ​ສິນ​ໃຈ​ວ່າ​ຈະ​ປະ​ຕິ​ບັດ​ວຽກ​ງານ​ຂອງ​ເພີ່ນ​ໃຫ້​ຄົບ​ຖ້ວນເຖິງ​ແມ່ນ​ວ່າ​ເພີ່ນ​ຈະ​ຕ້ອງ​ຕາຍ. ສຳ​ລັບທ່ານ​ເປົາ​ໂລ​ແລ້ວ ​ຂ່າວ​ປະ​ເສີດ​ແລະ​ຄວາມ​ສະ​ຫງົບ​ສຸກ​ໃນ​ຄ​ຣິ​ສ​ຕະ​ຈັກ​ນັ້ນກໍ​ສຳ​ຄັນ​ກວ່າ​ຄວາມ​ປອດ​ໄພ​ຂອງ​ໂຕ​ເພີ່ນ​ເອງ.

‘’ອາ​ຈານ​ເປົາ​ໂລ​ບໍ່​ເຄີຍ​ເຂົ້າ​ມາ​ໃກ້​ເມືອງ​ເຢ​ລູ​ຊາ​ເລັມ​ດ້ວຍ​ໃຈທີ່​ໂສກ​ເສົ້າຫຼາຍ​ສ່ຳ​ນີ້​ມາ​ກ່ອນ. ເພີ່ນ​ຮູ້​ວ່າ​ເພີ່ນ​ຈະ​ພົບ​ກັບ​ມິດ​ສະ​ຫາຍ​ຈຳ​ນວນ​ໜ້ອຍ​ແລະ​ສັດ​ຕູ​ຈຳ​ນວນຫຼາຍ. ເພີ່ນ​ໄດ້​ຫຍັບ​ເຂົ້າ​ໃກ້​ເມືອງ​ທີ່​ໄດ້​ປະຕິເສດ​ພຣະ​ເຢ​ຊູ​ແລະໄດ້​ຂ້າ​ພຣະ​ບຸ​ດ​ຂອງ​ພະ​ເຈົ້າ. ພຣະ​ເຈົ້າ​ໄດ້​ຊົງ​ໂກດ​ຮ້າຍ​ເມືອງ​ນີ້​ຢ່າງຫຼວງຫຼາຍ’’. (ທ່ານ​ນາງ​ ເອ​ເລັນ​ຈີ​ໄວ​ທ໌)