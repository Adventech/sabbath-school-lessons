---
title:  ການ​ເດີນ​ທາງ​ໄປ​ເມືອງ​ມີ​ເລ​ໂຕຂອງ​ອາ​ຈານ​ເປົາ​ໂລ
date:   05/09/2018
---

`ອ່ານ​ກິດ​ຈະ​ການ 20:15-27. ອາ​ຈານ​ເປົາ​ໂລ​ເວົ້າ​ເຖິງ​ສີ່ງ​ໃດ​ໃນ​ຕອນ​ເລີ່ມ​ຕົ້ນ​ບົດ​ເທດ​ສະ​ໜາ​ຂອງ​ເພີ່ນ?`

ອາຈານ​ເປົາ​ໂລ​ເຊື່ອ​ວ່າ​ເພີ່ນ​ຈະ​ບໍ່​ໄດ້​ກັບ​ມາ​ເຂດ​ອາ​ຊີ​ອີກ. ເພີ່ນຈຶ່ງ​ໄດ້​ວາງ​ແຜນ​ສຳ​ລັບ​ການ​ເດີນ​ທາງ​ເທື່ອ​ໃໝ່ ໂດຍເພີ່ນ​ໄດ້​ວາງ​ແຜນ​ທີ່ຈະໄປ​ກຸງ​ໂລມ​ແລະ​ປະ​ເທດ​ສະ​ເປນ (ໂລມ 15:22-29). ດັ່ງ​ນັ້ນອາ​ຈານ​ເປົາ​ໂລ​ຈື່ງ​ໄດ້​ເລີ່ມ​ບົດ​ເທດ​ສະ​ໜາ​ຂອງ​ເພີ່ນ​ໂດຍ​ກ່າວ​ເຖິງ​ຊ່ວງ​ເວ​ລາຫຼາຍ​ປີ​ທີ່​ເພີ່ນ​ຢູ່​ເມືອງ​ເອ​ເຟ​ໂຊ. ອາ​ຈານ​ເປົາ​ໂລບອກ​ຜູ້​ນຳ​ຄ​ຣິສ​ຕະ​ຈັກກ່ຽວ​ກັບ​ສີ່ງ​ທີ່​ໄດ້​ເກີດ​ຂຶ້ນ​ໃນເວລາທີ່​ເພີ່ນ​​ອາ​ໃສ​ຢູ່​ກັບ​ຊາວ​ເມືອງ​ເອ​ເຟ​ໂຊ ແລະເພີ່ນ​ກໍ​ຍັງ​ໄດ້​ກ່າວ​ເຖິງ​ສິ່ງ​​ທີ່​ເພີ່ນ​ກັງ​ວົນ​ວ່າຈະ​ເກີດ​ຂື້ນ​ກັບ​ເພີ່ນ​ຢູ່​ໃນ​ເມືອງ​ເຢ​ລູ​ຊາ​ເລັມ​ໃນ​ອາ​ນາ​ຄົດ.

ອາ​ຈານ​ເປົາ​ໂລຍັງ​ມີ​ສິ່ງ​ອື່ນໆ​ທີ່​ເພິ່ນ​ຕ້ອງ​ກັງ​ວົນ​ເຊັ່ນ​ກັນ. ໃນ​ພ​ຣະ​ທຳ ກິດ​ຈະ​ການ 20:28-31 ອາ​ຈານ​ເປົາ​ໂລ​ກ່າວ​ເຖິງ​ສີ່ງ​ທີ່​ຜູ້​ນຳ​ໃນ​ຄ​ຣິ​ສ​ຕະ​ຈັກ​ໃນ​ເມືອງ​ເອ​ເຟ​ໂຊ​ເຮັດ​ກັບ​ຄູ​ສອນ​ປອມ. ອາ​ຈານ​ເປົາ​ໂລ​ກ່າວ​ວ່າ​ຄູ​ສອນ​ປອມ​ນັ້ນ​ກໍ​ຄືກັບ​ໝາ​ປ່າ​ທີ່​ພະ​ຍາ​ຍານ​ນຳ​ຝູງ​ສັດໄປຜິດທາງແລະທຳລາຍຝູງສັດນັ້ນ. ອັນ​ຕະ​ລາຍ​ຂອງ​ຄູ​ສອນ​ປອມ​ກໍ​ມີ​ແທ້​ແມ່ນ​ແຕ່​ໃນ​ຊ່ວງ​ເວ​ລາ​ຂອງ​ອາ​ຈານ​ເປົາ​ໂລ. ປະ​ຫວັດ​ສາດ​ຂອງ​ຄ​ຣິ​ສ​ຕະ​ຈັກ​ກໍ​ສະ​ແດງ​ໃຫ້​ເຫັນ​ວ່າ​ຄູ​ສອນ​ປອມ​ນັ້ນ​ໄດ້​ທຳ​ລາຍ​ຄ​ຣິ​ສ​ຕະ​ຈັກ​ຢ່າງ​ໜັກ​ໜ່ວງ. ບັນ​ຫາ​ທີ່​ຖືກ​ສ້າງ​ຂື້ນ​ໂດຍ​ຄູ​ສອນ​ປອມ​ນີ້​ກໍ​ຈະ​ມີ​ສຶບ​ຕໍ່​ໄປ​ໃນ​ຄ​ຣິ​ສ​ຕະ​ຈັກ​ຈົນ​ຮອດ​ບັ້ນ​ປາຍ​ຈະ​ມາ​ເຖິງ (2ຕີ​ໂມ​ທີ 4:3).

ແມ່ນ​ແລ້ວ ​ອາ​ຈານ​ເປົາ​ໂລ​ມີຫຼາຍ​ສີ່ງຫຼາຍ​ຢ່າງ​ທີ່​ເຮັດ​ໃຫ້​ຄຶດ​ກັງ​ວົນ ​ແຕ່​ເພີ່ນ​ກໍ​ບໍ່​ຢຸດ​ທີ່​ຈະ​ເຊື່ອ​ໃນ​ພະ​ເຈົ້າ​.

`ອ່ານ​ພະ​ຄຳ​ພີ 2ໂກ​ລິນ​ໂທ 4:8-14. ອາ​ຈານ​ເປົາ​ໂລ​ກຳ​ລັງ​ເວົ້າ​ອັນ​ໃດຂໍ້​ພະ​ຄຳ​ພີ​ເຫຼົ່າ​ນີ້​ເຊີ່ງ​ພວກ​ເຮົາ​ຈຳ​ເປັນ​ຕ້ອງ​ຈື່​ຈຳ​ແລະ​ປະ​ຕິ​ບັດ​ຕາມ​ເມື່ອ​ມີ​ບັນ​ຫາ? ອາ​ຈານ​ເປົາ​ໂລ​ໄດ້​ຝາກ​ຄວາມ​ຫວັງ​ໄວ້​ກັບ​ໃຜ?`