---
title:  ເປົາໂລຂົ່ມເຫັງຄຣິສຕະຈັກ
date:   29/07/2018
---

`ອ່ານກິດຈະການ 26:9-11. ອີງຕາມຂໍ້ພຣະຄໍາພີຕອນນີ້ ເປົາໂລໄດ້ບັນຍາຍການກະທຳຂອງລາວທີ່ໄດ້ຂົ່ມເຫັງຄຣິສຕະຈັກຄືແນວໃດແດ່?`

ໃນກິດຈະການ 9:1,2 ເຫັນວ່າ ໂຊໂລຊາວເມືອງຕາໂຊໄດ້ຂົ່ມເຫັງຜູ້ທີ່ເຊື່ອ. ເປົາໂລຕ້ອງການໄປເມືອງດາມາກັສ ເພາະມີຊາວຢິວອາໃສຢູ່ຫັ້ນຈໍານວນຫຼາຍ. ຊາວຢິວທີ່ອາໃສຢູ່ນອກເມືອງຢູດາຍກໍ່ເລີ່ມຕິດຕໍ່ພົວພັນກັບກຸງເຢລູຊາເລັມ. ເຢລູຊາເລັມເປັນສູນກາງຂອງສາສະໜາຊາວຢິວ. ກຸ່ມຊານເຮດິນ ແມ່ນອຳນາດການປົກຄອງໃນກຸງເຢລູຊາເລັມ ແລະ ຈຸດໃຈກາງຂອງແຕ່ລະເມືອງແມ່ນພະວິຫານ. ສະນັ້ນ, ມີການສື່ສານເກີດຂຶ້ນເລື້ອຍໆລະຫວ່າງກຸງເຢລູຊາເລັມ ແລະ ວິຫານຂອງເມືອງຕ່າງໆ ໂດຍສ່ວນໃຫຍ່ແມ່ນສື່ສານທາງຈົດໝາຍ. ຈົດໝາຍເຫຼົ່ານີ້ແມ່ນມີ ຜູ້ສົ່ງສານ ຫຼື ເອີ້ນວ່າ ຊາລີອາ ໝາຍເຖິງຜູ້ທີ່ຖືກສົ່ງມາ. ຜູ້ສົ່ງສານນີ້ຖືກແຕ່ງຕັ້ງໂດຍກຸ່ມອຳນາດການປົກຄອງຊານເຮດິນ ໃຫ້ເຮັດພາລະກິດພິເສດ. ເປົາໂລໄດ້ຂໍຈົດໝາຍຈາກຜູ້ມີອຳນາດສູງສຸດໃນກຸ່ມຊານເຮດິນ ເພື່ອຈະສົ່ງໃຫ້ພະວິຫານທີ່ດາມາກັສ. ສະນັ້ນ, ເປົາໂລແມ່ນຜູ້ສົ່ງສານ (ຊາລີອາ). ຈົດໝາຍດັ່ງກ່າວໄດ້ໃຫ້ສິດອຳນາດແກ່ເປົາໂລໃນການຈັບກຸມຄຣິດສະຕຽນຜູ້ໃດກໍ່ໄດ້ ແລະ ນໍາມາຍັງກຸງເຢລູຊາເລັມ. (ອ່ານກິດຈະການ 26:12). ໃນພາສາກີກ ເອີ້ນຜູ້ສົ່ງສານວ່າ Apostolos ແລະ ແມ່ນຈາກຮາກສັບນີ້ ທີ່ພວກເຮົາໄດ້ຄໍາວ່າ Apostle  ຫຼືວ່າ ອັກຄະສາວົກ. ນັ້ນໝາຍຄວາມວ່າ ກ່ອນໜ້າເປົາໂລຈະກາຍມາເປັນອັກຄະສາວົກຂອງພຣະເຈົ້າ ລາວເປັນອັກຄະສາວົກຂອງພວກຊານເຮດິນມາກ່ອນ.