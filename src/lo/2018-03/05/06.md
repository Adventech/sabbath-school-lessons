---
title:  ເປົາໂລກັບໄປກຸງເຢລູຊາເລັມ
date:   02/08/2018
---

`ອ່ານກິດຈະການ 9:26-30. ເມື່ອເປົາໂລມາຮອດກຸງເຢລູຊາເລັມເກີດຫຍັງຂຶ້ນກັບລາວ?`

ໃນກຸງເຢລູຊາເລັມ ເປົາໂລໄດ້ພະຍາຍາມເຂົ້າຮ່ວມກັບກຸ່ມອັກຄະສາວົກ. ໃນຕອນນັ້ນ ເປົາໂລເປັນຄຣິດສະຕຽນໄດ້ສາມປີແລ້ວ. ແຕ່ຂ່າວທີ່ລາວໄດ້ກາຍມາເປັນຄຣິດສະຕຽນນັ້ນໜ້າອັດສະຈັນໃຈຫຼາຍຈົນມີພຽງແຕ່ສອງສາມຄົນທີ່ເຊື່ອວ່າເປັນຄວາມຈິງ. ພວກອັກຄະສາວົກຄິດວ່າ ເປົາໂລເປັນຄຣິດສະຕຽນຍ້ອນຈະເອົາລາຍຊື່ໄປລາຍງານໃຫ້ຊາວຢິວ. ແຕ່ບານາບາໄດ້ຊ່ວຍໃຫ້ພວກເຂົາຍອມຮັບເອົາເປົາໂລ. ບານາບາ ແມ່ນ ຊາວເລວີທີ່ມາຈາກເກາະໄຊປຣັດ (ກິດຈະການ 4:36,37). ລາວໄດ້ແນະນໍາເປົາໂລໃຫ້ພວກອັກຄະສາວົກໄດ້ຮູ້ ພວກເຂົາຈຶ່ງເຊື່ອວ່າເປົາໂລໄດ້ກາຍເປັນຄຣິດສະຕຽນແທ້. ພວກສາວົກອາດຈະອັດສະຈັນໃຈທີ່ພຣະເຈົ້າໄດ້ຊົງປ່ຽນແປງເປົາໂລ.

ແຕ່ທີ່ໜ້າເສົ້າທີ່ເປົາໂລໄດ້ພົບກັບຄົນໃນຄຣິສຕະຈັກ ທີ່ບໍ່ເຊື່ອໃຈລາວຍ້ອນລາວເຄີຍຂົ່ມເຫັງຜູ້ທີ່ເຊື່ອໃນເມື່ອກ່ອນ. ເປົາໂລຢູ່ໃນກຸງເຢລູຊາເລັມເປັນເວລາ 15ມື້ (ຄາລາເຕຍ 1:18). ໃນຊ່ວງນັ້ນ ເປົາໂລໄດ້ປະກາດຂ່າວປະເສີດກ່ຽວກັບພຣະເຢຊູກັບຊາວຢິວທີ່ລາວເຄີຍຮ່ວມກັບພວກເຂົາຕໍ່ສູ້ສະເຕຟາໂນ. ແຕ່ຊາວຢິວເຫຼົ່ານີ້ໄດ້ປະຕິເສດເປົາໂລ ແລະ ພະຍາຍາມຂ້າລາວ. ຕໍ່ມາພຣະເຢຊູຊົງສຳແດງນິມິດໃຫ້ເປົາໂລໄດ້ເຫັນ ພຣະອົງຊົງບອກໃຫ້ເປົາໂລໜີຈາກກຸງເຢລູຊາເລັມເພື່ອຄວາມປອດໄພຂອງລາວເອງ (ກິດຈະການ 22:17-21). ຄຣິດສະຕຽນໃນກຸງເຢລູຊາເລັມຊ່ວຍໃຫ້ເປົາໂລໜີໄປເມືອງ ກີລີເກຍ. ຈາກນັ້ນ ເປົາໂລໄປບ້ານເກີດຂອງລາວທີ່ເມືອງ ທາຊັສ ໃນແຂວງ ຊີລິເຄຍ ຢູ່ທີ່ນັ້ນຫຼາຍປີສົມຄວນກ່ອນທີ່ຈະເລີ່ມເດີນທາງອີກຄັ້ງເພືື່ອໄປປະກາດຂ່າວປະເສີດ.