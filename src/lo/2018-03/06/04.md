---
title:  ຂອງປະທານຈາກພຣະວິນຍານບໍຣິສຸດ
date:   07/08/2018
---

`ອ່ານກິດຈະການ 11: 1-18. ຄຣິສຕະຈັກໃນກຸງເຢຣູຊາເລັມຮູ້ສຶກແນວໃດ ກ່ຽວກັບປະສົບການຂອງເປໂຕໃນເມືອງກາຍຊາເຣຍ?`

ໃນສະໄໝພຣະຄຳພີ ຄົນຢິວມີແນວຄິດທີ່ບໍ່ດີຕໍ່ກັບຄົນທີ່ບໍ່ເປັນຢິວ. ການທີ່ພວກເຂົາບໍ່ມັກນີ້ໄດ້ນຳໄປສູ່ການຕິຕຽນທີ່ເປໂຕໄດ້ຮັບຈາກຄົນຢິວທີ່ເຊື່ອໃນກຸງເຢຣູຊາເລັມ ຍ້ອນເພີ່ນໄດ້ໄປກິນເຂົ້າຮ່ວມກັບຄົນທີ່ຍັງບໍ່ທັນໄດ້ເຂົ້າພິທີຕັດ. ການເຂົ້າຮັບພິທີຕັດນັ້ນໝາຍເຖີງການຕັດປາຍຜິວໜັງອະໄວຍະວະເພດຊາຍອອກ. ສະນັ້ນ, ມັນເໝືອນກັບວ່າຄົນຢິວທີ່ເຊື່ອໃນກຸງເຢຣູຊາເຣັມໃສ່ໃຈໃນກົດລະບຽບຂອງຄົນຢິວຫຼາຍກວ່າການຊ່ວຍໂກເນລີໂອ ແລະ ຄອບຄົວຂອງລາວໃຫ້ພົ້ນ. ຄົນຢິວທີ່ມີຄວາມເຊື່ອອາດຈະກັງວົນວ່າຄົນຢິວຈະຫັນໜີຈາກຄວາມເຊື່ອຂອງພວກເຂົາຖ້າຫາກພວກເຂົາຮັບປະທານອາຫານກັບຄົນທີ່ບໍ່ເປັນຢິວ. ຊຶ່ງໝາຍຄວາມວ່າພຣະເຈົ້າຈະບໍ່ຍອມຮັບພວກເຂົາອີກຕໍ່ໄປແລ້ວ. ຫຼັງຈາກນັ້ນພວກຢິວອາດຈະພະຍາຍາມຂ້າຄົນທີ່ເຊື່ອຄືກັບທີ່ພວກເຂົາຂ້າສະເຕຟາໂນ.

ເມື່ອພຣະເຈົ້າຊົງປະທານພຣະວິນຍານບໍຣິສຸດໃຫ້ແກ່ປະຊາຊົນຂອງພຣະອົງ ພຣະອົງກໍ່ຊົງເຮັດໃຫ້ພວກເຂົາສາມາດເວົ້າພາສາແປກໆຫຼາຍພາສາທີ່ແຕກຕ່າງກັນ. ພຣະເຈົ້າປະທານຂອງປະທານນີ້ເພື່ອໃຫ້ພວກເຂົາເທດສະໜາເລື່ອງຂ່າວປະເສີດໃຫ້ແກ່ທຸກໆຄົນໃນໂລກນີ້. ແຕ່ພຣະເຈົ້າປະທານຂອງປະທານໃຫ້ແກ່ໂກເນລິໂອ ແລະ ຄອບຄົວຂອງລາວຍ້ອນເຫດຜົນທີ່ແຕກຕ່າງຈາກນີ້. ພຣະເຈົ້າຊົງຕ້ອງການໃຫ້ຄົນຢິວທີ່ຕິດຕາມພຣະອົງເຂົ້າໃຈວ່າ ພຣະວິນຍານຊົງທຳງານເພື່ອຊ່ວຍຄົນທີ່ບໍ່ເປັນຢິວໃຫ້ລອດພົ້ນ.