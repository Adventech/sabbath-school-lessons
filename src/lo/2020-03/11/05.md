---
title:  ການມີຄວາມໄວ້ວາງໃຈທີ່ໜັກແໜ້ນແລະມີຄວາມເຊື່ອທີ່ແນ່ນອນໃນພຣະເຈົ້າວ່າພຣະອົງຈະຊົງຊ່ວຍພວກເຮົາໃຫ້ພົ້ນ
date:  09/09/2020
---

`ອ່ານ 1 ໂຢຮັນ 5:11-13; ເຮັບເລີ 10:19-22; ແລະ 1 ໂກຣິນໂທ 15:1,2. ຂໍ້ພຣະຄຳພີເຫຼົ່ານີ້ໃຫ້ຄວາມຫວັງອັນໃດເຮົາກ່ຽວກັບຊີວິດອັນຕະຫຼອດໄປເປັນນິດ? ເປັນຫຍັງພວກເຮົາຈຶ່ງສາມາດເວົ້າໄດ້ດ້ວຍຄວາມໄວ້ວາງໃຈອັນໜັກແໜ້ນແລະຄວາມເຊື່ອອັນແນ່ນອນວ່າ ພຣະເຈົ້າໄດ້ຊົງຊ່ວຍພວກເຮົາໃຫ້ພົ້ນແລ້ວ?`

ພວກເຮົາຍອມຮັບເອົາພຣະເຢຊູໂດຍຄວາມເຊື່ອ ແລ້ວພຣະອົງກໍຊົງດຳລົງຢູ່ໃນຈິດໃຈຂອງພວກເຮົາດ້ວຍອຳນາດຂອງພຣະວິນຍານບໍລິສຸດ. ຍ້ອນສິ່ງນີ້ພວກເຮົາຈຶ່ງມີຂອງປະທານແຫ່ງຊີວິດອັນຕະຫຼອດໄປເປັນນິດໃນທຸກມື້ນີ້! ນີ້ໝາຍຄວາມວ່າພວກເຮົາບໍ່ສາມາດສູນເສຍຂອງປະທານຈາກຄວາມຮັກແລະຄວາມເມດຕາຂອງພຣະເຈົ້າທີ່ຊ່ວຍເຮົາໃຫ້ພົ້ນຊັ້ນບໍ? ແນ່ນອນວ່າບໍ່ແມ່ນ! (ອ່ານ 2 ເປໂຕ 2:18-22; ເຮັບເລີ 3:6; ພະນິມິດ 3:5).

ພວກເຮົາມີອິດສະຫຼະພາບໃນການຫັນໜີຈາກພຣະເຈົ້າ ແຕ່ເປັນຫຍັງພວກເຮົາຈຶ່ງຈະຢາກຫັນໜີຈາກພຣະອົງ? ຕອນນີ້ພວກເຮົາກໍຮູ້ເຖິງຄວາມຮັກຂອງພຣະອົງ. ພວກເຮົາເຂົ້າໃຈຫຼາຍຂຶ້ນເລື້ອຍໆເຖິງເຫດຜົນທີ່ພຣະອົງຊົງຕາຍແທນເຮົາ. ດັ່ງນັ້ນ ພວກເຮົາຈະຊອກຫາໂອກາດໃນທຸກໆມື້ທີ່ຈະແບ່ງປັນພຣະກະລຸນາທີ່ເຕັມໄປດວ້ຍຄວາມຮັກທີ່ພວກເຮົາມີໃນພຣະເຢຊູ.

`ທ່ານເຊື່ອຫຼືບໍ່ວ່າທ່ານນັ້ນໄດ້ຮັບຄວາມລອດໃນພຣະເຢຊູ ຖ້າເຊື່ອເປັນຫຍັງທ່ານຈຶ່ງມີຄວາມໝັ້ນໃຈແທ້? ທ່ານພົບກັບເຫດຜົນອັນໃດໃນພຣະຄຳພີສຳລັບຄວາມໄວ້ວາງໃຈອັນໜັກແໜ້ນນີ້? ຖ້າທ່ານບໍ່ແນ່ໃຈ ເປັນຫຍັງທ່ານຈຶ່ງບໍ່ແນ່ໃຈ? ທ່ານສາມາດພົບກັບຄວາມໄວ້ວາງໃຈອັນໜັກແໜ້ນທີ່ທ່ານຕ້ອງການນັ້ນໄດ້ແນວໃດ?`