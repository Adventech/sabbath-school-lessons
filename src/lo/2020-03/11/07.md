---
title:  ຂໍ້ຄິດເພີ່ມເຕີມ ອ່ານ ມາລະໂກ 5:25-34.
date:  11/09/2020
---

“ຝູງຊົນທີ່ຢູ່ໃກ້ພຣະເຢຊູນັ້ນກໍບໍ່ໄດ້ຮູ້ສຶກເຖິງອຳນາດການຢຽວຢາຮັກສາທີ່ພິເສດອັນໃດເມື່ອເຂົາສຳຜັດພຣະອົງ. ແຕ່ຜູ້ຍິງທີ່ໄດ້ຍື່ນມືອອກໄປເພື່ອຈັບພຣະເຢຊູກໍເຊື່ອວ່ານາງຈະຖືກສ້າງຂຶ້ນໃໝ່ທັງໝົດ. ດັ່ງນັ້ນ ນາງຈຶ່ງຮູ້ສຶກເຖິງອຳນາດຂອງຝ່າຍຈິດວິນຍານ. ສົມມຸດວ່າ ເຮົາເວົ້າກ່ຽວກັບສາດສະໜາແບບບໍ່ສົນໃຈເດ? ຫຼື ຖ້າຫາກພວກເຮົາອະທິຖານໂດຍບໍ່ມີຄວາມຫິວກະຫາຍແທ້ໃນຈິດວິນຍານຂອງເຮົາເດ? ຫຼື ຖ້າຫາກພວກເຮົາໝົດຄວາມເຊື່ອ ຫຼື ຄວາມເຊື່ອໝົດລົງແລ້ວເດ? ແລ້ວການເວົ້າຂອງເຮົາ, ຄຳອະທິຖານ ແລະ ຄວາມເຊື່ອຂອງເຮົາກໍຄົງບໍ່ມີລິດອຳນາດໃດໆ. ແລ້ວຖ້າສົມມຸດວ່າພວກເຮົາເຊື່ອວ່າພຣະເຢຊູນັ້ນມີອຳນາດທີ່ຈະຊ່ວຍເຮົາໃຫ້ພົ້ນເດ? ນັ້ນກໍບໍ່ພຽງພໍທີ່ຈະນຳການຢຽວຢາຮັກສາມາສູ່ຈິດວິນຍານຂອງເຮົາ. ຄວາມເຊື່ອທີ່ຊ່ວຍໃຫ້ລອດນັ້ນບໍ່ແມ່ນພຽງການຮູ້ຄວາມຈິງຊື່ໆ... ມັນບໍ່ພຽງພໍທີ່ຈະເຊື່ອກ່ຽວກັບພຣະເຢຊູ. ພວກເຮົາຈະຕ້ອງເຊື່ອໃນພຣະອົງ ນັ້ນກໍຄືຄວາມເຊື່ອອັນດຽວທີ່ຈະຊ່ວຍຮັກສາເຮົາໃຫ້ດີ. ໂດຍຄວາມເຊື່ອພວກເຮົາກໍຍອມຮັບເອົາຊີວິດອັນບໍລິສຸດຂອງພຣະອົງມາເປັນຊີວິດຂອງເຮົາ....” (ປື້ມທ່ານນາງເອເລັນຈີໄວທ໌, The Desire of Ages)

**ຄຳຖາມຄົ້ນຄວ້າ**

`ແມ່ນຫຍັງເຮັດໃຫ້ຄຳພະຍານສ່ວນໂຕກ່ຽວກັບພຣະເຢຊູນັ້ນໜ້າຕື່ນເຕັ້ນແລະໜ້າສົນໃຈໄດ້? ອ່ານເລື່ອງຄຳພະຍານສ່ວນໂຕຂອງເປົາໂລທີ່ໄດ້ເລົ່າໃຫ້ກະສັດອະຄຣິບປາຟັງ (ກິດຈະການ 26:1-23). ເປົາໂລໄດ້ໃຫ້ເຫດຜົນອັນໃດໃນການເລົ່າເລື່ອງປະສົບການສ່ວນໂຕຂອງເພີ່ນ?`

`ທ່ານຄິດວ່າເປັນຫຍັງຄຳພະຍານສ່ວນໂຕຂອງເຮົາກ່ຽວກັບພຣະເຢຊູຈຶ່ງມີຄວາມໝາຍຢ່າງຫຼວງຫຼາຍ? ທ່ານຈະຕອບຄຳຖາມຈາກຄົນໜຶ່ງທີ່ຖາມຄຳຖາມຕໍ່ໄປນີ້ວ່າແນວໃດ? “ຂ້ອຍຈະເຮັດແນວໃດຖ້າຂ້ອຍບໍ່ມີປະສົບການຄືກັບເຈົ້າ? ເປັນຫຍັງຂ້ອຍຈຶ່ງຕ້ອງຕິດຕາມພຣະເຢຊູ?”`

`ທ່ານບໍ່ຄວນຈະເວົ້າສິ່ງໃດເມື່ອທ່ານແບ່ງປັນປະສົບການສ່ວນໂຕຂອງທ່ານກັບບາງຄົນທີ່ບໍ່ໄດ້ເຊື່ອໃນພຣະເຢຊູ?`