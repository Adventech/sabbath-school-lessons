---
title:  ການປູກຈິດໃຈ ຫຼືຜ່າຕັດຈິດໃຈ
date:   20/01/2026
---

ຈຳນວນບໍລິສັດທີ່ເພີ່ມຂື້ນທົ່ວໂລກກຳລັງດໍາເນີນງານບເທັກໂນໂລຢີທີ່ປະສານ ພະລັງການປະມວນຜົນຂອງຄອມພິວເຕີເຂົ້າກັບສະໝອງຂອງມະນຸດ. ເວົ້າອີກຢ່າງໜຶ່ງ, ນັກວິທະຍາສາດຫວັງວ່າຈະສົ່ງຜົນກະທົບຕໍ່ຄວາມຄິດຂອງເຮົາຜ່ານຄອມພິວເຕີ ໂດຍ ການເຊື່ອມໂຍງຈິດໃຈເຂົ້າກັບຄອມພິວເຕີ. ແມ່ນວ່າການໃຊ້ອຸປະກອນຝັງໃນສະໝອງ ຂອງມະນຸດອາດຈະໃຫ້ຜົນລັບໃນທາງບວກ, ເຊິ່ງລວມເຖິງການຊ່ວຍຈັດການພະຍາດ ບ້າໝູ, ຊຶມເສົ້າ, ແລະພະຍາດພາກິນສັນ, ແຕ່ການໃຊ້ທີ່ອັນຕະລາຍຮ້າຍແຮງກວ່ານັ້ນ ກໍບໍ່ຍາກທີ່ຈະຄາດການ. ການຄວບຄຸມຈິດໃຈກໍບໍ່ຢູ່ໄກເກີນເອື້ອມ.

ໃນບາງມູມມອງ, ມັນມາເຖິງແລ້ວ. ຈິດໃຈຂອງເຮົາປຽບເໝືອນຄອມພິວເຕີ, ພຽງແຕ່ເໜືອກວ່າ. ການໄຫຼຂອງຂໍ້ມູນຢ່າງຕໍ່ເນື່ອງທີ່ເຮົາໄດ້ຮັບຮູ້ທຸກໆມື້ “ຂຽນໂປຣ ແກຣມ” ໃສ່ຈິດໃຈຂອງເຮົາ, ກຳນົດຄວາມຄິດຂອງເຮົາ, ແລະນຳການກະທຳຂອງເຮົາ. ເມື່ອເຮົາໝົກມຸ່ນຢູ່ໃນສື່, ວິທີແບບໂລກທີ່ຜູ້ຄົນຄິດຈະປະທັບຕາໃສ່ຈິດໃຈຂອງເຮົາ, ແລະ ເຮົາກໍເລີ່ມຄິດແບບດຽວກັນ ມັນເໝືອນກັບວ່າຈິດໃຈຂອງຄົນອື່ນຖືກຝັງ ຫຼື ປະສົມກັບເຂົ້າກັບຈິດໃຈຂອງເຮົາ.

ເຊັ່ນດຽວກັບພຣະເຢຊູ, ເຮົາຕ້ອງໃສ່ໃຈ “ຝ່າຍຈິດວິນຍານ” (ລ 8:6). “ບໍ່ມີ ໃຜຮູ້ພຣະໄທຂອງພຣະເຈົ້ານອກຈາກພຣະວິນຍານຂອງພຣະເຈົ້າ,” ເຊິ່ງອັກຄະທູດໂປໂລ ປຽບທຽບຄວາມແຕກຕ່າງກັບ “ວິນຍານຂອງໂລກ” (1 ກຣທ 2:11, 12, NKJV). ຄູສອນຂອງເຮົາແມ່ນໃຜ? ແລະ ເຮົາກຳລັງຮຽນຮູ້ຫຍັງ?

`ໃຫ້ອ່ານ ຟລປ 2:5. ການມີ “ຈິດໃຈ” ຂອງພຣະຄຣິດໝາຍຄວາມວ່າແນວ ໃດ?`

ໃນທີ່ສຸດ, ເຮົາສາມາດປ່ຽນແປງຄວາມຄິດຂອງເຮົາໄດ້, ແຕ່ເຮົາບໍ່ສາມາດປ່ຽນ ແປງຈິດໃຈຂອງເຮົາໄດ້; ມີແຕ່ພຣະເຈົ້າເທົ່ານັ້ນທີ່ສາມາດປ່ຽນໄດ້. ພຣະວິນຍານບໍຣິສຸດ ຕ້ອງທໍາການຜ່າຕັດຫົວໃຈຂອງເຮົາ, ໂດຍການໃຊ້ “ດາບຂອງພຣະວິນຍານ” (ອຟຊ 6: 17), ພຣະຄຳຂອງພຣະເຈົ້າ “ປະກອບຊີວິດແລະຣິດເດດ,” “ແທງຊອດເຖິງຈິດໃຈ ແລະ ວິນຍານ, ຕະຫຼອດທັງຄໍ່ກະດູກແລະໄຂໃນກະດູກເຊື່ອມຕໍ່ກັນ, ຈຶ່ງສັງເກິດຮູ້ຄວາມຄິດ ແລະຄວາມມຸ່ງໝາຍໃນໃຈໄດ້” (ເຮັບເລີ 4:12). ໂດຍຜ່ານພຣະວິນຍານບໍຣິສຸດເທົ່ານັ້ນ ທີ່ເຮົາສາມາດຮູ້ຈັກຕົວເອງໄດ້ຢ່າງແທ້ຈິງ ເພາະວ່າ, ໂດຍທຳມະຊາດແລ້ວ, ໃຈຂອງເຮົາ ເອງທີ່ຫຼອກລວງເຮົາ (ຢຣມຢ 17:9). ຄຳວ່າ “ຫຼອກລວງ” ໃນພາສາເຮັບເຣີແມ່ນ (ອະ ກອຟ໌) ໝາຍເຖິງພື້ນດິນລົບໆໂນນໆທີ່ເຮັດໃຫ້ເຮົາລົ້ມລົງ; ໂດຍຂະຫຍາຍຄວາມ, ມັນ ໝາຍເຖິງຄວາມຄິດທີ່ບິດບ້ຽວ, ບິດເບືອນ, ແລະຄົດໂກງ. ເຮົາຕ້ອງໄດ້ຮັບການປ່ຽນແປງ ໂດຍການ “ປ່ຽນໃໝ່” ທາງຈິດໃຈຂອງເຮົາ ເພື່ອວ່າເຮົາຈະ “ພິສູດວ່ານໍ້າພຣະໄທຂອງ ພຣະເຈົ້ານັ້ນເປັນສິ່ງດີ, ເປັນທີ່ຍອມຮັບ, ແລະສົມບູນແບບ” (ລ 12:2).

`ເປັນຫຍັງມັນຈຶ່ງສຳຄັນຫຼາຍທີ່ເຮົາຕ້ອງປະຕິບັດຕາມສິ່ງທີ່ອັກຄະທູດໂປໂລບອກເຮົາທີ່ນີ້ວ່າ: “ພີ່ນ້ອງທັງຫຼາຍເອີຍໃນທີ່ສຸດນີ້, ສິ່ງໃດທີ່ສັດຈິງ, ສິ່ງໃດທີ່ໜ້ານັບຖື, ສິ່ງໃດ ທີ່ຍຸດຕິທຳ, ສິ່ງໃດທີ່ບໍຣິສຸດ, ສິ່ງໃດທີ່ໜ້າຮັກ, ສິ່ງໃດທີ່ໜ້າຍິນດີ, ສິ່ງໃດທີ່ລໍ້າເລີດ ແລະ ຖ້າມີສິ່ງໃດທີ່ຄວນແກ່ການສັນລະເສີນ, ຈົ່ງພິຈາລະນາເຖິງສິ່ງເຫຼົ່ານີ້” (ຟລປ 4:8)?`