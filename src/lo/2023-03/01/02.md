---
title:  ໂປໂລ, ຜູ້ປະກາດຕໍ່ຊາວເອເຟໂຊ
date:   25/06/2023
---

`ໂປໂລເຮັດຫຍັງໃນໄລຍະທີ່ລາວໄປເມືອງເອເຟໂຊຄັ້ງທຳອິດ? ອ່ານກິດຈະການ 18:18–21 ສໍາລັບຄໍາຕອບ.`

ເອເຟໂຊ ເປັນຫນຶ່ງໃນຕົວເມືອງທີ່ໃຫຍ່ທີ່ສຸດໃນອານາຈັກຂອງໂຣມ. ໃນສະໄໝໂຣມ, ເອເຟໂຊເປັນເມືອງຫລວງຂອງເອເຊຍ. ໃນສະໄໝຂອງໂປໂລ, ເອເຊຍອຸດົມສົມບູນແລະເຕີບໂຕໄວ. (ທຸກມື້ນີ້, ເຂດນີ້ເປັນເທີກີທີ່ທັນສະໄໝ.) ປະມານ 250,000 ຄົນຢູ່ເມືອງເອເຟໂຊໂຊໃນສະໄໝຂອງໂປໂລ. ເມືອງເອເຟໂຊໄດ້ຖືກສ້າງຂຶ້ນຢູ່ໃກ້ກັບແມ່ນໍ້າ. ເມືອງນີ້ຍັງມີຄວາມສຳຄັນຫລາຍເພາະເສັ້ນທາງການຄ້າໄດ້ຜ່ານເມືອງ. ຊາວເອເຟໂຊໄດ້ນະມັດສະການພຣະເຈົ້າຫຼາຍອົງ. ຫນຶ່ງໃນພຣະເຈົ້າຂອງພວກເຂົາມີຊື່ວ່າ ອາເຕມິສ. ອາເຕມິສ ເປັນເທບທິດາດວງຈັນຂອງກຣິກ. (ຊາວໂຣມຍັງໄດ້ຕັ້ງຊື່ວ່າອາເຕມີສ ເດຍນາ; ອ່ານກິດຈະການ 19:24, 35) ຊາວເອເຟໂຊເຊື່ອວ່າ ເທບອາເຕມີສ ປົກປ້ອງເມືອງຂອງພວກເຂົາ. ຊາວເອເຟໂຊໄດ້ລວມເອົາການນະມັດສະການ ເທບອາເຕມິສ ໃນທຸກພາກສ່ວນຂອງຊີວິດໃນເມືອງ, ຈາກເກມກິລາຈົນເຖິງການສະຫລອງເທດສະການຕ່າງໆ.

ໂປໂລໄດ້ໄປຢ້ຽມຢາມເມືອງເອເຟໂຊເປັນເທື່ອທີສອງ (ກິດຈະການ 19:1–12) ແລະຢູ່ພັກຢູ່ທີ່ນັ້ນເປັນເວລາສາມປີ (ກິດຈະການ 20:31). ໂປໂລຢູ່ດົນນານເພາະລາວຢາກຊ່ວຍຄຣິດສະຕຽນທີ່ນັ້ນໃຫ້ເຂັ້ມແຂງ.

`ມີເລື່ອງແປກຫຍັງເກີດຂຶ້ນໃນເມືອງເອເຟໂຊ ເມື່ອໂປໂລຢູ່ທີ່ນັ້ນ? ເລື່ອງນີ້ເຮັດໃຫ້ຄົນໃນເມືອງເຄົາລົບແລະນັບຖືພຣະເຈົ້າແນວໃດ? ອ່ານກິດຈະການ 19:13–20 ສໍາລັບຄໍາຕອບ.`

ໃນກິດຈະການ 19, ລູກາບອກພວກເຮົາເລື່ອງໜຶ່ງກ່ຽວກັບຊາຍຊາວຢິວເຈັດຄົນ. ຄົນເຫຼົ່ານີ້ໄດ້ເດີນທາງຈາກເມືອງໄປເມືອງໜຶ່ງເພື່ອໂລ່ຜີປີສາດອອກຈາກຄົນ. ຊາຍເຈັດຄົນໄດ້ຕັດສິນໃຈເພີ່ມຊື່ຂອງພຣະເຢຊູແລະໂປໂລເຂົ້າໄປໃນຄໍາເວົ້າກັບຄາຖາພິເສດຂອງເຂົາ ທີ່ພວກເຂົາໃຊ້ເພື່ອໄລ່ຜີອອກ. ການຕັດສິນໃຈນີ້ແມ່ນຄວາມຜິດພາດອັນໃຫຍ່ຫຼວງ. ເມື່ອຊາຍເຈັດຄົນໃຊ້ຊື່ຂອງພຣະເຢຊູແລະໂປໂລເພື່ອບັງໄລ່ຜີອອກຈາກຊາຍຄົນໜຶ່ງ ມີບາງສິ່ງອັນຊົ່ວຮ້າຍເກີດຂຶ້ນ. ຜູ້ຊາຍທີ່ມີວິນຍານຊົ່ວໄດ້ໂດດລົງໃສ່ຊາວຢິວເຈັດຄົນ, ໂຈມຕີເຂົາເຈົ້າ, ແລະຈີກເສື້ອຜ້າຂອງພວກເຂົາອອກ. ເມື່ອຜູ້ຄົນໃນເມືອງໄດ້ຍິນສິ່ງທີ່ເກີດຂຶ້ນກັບຊາຍເຈັດຄົນ, ພວກເຂົາໄດ້ໃຫ້ກຽດພຣະນາມຂອງພຣະເຢຊູ, ກິດຈະການ 19:17. ຈາກນັ້ນຄຣິດສະຕຽນໃໝ່ບາງຄົນໃນເມືອງເອເຟໂຊໄດ້ຈູດປຶ້ມວິເສດຂອງພວກເຂົາທັງໝົດໃນທີ່ສາທາລະນະ. ປຶ້ມເຫຼົ່ານີ້ມີຄ່າ “50,000 ຫຼຽນ” (ກິດຈະການ 19:19). ຄຣິດສະຕຽນໃນເມືອງໄດ້ຮຽນຮູ້ວ່າພວກເຂົາບໍ່ຕ້ອງປະສົມການນະມັດສະການພຣະເຢຊູກັບຄາຖາວິເສດຫຼືສິ່ງອື່ນ.

`ຊາວຄຣິດສະຕຽນໃຫມ່ໄດ້ເຜົາຫນັງສືຄາຖາ ຂອງພວກເຂົາ. ການກະທໍານີ້ສະແດງໃຫ້ພວກເຮົາເຫັນແນວໃດໃນໃຈຂອງພວກເຂົາ? ເລື່ອງນີ້ສອນຫຍັງເຮົາກ່ຽວກັບວ່າເຮົາຕ້ອງໃຫ້ພຣະຜູ້ເປັນເຈົ້າຫຼາຍປານໃດ?`