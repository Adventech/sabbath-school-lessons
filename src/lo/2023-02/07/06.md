---
title:  ພຣະເຢຊູບົນໄມ້ກາງແຂນ
date:   11/05/2023
---

ດັ່ງທີ່ເຮົາຮູ້ແລ້ວ, ພຣະເຈົ້າຜູ້ສ້າງເຮົາແມ່ນພຣະເຈົ້າທີ່ຊ່ວຍໃຫ້ລອດ. ພຣະເຈົ້າອົງດຽວກັນນີ້ໄດ້ກ່າວວ່າ, “ບັດນີ້ຈົ່ງສ້າງມະນຸດຜູ້ທີ່ຈະເປັນຄືກັນກັບພວກເຮົາ” (ປະຖົມມະການ 1:26). ພຣະເຈົ້າອົງດຽວກັນນີ້ຍັງຮ້ອງອອກມາຢູ່ເທິງໄມ້ກາງແຂນ. “ປະມານສາມໂມງ ພຣະເຢຊູຊົງຮ້ອງຂຶ້ນດັງໆວ່າ, ‘“ເອລີ ເອລີ ແລມາ ສາບັກທານີ?” ຊຶ່ງແປວ່າ, “ພຣະເຈົ້າຂອງຂ້ານ້ອຍ, ພຣະເຈົ້າຂອງຂ້ານ້ອຍເອີຍ, ດ້ວຍເຫດໃດພຣະອົງຈຶ່ງປະຖິ້ມຂ້ານ້ອຍເສຍ?” (ມັດທາຍ 27:46). ພຣະເຢຊູໄດ້ສ້າງພວກເຮົາແລະຕາຍແທນພວກເຮົາ. ບໍ່ແປກໃຈທີ່ເຮົາຄວນຖະຫວາຍກຽດແດ່ພຣະເຈົ້າ ໃຫ້ຄຳສັນລະເສີນແລະນະມັດສະການພຣະອົງ!

ດ້ວຍເຫດນີ້ ຂ່າວສານຂອງທູດສະຫວັນອົງທຳອິດຈຶ່ງບອກເຮົາໃຫ້ເຮັດສິ່ງເຫຼົ່ານີ້ວ່າ: “ຈົ່ງຢຳເກງພຣະເຈົ້າ ແລະຍົກຍ້ອງໃຫ້ກຽດແກ່ພຣະອົງ ເພາະເຖິງເວລາແລ້ວ ທີ່ພຣະອົງຈະຕັດສິນມະນຸດສະໂລກ ຈົ່ງນະມັດສະການພຣະອົງ ຜູ້ທີ່ໄດ້ສ້າງຟ້າສະຫວັນ, ແຜ່ນດິນໂລກ, ນໍ້າທະເລ ກັບບໍ່ນໍ້າພຸທັງຫລາຍ.” (ພຣະນິມິດ 14:7).

`ອ່ານ ໂຢຮັນ 19:16–30. ໃນຂໍ້ນີ້, ໂຢຮັນຂຽນກ່ຽວກັບປະສົບການຂອງພຣະເຢຊູຢູ່ເທິງໄມ້ກາງແຂນ. ເມື່ອເຈົ້າອ່ານເລື່ອງນີ້, ໃຫ້ຄິດເຖິງຂໍ້ພຣະຄໍາພີທີ່ສອນພວກເຮົາວ່າພຣະເຢຊູໄດ້ສ້າງພວກເຮົາ. ໂປໂລບອກວ່າພຣະເຢຊູ “ໄດ້ສ້າງທຸກສິ່ງໃນສະຫວັນແລະເທິງແຜ່ນດິນໂລກ. ພຣະອົງ [ພຣະເຢຊູ] ໄດ້ສ້າງທຸກສິ່ງທຸກຢ່າງທີ່ສາມາດເບິ່ງໄດ້ແລະທຸກສິ່ງທຸກຢ່າງທີ່ເບິ່ງບໍ່ໄດ້. ພຣະອົງໄດ້ສ້າງກະສັດ, ອໍານາດ [ອານາຈັກ], ຜູ້ປົກຄອງ [ຜູ້ນໍາ] ແລະອໍານາດ [ລັດຖະບານ]. ສິ່ງທັງປວງໄດ້ຖືກສ້າງຂຶ້ນໂດຍພຣະອົງ ແລະເພື່ອພຣະອົງ” (ໂກໂລຊາຍ 1:16). ເຮົາຈະຕອບແນວໃດກັບຫຼັກຖານອັນດີເລີດກ່ຽວກັບຄວາມຮັກຂອງພຣະເຈົ້າ?`

ຂ່າວສານຂອງທູດສະຫວັນອົງທຳອິດນີ້ປັນຊາໃຫ້ເຮົານະມັດສະການຜູ້ທີ່ສ້າງເຮົາ. ທູດສະຫວັນອົງທຳອິດໃຫ້ຄຳສັ່ງນີ້ຫຼັງຈາກທີ່ພຣະເຢຊູຕາຍເທິງໄມ້ກາງແຂນແລ້ວ. ຜູ້ຕິດຕາມຂອງພຣະເຢຊູຢູ່ເທິງແຜ່ນດິນໂລກຮູ້ວ່າພຣະເຢຊູ “ໄດ້ສ້າງຟ້າສະຫວັນ, ແຜ່ນດິນໂລກ, ທະເລ, ແລະນ້ຳພຸ [ບ່ອນທີ່ນໍ້າອອກມາຈາກແຜ່ນດິນໂລກ]” (ພຣະນິມິດ 14:7). ຜູ້ຕິດຕາມຂອງພຣະເຢຊູຍັງຮູ້ວ່າພຣະອົງເປັນພຣະເຈົ້າ. ພວກຜູ້ຕິດຕາມຮູ້ວ່າພຣະເຈົ້າອົງດຽວກັນນີ້ “ໄດ້ປະຖິ້ມທຸກສິ່ງທຸກຢ່າງທີ່ເປັນຂອງພຣະອົງ ແລະຕັ້ງຕົວເອງໃຫ້ເປັນຄືກັນກັບຜູ້ຮັບໃຊ້ທີ່ຜູ້ໃດຜູ້ໜຶ່ງເປັນເຈົ້າຂອງ. ພຣະອົງກາຍເປັນມະນຸດໂດຍການເກີດເປັນມະນຸດ. ຫລັງຈາກພຣະອົງໄດ້ກາຍເປັນມະນຸດ, ພຣະອົງໄດ້ປະຖິ້ມສະຖານທີ່ສຳຄັນຂອງພຣະອົງ [ບັນລັງຂອງພຣະອົງ] ແລະ ເຊື່ອຟັງໂດຍການຕາຍເທິງໄມ້ກາງແຂນ” (ຟີລິປອຍ 2:7, 8).

`ພວກເຮົາຈໍາເປັນຕ້ອງເພີ່ມສິ່ງໃດຕື່ມໃສ່ເຄື່ອງບູຊາຂອງພຣະເຢຊູເພື່ອຄວາມບາບຂອງພວກເຮົາເທິງໄມ້ກາງແຂນບໍ? ຫຼືຄວາມຕາຍຂອງພຣະອົງພຽງພໍທີ່ຈະຊ່ວຍພວກເຮົາໃຫ້ລອດພົ້ນບໍ? ອະທິບາຍຄໍາຕອບຂອງເຈົ້າຢູ່ໃນຫ້ອງຮຽນ.`