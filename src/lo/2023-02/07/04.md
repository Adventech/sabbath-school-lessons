---
title:  ພຣະເຈົ້າອົງດຽວທີ່ຢູ່ໃກ້ເຮົາ
date:   09/05/2023
---

ພຣະເຈົ້າໄດ້ສ້າງດວງອາທິດ, ເດືອນ, ແລະດວງດາວ. ພຣະອົງໄດ້ສ້າງແຜ່ນດິນໂລກນີ້ຄືກັນ, ແລະໂລກນີ້ເຕັມໄປດ້ວຍສິ່ງທີ່ມີຊີວິດ. ພຣະເຈົ້າອົງດຽວກັນນີ້ມີຄວາມສົນໃຈໃນພວກເຮົາແຕ່ລະຄົນ. ພຣະເຈົ້າໄດ້ປົດປ່ອຍປະຊາຊົນຂອງພຣະອົງຈາກການເປັນຂ້າທາດໃນປະເທດເອຢິບ. ພຣະເຈົ້າໄດ້ນໍາພາປະຊາຊົນຂອງພຣະອົງໃນທະເລຊາຍ. ພຣະເຈົ້າໄດ້ໃຫ້ພວກເຂົາອາຫານມານາຈາກທ້ອງຟ້າ. ພຣະອົງໄດ້ເຮັດໃຫ້ກຳແພງເມືອງເຢລິໂກພັງລົງ. ພຣະເຈົ້າຕີສັດຕູຂອງອິດສະລາແອນໃນສົງຄາມ. ພຣະເຈົ້າອົງດຽວກັນນີ້ຜູ້ທີ່ສ້າງທຸກສິ່ງທຸກຢ່າງຈະຕີຊາຕານແລະເທວະດາຊົ່ວຂອງມັນສໍາລັບສົງຄາມໃນຈິດໃຈຂອງພວກເຮົາ.

`ອ່ານ 2 ໂກລິນໂທ 5:17; ເພງສັນລະເສີນ 139:15–18; ກິດຈະການ 17:27; ແລະ ໂກໂລຊາຍ 1:17. ຂໍ້ພຣະຄໍາພີເຫຼົ່ານີ້ສອນຫຍັງພວກເຮົາກ່ຽວກັບວ່າພຣະເຈົ້າຕ້ອງການຈະຢູ່ໃກ້ຊິດກັບພວກເຮົາຢູ່ໃນໃຈຂອງພວກເຮົາແນວໃດ?`

ພຣະເຈົ້າຊົງຢູ່ເໜືອທຸກສິ່ງທີ່ພຣະອົງຊົງສ້າງ. ໃນເວລາດຽວກັນ, ພຣະເຈົ້າເປັນສ່ວນຫນຶ່ງຂອງຊີວິດຂອງພວກເຮົາໃນໂລກນີ້, ດັ່ງທີ່ປະຫວັດສາດສະແດງໃຫ້ເຫັນພວກເຮົາ. ພຣະເຈົ້າກ່າວວ່າ, “ເຮົາເປັນພຣະເຈົ້າອົງສູງສຸດ, ອົງບໍຣິສຸດ, ແລະອົງຊົງຊີວິດຢູ່ຕະຫລອດໄປ. ເຮົາຢູ່ໃນສະຖານທີ່ສູງສຸດແລະບໍຣິສຸດ; ແຕ່ເຮົາຢູ່ນຳປະຊາຊົນຜູ້ທີ່ຖ່ອມໃຈແລະຜູ້ທີ່ກັບໃຈໃໝ່ ເພື່ອວ່າເຮົາຈະໄດ້ຟື້ນຟູຈິດວິນຍານ ແລະຄວາມຫວັງຂອງພວກເຂົາຂຶ້ນໃໝ່.” (ເອຊາຢາ 57:15). ພຣະເຢຊູຍັງໄດ້ກ່າວກ່ຽວກັບຜູ້ຕິດຕາມຂອງພຣະອົງວ່າ: “ຂ້ານ້ອຍຢູ່ໃນພວກເຂົາ ແລະພຣະອົງສະຖິດຢູ່ໃນຂ້ານ້ອຍ ເພື່ອພວກເຂົາຈະເປັນອັນໜຶ່ງອັນດຽວຢ່າງຄົບບໍລິບູນ ເພື່ອໂລກຈະໄດ້ຮູ້ຈັກວ່າ ແມ່ນພຣະອົງນັ້ນແຫຼະ ທີ່ໃຊ້ຂ້ານ້ອຍມາ ແລະທັງໄດ້ຮູ້ຈັກວ່າພຣະອົງໄດ້ຮັກພວກເຂົາ ເໝືອນດັ່ງທີ່ພຣະອົງໄດ້ຮັກຂ້ານ້ອຍ.” (ໂຢຮັນ 17:23). ຂໍ້ພຣະຄໍາພີເຫຼົ່ານີ້ສະແດງໃຫ້ພວກເຮົາເຫັນວ່າພຣະເຢຊູຕ້ອງການຢູ່ໃກ້ຊິດກັບພວກເຮົາຢູ່ໃນໃຈຂອງພວກເຮົາ.

ພຣະເຈົ້າມີພະລັງຫຼາຍຈົນໄດ້ສ້າງດວງດາວທັງປວງ ແລະຍັງສາມາດເຮັດໃຫ້ເຮົາເປັນຄົນໃໝ່. ພຣະອົງສາມາດປ່ຽນໃຈຂອງເຮົາໃຫ້ເປັນຄືກັບຫົວໃຈຂອງພຣະອົງ. ຄິດເບິ່ງວ່າຄວາມຄິດນີ້ໝາຍເຖິງຫຍັງແທ້ໆ. ພຣະເຈົ້າສ້າງດວງດາວທັງໝົດໃນອະວະກາດນອກແລະດາວທຸກດວງ. “‘ເຮົາມີຊີວິດຢູ່ແລະເຄື່ອນຍ້າຍຢູ່ໃນພຣະອົງ” (ກິດຈະການ 17:28). ພຣະເຈົ້າອົງດຽວກັນນີ້ຍັງເຮັດວຽກຢູ່ໃນໃຈຂອງພວກເຮົາ. ພຣະອົງໃຫ້ຄວາມຄິດແລະຄວາມຮູ້ສຶກໃໝ່ແກ່ເຮົາ. ພຣະອົງໄດ້ເອົາບາບອອກຈາກຊີວິດຂອງພວກເຮົາແລະເຮັດໃຫ້ພວກເຮົາສະອາດ. ພຣະເຈົ້າເຮັດໃຫ້ພວກເຮົາເປັນຄົນໃຫມ່ໃນພຣະເຢຊູ. ວ້າວ! ຄວາມຄິດນີ້ແມ່ນມະຫັດສະຈັນແທ້ນໍ. ພຣະເຈົ້າຜູ້ມີອຳນາດຮັກແລະເປັນຫ່ວງເປັນໄຍຕໍ່ເຮົາ.

`ຄວາມຄິດທີ່ວ່າພຣະເຈົ້າຢູ່ໃກ້ເຮົາຈະໃຫ້ຄວາມຫວັງແລະປອບໂຍນເຮົາໄດ້ແນວໃດ? ຫຼືຄວາມຄິດນີ້ເຮັດໃຫ້ເຈົ້າຢ້ານ ເພາະພຣະເຈົ້າຮູ້ຄວາມລັບທັງໝົດຂອງເຈົ້າ? ຂ່າວດີກ່ຽວກັບພຣະເຢຊູໃຫ້ສັນຕິສຸກກັບເຈົ້າແນວໃດກ່ຽວກັບຄວາມຄິດນີ້?`