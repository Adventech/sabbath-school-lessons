---
title:  ສຶກສາເພີ່ມເຕີມ
date:   21/04/2023
---

ຂໍໃຫ້ຄິດເຖິງຖ້ອຍຄຳທີ່ດີເລີດຂອງໂປໂລໃນເຮັບເຣີ 7:25 ທີ່ວ່າ: “ດັ່ງນັ້ນ ພຣະຄຣິດ [ພຣະເຢຊູ] ຈຶ່ງສາມາດຊ່ວຍຄົນທີ່ມາຫາພຣະເຈົ້າໂດຍທາງ [ດ້ວຍຄວາມຊ່ອຍເຫລືອຈາກ] ພຣະອົງ. ພຣະຄຣິດສາມາດເຮັດສິ່ງນີ້ຕະຫຼອດໄປ, ເພາະວ່າພຣະອົງຊົງພຣະຊົນຢູ່ສະເໝີ ແລະພ້ອມທີ່ຈະຊ່ວຍຄົນເມື່ອພວກເຂົາມາຢູ່ຕໍ່ໜ້າພຣະເຈົ້າ”. ເຈົ້າເຫັນຄຳວ່າ “ເຮັດໄດ້ຕະຫຼອດໄປ” ບໍ? ຖ້ອຍຄຳເຫຼົ່ານີ້ສະແດງໃຫ້ເຮົາເຫັນວ່າພຣະເຢຊູສາມາດຊ່ວຍເຮົາໄດ້ຢ່າງເຕັມທີ. ວຽກງານຂອງພຣະເຢຊູແມ່ນເພື່ອຊ່ວຍເຮົາໃຫ້ລອດ. ວຽກງານຂອງພວກເຮົາແມ່ນເພື່ອໃຫ້ຊີວິດຂອງພວກເຮົາກັບພຣະອົງເພື່ອໃຫ້ພຣະອົງຊ່ອຍພວກເຮົາໃຫ້ລອດ. ພວກເຮົາຕ້ອງຍອມຮັບຄວາມເຂັ້ມແຂງຂອງພຣະອົງເພື່ອຕໍ່ສູ້ກັບບາບ. ພວກເຮົາຕ້ອງໄວ້ວາງໃຈພຣະອົງ, ບໍ່ແມ່ນຢູ່ໃນຕົວເຮົາເອງ. ຫຼັງຈາກນັ້ນ, ພວກເຮົາຈະຊະນະການຕໍ່ສູ້.

“ພຣະຄຳພີບອກເຮົາໃຫ້ ‘ຢຳເກງ [ເຄົາລົບນັບຖືພຣະເຈົ້າ’ ໃນພຣະນິມິດ 14:7. ຄໍາສັ່ງນີ້ແມ່ນ ຄໍາເຊື້ອເຊີນສຸດທ້າຍຂອງພຣະເຈົ້າທີ່ຈະເລືອກເອົາພຣະອົງ. . . . ຊາຕານຕໍ່ສູ້ກັບແຜນການຂອງພຣະເຈົ້າທີ່ຈະຊ່ອຍຄອບຄົວມະນຸດ. ແລ້ວພຣະເຈົ້າຈະຊ່ວຍເຮົາໃຫ້ຊະນະການຕໍ່ສູ້ກັບຄວາມຊົ່ວຮ້າຍ (ອ່ານພຣະນິມິດ 14:9–11). ເຮົາຢໍາເກງພຣະເຈົ້າແນວໃດ? ນັ້ນໝາຍຄວາມວ່າພວກເຮົາຢ້ານພຣະອົງຄືກັນກັບຄົນບາບທີ່ຫຼົງຫາຍຈະຢູ່ໃນການສະເດັດມາຄັ້ງທີສອງບໍ? (ອ່ານພຣະນິມິດ 6:14–17) ບໍ່. ເຮົາສະແດງ ‘ຄວາມຢ້ານ’ ດ້ວຍຄວາມຍິນດີທີ່ເຮົາຮູ້ສຶກເມື່ອເຮົາເຊື່ອຟັງກົດບັນຍັດຂອງພຣະເຈົ້າ. ເຮົາ ‘ຢ້ານ’ ພຣະເຈົ້າ ເມື່ອເຮົາຮັກພຣະອົງແລະນະມັດສະການພຣະອົງ. ພວກເຮົາບໍ່ຄວນນະມັດສະການຜູ້ໃດຫຼືສິ່ງອື່ນນອກຈາກພຣະເຈົ້າ. ທາງເລືອກອື່ນດຽວໃນສົງຄາມທົ່ວໂລກລະຫວ່າງພຣະເຈົ້າແລະຊາຕານແມ່ນຄວາມຕາຍ. ພວກຜີປີສາດຈະໄດ້ຮັບການລົງໂທດນີ້ (ພຣະນິມິດ 16:13, 14; ພຣະນິມິດ 17:14; ພຣະນິມິດ 20:11–15). ດັ່ງນັ້ນ, ເມື່ອພຣະເຈົ້າຂໍໃຫ້ພວກເຮົາຢໍາເກງພຣະອົງ, ພຣະອົງໄດ້ເຊື້ອເຊີນພວກເຮົາໃຫ້ເຂົ້າຮ່ວມກັບພຣະອົງໃນການຕໍ່ສູ້ຕ້ານກັບຊາຕານ. ພຣະເຈົ້າເຊື້ອເຊີນພວກເຮົາໃຫ້ຢືນຢູ່ຕໍ່ຫນ້າຄວາມງາມຂອງພຣະອົງ. ພຣະເຈົ້າເຊື້ອເຊີນເຮົາໃຫ້ເຕັມໄປດ້ວຍຄວາມສຸກ ເພາະເຮົາຈະໄດ້ຄົບຫາກັບພຣະອົງຕະຫຼອດໄປ.”—ນາງແອງເເຈັນ ມານູເອນ ໂຣດຣິເກຊ, “The Closing of the Cosmic Conflict: ບົດບາດຂອງຂ່າວສານຂອງທູດສະຫວັນສາມອົງ” (ຈາກເອກະສານທີ່ບໍ່ໄດ້ເຜີຍແຜ່), ໜ້າ 27.

**ຄຳຖາມສົນທະນາ**:

`ພຣະເຈົ້າໃຫຍ່ກວ່າແລະມີອໍານາດຫຼາຍກວ່າພວກເຮົາ. ພຣະເຈົ້າອົງດຽວກັນນີ້ຈະພິພາກສາພວກເຮົາ. ແນວຄວາມຄິດເຫຼົ່ານີ້ຊ່ວຍເຮົາໃຫ້ເຂົ້າໃຈວ່າຄວາມຢ້ານກົວຫຼືຄວາມນັບຖືພຣະເຈົ້າມີຄວາມໝາຍແນວໃດ?`

`ເປັນຫຍັງເຮົາຕ້ອງເຂົ້າໃຈວ່າເຮົາໄດ້ຮັບຄວາມລອດເພາະພຣະເຢຊູເທົ່ານັ້ນ ແລະບໍ່ແມ່ນຍ້ອນການປະພຶດທີ່ດີຂອງເຮົາເອງ?`

`ເປັນຫຍັງເຮົາມັກບໍ່ຊະນະການຕໍ່ສູ້ກັບບາບ? ຄວາມຜິດພາດອັນໃດທີ່ເຮົາເຮັດທີ່ເຮັດໃຫ້ພຣະເຈົ້າຢຸດເຮັດວຽກຢູ່ໃນໃຈທີ່ພຣະອົງສັນຍາວ່າຈະເຮັດເພື່ອເຮົາ?`