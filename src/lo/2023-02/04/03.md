---
title:  ຄວາມເຄົາລົບ ແລະການເຊື່ອຟັງພຣະເຈົ້າ
date:   17/04/2023
---

ພຣະຄຳພີສອນຫຍັງເຮົາອີກກ່ຽວກັບ “ຄວາມຢຳເກງ” ພຣະເຈົ້າ? ດັ່ງທີ່ພວກເຮົາໄດ້ຮຽນມື້ວານນີ້, ຄວາມ "ຢໍາເກງ" ພຣະເຈົ້າຫມາຍຄວາມວ່າເຮົາຄວນຈະເຄົາລົບພຣະອົງ.

`ອ່ານພຣະບັນຍັດສອງ 6:2; ເພງສັນລະເສີນ 119:73, 74; ແລະ ປັນຍາຈານ 12:13, 14. ຂໍ້ເຫຼົ່ານີ້ສະແດງໃຫ້ເຮົາເຫັນຫຍັງເກີດຂຶ້ນເມື່ອເຮົາ “ຢຳເກງ” ຫຼືເຄົາລົບໃຫ້ກຽດພຣະເຈົ້າ?`

ຂໍ້ພຣະຄໍາພີເຫຼົ່ານີ້ສະແດງໃຫ້ພວກເຮົາຮູ້ວ່າ "ຄວາມຢໍາເກງ" ພຣະເຈົ້າກ່ຽວຂ້ອງກັບການຮັກສາພຣະບັນຍັດຂອງພຣະອົງ. ເມື່ອເຮົາ “ຢຳເກງ” ພຣະເຈົ້າ, ເຮົາຈະເຄົາລົບໃຫ້ກຽດພຣະອົງ. ຄວາມເຄົາລົບຂອງພວກເຮົາຕໍ່ພຣະເຈົ້າຈະນໍາພາພວກເຮົາໃຫ້ເຊື່ອຟັງພຣະອົງ. ພຣະເຈົ້າຢາກໃຫ້ລູກໆຂອງພຣະອົງເຊື່ອຟັງຄຳສັ່ງຂອງພຣະອົງ (ເອເຟໂຊ 2:8–10). ແມ່ນແລ້ວ ຄວາມເມດຕາຂອງພຣະເຈົ້າຊ່ວຍເຮົາໃຫ້ລອດເພາະຄວາມເຊື່ອຂອງເຮົາໃນພຣະເຢຊູ. ແຕ່ຄວາມເມດຕາຂອງພຣະເຈົ້າບໍ່ໄດ້ເຮັດໃຫ້ເຮົາເປັນອິດສະຫຼະທີ່ຈະບໍ່ເຊື່ອຟັງຄຳສັ່ງຂອງພຣະເຈົ້າ. ຂ່າວດີພຽງແຕ່ເຮັດໃຫ້ເຮົາພົ້ນຈາກການລົງໂທດທີ່ເຮັດຜິດກົດບັນຍັດຂອງພຣະເຈົ້າ.

ຄວາມເມດຕາຂອງພຣະເຈົ້າປົດປ່ອຍເຮົາຈາກຄວາມຜິດຂອງບາບທີ່ຜ່ານມາຂອງເຮົາ. ຄວາມເມດຕາຂອງພຣະອົງຍັງຊ່ວຍເຮົາໃຫ້ມີຊີວິດທີ່ເຊື່ອຟັງໃນປັດຈຸບັນ. ດ້ວຍເຫດນີ້ ໂປໂລຈຶ່ງເວົ້າວ່າ, “ໂດຍທາງ [ເພາະ] ພຣະຄຣິດ [ພຣະເຢຊູ], ພຣະເຈົ້າໄດ້ປະທານວຽກງານພິເສດຂອງອັກຄະສາວົກ [ຄູສອນ ແລະຜູ້ນຳ] ໃຫ້ແກ່ຂ້າພະເຈົ້າ. [ວຽກງານພິເສດ] ນີ້ແມ່ນເພື່ອນຳພາປະຊາຊົນທຸກປະເທດ [ປະເທດແລະກຸ່ມປະຊາຊົນ] ໃຫ້ເຊື່ອແລະເຊື່ອຟັງ. ຂ້າພະເຈົ້າເຮັດວຽກງານນີ້ເພື່ອພຣະຄຣິດ” (ໂຣມ 1:5).

ບາງຄົນມີຄວາມຄິດທີ່ແປກປະຫຼາດ. ພວກເຂົາເຊື່ອວ່າພວກເຂົາໄດ້ຮັບຄວາມລອດດ້ວຍຄວາມເມດຕາຂອງພຣະເຈົ້າໝາຍຄວາມວ່າເຂົາເຈົ້າບໍ່ຈຳເປັນຕ້ອງເຊື່ອຟັງກົດບັດຍັດຂອງພຣະເຈົ້າ. ຄົນເຫຼົ່ານີ້ເຊື່ອວ່າການເຊື່ອຟັງກໍຄືກັນກັບການພະຍາຍາມຮັກສາຕົວເອງດ້ວຍການປະພຶດທີ່ດີຂອງຕົວເອງ. ພວກເຂົາເວົ້າວ່າ, "ສິ່ງທີ່ຂ້ອຍຕ້ອງການແມ່ນພຣະເຢຊູ." ຄໍາຖາມແມ່ນ, "ພຣະເຢຊູແມ່ນໃຜ?" ພຣະເຢຊູມາຈາກພຣະຄຳພີ? ຫຼືພຣະເຢຊູທີ່ພວກເຂົາປະດິດຂຶ້ນມາ? ພຣະເຢຊູແທ້ມາຈາກພຣະຄຳພີ. ພຣະເຢຊູທີ່ແທ້ຈິງບໍ່ເຄີຍເຮັດໃຫ້ພວກເຮົາຄິດວ່າກົດບັນຍັດຫຼືຄໍາສອນຂອງພຣະອົງບໍ່ສໍາຄັນ. ຄວາມຈິງໃນພຣະຄຳພີສະແດງໃຫ້ເຮົາເຫັນວ່າພຣະເຢຊູເປັນໃຜ ແລະແຜນການຂອງພຣະອົງສຳລັບຜູ້ຄົນ. ພຣະເຢຊູທີ່ແທ້ຈິງແມ່ນຄວາມຈິງໃນພຣະຄໍາພີ. ດັ່ງນັ້ນ, ພວກເຮົາສາມາດເວົ້າວ່າຄວາມຈິງໃນພຣະຄໍາພີແມ່ນບຸກຄົນ. ຄົນນັ້ນຄືພຣະເຢຊູ. ເມື່ອເຮົາເຮັດຕາມຄວາມຈິງໃນພຣະຄຳພີ ເຮົາກໍມີຊີວິດຢູ່ຄືກັບພຣະເຢຊູ.

ປື້ມບັນທຶກພຣະນິມິດສອນໃຫ້ພວກເຮົາຍອມຮັບພຣະເຢຊູແລະໃຫ້ມີຄວາມເຊື່ອໃນທຸກສິ່ງທີ່ພຣະອົງສະເຫນີ. ເມື່ອເຮົາ “ຢຳເກງ” ພຣະເຈົ້າ, ເຮົາສະແດງວ່າເຮົາມີຄວາມເຊື່ອໃນພຣະເຈົ້າທີ່ຈະຊ່ວຍເຮົາໃຫ້ລອດ ແລະຊ່ວຍເຮົາໃຫ້ເຊື່ອຟັງ.

`ພຣະເຢຊູກ່າວວ່າ “ຢ່າຢ້ານຄົນທີ່ຂ້າໄດ້ແຕ່ຮ່າງກາຍ. ພວກເຂົາບໍ່ສາມາດຂ້າວິນຍານໄດ້. ແຕ່ຈົ່ງຢ້ານຜູ້ທີ່ສາມາດທຳລາຍໄດ້ທັງວິນຍານແລະຮ່າງກາຍໃນນະລົກ.” (ມັດທາຍ 10:28). ຄໍາສັບຕ່າງໆເຫຼົ່ານີ້ຊ່ວຍເຮົາໃຫ້ເຂົ້າໃຈຄວາມໝາຍຂອງ “ຄວາມຢໍາເກງ” ຫຼືຄວາມເຄົາລົບພຣະເຈົ້າໄດ້ແນວໃດ?`