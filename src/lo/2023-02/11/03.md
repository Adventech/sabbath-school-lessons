---
title:  ສົງຄາມລະຫວ່າງຄວາມດີແລະຄວາມຊົ່ວ
date:   05/06/2023
---

`ອ່ານ ມັດທາຍ 27:45–50. ຂໍ້ພຣະຄໍາພີເຫຼົ່ານີ້ສອນຫຍັງພວກເຮົາກ່ຽວກັບປະສົບການຂອງພຣະເຢຊູຢູ່ເທິງໄມ້ກາງແຂນ? ຂໍ້ພຣະຄໍາພີເຫຼົ່ານີ້ບອກພວກເຮົາວ່າພຣະເຢຊູໄດ້ຮ້ອງອອກໄປຫາພຣະເຈົ້າ: ເປັນຫຍັງພຣະອົງຈຶ່ງປະໄວ້ຂ້າພະເຈົ້າຢູ່ຄົນດຽວ? ເປັນຫຍັງພຣະເຢຊູຈຶ່ງຖາມພຣະບິດາຂອງພຣະອົງຄໍາຖາມນີ້? ພຣະເຢຊູເຊື່ອແທ້ໆບໍວ່າພຣະອົງຢູ່ຄົນດຽວ? ປະສົບການນີ້ຊ່ວຍເຮົາໃຫ້ເຂົ້າໃຈວ່າຄວາມເຊື່ອ “ຂອງ” ພຣະເຢຊູໝາຍເຖິງແນວໃດ?`

ພຣະເຢຊູຊົງຖືກຄຶງຢູ່ເທິງໄມ້ກາງແຂນ. ຄວາມມືດຢູ່ອ້ອມຮອບພຣະອົງ. ພຣະເຢຊູຍອມຮັບຄວາມຜິດຂອງພວກເຮົາ, ຄວາມອັບອາຍ, ແລະການລົງໂທດສໍາລັບບາບຂອງພວກເຮົາ. ໃນເວລານັ້ນ, ພຣະເຢຊູບໍ່ສາມາດຮູ້ສຶກເຖິງຄວາມຮັກຂອງພຣະບິດາທີ່ມີຕໍ່ພຣະອົງ. ພຣະເຢຊູເພິ່ງອາໄສການເຊື່ອມຕໍ່ກັບພຣະເຈົ້າທັງຫມົດຊີວິດຂອງພຣະອົງ. ຄວາມຮັກຂອງພຣະເຈົ້າຊ່ວຍພຣະເຢຊູໃຫ້ກຽມພ້ອມສຳລັບເວລາທີ່ຮ້າຍແຮງທີ່ສຸດ ລວມທັງໄມ້ກາງແຂນ. ພຣະຜູ້ຊ່ວຍໃຫ້ລອດໄວ້ວາງໃຈພຣະເຈົ້າ ເມື່ອທຸກສິ່ງຢູ່ອ້ອມຮອບພຣະອົງເຮັດໃຫ້ພຣະອົງຮູ້ສຶກວ່າພຣະອົງຄວນສົງໄສ. ເມື່ອເບິ່ງຄືວ່າທຸກຄົນໄດ້ປະຖິ້ມພຣະເຢຊູ ພຣະເຢຊູຍອມແພ້ບໍ? ບໍ່, ພຣະສືບຕໍ່ໄວ້ວາງໃຈໃນພຣະເຈົ້າ.

“ຄວາມມືດຢູ່ທົ່ວທຸກແຫ່ງ. ມັນເບິ່ງຄືວ່າພຣະເຈົ້າໄດ້ປະຖິ້ມພຣະເຢຊູຕະຫຼອດໄປ. ພຣະເຢຊູຍອມຮັບຄວາມທຸກທໍລະມານແລະຄວາມເຈັບປວດທີ່ຮ້າຍແຮງທີ່ສຸດຂອງມະນຸດ. ໃນຊົ່ວໂມງທີ່ຊົ່ວຮ້າຍນັ້ນ, ພຣະເຢຊູໄດ້ເພິ່ງອາໄສຫຼັກຖານເຖິງຄວາມຮັກຂອງພຣະບິດາຂອງພຣະອົງ. . . . ໂດຍຄວາມເຊື່ອ, ພຣະເຢຊູໄດ້ຊະນະ.”— ເອເລນ ຈີ່ ໄວ, Christ Triumphant, ໜ້າ 277.

ຄວາມເຊື່ອທີ່ພຣະເຢຊູມີເປັນຄວາມເຊື່ອທີ່ເລິກເຊິ່ງແລະໄວ້ວາງໃຈ. ບໍ່ມີຜີປີສາດເທິງແຜ່ນດິນໂລກສາມາດທໍາລາຍຄວາມເຊື່ອຂອງພຣະອົງໄດ້. ບໍ່ມີປະສົບການທີ່ບໍ່ດີສາມາດທໍາລາຍຄວາມເຊື່ອນີ້ໄດ້. ເມື່ອເຮົາມີຄວາມເຊື່ອນີ້ ເຮົາຈະເຊື່ອໃນສິ່ງທີ່ເຮົາເບິ່ງບໍ່ເຫັນ. ພວກເຮົາຈະເຊື່ອສິ່ງທີ່ພວກເຮົາບໍ່ສາມາດເຂົ້າໃຈໄດ້. ເຮົາຈະຍຶດໝັ້ນຢູ່ໃນພຣະເຈົ້າ ເມື່ອມີພຽງເລັກນ້ອຍທີ່ຈະຍຶດໝັ້ນ. ຄວາມເຊື່ອທີ່ພຣະເຢຊູມີເປັນຂອງປະທານທີ່ເຮົາໄດ້ຮັບຈາກພຣະເຈົ້າໂດຍຄວາມເຊື່ອ. ຄວາມເຊື່ອນີ້ຈະຊ່ວຍເຮົາໃນເວລາທີ່ຮ້າຍແຮງທີ່ຢູ່ຂ້າງໜ້າ. ຄວາມເຊື່ອນີ້ຊ່ວຍເຮົາໃຫ້ນະມັດສະການພຣະເຢຊູເປັນພຣະເຈົ້າທີ່ມີລິດເດດທັງໝົດ. ຄວາມເຊື່ອນີ້ຊ່ວຍເຮົາໃຫ້ອົດທົນຕໍ່ເມື່ອເຄື່ອງໝາຍຂອງສັດຮ້າຍໃນທະເລຖືກສ້າງເປັນກົດໝາຍ ແລະທຸກຄົນໃນໂລກຖືກບັງຄັບໃຫ້ເຊື່ອຟັງ.

ໃນຂະນະດຽວກັນ, ຂອງປະທານແຫ່ງຄວວາມເຊື່ອນີ້ຕ້ອງໃຊ້ເວລາໃນການເຕີບໂຕ. ປະຊາຊົນຂອງພຣະເຈົ້າຮຽນຮູ້ວິທີການດໍາລົງຊີວິດໂດຍຄວາມເຊື່ອ, ມື້ຕໍ່ມື້, ໃນປັດຈຸບັນ. ພວກເຮົາສະແດງຄວາມເຊື່ອຂອງພວກເຮົາໃນເວລາທີ່ດີແລະເວລາທີ່ບໍ່ດີ. ເຮົາສະແດງຄວາມເຊື່ອເມື່ອເຮົາຄິດວ່າພຣະເຈົ້າຢູ່ໃກ້ ແລະເມື່ອເຮົາຄິດວ່າພຣະເຈົ້າຢູ່ໄກ. ພຣະຄຳພີກ່າວວ່າ, “ຜູ້ທີ່ທ່ຽງທຳກັບພຣະເຈົ້າຈະມີຊີວິດຢູ່ດ້ວຍຄວາມເຊື່ອ” (ຄາລາເຕຍ 3:11; ອ່ານຮາບາກຸກ 2:4). ເວລາທີ່ຈະກຽມພ້ອມແມ່ນຕອນນີ້. ທຸກໆການທົດສອບ ແລະປະສົບການໃນຊີວິດຂອງເຮົາສາມາດເຮັດໃຫ້ຄວາມເຊື່ອຂອງເຮົາເຂັ້ມແຂງຂຶ້ນ.

`ຄິດເຖິງເວລາທີ່ທຸກຍາກລໍາບາກໃນຊີວິດຂອງເຈົ້າ. ເຈົ້າຮັກສາຄວາມເຊື່ອຂອງເຈົ້າໃນພຣະເຈົ້າໄດ້ແນວໃດ?`