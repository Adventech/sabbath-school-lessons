---
title:  ການພັກຜ່ອນແລະຄອບຄົວ
date:  31/07/2021
---

### ອ່ານສຳລັບບົດຮຽນອາທິດນີ້
ປະຖົມມະການ ບົດທີ 34; ພະບັນຍັດສອງ 4:29; ເອຊາຢາ 43:1; ປະຖົມມະການ 39:1-6; ປະຖົມມະການ 39;21 - 40:22.

> <p>ຂໍ້ຄວນຈໍາ</p>
>  “ເພາະເຫດນັ້ນ ພວກທີ່ຮັກເອີຍ ເມື່ອພວກເຈົ້າຮູ້ເລື່ອງນີ້ກ່ອນແລ້ວຈົ່ງລະວັງໃຫ້ດີ ເພາະຢ້ານວ່າພວກເຈົ້າຈະຫຼົງໄປເຮັດຜິດຕາມຄວາມຜິດຂອງຄົນທີ່ຂາດສິນທຳເຫຼົ່ານັ້ນແລະເຈົ້າທັງຫຼາຍຈະຕົກເສຍຈາກຄວາມໜັກແໜ້ນໝັ້ນຄົງຂອງຕົນ. ແຕ່ຂໍໃຫ້ເຈົ້າທັງຫຼາຍຈະເລີນຂຶ້ນໃນພຣະຄຸນແລະຄວາມຮູ້ຊຶ່ງມາຈາກອົງພຣະຜູ້ເປັນເຈົ້າຂອງພວກເຮົາ ແລະ ພຣະເຢຊູຄຣິດເຈົ້າພຣະຜູ້ໂຜດໃຫ້ພົ້ນ ” (2 ເປໂຕ 3:17,18).

ຊາຍໜຸ່ມຄົນໜຶ່ງກໍໄດ້ຊອກຫາອ້າຍຂອງຕົນເອງມາຫຼາຍມື້ແລ້ວ ລາວມີຄວາມສຸກທີ່ໄດ້ພົບກັບອ້າຍໃນທີ່ສຸດ. ຊາຍໜຸ່ມຄົນນີ້ກໍແລ່ນໄປຫາພວກເຂົາ ລາວຍົກມືໃສ່ແລະຮ້ອງຫາຊື່ຂອງພວກເຂົາ. ບັນດາອ້າຍເຫຼົ່ານັ້ນກໍຫຼຽວເບິ່ງຊາຍໜຸ່ມຄົນນີ້. ສາຍຕາຂອງພວກເຂົາກໍເຕັມໄປດ້ວຍຄວາມກຽດຊັງ. ຣູເບັນໄດ້ບອກອ້າຍນ້ອງຂອງຕົນເອງວ່າບໍ່ໃຫ້ຂ້າໂຢເຊບ. ພວກເຂົາຄວນຕີໂຢເຊບຈັກໜ້ອຍໜຶ່ງກໍພໍແລ້ວ ຈາກນັ້ນພວກເຂົາກໍຄວນຖີ້ມລາວລົງນ້ຳສ້າງ. ແຕ່ຕໍ່ມາຢູດາກໍໄດ້ມີແຜນເພື່ອທີ່ຈະກຳຈັດນ້ອງຊາຍຂອງພວກເຂົາໃຫ້ໄປຈາກຊີວິດຂອງພວກເຂົາຕະຫຼອດໄປ.

ຄອບຄົວນີ້ກໍມີບັນຫາຫຼາຍແທ້! ພວກເຮົາຕ້ອງໄດ້ເລືອກຫຼາຍໆຢ່າງໃນຊີວິດຂອງເຮົາ ແຕ່ບໍ່ແມ່ນຄອບຄົວ. ຄວາມສຳພັນໃນຄອບຄົວກໍມັກມີບັນຫາແລະສ້າງຄວາມເຈັບປວດ ຄວາມສຳພັນທີ່ບໍ່ດີເຫຼົ່ານີ້ກໍສາມາດເຮັດໃຫ້ພວກເຮົາຮູ້ສຶກເຈັບປວດ, ເມື່ອຍລ້າ, ແລະຕ້ອງການພັກຜ່ອນ. ພວກເຮົາສາມາດພົບກັບການພັກຜ່ອນ ແລະ ສັນຕິສຸກໃນຄອບຄົວຂອງເຮົາໄດ້ແນວໃດ? ໃນອາທິດນີ້ ພວກເຮົາຈະມາເບິ່ງເລື່ອງຂອງໂຢເຊັບ ແລະ ຄອບຄົວຂອງລາວ. ພວກເຮົາຈະມາເບິ່ງວ່າພຣະເຈົ້າໄດ້ຢຽວຢາຮັກສາຄອບຄົວນີ້ ແລະ ນຳການພັກຜ່ອນ ແລະ ສັນຕິສຸກມາໃຫ້ພວກເຂົາແນວໃດ?