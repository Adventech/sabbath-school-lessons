---
title:  ການຄົ້ນພົບຄຸນຄ່າອັນແທ້ຈິງຂອງຕົນເອງ
date:  03/08/2021
---

ຄອບຄົວຂອງເຮົາກໍຊ່ວຍພວກເຮົາໃຫ້ຮູ້ວ່າຊີວິດຂອງເຮົານັ້ນສຳຄັນແລະມີຄ່າ. ໂຢເຊບໄດ້ເຕີບໃຫຍ່ຂຶ້ນມາໂດຍທີ່ເຊື່ອວ່າລາວເປັນຄົນທີ່ພິເສດ.

ແຕ່ໂຢເຊບນັ້ນໄດ້ກາຍເປັນຜູ້ໃດໃນເວລານີ້? ລາວເປັນພຽງຂ້າທາດ. ແຕ່ໃຫ້ເບິ່ງວ່າຊີວິດຂອງລາວນັ້ນໄດ້ປ່ຽນແປງໄວຂະໜາດໃດ. ຊີວິດຂອງລາວຄືກັບໄດ້ເກີດໃໝ່, ແມ່ນບໍ?

ໂຢເຊບກໍໄດ້ຮຽນຮູ້ບົດຮຽນທີ່ພວກເຮົາທັງໝົດຈະຕ້ອງໄດ້ຮຽນຮູ້. ພວກເຮົາຈະມີເວລາທີ່ຍາກລຳບາກໃນຊີວິດ ຖ້າຫາກພວກເຮົາຫາກອາໄສຄົນອື່ນໃຫ້ບອກວ່າພວກເຮົານັ້ນມີຄ່າຫຼາຍຊໍ່າໃດ. ພວກເຮົາຈະເກີດຄວາມສັບສົນ ເພາະວ່າບໍ່ແມ່ນທຸກຄົນທີ່ຈະສົນໃຈກ່ຽວກັບເຮົາ ຫຼື ສົນໃຈວ່າເຮົາເປັນໃຜ ດັ່ງນັ້ນ ພວກເຮົາຈຶ່ງຈຳເປັນຕ້ອງຮູ້ວ່າຄຸນຄ່າຂອງເຮົານັ້ນມາຈາກສິ່ງທີ່ພຣະເຈົ້າຄິດກ່ຽວກັບພວກເຮົາ.

`ພຣະເຈົ້າຊົງເຫັນພວກເຮົາແຕ່ລະຄົນວ່າເປັນແນວໃດ? ສຳລັບຄຳຕອບໃຫ້ອ່ານ ເອຊາຢາ 43:1; ມາລາກີ 3:17; ໂຢຮັນ 1:2; ໂຢຮັນ 15:15; ໂຣມ 8:14; ແລະ 1 ໂຢຮັນ 3:1,2.`

ພຣະເຈົ້າຊົງເບິ່ງພວກເຮົາແຕ່ລະຄົນດ້ວຍຄວາມຮັກແລະຄວາມເມດຕາ. ພຣະເຈົ້າຊົງເຫັນຄວາມງາມ, ພອນສະຫວັນ ແລະ ຄວາມສາມາດຕ່າງໆໃນໂຕຂອງເຮົາ ເຊິ່ງພວກເຮົາອາດຈະຍັງບໍ່ທັນເຫັນດ້ວຍຊ້ຳ! ພຣະເຈົ້າໄດ້ຊົງຕາຍເພື່ອເຮົາ ເມື່ອພວກເຮົາເບິ່ງໄປທີ່ໄມ້ກາງແຂນ ພວກເຮົາກໍເຫັນຄວາມຈິງນີ້ຂອງພຣະຄຳພີ. ແມ່ນແລ້ວ ໄມ້ກາງແຂນກໍສະແດງໃຫ້ພວກເຮົາເຫັນວ່າພວກເຮົາເປັນຄົນບາບ. ໄມ້ກາງແຂນຍັງສະແດງໃຫ້ພວກເຮົາເຫັນລາຄາອັນສູງທີ່ພຣະເຈົ້າໄດ້ຈ່າຍເພື່ອຊ່ວຍເຮົາໃຫ້ພົ້ນ. ໃນເວລາດຽວກັນນັ້ນ, ໄມ້ກາງແຂນກໍສະແດງໃຫ້ພວກເຮົາເຫັນຄຸນຄ່າແລະລາຄາທີ່ເຮົາມີຕໍ່ພຣະເຈົ້າ. ພຣະເຈົ້າຊົງຮັກພວກເຮົາແລະຕ້ອງການທີ່ຈະຊ່ວຍພວກເຮົາ, ເຖິງແມ່ນວ່າບໍ່ມີໃຜຄົນອື່ນທີ່ເຊື່ອວ່າພວກເຮົາມີຄ່າພໍທີ່ຈະຕ້ອງຖືກຊ່ວຍໃຫ້ພົ້ນ.