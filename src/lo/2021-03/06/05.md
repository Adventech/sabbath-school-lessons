---
title:  ການໃຫ້ກຽດພຣະເຈົ້າ
date:  04/08/2021
---

ໃນຕອນທຳອິດ ເລື່ອງຂອງໂຢເຊບໃນເອຢິບກໍເລີ່ມຕົ້ນດ້ວຍດີ. ໂຢເຊບໄດ້ມອບຊີວິດຂອງຕົນເອງໃຫ້ກັບພຣະເຈົ້າ. ພຣະເຈົ້າຊົງອວຍພອນໂຢເຊບໃນວຽກງານຂອງເພີ່ນໃນຖານະເປັນຜູ້ຈັດການເຮືອນຂອງໂປຕິຟາ.

ແຕ່ບັນຫາກໍເກີດຂຶ້ນໃນເວລາຕໍ່ມາ ຄົນບາງຄົນໃນເຮືອນກໍບໍ່ໄດ້ຢູ່ລ້າ.

`ໂຢເຊບພົບກັບບັນຫາອັນໃດຢູ່ໃນເຮືອນ? ລາວໄດ້ເລືອກທີ່ຈະຈັດການກັບບັນຫານີ້ແນວໃດ? ສຳລັບຄຳຕອບໃຫ້ອ່ານປະຖົມມະການ 39:7-10.`

ໂຢເຊບມີບັນຫາກັບເມຍຂອງໂປຕິຟາ. ຫຼືບາງທີພວກເຮົາຄວນຈະກ່າວອີກແບບໜຶ່ງທີ່ຖືກຕ້ອງກວ່າ ນັ້ນກໍຄື ເມຍຂອງໂປຕິຟານັ້ນມີບັນຫາ ແລະບັນຫານີ້ກໍເປັນບັນຫາໃຫຍ່. ນາງເບິ່ງຄົນຄືກັບ “ສິ່ງຂອງ” ທີ່ນາງສາມາດນໍາມາໃຊ້ໄດ້. ລາວຕ້ອງການທີ່ຈະ “ໃຊ້” ໂຢເຊບ. ພຣະຄຳພີບອກພວກເຮົາວ່າ “ໂຢເຊບເປັນຊາຍໜຸ່ມທີ່ມີຮູບຮ່າງໄດ້ຊັດສ່ວນດີ ແລະ ໜ້າຕາງາມ. ພຣະຄຳພີບໍ່ຄ່ອຍມັກທີ່ຈະກ່າວເລື່ອງໜ້າຕາຂອງຜູ້ໃດຜູ້ໜຶ່ງ. ເປັນຫຍັງ? ກໍເພາະວ່າ “ມະນຸດເບິ່ງພາຍນອກ ແຕ່ພຣະເຈົ້າຢາເວເບິ່ງພາຍໃນຈິດໃຈ” (1 ຊາມູເອນ 16:7).

ໂຢເຊບເຂົ້າໃຈວ່າ ລາວບໍ່ສາມາດຄວບຄຸມການປະພຶດຂອງຄົນອື່ນ. ລາວຈຶ່ງຕັດສິນໃຈທີ່ຈະມີຊີວິດຢູ່, ຮັກ ແລະ ໄວ້ວາງໃຈຄົນທີ່ຢູ່ອ້ອມຂ້າງຂອງລາວໃນທາງທີ່ຈະໃຫ້ກຽດພຣະເຈົ້າ. ໂຢເຊບໄດ້ຮຽນຮູ້ທີ່ຈະມີຊີວິດຢູ່ຄືກັບວ່າພຣະເຈົ້າໄດ້ຊົງຢູ່ນຳລາວທຸກໆວິນາທີ. ຄວາມຮູ້ນີ້ກໍໄດ້ຊ່ວຍໂຢເຊບໃຫ້ປະຕິເສດຄວາມບາບໄດ້.