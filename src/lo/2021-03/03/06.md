---
title:  ການພົບການພັກຜ່ອນໃນພຣະເຢຊູ
date:  15/07/2021
---

`ເມື່ອພວກເຮົາກຳລັງຮູ້ສຶກເມື່ອຍແລະອ່ອນລ້າ ພວກເຮົາສາມາດເຮັດສິ່ງໃດເພື່ອພົບກັບການພັກຜ່ອນໃນພຣະເຢຊູ? ພວກເຮົາສາມາດຢຸດທີ່ຈະຢ້ານແນວໃດ? ພວກເຮົາຈະຕ້ອງເຮັດສິ່ງໃດເພື່ອເອົາຊະນະສົງຄາມຕໍ່ສູ້ການແບ່ງແຍກ, ຫົວໃຈທີ່ເຫັນແກ່ໂຕ, ຄວາມປາດຖະໜາທີ່ຢາກເປັນຄົນສຳຄັນ, ຄວາມປາດຖະໜາຢາກມີຊື່ສຽງແລະອຳນາດ ແລະ ໃຊ້ຊີວິດທີ່ຫຼອກລວງ? ອ່ານໂຢຮັນ 14:1-6 ສໍາລັບຄໍາຕອບ.`

ການພັກຜ່ອນອັນແທ້ຈິງນັ້ນ ເລີ່ມຕົ້ນກັບພຣະເຢຊູສະເໝ. ພຣະເຢຊູຄືທາງນັ້ນ, ຄວາມຈິງ ແລະ ຊີວິດ. ພຣະອົງຊົງຮູ້ທິດທາງອັນຖືກຕ້ອງທີ່ພວກເຮົາຄວນໄປ ພຣະເຢຊູຄຶືຜູ້ມອບກົດບັນຍັດ ພຣະອົງຄືຄວາມຈິງທີ່ກາຍເປັນເນື້ອໜັງ. ພຣະວິນຍານຂອງພຣະອົງຈະຊົງນຳພວກເຮົາໄປສູ່ຄວາມຈິງທັງໝົດ (ໂຢຮັນ 16:13).

ສິ່ງຕ່າງໆອາດຈະຮ້າຍແຮງໃນບາງເວລາໃນຊີວິດ. ນັ້ນກໍຄືເວລາທີ່ພວກເຮົາຈະຕ້ອງໄວ້ວາງໃຈໃນຄຳສັນຍາທີ່ພຣະເຢຊູໄດ້ໃຫ້ກັບພວກເຮົາ. ພຣະເຢຊູກຳລັງກຽມບ່ອນຢູ່ສຳລັບພວກເຮົາ. ຢູ່ບ່ອນນັ້ນ ພວກເຮົາຈະບໍ່ຮູ້ສຶກອ່ອນລ້າຫຼືເມື່ອຍອີກຈັກເທື່ອ. ພຣະເຢຊູຊົງໃຫ້ຄວາມຫວັງແຫ່ງອານາຄົດທີ່ດີກວ່ານີ້. ນອກຈາກນີ້ ພຣະອົງຍັງນຳສະເໜີຊີວິດທີ່ດີກວ່າໃນເວລານີ້. ພຣະເຢຊູໄດ້ນຳສະເໜີຄວາມຫວັງນີ້ໃຫ້ແກ່ພວກເຮົາທັງໝົດ. ທ່ານເປັນຄົນບາບທີ່ຊົ່ວຮ້າຍບໍ? ພຣະເຢຊູກຳລັງນຳສະເໜີຄວາມຫວັງນີ້ໃຫ້ແກ່ທ່ານເຊັ່ນດຽວກັນ. ທ່ານມີຄວາມອ່ອນແອບໍ? ພຣະເຢຊູຊົງນຳສະເໜີຄວາມຫວັງນີ້ໃຫ້ແກ່ທ່ານ ເຖິງແມ່ນວ່າທ່ານຈະໄດ້ເຮັດຄວາມຜິດພາດຜ່ານມາ.

ສິ່ງທີ່ສຳຄັນທີ່ພວກເຮົາຈະຕ້ອງຈື່ກໍຄື ການມາຫາພຣະເຈົ້າ. ທ່ານອາດຈະຮູ້ສຶກເຈັບປວດ ຫຼືຫົວໃຈສະຫຼາຍ ພຣະເຈົ້າຊົງຍອມຮັບພວກເຮົາເຖິງແມ່ນວ່າພວກເຮົາຈະບໍ່ສົມບູນແບບ. ນັ້ນກໍຄືຄວາມຮັກທີ່ໂປດປານຂອງພຣະອົງ. ພວກເຮົາຈະຕ້ອງເຊື່ອວ່າ ພຣະເຈົ້າຈະໃຫ້ຄວາມໂປດປານນີ້ແກ່ເຮົາ ຖ້າຫາກພວກເຮົາຂໍມັນດ້ວຍຄວາມເຊື່ອ.