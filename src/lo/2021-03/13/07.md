---
title:  ຂໍ້ຄິດເພີ່ມເຕີມ
date:  24/09/2021
---

“ພວກເຮົາຕ້ອງການໃຫ້ພຣະເຈົ້າຕອບຄຳອະທິຖານຂອງພວກເຮົາທັນທີ ເມື່ອເຮົາມີການອະທິຖານ. ຫຼາຍເທື່ອ ພວກເຮົາມັກຈະໝົດຫວັງກັບຄຳອະທິຖານ ເມື່ອພວກເຮົາບໍ່ໄດ້ຮັບຄຳຕອບທີ່ວ່ອງໄວພຽງພໍ ຫຼື ຄຳຕອບຂອງການອະທິຖານນັ້ນມາໃນແບບທີ່ພວກເຮົາບໍ່ໄດ້ຄາດຄິດໄວ້. ແຕ່ພຣະເຈົ້ານັ້ນຊົງມີປັນຍາຫຼາຍ ແລະ ດີເກີນກ່ວາທີ່ຈະພຽງແຕ່ຕອບຄຳອະທິຖານຂອງພວກເຮົາໃນເວລາທີ່ພວກເຮົາຕ້ອງການ ແລະ ໃນຮູບແບບທີ່ພວກເຮົາຕ້ອງການຢູ່ສະເໝີ. ພຣະເຈົ້າຈະຊົງກະທຳການທີ່ຫຼາຍກ່ວາ ແລະ ດີກ່ວາສຳລັບພວກເຮົາ ເພື່ອປະທານທຸກໆສິ່ງທີ່ເຮົາປາຖະໜາໃຫ້ແກ່ເຮົາ. ພວກເຮົາສາມາດໄວ້ວາງໃຈໃນສະຕິປັນຍາ ແລະ ຄວາມຮັກຂອງພຣະອົງໄດ້. ສະນັ້ນ ພວກເຮົາບໍ່ຄວນຂໍໃຫ້ພຣະອົງເຮັດຕາມທີ່ເຮົາຕ້ອງການ ພວກ ເຮົາຄວນທີ່ຈະພະຍາຍາມເຮັດໃນສິ່ງທີ່ອົງພຣະຜູ້ເປັນເຈົ້າຕ້ອງການ. ພວກເຮົາຈຳເປັນຕ້ອງເອົາແຜນ ການຂອງພຣະເຈົ້າມາເປັນອັນດັບໜຶ່ງໃນຊີວິດຂອງພວກເຮົາ…” (ດັດແປງຈາກປຶ້ມທ່ານນາງເອເລັນ ຈີໄວທ໌, Gospel Workers, ໜ້າ 219)

“ໃນບໍ່ຊ້ານີ້, ພຣະເຢຊູຈະກັບມາຮັບເອົາລູກຂອງພຣະອົງ. ແລ້ວພຣະອົງຈະຊົງປະທານຊີວິດອັນ ນິລັນດອນໃຫ້ … ຫລຸມຝັງສົບທັງຫຼາຍຈະເປີດອອກ ຄົນທີ່ຕາຍໄປແລ້ວຈະໄດ້ຮັບການຟື້ນຄືນ ແລະ ຍ່າງ ອອກມາຈາກຫລຸມຝັງສົບຂອງພວກເຂົາ. ພວກເຂົາຈະໂຫ່ຮ້ອງດ້ວຍຄວາມຊົມຊື່ນຍິນດີວ່າ “ໂອ ຄວາມຕາຍເອີຍ, ໄຊຊະນະຂອງມຶງຢູ່ໃສ? ໂອ ຄວາມຕາຍເຮີຍ, ໄລພິດຂອງມຶງຢູ່ໃສ?” (1 ໂກລິນໂທ 15:55). ຄົນຮັກຂອງເຮົາ ທີ່ໄດ້ນອນຫຼັບພັກຜ່ອນໃນອົງພຣະເຢຊູຄຣິດຈະກັບມາມີຊີວິດຢູ່ໃນຮ່າງກາຍໃໝ່ ຮ່າງກາຍທີ່ຈະບໍ່ມີການເຖົ້າແກ່ ແລະ ເຈັບຕາຍອີກຕໍ່ໄປ.” (ດັດແປງຈາກປຶ້ມທ່ານນາງເອເລັນ ຈີໄວທ໌, Counsels on Stewardship, ໜ້າ 350)

**ຄຳຖາມຄົ້ນຄວ້າ**:

`ພວກເຮົາອາດຈະປະສົບກັບບັນຫາກັບຂ່າວສານພິເສດຂອງພຣະຄຳພີທີ່ເວົ້າກ່ຽວກັບເລື່ອງໃນອະນາຄົດ ຖ້າພວກເຮົາພະຍາຍາມເພີ່ມຕື່ມບາງຂໍ້ຄວາມທີ່ນອກເໜືອ ຈາກຄວາມໝາຍເດີມໃສ່ໃນ ຂ່າວສານເຫຼົ່ານີ້. ເລື້ອຍຊໍ່າໃດທີ່ ຄຣິດສະຕຽນໄດ້ປະເຊີນກັບບັນຫາ ເມື່ອກ່າວເຖິງສິ່ງຈະເກີດຂື້ນໃນອະນາຄົດ? ມັນຈະເປັນແນວໃດ ຖ້າສິ່ງທີ່ພວກເຂົາສັນຍາໄວ້ນັ້ນບໍ່ເກີດຂື້ນ? ແລ້ວພວກເຮົາຈະສາມາດປ້ອງກັນ ຕົວພວກເຮົາເອງແນວໃດ ເພື່ອບໍ່ໃຫ້ພວກເຮົາຕົກຢູ່ໃນສະຖານະການນີ້?`