---
title:  ແສງແຫ່ງຄວາມສະຫວ່າງ
date:  22/07/2021
---

ພວກເຮົາສ່ວນຫຼາຍຕ້ອງການເຮັດສິ່ງໃດຫຼັງຈາກທີ່ພວກເຮົາເຮັດຜິດແລະໄດ້ຮັບການອະໄພ? ພວກເຮົາຕ້ອງການທີ່ຈະລືມຄວາມຜິດທີ່ໄດ້ເກີດຂຶ້ນແມ່ນບໍ່? ການຄິດເຖິງຄວາມຜິດຂອງເຮົາເອງກໍເປັນເລື່ອງທີ່ເຈັບປວດ.

`ດາວິດຕ້ອງການເຮັດສິ່ງໃດກັບປະສົບການອັນເຈັບປວດຂອງລາວ? ໃຫ້ອ່ານ ເພງສັນລະເສີນ 51:13-19 ສຳລັບຄຳຕອບ.`

ເມື່ອຖ້ວຍຫຼືໂຖດອກໄມ້ແຕກ ພວກເຮົາກໍມັກຈະນຳເອົາເສດສ່ວນຂອງມັນໄປຖີ້ມ ຢ່າງໜ້ອຍນັ້ນກໍຄືສິ່ງທີ່ຄົນສ່ວນຫຼາຍຈະເຮັດ. ແຕ່ໃນປະເທດຍີ່ປຸ່ນ ກໍມີຄົນບາງຄົນທີ່ແປງໂຖຕ່າງໆທີ່ແຕກແລ້ວໄດ້. ວຽກງານນີ້ກໍມີຊື່ພິເສດວ່າ “Kintsugi” (ກິນສຸກິ). ໃນສີລະປະຂອງກິນສຸກີ (Kintsugi) ນັກສີລະປະກຳໃຊ້ຄຳຫຼືເງິນເພື່ອຈອດແຕ່ລະຊີ້ນສ່ວນເຂົ້າກັນ ນັກສີລະປະນັ້ນກໍສ້າງວຽກງານສີລະປະທີ່ສວຍງາມຈາກໂຖທີ່ແຕກຫັກແລ້ວ.

ພຣະເຈົ້າກໍເຮັດສິ່ງດຽວກັນນີ້ກັບພວກເຮົາ ພຣະເຈົ້າຊົງໃຫ້ອະໄພຄວາມບາບ ແລະ ສ້າງພວກເຮົາຂຶ້ນມາໃໝ່. ການໃຫ້ອະໄພຂອງພຣະເຈົ້າກໍເຊື່ອມຕໍ່ເສດສ່ວນຕ່າງໆຂອງຊີວິດອັນແຕກສະຫຼາຍຄືນເຂົ້າກັນ. ບ່ອນທີ່ພວກເຮົາເຄີຍແຕກຫັກມາກ່ອນໃນອະດີດກໍສະແດງໃຫ້ຄົນອື່ນເຫັນເຖິງຄວາມຮັກຂອງພຣະເຈົ້າສຳລັບພວກເຮົາ. ພວກເຮົາກໍກາຍເປັນແສງສະຫວ່າງທີ່ມີຊີວິດສຳລັບພຣະເຈົ້າ ແລ້ວພວກເຮົາກໍຈະຕ້ອງການຮ້ອງດ້ວຍຄວາມຍິນດີ. ພວກເຮົາຈະຮ່ວມກັບດາວິດໃນການເວົ້າວ່າ “ແລະຂ້ານ້ອຍກໍຈະຊື່ນໃຈເຖິງຄວາມຊອບທຳນັ້ນ (ທີ່ພຣະອົງໄດ້ເຮັດເພື່ອຂ້ານ້ອຍ)!” (ເພງສັນລະເສີນ 51:14) ພວກເຮົາບໍ່ໄດ້ພະຍາຍາມທີ່ຈະປົວແປງຕົນເອງ. ຫົວໃຈຂອງເຮົາກໍບໍ່ມີຄວາມຍິ່ງຜະຫຍອງຫຼືຈອງຫອງອັນໃດ. ພຣະເຈົ້າສາມາດເຕີມເຕັມຈິດໃຈຂອງເຮົາໃຫ້ເຕັມໄປດ້ວຍຄຳສັນເສີນ ຄວາມຮັກຂອງພຣະເຈົ້າຈະສ່ອງແສງຈາກຫົວໃຈຂອງເຮົາໄປຫາທຸກໆຄົນທີ່ພວກເຮົາພົບ. ປະສົບການຂອງການຮັບການອະໄພຂອງເຮົາກໍນຳພາຄົນອື່ນໆນັ້ນໄປຫາພຣະເຈົ້າ ຄືຜູ້ທີ່ຕ້ອງການການໃຫ້ອະໄພຂອງພຣະອົງເຊັ່ນດຽວກັນ.