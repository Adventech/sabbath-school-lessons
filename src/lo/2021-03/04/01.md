---
title:  ການພັກຜ່ອນອັນແທ້ຈິງມີຄ່າຫຼາຍຊໍ່າໃດ?
date:  17/07/2021
---

### ອ່ານສຳລັບບົດຮຽນອາທິດນີ້
2 ຊາມູເອນ 11:1-5; 2 ຊາມູເອນ 12:1-4; 2 ຊາມູເອນ 12:10-23; ເພງສັນລະເສີນ ບົດທີ 51; 1 ໂຢຮັນ 1:9.

> <p>ຂໍ້ຄວນຈໍາ</p>
> “ຂ້າແດ່ພຣະເຈົ້າ ຂໍຊົງໂຜດສ້າງຈິດໃຈຂອງຂ້ານ້ອຍໃຫ້ບໍລິສຸດ ສວມຈິດວິນຍານໃໝ່ທັງສັດຊື່ໃສ່ໃນຂ້ານ້ອຍດ້ວຍ ” (ເພງສັນລະເສີນ 51:10).

ຄົນບາງກຸ່ມຈະຍອມຈ່າຍເງິນເພື່ອໃຫ້ມີເວລາອັນງຽບສະຫງົບ. ເມືອງຫຼາຍໆເມືອງກໍມີຫ້ອງນອນທີ່ບໍ່ມີວາຍຟາຍ ຄົນສາມາດຈ່າຍຄ່າຢູ່ໃນຫ້ອງນັ້ນເປັນຊົ່ວໂມງ ຫ້ອງເຫຼົ່ານີ້ມີກົດລະບຽບທີ່ເຄັ່ງຄັດຄື: ບໍ່ມີສຽງດັງ, ບໍ່ມີແຂກເຂົ້າມາຢາມ. ຄົນທັງຫຼາຍຈະເຊົ່າຫ້ອງເຫຼົ່ານີ້ເພື່ອວ່າພວກເຂົາຈະສາມາດນອນພັກຜ່ອນຫຼືນັ່ງງຽບໆແລະໃຊ້ຄວາມຄິດ. ນອກຈາກນັ້ນກໍຍັງມີຫ້ອງນອນນ້ອຍໆໃນສະໜາມບິນໃຫ້ເຊົ່າ ພະນັກງານສາມາດຊື້ກ່ອງທີ່ສາມາດພັບອອກມາໄດ້ແລະດຶງຂຶ້ນມາປົກຫົວແລະເອີກໄວ້. ກ່ອງເຫຼົ່ານີ້ກໍເປັນຄືກັບໂລ່. ຄົນກໍນໍາໃຊ້ກ່ອງເຈ້ຍໜາເຫຼົ່ານີ້ເປັນໂລ່ເມື່ອພວກເຂົາຕ້ອງການຢາກຮູ້ສຶກເປັນສ່ວນຕົວເວລາພັກຈາກວຽກ.

ການພັກຜ່ອນອັນແທ້ຈິງກໍຕ້ອງມີຄ່າໃຊ້ຈ່າຍເຊັ່ນດຽວກັນ ແຕ່ຖ້າຫາກພວກເຮົາຊື່ສັດກັບຕົນເອງ ພວກເຮົາຈະເຫັນວ່າພວກເຮົາບໍ່ສາມາດນຳການພັກຜ່ອນອັນແທ້ຈິງມາສູ່ຈິດໃຈຂອງພວກເຮົາໄດ້. ໃນສະຕະຫວັດທີ 4 ທ່ານອໍກັດສ໌ຕິນໄດ້ກ່າວວ່າ: “ພຣະອົງໄດ້ຊົງສ້າງພວກເຮົາສຳລັບພຣະອົງເອງ ຈິດໃຈຂອງເຮົາບໍ່ໄດ້ພັກຈົນກວ່າພວກເຮົາຈະພົບການພັກຜ່ອນໃນພຣະອົງ”

ໃນອາທິດນີ້ ພວກເຮົາຈະມາເບິ່ງຊີວິດຂອງດາວິດ. ດາວິດເປັນຜູ້ຊາຍທີ່ສະແດງໃຫ້ຄົນອື່ນເຫັນເຖິງຄວາມຮັກທີ່ຢູ່ໃນໃຈຂອງພຣະເຈົ້າ. ໃນຂະນະທີ່ພວກເຮົາອ່ານກ່ຽວກັບດາວິດ ພວກເຮົາຈະເຫັນວ່າລາວໄດ້ພົບວ່າການພັກຜ່ອນໃນພຣະເຈົ້ານັ້ນມີຄ່າຫຼາຍຊໍ່າໃດແທ້ ແນວໃດ?