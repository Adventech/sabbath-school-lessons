---
title:  ໃຫ້ອະໄພ ແລະ ລືມຊັ້ນບໍ?
date:  20/07/2021
---

ດາວິດໄດ້ປະກາດບົດລົງໂທດສຳລັບຕົນເອງ (2 ຊາມຸູເອນ 12:5,6). ສິ່ງບໍ່ດີຈະເກີດຂຶ້ນໃນອະນາຄົດຍ້ອນສິ່ງນີ້ (2 ຊາມູເອນ 12:10-12). ຫົວໃຈຂອງດາວິດກໍແຕກສະຫຼາຍດ້ວຍຄວາມທຸກໃຈ ທັນໃດນັ້ນ ນາທານກໍບອກດາວິດວ່າ: “ພຣະເຈົ້າຢາເວອະໄພໃຫ້ທ່ານແລະທ່ານຈະບໍ່ຕາຍ” (2 ຊາມູເອນ 12:13).

ທ່ານເຫັນຫຼືບໍ່ວ່າ ດາວິດບໍ່ຈຳເປັນຕ້ອງລໍຖ້າໃຫ້ພຣະເຈົ້າອະໄພໃຫ້ແກ່ລາວ? ດາວິດບໍ່ໄດ້ພິສູດວ່າຕົນເອງພ້ອມແລ້ວທີ່ຈະໄດ້ຮັບການອະໄພກ່ອນທີ່ພຣະເຈົ້າຈະໃຫ້ອະໄພແກ່ລາວ. ດາວິດສາມາດພົບກັບການພັກຜ່ອນເວລານີ້ໃນຄວາມເມດຕາຂອງພຣະເຈົ້າ.

`ດາວິດຮູ້ສຶກວ່າຕົນເອງຕ້ອງການອັນໃດແທ້? ອ່ານເພງສັນລະເສີນ 51:1-6.`

ໃນເພງສັນລະເສີນບົດທີ 51 ດາວິດໄດ້ປະກາດໃຫ້ຄົນຮູ້. ລາວໄດ້ເປີດຫົວໃຈຂອງລາວແລະໄດ້ສາລະພາບບາບຂອງລາວ. ລາວໄດ້ຂໍໃຫ້ພຣະເຈົ້າສະແດງເຖິງຄວາມຮັກຂອງພຣະອົງທີ່ບໍ່ເຄີຍລົ້ມເຫຼວຈັກເທື່ອ.

ບົດເພງນີ້ຊ່ວຍໃຫ້ພວກເຮົາເຂົ້າໃຈວ່າການພັກຜ່ອນໃນພຣະເຢຊູນັ້ນມີຄ່າຫຼາຍຊໍ່າໃດ. ກ່ອນອື່ນໝົດ ພວກເຮົາຈະຕ້ອງເຂົ້າໃຈວ່າໃນຖານະທີ່ເປັນຄົນບາບພວກເຮົາຕ້ອງການຄວາມຊ່ວຍເຫຼືອ. ພວກເຮົາຕ້ອງການພຣະຜູ້ຊ່ວຍໃຫ້ລອດ. ພວກເຮົາເຫັນຄວາມບາບຂອງເຮົາ ແລ້ວພວກເຮົາກໍຮ້ອງຫາພຣະອົງຜູ້ດຽວທີ່ສາມາດຊຳລະລ້າງພວກເຮົາ ແລະເຮັດໃຫ້ພວກເຮົາສະອາດ. ຖ້າຫາກວ່າທ່ານຮູ້ສຶກວ່າທ່ານໄດ້ເຮັດຜິດບາບຫຼາຍເກີນໄປສຳລັບພຣະເຈົ້າທີ່ຈະຮັບເອົາທ່ານຄືນ, ໃຫ້ທ່ານຈື່ເລື່ອງຂອງດາວິດ. ດາວິດໄດ້ນອນກັບຜູ້ຍິງທີ່ແຕ່ງງານແລ້ວ. ດາວິດໄດ້ຂີ້ຕົວະ ດາວິດໄດ້ຂ້າ ດາວິດໄດ້ລະເມີດຂໍ້ບັນຍັດຢ່າງຕໍ່າ ຫ້າ ຂໍ້ໃນສິບຂໍ້ນັ້ນ. ຖ້າຫາກດາວິດສາມາດເອີ້ນຫາພຣະເຈົ້າໃຫ້ຊ່ວຍແລະໃຫ້ອະໄພໄດ້ ພວກເຮົາກໍຄົງຈະເຮັດໄດ້ເຊັ່ນດຽວກັນ.