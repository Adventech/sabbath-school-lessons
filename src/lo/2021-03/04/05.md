---
title:  ບາງຢ່າງທີ່ໃໝ່
date:  21/07/2021
---

`ດາວິດໄດ້ສາລະພາບບາບຂອງລາວ ແລ້ວດາວິດໄດ້ຂໍສິ່ງໃດ? ສຳລັບຄຳຕອບໃຫ້ທ່ານອ່ານ _ພຣະທຳ ເພງສັນລະເສີນ 51:7-12.`

ດາວິດໄດ້ເວົ້າກ່ຽວກັບການຖືກຊຳລະລ້າງດ້ວຍ “ຕົ້ນຫຸສົບ” (ເພງສັນລະເສີນ 51:7, ສະບັບພາສາໄທ ແລະ ອັງກິດ). ຕົ້ນຫຸສົບ ແມ່ນຕົ້ນໄມ້ຕົ້ນນ້ອຍໆເຊິ່ງເປັນສ່ວນໜຶ່ງຂອງຕະກຸູນໃບມິ້ນ (ໃບຫອມລາບ). ຊາວອິດສະລາເອນທຸກໆຄົນໃນສະໄໝຂອງພຣະຄຳພີກໍເຂົ້າໃຈສິ່ງທີ່ດາວິດກຳລັງເວົ້າເຖິງເມື່ອລາວກ່າວເຖິງຕົ້ນຫຸສົບ. ຕົ້ນຫຸສົບ ຖືກໃຊ້ໃນກົດບັນຍັດຂອງໂມເຊເພື່ອຊຳລະລ້າງຄົນໃຫ້ສະອາດ (ລະບຽບພວກເລວີ 14:4). ໂດຍການເວົ້າເຖິງ ຕົ້ນຫຸສົບ ນັ້ນ ດາວິດສະແດງໃຫ້ເຫັນວ່າລາວເຂົ້າໃຈຄວາມຈຳເປັນທີ່ຈະຕ້ອງມີຜູ້ແທນ. ຜູ້ແທນນີ້ຈະຮັບເອົາການລົງໂທດຂອງດາວິດແລະຄວາມບາບຂອງລາວ. ພຣະຜູ້ຊ່ວຍນີ້ຈະມາໃນອະນາຄົດແລະນໍາເອົາຄວາມບາບຂອງຄົນທັງຫຼາຍໃນໂລກນີ້ທີ່ີຍອມຮັບເອົາພຣະອົງ.

`ທ່ານຄິດວ່າເປັັນຫຍັງ ດາວິດຈຶ່ງກ່າວຄຳອະທິຖານໃນພຣະທໍາ ເພງສັນລະ ເສີນ 51:11?`

ດາວິດບໍ່ຢາກສູນເສຍຄວາມຮູ້ສຶກຂອງພຣະເຈົ້າໃນໃຈຂອງລາວ ດາວິດເຫັນວ່າຕົນເອງນັ້ນບໍ່ມີອຳນາດຫຍັງ ຖ້າປາດສະຈາກພຣະວິນຍານບໍລິສຸດ. ຕອນນີ້ດາວິດຮູ້ແລ້ວວ່າ ຫົວໃຈຂອງມະນຸດນັ້ນສາມາດຕົກສູ່ຄວາມບາບໄດ້ງ່າຍຊໍ່າໃດ ຄວາມເຊື່ອໃຈໃນຕົນເອງກໍຖືກທຳລາຍ.

ການເອົາຊະນະຄວາມບາບນັ້ນບໍ່ແມ່ນກ່ຽວກັບໂຕຂອງພວກເຮົາເອງ ແຕ່ການເອົາຊະນະຂອງເຮົານັ້ນແມ່ນກ່ຽວກັບພຣະເຢຊູ. ເມື່ອພວກເຮົາເຂົ້າໃຈຄວາມຈິງພຣະຄຳພີເລື່ອງນີ້ ພວກເຮົາຈະປາດຖະໜາຢ່າງເລິກເຊິ່ງທີ່ຈະໃຫ້ພຣະເຢຊູນັ້ນເຂົ້າມາດຳລົງຊີວິດຢູ່ໃນຫົວໃຈຂອງພວກເຮົາ. ພວກເຮົາຈະຮູ້ສຶກຫິວກະຫາຍພຣະວິນຍານຂອງພຣະອົງ ພວກເຮົາຈະຕ້ອງການຄວາມຊື່ນຊົມຍິນດີທີ່ມາຈາກການທີ່ພຣະອົງຊ່ວຍເຮົາໃຫ້ພົ້ນ.