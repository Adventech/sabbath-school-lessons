---
title:  ການພັກຜ່ອນ ແລະ ອື່ນໆອີກ
date:  19/08/2021
---

ພຣະເຈົ້າຊົງຮູ້ວ່າ ເອລີຢານັ້ນເມື່ອຍຈາກການແລ່ນ ນອກຈາກນັ້ນ ພຣະເຈົ້າຍັງຊົງຮູ້ວ່າ ເອລີຢາຮູ້ສຶກວ່າຕົນເອງເມື່ອຍລ້າ ບໍ່ພຽງແຕ່ດ້ວຍຮ່າງກາຍເທົ່ານັ້ນ ຫົວໃຈຂອງເອລີຢາກໍຕ້ອງການພັກຜ່ອນເຊັ່ນດຽວກັນ. ເອລີຢາກໍກຳລັງແບກຮັບພາລະໜັກແຫ່ງຄວາມຮູ້ສຶກຜິດເອົາໄວ້. ພຣະເຈົ້າໄດ້ໃຫ້ອະໄພແກ່ເອລີຢາແລະໄດ້ໃຫ້ລາວພັກຜ່ອນ. ໃນທີ່ສຸດເອລີຢາກໍສາມາດນອນຫຼັບແລະຮູ້ສຶກສົດຊື່ນຂຶ້ນມາ.

ບາງທີພວກເຮົາອາດຈະຄິດວ່ານີ້ຄວນຈະເປັນຈຸດຈົບຂອງເລື່ອງນີ້ແຕ່ມັນກໍບໍ່ແມ່ນ. ການພັກຜ່ອນທີ່ພຣະເຈົ້າໃຫ້ພວກເຮົາກໍຫຼາຍກວ່າການນອນຫຼັບພັກຜ່ອນສຳລັບຮ່າງກາຍທີ່ເມື່ອຍລ້າຂອງພວກເຮົາ. ການພັກຜ່ອນທີ່ພຣະເຈົ້າໃຫ້ພວກເຮົານັ້ນກໍຄືການຢຽວຢາຮັກສາສຳລັບຈິດໃຈຂອງເຮົາ ພຣະເຈົ້າບໍ່ໄດ້ເລັ່ງລັດການຮັກສານີ້.

ເອລີຢາກໍນອນຢູ່ກ້ອງຕົ້ນໄມ້ ແລະ ຕ້ອງການທີ່ຈະຕາຍ. ລາວຮູ້ສຶກວ່າຊ່ວງເວລາທີ່ດີທີ່ສຸດຂອງລາວໄດ້ໝົດລົງແລ້ວ. ເອລີຢາບໍ່ມີເຫື່ອແຮງທີ່ຈະລຸກຂຶ້ນແລະເດີນທາງເພືື່ອໄປຫາພຣະເຈົ້າ. ດັ່ງນັ້ນ ພຣະເຈົ້າຈຶ່ງໄດ້ປະທານກຳລັງເຫື່ອແຮງໃຫ້ເອລີຢາຕາມທີ່ລາວຕ້ອງການ. ສະນັ້ນ ພຣະເຈົ້າກໍສາມາດປະທານອະນາຄົດທີ່ດີໃຫ້ແກ່ເຮົາໄດ້ເຊັ່ນກັນ.

`ພຣະເຈົ້າໄດ້ຈັດຕຽມເລື່ອງໜ້າແປກໃຈອັນໃດສຳລັບເອລີຢາ? ສຳລັບຄຳຕອບໃຫ້ທ່ານອ່ານ 1 ກະສັດ 19:15, 16 ແລະ 1 ກະສັດ 2:11.`

ພຣະເຈົ້າຊົງຮູ້ວ່າມີອະນາຄົດທີ່ດີກວ່າເຊິ່ງລໍຖ້າເອລີຢາ. ການຢຽວຢາຮັກສາຈະມາເຖິງເອລີຢາ ເມື່ອລາວຮຽນຮູ້ທີ່ຈະມີຊີວິດຕາມກົດລະບຽບຂອງພຣະເຈົ້າແລະຍອມຮັບເອົາການພັກຜ່ອນຂອງພຣະອົງ. ເອລີຢາກໍຍັງມີວຽກງານທີ່ຈະຕ້ອງເຮັດເພື່ອພຣະເຈົ້າໃນໂລກນີ້. ນອກນັ້ນ ພຣະເຈົ້າຊົງຮູ້ວ່າເອລີຢາຈະເອີ້ນໄຟລົງມາຈາກສະຫວັນອີກເທື່ອໜຶ່ງ (2 ກະສັດ 1:10).

ເອລີຢາຈະບໍ່ຕາຍໂດຍບໍ່ມີຄວາມຫວັງອັນໃດຢູ່ກ້ອງຕົ້ນໄມ້ນີ້. ລາວຈະໄດ້ຂີ່ລົດມ້າສຳລັບສົງຄາມທີ່ເຮັດດ້ວຍໄຟ. ລົດມ້ານີ້ທີ່ບິນໄດ້ນີ້ຈະມາຮັບເອົາລາວໄປສະຫວັນ ບ່ອນທີ່ລາວຈະໄດ້ພັກຜ່ອນກັບພຣະເຈົ້າຕະຫຼອດໄປ.