---
title:  ເມື່ອຍເກີນໄປທີ່ຈະແລ່ນໜີ
date:  18/08/2021
---

`ໃນພຣະທຳ 1 ກະສັດ 19:4 ເອລີຢາ ກ່າວວ່າ ລາວກໍບໍ່ໄດ້ດີກວ່າສະມາຊິກຄອບຄົວຂອງລາວທີ່ຜ່ານມາ ລາວກໍາລັງກ່າວເຖິງສິ່ງໃດ?`

ເມື່ອເອລີຢາຢຸດແລ່ນໜີ ລາວກໍຮູ້ສຶກຜິດ ແລ້ວລາວກໍເຫັນວ່າການແລ່ນໜີຂອງລາວນັ້ນເຮັດໃຫ້ຊົນຊາດອິດສະລະເອນສູນເສຍໂອກາດອັນຍິ່ງໃຫຍ່ໃນການປ່ຽນແປງຊີວິດຂອງພວກເຂົາໃຫ້ດີຂຶ້ນ. ເອລີຢາໄດ້ປະຖີ້ມຄົນທີ່ຕ້ອງການລາວ ລາວຊ່ວຍຕົນເອງບໍ່ໄດ້ຈົນບໍ່ຮູ້ຈະເຮັດແນວໃດກັບເລື່ອງນີ້ ລາວເຫັນຕົນເອງດັ່ງທີ່ລາວເປັນແທ້ໆ.

ພວກເຮົາຕ່າງກໍມີເວລາໃນຊີວິດຂອງເຮົາທີ່ຄືກັບເອລີຢາ. ການເບິ່ງເຫັນຕົນເອງດັ່ງທີ່ຕົນເອງເປັນແທ້ໆນັ້ນກໍເປັນປະສົບການທີ່ເຈັບປວດ. ດັ່ງນັ້ນ ພວກເຮົາກໍຄວນຮູ້ສຶກຂອບຄຸນພຣະເຈົ້າສຳລັບຄຳສັນຍາໃນພຣະຄຳພີໃນພຣະທຳ ຟີລິບປອຍ 3:9. ຄວາມເຊື່ອຂອງເຮົາໃນພຣະເຢຊູຈະເຮັດໃຫ້ພວກເຮົາຄືນດີກັບພຣະເຈົ້າ. ເມື່ອພວກເຮົາຢູ່ໃນພຣະເຢຊູ ພຣະເຈົ້າຈະເບິ່ງພວກເຮົາຄືກັບເບິ່ງພຣະເຢຊູ ຄຳສັນຍານີ້ກໍໃຫ້ຄວາມຫວັງທັງໝົດທີ່ພວກເຮົາຕ້ອງການ.

“ບາງທີທ່ານອາດຈະບໍ່ມີຫຼັກຖານໃນເວລານີ້ວ່າພຣະຜູ້ຊ່ວຍໃຫ້ລອດນັ້ນກໍາລັງເບິ່ງທ່ານດ້ວຍຄວາມຮັກ. ແຕ່ພຣະອົງກໍຊົງເບິ່ງແທ້ ທ່ານອາດຈະບໍ່ຮູ້ສຶກເຖິງການສຳພັດຂອງພຣະອົງ. ແຕ່ມືຂອງພຣະອົງກໍຢູ່ເທິງໂຕທ່ານດ້ວຍຄວາມຮັກ ແລະ ຄວາມສົງສານທີ່ອ່ອນໂຍນ”. (ທ່ານນາງເອເລັນຈີໄວທ໌, ປື້ມເສັ້ນທາງສູ່ຄວາມຫວັງ)

ພຣະເຈົ້າຊົງຮູ້ວ່າ ພວກເຮົານັ້ນບໍ່ໄດ້ເຂັ້ມແຂງພໍທີ່ຈະສູ້ດ້ວຍຕົນເອງ (1 ກະສັດ 19:7) ເພື່ອທີ່ຈະເຮັດສິ່ງທີ່ພຣະເຈົ້າໄດ້ຂໍໃຫ້ພວກເຮົາເຮັດ. ແຕ່ບາງຄັ້ງພຣະເຈົ້າກໍຈະຕ້ອງລໍຖ້າໃຫ້ເຮົາຢຸດແລ່ນກ່ອນທີ່ພຣະອົງຈະຊ່ວຍພວກເຮົາໄດ້.

`ອ່ານເພງສັນລະເສີນ 34:18; ມັດທາຍ 5:1-3; ເພງສັນລະເສີນ 73:26; ແລະ ເອຊາຢາ 53:4-6; ຂໍ້ພຣະຄຳພີ ເຫຼົ່ານີ້ໃຫ້ຄວາມຫວັງແລະຄວາມເລົ້າໂລມໃຈອັນໃດແກ່ທ່ານ?`