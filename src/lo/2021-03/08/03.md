---
title:  ການຢຽວຢາຮັກສາຕົ້ນເຫດ
date:  16/08/2021
---

ໃນເລື່ອງກ່ຽວກັບຊາຍຄົນທີ່ບໍ່ສາມາດເໜັງຕີງແຂນ ຫຼື ຂາ, ພຣະເຢຊູບໍ່ໄດ້ຢຽວຢາຮັກສາພະຍາດທີ່ເຫັນທາງພາຍນອກ. ພຣະເຢຊູໄດ້ຢຽວຢາຮັກສາຫົວໃຈກ່ອນ. ຜູ້ຊາຍຄົນນັ້ນຮູ້ສຶກເຖິງຄວາມຜິດຢ່າງເລິກເຊິ່ງ ຄວາມຜິດນັ້ນກໍບີບຄັ້ນລາວ ຊາຍຄົນນັ້ນກໍຮູ້ສຶກວ່າຖືກແຍກອອກຈາກພຣະເຈົ້າຢ່າງແທ້ຈິງ ຫຼາຍກວ່າທີ່ຮູ້ສຶກເຖິງພະຍາດຂອງຕົນເອງ. ເມື່ອຄົນເຮົາພັກຜ່ອນໃນພຣະເຈົ້າ ເຂົາກໍຈະສາມາດອົດທົນກັບຄວາມເຈັບປວດຫຼືທໍລະມານເທົ່າໃດກໍໄດ້. ດັ່ງນັ້ນ ພຣະເຢຊູຈຶ່ງໄປເບິ່ງທີ່ “ຮາກເຫງົ້າ” ຂອງພະຍາດແລະກໍນໍາສະເໜີການໃຫ້ອະໄພແກ່ຊາຍຄົນນີ້ກ່ອນ.

`ຜູ້ນຳສາດສະໜາກໍປະຫຼາດໃຈເມື່ອພຣະເຢຊູໄດ້ໃຫ້ອະໄພແກ່ຊາຍຄົນນັ້ນ. ມີແຕ່ພຣະເຈົ້າເທົ່ານັ້ນທີ່ສາມາດໃຫ້ອະໄພຄວາມບາບໄດ້. ພຣະເຢຊູຄິດວ່າຕົນເອງເປັນຜູ້ໃດ?`

`ອ່ານມາຣະໂກ 2:8,9. ພຣະເຢຊູຊົງຖາມຄຳຖາມອັນໃດກັບບັນດາຜູ້ນຳສາດສະໜາເຫຼົ່ານັ້ນ? ພຣະເຢຊູຊົງຕ້ອງການໃຫ້ພວກເຂົາເຫັນບັນຫາອັນໃດແທ້ໃນຈິດໃຈຂອງພວກເຂົາ?`

ພວກເຮົາບໍ່ສາມາດເຫັນການໃຫ້ອະໄພ ແຕ່ເມື່ອພວກເຮົາເບິ່ງໄປທີ່ໄມ້ກາງແຂນ ພວກເຮົາເຫັນວ່າການໃຫ້ອະໄພນັ້ນມີລາຄາສູງຊຳ່ໃດ. ການໃຫ້ອະໄພກໍມີຄ່າເທົ່າກັບຊີວິດຂອງພຣະບຸດຂອງພຣະເຈົ້າ. ພຣະເຢຊູສະແດງໃຫ້ເຫັນວ່າ ການໃຫ້ອະໄພເກີດຂຶ້ນຈິງ ເມື່ອພຣະອົງໄດ້ເລືອກທີ່ຈະຢຽວຢາຮັກສາຊາຍຄົນນັ້ນ.

ພຣະເຈົ້າຊົງຕ້ອງການຢຽວຢາຮັກສາພວກເຮົາ ເລີ່ມຕົ້ນຈາກພາຍໃນກ່ອນຄືກັນ. ແລ້ວບາງເທື່ອພຣະອົງກໍອາດຈະເລືອກທີ່ຈະຮັກສາຮ່າງກາຍຂອງພວກເຮົາ. ບາງຄັ້ງ ພວກເຮົາອາດຈະຕ້ອງລໍຖ້າຈົນກວ່າພຣະເຢຊູກັບມາ. ພຣະຜູ້ຊ່ວຍໃຫ້ລອດຂອງເຮົາຕ້ອງການໃຫ້ພວກເຮົາພັກຜ່ອນໃນຄວາມຮັກ ແລະ ການໃຫ້ອະໄພຂອງພຣະອົງຈົນຮອດເວລານັ້ນ.

`ພວກເຮົາສາມາດພົບກັບການພັກຜ່ອນແລະສັນຕິສຸກແນວໃດ ເມື່ອພຣະເຈົ້າບໍ່ຕອບຄຳອະທິຖານຂອງເຮົາສຳລັບການຢຽວຢາຮັກສາດັ່ງທີ່ພວກເຮົາໄດ້ຄາດຫວັງໄວ້?`