---
title:  ຕົວຢ່າງເພີມເຕີມໃນພຣະຄຳພີເດີມ
date:  06/09/2021
---

ເມື່ອພວກເຮົາອ່ານກ່ຽວກັບການນະມັດສະການໃນພຣະຄຳພີເດີມ, ພວກເຮົາກໍເຫັນຄຳສັບທີ່ພັນລະນາຮູບພາບຫຼືສັນຍາລັກ. ຕົວຢ່າງໃນພຣະຄຳພີເດີມເຫຼົ່ານີ້ກໍສະແດງໃຫ້ພວກເຮົາເຫັນຄວາມຈິງຂອງພຣະຄຳພີໃໝ່. ພຣະທຳລະບຽບພວກເລວີກໍເຕັມໄປດ້ວຍຕົວຢ່າງເຫຼົ່ານີ້. ໃນທຸກມື້ນີ້ ຜູ້ອ່ານໃນສະໄໝນີ້ທີ່ອ່ານພຣະຄຳພີກໍມັກຈະຮູ້ສຶກວ່າຕົວຢ່າງເຫຼົ່ານີ້ໜ້າເບື່ອ. ແຕ່ນັ້ນກໍເປັນເລື່ອງໜ້າເສົ້າ ຕົວຢ່າງເຫຼົ່ານີ້ສອນຄວາມຈິງທາງດ້ານຈິດວິນຍານອັນສຳຄັນແກ່ພວກເຮົາ.

`ໃນພຣະທຳ ລະບຽບພວກເລວີ 4:32-35 ເຄື່ອງຖວາຍບູຊາສຳລັບຄວາມບາບນັ້ນສອນເຖິງຄວາມຈິງອັນໃດຂອງພຣະຄຳພີ? ແມ່ນຫຍັງຄືຄວາມສຳພັນລະຫວ່າງເຄື່ອງຖວາຍບູຊາຊຳລະຄວາມບາບ ແລະ ໂຢຮັນ 1:29 ແລະ 1 ເປໂຕ 1:18-21?`

ເລືອດກໍຄືສ່ວນໜຶ່ງທີ່ສຳຄັນຂອງເຄື່ອງຖວາຍບູຊາ ສ່ວນນີ້ກໍບໍ່ແມ່ນສິ່ງສວຍງາມແລະບໍ່ໄດ້ອອກແບບມາເພື່ອໃຫ້ມີຄວາມສວຍງາມ. ນັ້ນເປັນເພາະວ່າ ເລືອດສະແດງໃຫ້ພວກເຮົາເຫັນສິ່ງທີ່ຂີ້ລ້າຍທີ່ສຸດໃນໂລກນີ້ ນັ້ນກໍຄືຄວາມບາບ.

ພວກເຮົາພົບກັບການອະທິບາຍທີ່ສຳຄັນໃນພຣະທໍາ ລະບຽບພວກເລວີ 4:32-35 ກ່ຽວກັບເລືອດ. ຜູ້ນໍາທີ່ບໍລິສຸດນັ້ນກໍເອົາເລືອດສ່ວນໜຶ່ງໃສ່ແທ່ນບູຊາແລະຖອກສ່ວນທີ່ເຫຼືອໃສ່ຕີນແທ່ນບູຊາ. ຂໍ້ພຣະຄຳພີສະແດງໃຫ້ເຫັນວ່າ ເລືອດເປັນສ່ວນໜຶ່ງທີ່ສຳຄັນຂອງການໃຫ້ອະໄພ. ເລືອດຄືວິທີການທີ່ພຣະເຈົ້າຊົງເຮັດໃຫ້ພວກເຮົາຊອບທຳຕໍ່ໜ້າພຣະອົງ. ດັ່ງນັ້ນ ເຄື່ອງຖວາຍບູຊາໃນສະໄໝພຣະຄຳພີເດີມກໍສະແດງໃຫ້ພວກເຮົາເຫັນຄວາມຕາຍຂອງພຣະເຢຊູສຳລັບພວກເຮົາ. ເຄື່ອງຖວາຍບູຊາເຫຼົ່ານີ້ກໍຍັງສະແດງໃຫ້ເຫັນວຽກງານຂອງພຣະເຢຊູໃນສະຫວັນໃນເວລານີ້ເພື່ອຊ່ວຍພວກເຮົາໃຫ້ພົ້ນ.