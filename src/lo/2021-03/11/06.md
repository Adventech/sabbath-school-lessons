---
title:  ການພັກຜ່ອນອີກຢ່າງໜຶ່ງສຳລັບປະຊາຊົນຂອງພຣະອົງ
date:  09/09/2021
---

ໃນພຣະທຳ ເຮັບເລີ 4:8-11 ພວກເຮົາອ່ານວ່າໂຢຊວຍບໍ່ໄດ້ໃຫ້ການພັກຜ່ອນແກ່ຊົນຊາດອິດສະລາເອນ. ແຕ່ພຣະເຈົ້າກໍຊົງສັນຍາຈະປະທານການພັກຜ່ອນໃຫ້ແກ່ປະຊາຊົນຂອງພຣະອົງ ແລະ ພຣະເຈົ້າກໍບໍ່ໄດ້ຊົງກ່າວຂີ້ຕົວະ. ດັ່ງນັ້ນ ມັນຈະຕ້ອງມີການ “ພັກຜ່ອນ” ອີກຢ່າງໜຶ່ງທີ່ປະຊາຊົນຈະໄດ້ຮັບແລະຄົນກຸ່ມນີ້ກໍບໍ່ແມ່ນພຽງແຕ່ຄຣິສຕຽນຊາວຢິວ. ປະຊາຊົນຂອງພຣະເຈົ້າກໍລວມເຖິງທຸກໆຄົນທີ່ຍອມຮັບເອົາພຣະເຢຊູເປັນພຣະຜູ້ຊ່ວຍໃຫ້ລອດຂອງເຂົາ.

ບາງຄົນກໍບອກວ່າ ພຣະທຳເຮັບເລີ ບົດທີ 4 ສະແດງໃຫ້ເຫັນວ່າພວກເຮົາຄວນຮັກສາວັນສະບາໂຕວັນທີເຈັດໃຫ້ບໍລິສຸດ. ຄົນອື່ນໆກໍບໍ່ເຫັນດີກັບແນວຄິດນີ້ ພວກເຂົາເຊື່ອວ່າ ພຣະທຳເຮັບເລີ ບົດທີ 4 ນັ້ນສະແດງໃຫ້ເຫັນວ່າ ພວກເຮົາບໍ່ຈຳເປັນຕ້ອງຮັກສາວັນສະບາໂຕໃຫ້ບໍລິສຸດແລ້ວເພາະວ່າພຣະເຈົ້າໄດ້ສັນຍາທີ່ຈະໃຫ້ການັກຜ່ອນໃນເວລາສຸດທ້າຍ. ທັງສອງມຸມມອງນີ້ກໍລົ້ມເຫຼວໃນການສະແດງໃຫ້ເຫັນວ່າ ພຣະທຳເຮັບເລີບົດທີ 4 ນັ້ນສອນອັນໃດກັບພວກເຮົາແທ້. ພຣະທຳເຮັບເລີ ບົດທີ 4 ສະແດງໃຫ້ພວກເຮົາເຫັນວ່າ ການພັກຜ່ອນໃນວັນສະບາໂຕຂອງເຮົາກໍເປັນການຊີມລົດຊາດສ່ວນໜຶ່ງທີ່ນ້ອຍໆຂອງການພັກຜ່ອນໃນວາລະສຸດທ້າຍທີ່ພວກເຮົາຈະມີໃນອະນາຄົດ. ຊາວຢິວໄດ້ເຫັນວ່າ ວັນສະບາໂຕກໍຄືກັບ “Olam haba”. ຄໍາວ່າ “ໂອລຳຮາບາ (Olam haba)” ໃນພາສາເຮັບເລີ ກໍໝາຍເຖິງ “ແຜ່ນດິນໂລກໃໝ່”.

ດັ່ງນັ້ນ ຄົນທີ່ບອກວ່າເຮັບເລີ ບົດທີ 4 ສະແດງໃຫ້ເຫັນວ່າພວກເຮົາບໍ່ຈຳເປັນຕ້ອງຮັກສາພະບັນຍັດຂໍ້ທີ 4 ອີກແລ້ວກໍເວົ້າຜິດ. ແມ່ນແລ້ວ ພຣະເຢຊູຊົງສັຍາວ່າຈະປະທານການພັກຜ່ອນຈາກຄວາມບາບຂອງພວກເຮົາ. ແຕ່ຄຳສັນຍານີ້ກໍບໍ່ໄດ້ມາແທນທີ່ຄວາມຕ້ອງການຂອງເຮົາໃນການພັກຜ່ອນໃນວັນສະບາໂຕເຊິ່ງເປັນວັນທີເຈັດ. ແນ່ນອນວ່າ ບໍ່! ພຣະທຳເຮັບເລີ ບົດທີ 4 ກໍສະແດງໃຫ້ພວກເຮົາເຫັນຄວາມຈຳເປັນແທ້ໆໃນການຮັກສາວັນສະບາໂຕໃຫ້ບໍລິສຸດຍ້ອນທຸກສິ່ງທຸກຢ່າງທີ່ພຣະເຢຊູໄດ້ກະທຳເພື່ອພວກເຮົາແລະກຳລັງເຮັດສຳລັບພວກເຮົາໃນເວລານີ້.