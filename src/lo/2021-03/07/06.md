---
title:  ການພົບກັບການພັກຜ່ອນຫຼັງຈາກທີ່ພວກເຮົາໃຫ້ອະໄພ
date:  12/08/2021
---

ອ້າຍຂອງໂຢເຊບໄດ້ອາໄສຢູ່ປະເທດເອຢິບເປັນເວລາ 17ປີ ແລ້ວຕອນນິີ້ (ປະຖົມມະການ 47:28). ແຕ່ເມື່ອຢາໂຄບຕາຍ, ບັນດາອ້າຍກໍພາກັນຢ້ານວ່າໂຢເຊບຈະແກ້ແຄ້ນພວກເຂົາ. ພວກອ້າຍກໍພາກັນເຂົ້າໃຈອີກເທື່ອໜຶ່ງວ່າ ພວກເຂົາໄດ້ທຳຮ້າຍໂຢເຊບແນວໃດແດ. ໂຢເຊບກໍບອກພວກເຂົາອີກວ່າ ລາວໄດ້ໃຫ້ອະໄພແກ່ພວກເຂົາແລ້ວຫຼັງຈາກທີ່ພໍ່ຂອງພວກເຂົາໄດ້ເສຍຊີວິດ. ປະສົບການການໃຫ້ອະໄພອີກເທື່ອໜຶ່ງແບບນີ້ກໍດີສຳລັບທັງໂຢເຊບແລະອ້າຍຂອງລາວແນ່ນອນ.

ເມື່ອຜູ້ໃດຜູ້ໜຶ່ງເຮັດໃຫ້ເຮົາເຈັບປວດຢ່າງຫຼວງຫຼາຍ ພວກເຮົາອາດຈະຕ້ອງໃຫ້ອະໄພພວກເຂົາຫຼາຍໆເທື່ອ ເມື່ອພວກເຮົາຈົດຈໍາຄວາມຜິດ ພວກເຮົາຈະຕ້ອງເຂົ້າຫາພຣະເຈົ້າທັນທີດ້ວຍຄຳອະທິຖານ. ພວກເຮົາຈະຕ້ອງຂໍພຣະເຈົ້າໃຫ້ຊ່ວຍພວກເຮົາ ພວກເຮົາຈະຕ້ອງເລືອກທີ່ຈະໃຫ້ອະໄພອີກເທື່ອໜຶ່ງ.

`ໃຫ້ທ່ານອ່ານພຣະທໍາ ປະຖົມມະການ 50:20. ຂໍ້ພຣະຄຳພີນີ້ຊ່ວຍອະທິບາຍເຫດຜົນທີ່ໂຢເຊບຍິນດີທີ່ຈະໃຫ້ອະໄພອ້າຍຂອງລາວສຳລັບຄວາມຜິດທີ່ພວກເຂົາໄດ້ເຮັດຕໍ່ລາວ?`

ໂຢເຊບເຊື່ອຢ່າງໝັ້ນໃຈວ່າ ຊີວິດຂອງລາວກໍເປັນສ່ວນໜຶ່ງຂອງແຜນການທີ່ໃຫຍ່ທີ່ພຣະເຈົ້າໄດ້ສ້າງເພື່ອຊ່ວຍເຫຼືອຄົນໃນໂລກນີ້ຈາກໄພອຶດຫິວໃນເວລານັ້ນ. ໄພອຶດຫິວກໍຄືການຂາດສະບຽງອາຫານ. ນອກຈາກນັ້ນ ໂຢເຊບຍັງເຊື່ອວ່າພຣະເຈົ້າໄດ້ຊົງເລືອກລາວເພື່ອຊ່ວຍຄອບຄົວຂອງລາວໃຫ້ກາຍເປັນຊົນຊາດທີ່ຍິ່ງໃຫຍ່ແລະສຳຄັນ. ໂຢເຊບຮູ້ວ່າພຣະເຈົ້າໄດ້ຊົງປ່ຽນແປງແຜນການອັນຊົ່ວຮ້າຍຂອງອ້າຍລາວໃຫ້ເປັນສິ່ງທີ່ດີ. ນັ້ນເປັນເຫດຜົນທີ່ໂຢເຊບສາມາດໃຫ້ອະໄພອ້າຍໆຂອງລາວສຳລັບຄວາມຜິດບາບທີ່ພວກເຂົາໄດ້ເຮັດຕໍ່ລາວ.