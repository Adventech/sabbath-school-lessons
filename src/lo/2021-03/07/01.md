---
title:  ການພັກຜ່ອນ, ຄວາມສຳພັນ ແລະ ການຢຽວຢາຮັກສາ
date:  07/08/2021
---

### ອ່ານສຳລັບບົດຮຽນອາທິດນີ້
ປະຖົມມະການ 24:7-20; ປະຖົມມະການ 42:21-24; ມັດທາຍ 18:21-35; ລູກາ 23:34; ປະຖົມມະການ 50:15-21.

> <p>ຂໍ້ຄວນຈໍາ</p>
> “ບັດນີ້ຢ່າເປັນທຸກໃຈຫຼືກ່າວໂທດຕົນເອງທີ່ໄດ້ຂາຍຂ້ອຍມາທີ່ນີ້. ແມ່ນພຣະເຈົ້າທີ່ໄດ້ສົ່ງຂ້ອຍມານີ້ກ່ອນເພື່ອຊ່ວຍຊີວິດມະນຸດ ” (ປະຖົມມະການ 45:5)

ຜູ້ຍິງຄົນໜຶ່ງກ່າວໂທດວ່າຜູ້ຊາຍຄົນໜຶ່ງໄດ້ກໍ່ອາດຊະຍາກຳ ລາວໄດ້ບອກຕຳຫຼວດວ່າຜູ້ຊາຍຄົນນັ້ນໄດ້ຂົ່ມຂືນລາວ. ຫຼາຍຄົນກໍມີຄຳຖາມກ່ຽວກັບເລື່ອງຂອງລາວ ແຕ່ຜູ້ຍິງຄົນນີ້ກໍຊີ້ໂຕຜູ້ຊາຍຄົນນີ້ໃນທ່າມກາງຜູ້ຕ້ອງຫາທີ່ລຽນແຖວຢູ່. ລາວໄດ້ຢືນຢັນວ່າ ຜູ້ຊາຍຄົນນີ້ໄດ້ທຳຮ້າຍລາວ.

ຜູ້ຊາຍຄົນນີ້ທີ່ຊື່ຈອນນີ້ ກໍຖືກຈັບເຂົ້າຄຸກ. 14 ປີຕໍ່ມາ ຜົນກວດທາງວິທະຍາສາດກໍພິສູດວ່າຈອນນີ້ບໍ່ໄດ້ເປັນຜູ້ກໍ່ຄະດີນີ້. ຜູ້ຍິງທີ່ຊື່ວ່າໂຈແອນກໍເຂົ້າໃຈໃນທີ່ສຸດວ່າລາວໄດ້ກ່າວໂທດຄົນຜິດ.

ໂຈແອນຕ້ອງການທີ່ຈະພົບກັບຈອນນີ້ຫຼັງຈາກທີ່ລາວຖືກປ່ອຍອອກຈາກຄຸກ. ຈອນນີ້ຈະເຮັດແນວໃດເມື່ອລາວຕ້ອງປະເຊີນໜ້າກັບຜູ້ຍິງທີ່ໄດ້ທຳຮ້າຍຊີວິດຂອງລາວເປັນເວລາຫຼາຍປີ?

ໂຈແອນກໍ່ລໍຖ້າໃນຫ້ອງໜຶ່ງຢູ່ເຮືອນຈຳ ເມື່ອຈອນນີ້ເຂົ້າມາລາວແລະໂຈແອນກໍເບິ່ງໜ້າກັນ ໂຈແອນນັ້ນກໍເລີ່ມຮ້ອງໄຫ້ເສຍໃຈ.

ໂຈແອນໄດ້ເລົ່າໃຫ້ຄົນໜຶ່ງຟັງຕໍ່ມາວ່າ: “ຈອນນີ້ໄດ້ຈັບມືຂອງຂ້ອຍ ລາວໄດ້ເບິ່ງໜ້າຂ້ອຍແລະກ່າວວ່າ “ຂ້ອຍອະໄພໃຫ້ເຈົ້າ”! ຕະຫຼອດ14 ປີ ຂ້ອຍໄດ້ກຽດຊັງຜູ້ຊາຍຄົນນີ້. ຂ້ອຍຕ້ອງການໃຫ້ລາວຕາຍ ແຕ່ລາວບອກຂ້ອຍວ່າ ລາວໄດ້ອະໄພໃຫ້ຂ້ອຍ ຫຼັງຈາກທີ່ຂ້ອຍເຮັດຜິດຕໍ່ລາວຢ່າງຫຼວງຫຼາຍ. ຂ້ອຍບໍ່ຢາກຈະເຊື່ອເລີຍ! ນັ້ນກໍຄືເວລາທີ່ຂ້ອຍເລີ່ມເຂົ້າໃຈຄຳວ່າໃຫ້ອະໄພ. ຂ້ອຍເລີ່ມທີ່ຈະຮັບການຢຽວຢາຮັກສາພາຍໃນໃຈແລະກໍມີການພັກຜ່ອນອັນແທ້ຈິງ”

ໃນອາທິດນີ້ ພວກເຮົາຈະມາສຶກສາຫົວຂໍ້ຂອງການໃຫ້ອະໄພ. ພວກເຮົາຈະມາຮຽນຮູ້ວ່າ ການໃຫ້ອະໄພນັ້ນສາມາດຢຽວຢາຮັກສາໃຈມະນຸດທີ່ຕ້ອງການມາພັກຜ່ອນ.