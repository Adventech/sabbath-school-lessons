---
title:  ການພັກຜ່ອນເປັນເວລາສາມມື້
date:  13/09/2021
---

ເມື່ອພວກເຮົາແລ່ນໜີຈາກພຣະເຈົ້າ ພວກເຮົາກໍພົບກັບບັນຫາ. ໂຢນາກໍຖືກບັງຄັບໃຫ້ພັກຜ່ອນໃນທ້ອງປາເປັນເວລາສາມມື້. ໃນຊ່ວງເວລານີ້ ໂຢນາກໍເຫັນວ່າຕົນເອງຕ້ອງການພຣະເຈົ້າຫຼາຍຊ່ຳໃດ. ບາງເທື່ອພຣະເຈົ້າຈະຕ້ອງນຳພວກເຮົາໄປເຖິງຈຸດໃດຈຸດໜຶ່ງໃນຊີວິດເຊິ່ງເປັນບ່ອນທີ່ພວກເຮົາບໍ່ມີສິ່ງໃດທີ່ຈະເພິ່ງພາແລ້ວ ນອກຈາກພຣະເຈົ້າ. ແລ້ວພວກເຮົາຈະເຫັນວ່າພຣະເຢຊູຄືຜູ້ທີ່ພວກເຮົາຕ້ອງການຢ່າງແທ້ຈິງ.

ພຣະວິຫານກໍເປັນສ່ວນທີ່ສຳຄັນທີ່ສຸດຂອງຄຳອະທິຖານຂອງໂຢນາ. ພຣະວິຫານຄວນຈະເປັນສ່ວນທີ່ສຳຄັນທີ່ສຸດຂອງຄຳອະທິຖານຂອງພວກເຮົາເຊັ່ນດຽວກັນ. ພຣະເຈົ້າໄດ້ປະທັບຢູ່ໃນບ່ອນດຽວໃນພຣະຄຳພີເດີມ ນັ້ນກໍຄືຫໍເຕັນອັນບໍລິສຸດ (ອ່ານອົບພະຍົບ 15:17; ອົບພະຍົບ 25:8). ຫໍເຕັນອັນບໍລິສຸດກໍຄືຈຸດສູນກາງສຳລັບການສື່ສານແລະຄຳອະທິຖານກັບພຣະເຈົ້າ.

ແຕ່ໂຢນາບໍ່ໄດ້ກ່າວສິ່ງໃດກ່ຽວກັບຫໍເຕັນອັນບໍລິສຸດໃນພຣະຄຳພີເດີມ. ນອກຈາກນັ້ນ ລາວກໍບໍ່ໄດ້ກ່າວເຖິງພຣະວິຫານທີ່ກະສັດໂຊໂລໂມນໄດ້ສ້າງຂຶ້ນ. ໂຢນາກໍາລັງກ່າວເຖິງພຣະວິຫານໃນສະຫວັນ. ຄວາມຫວັງຂອງລາວນັ້ນກໍມາຈາກພຣະວິຫານໃນສະຫວັນ. ເປັນຫຍັງຄືເປັນແບບນັ້ນ? ກໍເພາະວ່າ ພຣະຜູ້ຊ່ວຍໃຫ້ລອດ ແລະ ພຣະເມດຕາຂອງພຣະອົງສຳລັບຄົນບາບກໍຢູ່ທີ່ນັ້ນ.

ໃນທີ່ສຸດ ໂຢນາກໍໄດ້ເຫັນຄວາມຈິງນີ້ຂອງພຣະຄຳພີທີ່ສຳຄັນ. ໂຢນາຈຶ່ງເຂົ້າໃຈພຣະຄຸນຂອງພຣະເຈົ້າ. ພຣະຄຸນຄືຂອງຂວັນຈາກພຣະເຈົ້າທີ່ເຕັມໄປດ້ວຍຄວາມເມດຕາ, ການໃຫ້ອະໄພ ແລະ ອຳນາດຕໍ່ຄວາມບາບ. ເມື່ອປາໂຕໃຫຍ່ນັ້ນໄດ້ຄາຍໂຢນາອອກຈາກປາກຂອງມັນ ໂຢນາກໍເຂົ້າໃຈຄວາມຮັກຂອງພຣະເຈົ້າທີ່ມີຕໍ່ລາວ ເຊິ່ງເປັນຜູ້ສົ່ງຂ່າວທີ່ຫຼົບໜີ. ໂຢນາໄດ້ຮຽນຮູ້ວ່າແຜນການອັນດຽວທີ່ປອດໄພສຳລັບຄົນເຮົາກໍຄືການເຊື່ອຟັງພຣະເຈົ້າ.