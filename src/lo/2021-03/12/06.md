---
title:  “ປອດໄພໃນຄວາມຮັກຂອງພຣະເຈົ້າ”
date:  16/09/2021
---

ເມືອງນີເນເວແມ່ນເມືອງໜຶ່ງທີ່ເຕັມໄປດ້ວຍອັນຕະລາຍ ແຕ່ໃນເລື່ອງຂອງໂຢນານັ້ນ ຊາວເມືອງນີເນເວບໍ່ໄດ້ເປັນບັນຫາອັນແທ້ຈິງ. ແຕ່ບັນຫາກໍຄືໂຢນາ ໃນຕອນຕົ້ນຂອງເລື່ອງນີ້ເມື່ອໂຢນາຫຼົບໜີ ພຣະເຈົ້າໄດ້ຕາມໂຢນາໄປ. ເປັນຫຍັງພຣະເຈົ້າຈຶ່ງເຮັດແບບນັ້ນ? ກໍເພາະຄວາມຮັກ. ພຣະເຈົ້າຊົງຮັກໂຢນາ.

`ໃຫ້ອ່ານ ພຣະທຳ ຢູດາ ພວກເຮົາສາມາດ “ຮັກສາຕົວເອງໄວ້ໃນຄວາມຮັກຂອງພຣະເຈົ້າ” (ຢຸດາ 1:21) ໄດ້ແນວໃດ? ສິ່ງນີ້ໝາຍຄວາມວ່າແນວໃດ?`

ຢູດາກໍບອກພວກເຮົາໃຫ້ “ຮັກສາຕົວເອງໄວ້ໃນຄວາມຮັກຂອງພຣະເຈົ້າ” (ຢູດາ 1:21). ວິທີການໜຶ່ງທີ່ພວກເຮົາສາມາດຮັກສາຕົນເອງໄວ້ໃນຄວາມຮັກຂອງພຣະເຈົ້ານັ້ນກໍຄືການຊ່ວຍຄົນອື່ນໆ ແລະ ສະແດງໃຫ້ພວກເຮົາເຫັນວ່າພວກເຮົາຫ່ວງໃຍພວກເຂົາຫຼາຍຊ່ຳໃດ. ໃນຂໍ້ພຣະຄຳພີຕໍ່ໄປ ຢູດາບອກພວກເຮົາວ່າ “ຈົ່ງສະແດງຄວາມເມດຕາຕໍ່ຜູ້ທີ່ຍັງສົງໃສ. ຈົ່ງຍາດເອົາບາງຄົນໃຫ້ພົ້ນດ້ວຍດຶງເຂົາອອກຈາກໄຟ ຈົ່ງເມດຕາອີກບາງຄົນດ້ວຍຄວາມຈຽມຕົວ. ແລະ ຈົ່ງໜ່າຍຊັງເສື້ອຜ້າທີ່ເປື້ອນເປິດ້ວຍຣາຄະຕັນຫາ. (ຢູດາ 1:22,23)

ພຣະເຈົ້າໄດ້ສົ່ງໂຢນາໃຫ້ໄປເມືອງນີເນເວ ເພາະວ່າໂຢນາຈຳເປັນທີ່ຈະເຫັນຄວາມຮູ້ສຶກອັນບໍ່ດີທີ່ເຊື່ອງຊ້ອນໄວ້ໃນໃຈຂອງລາວ. ພວກເຮົາສາມາດເດົາໄດ້ວ່າໂຢນາບໍ່ມັກຊາວເມືອງນີເນເວປານໃດ. ແຕ່ໂຢນາກໍບໍ່ຮູ້ວ່າຕົນເອງກຽດຊັງພວກເຂົາ ຫຼື ບໍ່ຮູ້ວ່າ ລາວເອງຈະເຮັດສິ່ງໃດເພື່ອຫຼີກລ້ຽງທີ່ຈະໄປຫາພວກເຂົາ. ໂຢນານັ້ນບໍ່ພ້ອມທີ່ຈະໃຫ້ຊາວເມືອງນີເນເວນັ້ນເປັນເພື່ອນບ້ານຂອງລາວໃນສະຫວັນ. ໂຢນາບໍ່ຮູ້ວິທີການຮັກຄືກັບທີ່ພຣະເຈົ້າຮັກ.