---
title:  ຄວາມຈໍາເປັນໃນພັກຜ່ອນໃນຊີວິດທີ່ຫຍຸ້ງວຽກຂອງເຮົາ
date:  26/06/2021
---

### ອ່ານສຳລັບບົດຮຽນອາທິດນີ້
ປະຖົມມະການ 2:1-3, ເຢເລມີຢາ 45:1-5; ພະບັນຍັດສອງ 31:16; ມາຣະໂກ 6:30-32; ປະຖົມມະການ 4:1-12.

> <p>ຂໍ້ຄວນຈໍາ</p>
> “ຂ້ານ້ອຍປາດຖະໜາຢາກຢູ່ໃນເດີ່ນວິຫານຂອງພຣະເຈົ້າຢາເວ. ຈິດໃຈຂ້ານ້ອຍຈະຂັບຮ້ອງບົດເພງຢ່າງຊົມຊື່ນຖວາຍແກ່ພຣະເຈົ້າອົງຊົງຊີວິດຢູ່ດ້ວຍສຸດຈິດສຸດໃຈ ” (ເພງສັນລະເສີນ 84:2)

ແມຣີເບິ່ງໂມງ ເຫຼືອເວລາອີກສອງຊົ່ວໂມງເທົ່ານັ້ນ ກ່ອນທີ່ວັນສະບາໂຕຈະມາຮອດ. ຂອງຫຼິ້ນວາງຢາຍຢູ່ໃນຫ້ອງຮັບແຂກໄປທົ່ວທຸກບ່ອນ. ເຮືອນຄົວຮົກບໍ່ເປັນລະບຽບ ແມຣີໄດ້ຕົກລົງທີ່ຈະຊ່ວຍຕ້ອນຮັບແຂກຢູ່ໂບດໃນມື້ອື່ນເຊົ້າ. ດັ່ງນັ້ນແມຣີແລະຄອບຄົວຂອງລາວຈະຕ້ອງອອກບ້ານກ່ອນເວລາ 30 ນາທີ. “ຂ້ອຍຫວັງວ່າຈະພົບເວລາທີ່ງຽບສະຫງົບຈັກຊ່ວງໜຶ່ງໃນມື້ອື່ນ” ແມຣີເວົ້າກັບຕົວເອງ.

ຈອດສ໌ກຳລັງຢືນເຂົ້າແຖວຈ່າຍເງິນຢູ່ຮ້ານຂາຍເຄື່ອງ. ຄິວຈ່າຍເງິນນັ້ນຍາວຫຼາຍ. “ຂ້ອຍຕ້ອງການພັກຜ່ອນຈັກໜ້ອຍແດ່,” ລາວຄວນຄາງໃນໃຈຂອງລາວ

“ຂ້ອຍບໍ່ສາມາດທີ່ຈະຟ້າວຟັ່ງໄປມາແບບນີ້ຕະຫຼອດ. ຊີວິດນີ້ຄວນມີອັນໃດທີ່ຫຼາຍກວ່ານີ້!”

ຊີວິດຂອງເຮົາກໍຫຍຸ້ງວຽກຫຼາຍ ມັນເຕັມໄປດ້ວຍຊົ່ວໂມງທີ່ມີຄວາມຟ້າງຟັ່ງ, ຊົ່ວໂມງທີ່ເຮັດວຽກ, ການໄປຫາໝໍ, ການສົນທະນາກັນທາງສະກາຍປ໌ ແລະ ວ໋ອດແອັບ, ການຊື້ເຄື່ອງ, ການຮຽນ ແລະ ອື່ນໆອີກຫຼາຍຢ່າງ. ພວກເຮົາຕ້ອງລະວັງບໍ່ໃຫ້ຫຍຸ້ງຫຼາຍຈົນພວກເຮົາບໍ່ສາມາດທີ່ຈະພັກຜ່ອນ ຫຼື ຈື່ວ່າສິ່ງໃດທີ່ສໍາຄັນຢ່າງແທ້ຈິງໃນຊີວິດ.

ຄັນຊັ້ນແລ້ວພວກເຮົາຈະພົບກັບການພັກຜ່ອນໃນຊີວິດອັນຫຍຸ້ງວຽກຂອງເຮົາໄດ້ແນວໃດ?