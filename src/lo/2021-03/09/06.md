---
title:  ການຮັກສາວັນສະບາໂຕ
date:  26/08/2021
---

ເມື່ອພວກເຮົາຮັກສາວັນສະບາໂຕ ພວກເຮົາກໍສະເຫຼີມສະຫຼອງວຽກງານທີ່ພຣະເຈົ້າໄດ້ເຮັດເພື່ອສ້າງໂລກນີ້ແລະສ້າງພວກເຮົາ. ນອກຈາກນັ້ນ ພວກເຮົາຍັງສະຫຼອງວຽກງານຂອງພຣະເຈົ້າໃນຖານະເປັນພຣະຜູ້ຊ່ວຍໃຫ້ລອດຂອງເຮົາ. ສະນັ້ນ ວັນສະບາໂຕຈຶ່ງຄວນເປັນເວລາທີ່ຊື່ນຊົມຍິນດີ. ພວກເຮົາຄວນມີຄວາມສຸກໃນອົງພຣະຜູ້ເປັນເຈົ້າ ວັນສະບາໂຕບໍ່ຄວນເປັນເວລາທີ່ເຕັມໄປດ້ວຍແນວຄິດທີີ່ໝົດຫວັງແລະມືດມົນ.

`ພຣະທຳລະບຽບພວກເລວີນັ້ນ ສະແດງໃຫ້ພວກເຮົາເຫັນພາກສ່ວນທີ່ສຳຄັນອັນໃດກ່ຽວກັບການຮັກສາວັນສະບາໂຕ?`

ວັນສະບາໂຕຄືເວລາສຳລັບຄອບຄົວ ດັ່ງນັ້ນ ການຮັກສາວັນສະບາໂຕຍັງໝາຍເຖິງການທີ່ພວກເຮົາໃຊ້ເວລາກັບຄອບຄົວ ແລະ ໝູ່ເພື່ອນ. ແລະ ວັນສະບາໂຕກໍຍັງລວມເຖິງການພັກຜ່ອນສຳລັບຄົນທີ່ເຮັດວຽກກັບພວກເຮົາ ແລະ ສຳລັບພວກເຮົາແລະແມ່ນແຕ່ສັດທີ່ໃຊ້ງານຂອງເຮົາ (ອ່ານອົບພະຍົບ 20:8-11). ວັນສະບາໂຕ ແລະ ຄອບຄົວກໍເປັນສ່ວນໜຶ່ງຂອງກັນແລະກັນ.

ການຮັກສາວັນສະບາໂຕກໍຍັງໝາຍເຖິງການນະມັດສະການພຣະເຈົ້າພ້ອມກັບຄອບຄົວຄຣິສຕະຈັກຂອງເຮົາ. ພຣະເຢຊູໄດ້ນະມັດສະການພຣະເຈົ້າກັບຄົນທັງຫຼາຍໃນຂະນະທີ່ພຣະອົງຢູ່ໃນໂລກນີ້. ນອກຈາກນັ້ນ ພຣະເຢຊູກໍໄດ້ນຳການນະມັດສະການເຊັ່ນກັນ (ສຳລັບຂໍ້ມູນເພີ່ມເຕີມກ່ຽວກັບເລື່່ອງນີ້ ໃຫ້ທ່ານອ່ານລະບຽບພວກເລວີ 23:3; ລູກາ 4:16; ແລະ ເຮັບເລີ 10:25).

ຕະຫຼອດອາທິດພວກເຮົາມັກຈະຮູ້ສຶກຟ້າວຟັ່ງ ແລະ ຫຍຸ້ງວຽກຫຼາຍ. ຊີວິດຂອງເຮົາສາມາດຮູ້ສຶກຄືວ່າມັນກຳລັງເຄື່ອນໄປຢ່າງວ່ອງໄວ. ແຕ່ເລິກໆໃນໃຈຂອງເຮົານັ້ນ ພວກເຮົາກໍມີຄວາມປາດຖະໜາທີ່ຈະມີການພັກຜ່ອນອັນແທ້ຈິງຂອງວັນສະບາໂຕ. ພວກເຮົາຕ້ອງການໃຊ້ເວລາກັບອົງພຣະຜູ້ທີ່ໄດ້ສ້າງພວກເຮົາ. ນັ້ນກໍຄືພຣະເຢຊູ. ດັ່ງນັ້ນ ພວກເຮົາຈະຕ້ອງຈືື່ວ່າຈະຕ້ອງຢຸດທຸລະກິດການງານທັງປວງຂອງເຮົາກ່ອນວັນສະບາໂຕແລະວາງແຜນທີ່ຈະໃຊ້ເວລາກັບພຣະເຈົ້າ. ຄວາມສຳພັນຂອງເຮົາກັບພຣະເຈົ້າກໍຈະເຕີບໂຕຂຶ້ນຢ່າງເຂັ້ມແຂງ. ແລ້ວພວກເຮົາກໍຈະສາມາດເຂົ້າສູ່ການພັກຜ່ອນອັນແທ້ຈິງຂອງວັນສະບາໂຕກັບພຣະເຈົ້າ.