---
title:  “ຈົ່ງເອົາແອກຂອງເຮົາແບກໄວ້ແລ້ວຮຽນຮູ້ຈາກເຮົາ”
date:  26/07/2021
---

ພຣະເຢຊູຮັບສັ່ງໃຫ້ພວກເຮົາຍອມຮັບເອົາຄຳສອນຂອງພຣະອົງແລະຮຽນຮູ້ຈາກພຣະອົງ. ເປັນຫຍັງພຣະເຢຊູຈຶ່ງໃຫ້ຄຳສັ່ງນີ້ແກ່ເຮົາ ຫຼັງຈາກທີ່ພຣະອົງໄດ້ໃຫ້ຄຳເຊື້ອເຊີນໃຫ້ພວກເຮົາພັກຜ່ອນທັນທີ?

ແລ້ວພຣະເຢຊູໄດ້ປະກາດຄຳສັ່ງອີກສອງຢ່າງໃນ ມັດທາຍ 11:29 ທີ່ບອກໃຫ້ (1). ຍອມຮັບ ແລະ (2) ຮຽນຮູ້. (ມັດທາຍ 11:29). ຄຳກິລິຍາສອງຄຳນີ້ກໍຊ່ວຍພວກເຮົາເຊີ່ງເປັນຜູ້ອ່ານໃຫ້ຫັນຄວາມສົນໃຈຂອງເຮົາໄປຫາພຣະເຢຊູ.

ຄຳສັ່ງທຳອິດທີ່ບອກວ່າ “ຍອມຮັບ” ກໍສະແດງໃຫ້ພວກເຮົາເຫັນບາງຢ່າງທີ່ສໍາຄັນກ່ຽວກັບພຣະເຢຊູຜູ້ເປັນພຣະບຸດ ແລະ ພຣະເຈົ້າຜູ້ເປັນບິດາ. ທັງພຣະບິດາ ແລະ ພຣະບຸດກໍເຮັດວຽກຮ່ວມກັນຢ່າງໃກ້ຊິດເພື່ອຊ່ວຍມະນຸດໃຫ້ພົ້ນ. ວຽກງານຂອງພວກເຮົາກໍຄືການມອບຊີວິດຂອງເຮົາທັງໝົດໃຫ້ແກ່ພຣະອົງທັງສອງ. ນອກຈາກນັ້ນ ພຣະເຈົ້າຍັງໄດ້ມອບວຽກອີກຢ່າງໜຶ່ງໃຫ້ແກ່ເຮົາ ພຣະອົງຊົງຕ້ອງການໃຫ້ພວກເຮົາເປັນພຣະພອນໃຫ້ແກ່ຄົນທີ່ຢູ່ອ້ອມຂ້າງພວກເຮົາ. ເມື່ອພວກເຮົາຍອມຮັບເອົາວຽກງານທີ່ພຣະເຈົ້າປະທານໃຫ້ແກ່ເຮົາແລ້ວ ພວກເຮົາກໍສະແດງໃຫ້ເຫັນວ່າ ຊີວິດຂອງພວກເຮົານັ້ນຖືກມອບໃຫ້ແດ່ພຣະເຈົ້າທັງໝົດ ພຣະເຈົ້າບໍ່ໄດ້ຂໍໃຫ້ພວກເຮົານັ້ນຮັບຜິດຊອບວຽກງານນີ້. ພຣະອົງຈະເປັນຜູ້ຮັບຜິດຊອບເອງ ນັ້ນເປັນເຫດຜົນທີ່ເປັນຫຍັງຄຳສອນຂອງພຣະອົງຈຶ່ງງ່າຍທີ່ຈະຍອມຮັບ ແລະ ວຽກງານ ຫຼື ພາລະທີ່ພຣະອົງຂໍໃຫ້ພວກເຮົາເຮັດ ຫຼື ແບກຮັບເອົາກໍບໍ່ຍາກ (ມັດທາຍ 11:30).

ຄຳສັ່ງທີສອງທີ່ບອກວ່າ “ຈົ່ງຮຽນຮູ້ຈາກເຮົາ” ກໍສະແດງໃຫ້ພວກເຮົາເຫັນວຽກງານທີ່ພຣະເຢຊູຊົງຄາດຫວັງໃຫ້ຜູ້ຕິດຕາມຂອງພຣະອົງໄດ້ເຮັດຫຼາຍຂຶ້ນ. ໃນພາສາກຣີກ ຄຳກິລິຍາທີ່ໃຊ້ສຳລັບຄຳວ່າ “ຮຽນຮູ້” ກໍເຊື່ອມຕໍ່ກັບຄໍາວ່າ “ຜູ້ຕິດຕາມ”. ເມື່ອພວກເຮົາຮຽນຮູ້ຈາກພຣະເຢຊູ ພວກເຮົາກໍເປັນຜູ້ຕິດຕາມຂອງພຣະອົງ. ພວກເຮົາເຊື່ອຟັງພຣະເຢຊູ ແລະ ຊື່ສັດຕໍ່ຄຳສອນຂອງພຣະອົງ.