---
title:  “ຈົ່ງມາຫາເຮົາ…”
date:  24/07/2021
---

### ອ່ານສຳລັບບົດຮຽນອາທິດນີ້
ມັດທາຍ 11:20-30; 1 ເປໂຕ 3:4; ເອຊາຢາ 57:15; ຄາລາເຕຍ 5:1; ອົບພະຍົບ 18:13-22.

> <p>ຂໍ້ຄວນຈໍາ</p>
> “ບັນດາຜູ້ທີ່ເຮັດການໜັກໜ່ວງແລະແບກພາລະໜັກ ຈົ່ງມາຫາເຮົາ ແລະ ເຮົາຈະໃຫ້ພວກເຈົ້າໄດ້ຮັບຄວາມເຊົາເມື່ອຍ.” (ມັດທາຍ 11:28)

ມັດທາຍ 11:28 ແມ່ນຄຳສັນຍາທີ່ຍິ່ງໃຫຍ່ຈາກພຣະເຢຊູ. ພຣະເຢຊູຊົງບອກພວກເຮົາວ່າ ພຣະອົງຊົງຮູ້ວ່າພວກເຮົານັ້ນກຳລັງຮູ້ສຶກເມື່ອຍຫຼາຍຊ່ໍາໃດ. ພຣະອົງສາມາດຊ່ວຍພວກເຮົາໃຫ້ພົບກັບການພັກຜ່ອນຖ້າຫາກພວກເຮົາປ່ອຍໃຫ້ພຣະອົງນຳ.

ພຣະເຢຊູຂໍໃຫ້ພວກເຮົາແບກຮັບເອົາພາລະຂອງພຣະອົງ ແລ້ວພຣະອົງກໍກ່າວວ່າ “ດ້ວຍວ່າແອກຂອງເຮົາກໍພໍເໝາະ ແລະ ພາລະຂອງເຮົາກໍເບົາ” (ມັດທາຍ 11:30). ພຣະເຢຊູໝາຍຄວາມວ່າແນວໃດ? ພຣະອົງຊົງເຊີນພວກເຮົາໃຫ້ຢຸດແບກຮັບພາລະຂອງເຮົາເອງດ້ວຍຕົນເອງ. ພຣະອົງຊົງຂໍໃຫ້ພວກເຮົາມອບພາລະຂອງເຮົານັ້ນໃຫ້ກັບພຣະອົງ. ພຣະອົງຊົງບອກໃຫ້ພວກເຮົາຍອມຮັບເອົາພາລະຂອງພຣະອົງແທນ ເພາະພາລະນັ້ນຈະແບກຮັບໄດ້ງ່າຍກວ່າ.

ພຣະເຢຊູຊົງໃຫ້ຄຳສັນຍານີ້ແກ່ພວກເຮົາໃນເວລານີ້ ແຕ່ພວກເຮົາກໍຢູ່ໃນໂລກທີ່ເຕັມໄປດ້ວຍຄວາມບາບ. ດັ່ງນັ້ນ ຄຳສັນຍາແຫ່ງການພັກຜ່ອນຈະເກີດຂຶ້ນໄດ້ແນວໃດ? ຫຼັງຈາກທີ່ອາດາມ ແລະ ເອວາໄດ້ເຮັດບາບ ພຣະເຈົ້າກໍກ່າວກັບພວກເຂົາວ່າ “ເຈົ້າຈະເຮັດວຽກໜັກ ຈົນເຫື່ອໄຫຼໄຄຍ້ອຍອອກມາ” (ປະຖົມມະການ 3:19). ພຣະເຈົ້າໄດ້ເຮັດໃຫ້ວຽກງານຂອງພວກເຮົານັ້ນໜັກເພື່ອຜົນປະໂຫຍດຂອງເຮົາເອງ. ດັ່ງນັ້ນ ພວກເຮົາຈຶ່ງຮູ້ດີວ່າການເຮັດວຽກໜັກແລະການແບກຮັບພາລະອັນໜັກໜ່ວງນັ້ນເປັນແບບໃດ. ບາງຄັ້ງ ພາລະເຫຼົ່ານີ້ກໍເບິ່ງຄືໃຫຍ່ເກີນໄປສຳລັບພວກເຮົາທີ່ຈະແບກຮັບໄວ້. ຄັ້ນຊັ້ນແລ້ວ ພວກເຮົາຈະສາມາດຮັບການພັກຜ່ອນທີ່ພຣະເຢຊູກ່າວເຖິງໄດ້ແນວໃດ?