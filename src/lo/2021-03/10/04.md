---
title:  ຊາວຕ່າງຊາດທີ່ອາໄສຢູ່ໃນເມືອງຂອງທ່ານ
date:  31/08/2021
---

`ອ່ານພຣະທຳ ອົບພະຍົບ 19:6. ຂໍ້ພຣະຄຳພີນີ້ບອກຫຍັງພວກເຮົາກ່ຽວກັບແຜນການຂອງພຣະເຈົ້າສຳລັບປະຊາຊົນອິດສະລາເອນໃນສະໄໝຂອງພຣະຄຳພີ? (ອ່ານ 1 ເປໂຕ 2:9)`

ພວກເຮົາຈະຕ້ອງໄດ້ຈື່ຢູ່ສະເໝີວ່າວັນສະບາໂຕມີຄວາມໝາຍແນວໃດຕ່ໍພວກເຮົາ. ໃນເວລາດຽວກັນນັ້ນ ພວກເຮົາຄວນຈື່ສິ່ງທີ່ວັນສະບາໂຕສອນພວກເຮົາກ່ຽວກັບຄົນອື່ນໆ. ການພັກຜ່ອນໃນວັນສະບາໂຕຂອງເຮົາຈະນຳພວກເຮົາໃຫ້ໃກ້ຊິດພຣະຜູ້ຊ່ວຍໃຫ້ລອດຂອງເຮົາ ຜູ້ທີ່ໄດ້ສ້າງພວກເຮົາແລະຕາຍເພື່ອເຮົາ. ເມື່ອພວກເຮົາເຂົ້າມາໃກ້ຊິດພຣະເຢຊູ ພວກເຮົາຈະເບິ່ງຄົນອື່ນດ້ວຍສາຍຕາແບບໃໝ່ ພວກເຮົາຈະເຫັນວ່າພວກເຂົາໄດ້ຖືກສ້າງໂດຍພຣະເຈົ້າອົງດຽວກັນຜູ້ທີ່ໄດ້ສ້າງພວກເຮົາ. ຄົນທັງໝົດກໍຖືກຮັກໂດຍພຣະອົງອົງດຽວກັນຜູ້ທີ່ຮັກພວກເຮົາ ພຣະເຈົ້າອົງດຽວກັນທີ່ໄດ້ຕາຍສຳລັບພວກເຮົາກໍຍັງໄດ້ຕາຍສຳລັບພວກເຂົາ. ໃນພຣະທຳ ອົບພະຍົບ 20:10 ແລະ ພະບັນຍັດສອງ 5:14 ກໍບອກວ່າ ຜູ້ຮັບໃຊ້ທີ່ເປັນຄົນຕ່າງຊາດແລະແມ່ນແຕ່ສັດກໍຄວນຈະໄດ້ພັກຜ່ອນໃນວັນສະບາໂຕ.

ຊາວຕ່າງຊາດຜູ້ທີ່ໃຊ້ຊີວິດໃນເມືອງຂອງພວກເຮົາກໍສະແດງໃຫ້ພວກເຮົາເຫັນຄົນທີ່ຍັງບໍ່ໄດ້ຢູ່ໃນພັນທະສັນຍາພິເສດກັບພຣະເຈົ້າ. ແຕ່ພຣະເຈົ້າກໍຕ້ອງການໃຫ້ພວກເຂົາມີຄວາມສຸກກັບການພັກຜ່ອນວັນສະບາໂຕເຊັ່ນກັນ. ສິ່ງນີ້ກໍບອກຫຼາຍຢ່າງກ່ຽວກັບຄວາມຕ້ອງການຂອງເຮົາໃນການພັກຜ່ອນ. ຄົນແມ່ນແຕ່ສັດກໍບໍ່ຄວນຖືກທຳຮ້າຍຫຼືຖືກໃຊ້ໄປໃນທາງທີ່ຜິດ. ທຸກໆອາທິດຊາວເຮັບເລີ (ແລະພວກເຮົາເຊັ່ນດຽວກັນ) ກໍຄວນຈື່ຢ່າງເລິກເຊິ່ງວ່າ ພວກເຮົາກໍຄືກັບຄົນອື່ນຫຼາຍຊຳ່ໃດ. ພວກເຮົາອາດຈະໄດ້ຮັບພຣະພອນທີ່ຄົນອື່ນໆບໍ່ມີ ແຕ່ພວກເຮົາຈະຕ້ອງຈື່ວ່າພວກເຮົາລ້ວນແຕ່ເປັນສ່ວນນຶ່ງຂອງຄອບຄົວມະນຸດ. ດັ່ງນັ້ນ ພວກເຮົາຈະຕ້ອງໃຫ້ຄວາມນັບຖືແລະຄວາມຮັກແກ່ຄົນອື່ນໆ.