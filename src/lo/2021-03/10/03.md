---
title:  ການສະເຫຼີມສະຫຼອງອິດສະຫຼະພາບຂອງເຮົາ
date:  30/08/2021
---

`ມື້ນີ້ພວກເຮົາບໍ່ໄດ້ເປັນຂ້າທາດໃນປະເທດເອຢິບ ແຕ່ພວກເຮົາຈະຕ້ອງເປັນອິດສະຫຼະຈາກສິ່ງໃດ? ສຳລັບຄຳຕອບ ໃຫ້ທ່ານອ່ານປະຖົມມະການ 4:7; ເຮັບເລີ 12:1; ແລະ 2 ເປໂຕ2:19.`

ວັນສະບາໂຕກໍຄືການສະເຫຼີມສະຫຼອງອິດສະຫຼະພາບຈາກທຸກສິ່ງທຸກຢາງທີ່ເຮັດໃຫ້ເຮົາເປັນຂ້າທາດຂອງຄວາມບາບ. ພຣະເຈົ້າກໍນຳສະເໜີອິດສະຫຼະພາບນີ້ລ້າໆໃຫ້ແກ່ເຮົາ. ພວກເຮົາຈະຕ້ອງຍອມຮັບຂອງຂວັນນີ້ໂດຍຄວາມເຊື່ອ. ນອກຈາກນັ້ນ ວັນສະບາໂຕຍັງຊ່ວຍພວກເຮົາໃຫ້ຈື່ວ່າ ພວກເຮົາບໍ່ສາມາດໄດ້ຮັບອິດສະຫຼະພາບຈາກຄວາມບາບໂດຍຕົນເອງ. ພວກເຮົາເຫັນຄວາມຈິງຂອງພຣະຄຳພີໃນເລື່ອງຂອງບຸດຫົວປີຂອງອິດສະລະເອນໃນຄືນກ່ອນມື້ທີ່ພວກເຂົາຈະອອກຈາກປະເທດເອຢິບ. ລູກຂອງພວກເຂົາກໍລອດຕາຍໂດຍເລືອດຂອງລູກແກະ ເລືອດຂອງລູກແກະນັ້ນຖືກທາຢູ່ທີ່ຂ້າງປະຕູເຮືອນຂອງພວກເຂົາໃນຕອນແລງກ່ອນທີ່ພວກເຂົາຈະອອກຈາກເອຢິບ. (ອົບພະຍົບ ບົດທີ 12) ໃນທາງດຽວກັນ ໂລຫິດຂອງລູກແກະຂອງພຣະເຈົ້າກໍຊ່ວຍພວກເຮົາໃຫ້ລອດ. ເລືອດຂອງພຣະເຢຊູໄດ້ເຮັດໃຫ້ພວກເຮົາເປັນອິດສະຫຼະຈາກຄວາມບາບທັງໝົດ.

`ອ່ານພຣະທຳ ໂຣມ 6:1-7 ເປົາໂລໄດ້ກ່າວສິ່ງໃດໃນນີ້ທີ່ສະແດງໃຫ້ເຫັນອິດສະຫຼະພາບທີ່ວັນສະບາໂຕໄດ້ສັນຍາໄວ້ກັບພວກເຮົາ?`

ຂໍ້ບັນຍັດກ່ຽວກັບວັນສະບາໂຕກໍບອກພວກເຮົາໃຫ້ພັກຜ່ອນໃນສັນຕິສຸກທີ່ພຣະເຢຊູໄດ້ຮັບສຳລັບພວກເຮົາ. ພຣະເຈົ້າໄດ້ເຮັດໃຫ້ພວກເຮົາເປັນອິດສະຫຼະຈາກການປະພຶດທີ່ໄຮ້ປະໂຫຍດໃນການພະຍາຍາມຊ່ວຍຕົນເອງໃຫ້ພົ້ນ. ວັນສະບາໂຕຊ່ວຍພວກເຮົາໃຫ້ຈື່ວ່າພຣະເຈົ້າໄດ້ຊົງສ້າງພວກເຮົາ. ດັ່ງນັ້ນ ພວກເຮົາກໍສາມາດໄວ້ວາງໃຈໃຫ້ພຣະອົງສ້າງພວກເຮົາຂຶ້ນມາ ໃໝ່ເຊັ່ນກັນ ພວກເຮົາສາມາດໄວ້ວາງໃຈວ່າພຣະເຈົ້າຈະປົດປ່ອຍພວກເຮົາອອກຈາກຄວາມບາບຖ້າຫາກພວກເຮົາປ່ອຍໃຫ້ພຣະອົງຊ່ວຍເຮົາ.