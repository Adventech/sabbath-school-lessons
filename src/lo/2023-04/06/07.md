---
title:  ສຶກສາເພີ່ມເຕີມ
date:   10/11/2023
---

ວຽກງານຂອງເຮົາຕໍ່ພຣະເຈົ້າຕ້ອງມາຈາກຄວາມຮັກອັນເລິກເຊິ່ງຂອງເຮົາທີ່ມີຕໍ່ພຣະເຈົ້າ ແລະຕໍ່ຄົນອື່ນ. ພວກເຮົາບໍ່ສາມາດເຮັດວຽກໃຫ້ພຣະອົງໄດ້ດ້ວຍເຫດຜົນອື່ນ. ຂອບພຣະຄຸນພຣະເຢຊູສຳລັບທຸກສິ່ງທີ່ພຣະອົງເຮັດເພື່ອເຈົ້າ. ຕື່ມຄວາມຄິດຂອງເຈົ້າດ້ວຍຄວາມຈິງໃນພຣະຄໍາພີ ແລະໃຫ້ມັນປ່ຽນຊີວິດຂອງເຈົ້າ. ແລ້ວເຈົ້າຈະປະສົບຄວາມສຳເລັດເມື່ອເຈົ້າແບ່ງປັນຄວາມເຊື່ອ.

“ຊີວິດຂອງເຮົາຕ້ອງຕິດພັນກັບຊີວິດຂອງພຣະເຢຊູ. ເຮົາຕ້ອງໄດ້ຮັບກຳລັງຂອງເຮົາຈາກພຣະອົງທຸກເວລາຂອງຊີວິດ. ພຣະເຢຊູເປັນເຂົ້າຈີ່ທີ່ລົງມາຈາກສະຫວັນ. ພຣະອົງກໍຄືກັນກັບນໍ້າພຸໄສສົດທີ່ໃຫ້ຊັບສົມບັດຫຼາຍຢ່າງສະເໝີ. ພວກເຮົາຕ້ອງດື່ມນ້ໍານີ້. ຖ້າຫາກເຮົາຮັກສາພຣະຜູ້ເປັນເຈົ້າຢູ່ໃນໃຈຂອງເຮົາສະເຫມີ, ພວກເຮົາຈະມີປະສົບການໃຫມ່ໃນຊີວິດຝ່າຍຈິດວິນຍານຂອງພວກເຮົາ. ພວກເຮົາຕ້ອງສັນລະເສີນພຣະອົງ ແລະຂອບພຣະຄຸນພຣະອົງ. ຄໍາອະທິຖານຂອງພວກເຮົາຈະກາຍເປັນຄືກັນກັບການສົນທະນາກັບພຣະເຈົ້າ. ເຮົາຈະລົມກັບພຣະອົງຄືກັນກັບເພື່ອນ. ພຣະເຈົ້າຈະບອກພວກເຮົາເຖິງຄວາມລັບຂອງພຣະອົງ. ຫຼາຍຄັ້ງ ເຮົາຈະຮູ້ສຶກວ່າພຣະເຢຊູຢູ່ກັບເຮົາ. ໃຈຂອງເຮົາຈະມີຄວາມສຸກເມື່ອພຣະອົງມາສົນທະນາກັບເຮົາ ດັ່ງທີ່ພຣະອົງໄດ້ສົນທະນາກັບເອນົກ. ເມື່ອປະສົບການນີ້ເປັນຂອງພວກເຮົາ, ພວກເຮົາຈະບໍ່ເປັນຄົນຍິ່ງຖືຕົວ ທຸກຄົນຈະເຫັນວ່າເຮົາໄດ້ຢູ່ກັບພຣະເຢຊູ ແລະໄດ້ຮຽນຮູ້ຈາກພຣະອົງ.”— Christ’s Object Lessons, ໜ້າ 129, 130.

“ໃຈທີ່ເຫັນແກ່ຕົວບໍ່ສາມາດເຕີບໂຕຢູ່ໃນຄວາມເຂັ້ມແຂງຝ່າຍຈິດວິນຍານ ຫລື ປັນຍາ. ເຈົ້າໄດ້ຮັບເອົາພຣະເຢຊູເປັນຜູ້ຊ່ວຍໃຫ້ລອດສ່ວນຕົວຂອງເຈົ້າ? ຈາກນັ້ນເຊົາສັນລະເສີນຕົວເອງແລະມີຊີວິດເພື່ອພຣະເຢຊູ. ຊ່ວຍຄົນອື່ນ. ເວົ້າກ່ຽວກັບຄວາມຮັກຂອງພຣະເຢຊູ. ບອກຄົນອື່ນວ່າພຣະອົງໄດ້ຕາຍເພື່ອພວກເຂົາ. . . . ພຣະວິນຍານຂອງພຣະເຢຊູເປັນພຣະວິນຍານແຫ່ງຄວາມຮັກທີ່ບໍ່ເຫັນແກ່ຕົວ. ຂະນະທີ່ເຈົ້າເຮັດວຽກເພື່ອຊ່ວຍຄົນອື່ນ ເຈົ້າຈະເຕີບໂຕຂຶ້ນ ແລະຫົວໃຈຂອງເຈົ້າຈະເຕັມໄປດ້ວຍຄວາມຮັກຂອງພຣະເຢຊູ. . . . ຄວາມເຊື່ອຂອງເຈົ້າຈະເຂັ້ມແຂງ. ເຊັ່ນດຽວກັນກັບສັດທາຂອງເຈົ້າ ພຣະເຈົ້າຈະເຮັດໃຫ້ຄວາມຮັກຂອງເຈົ້າມີຕໍ່ພຣະອົງ ແລະຄົນອື່ນສົມບູນ.”— Christ’s Object Lessons, ໜ້າ 67, 68.

**ຄຳຖາມສົນທະນາ**:

`ເຈົ້າເຂົ້າໃຈຖ້ອຍຄຳຂອງໂປໂລໃນຟີລິປອຍ 1:15–18 ແນວໃດ? ໂປໂລບອກວ່າບາງຄົນປະກາດເລື່ອງພຣະເຢຊູດ້ວຍຄວາມອິດສາ, ໃຈຮ້າຍ, ຫຼືຄວາມເຫັນແກ່ຕົວໃນໃຈ. ເຮົາຈະເຮັດແນວໃດໃຫ້ແນ່ໃຈວ່າເຮົາບໍ່ມີຄວາມຜິດໃນການເຮັດແບບດຽວກັນ?`

`ປະສົບການສ່ວນຕົວຂອງເຈົ້າກັບພຣະເຈົ້າ ແລະຄວາມຮັກຂອງພຣະອົງແມ່ນຫຍັງ? ຖ້າເຈົ້າຕ້ອງເລົ່າເລື່ອງຂອງເຈົ້າກ່ຽວກັບຄວາມຮັກຂອງພຣະເຈົ້າກັບຄົນອື່ນໆ, ເລື່ອງຂອງເຈົ້າຈະເປັນແນວໃດ?`

`ເຈົ້າມີປະສົບການອັນໃດໃນການລໍຖ້າພຣະຜູ້ເປັນເຈົ້າ ແລະວາງໃຈໃນຄໍາສັນຍາຂອງພຣະອົງ? ປະສົບການຂອງເຈົ້າໄດ້ສອນຫຍັງເຈົ້າກ່ຽວກັບຄວາມເຊື່ອ?`