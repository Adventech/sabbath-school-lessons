---
title:  ສຶກສາເພີ່ມເຕີມ
date:   03/11/2023
---

ພຣະເຢຊູໄດ້ເຊື້ອເຊີນພວກເຮົາໃຫ້ເຂົ້າຮ່ວມກັບພຣະອົງໃນວຽກງານຂອງການຊ່ວຍປະຊາຊົນຂອງພຣະອົງ. ພຣະເຈົ້າຢາກໃຫ້ເຮົາແບ່ງປັນຄວາມຈິງໃນພຣະຄຳພີກັບຜູ້ຄົນທີ່ຢູ່ອ້ອມຮອບເຮົາ. ເອເລນ ຈີ ໄວ ໄດ້ເຕືອນຢ່າງຈິງຈັງສໍາລັບຜູ້ທີ່ບໍ່ເຮັດຫນ້າທີ່ຂອງພວກເຂົາ.

“ຫລາຍຄົນແກ້ຕົວທີ່ຈະບໍ່ໄດ້ເຮັດວຽກງານຂອງພຣະເຈົ້າ. ພວກເຂົາມີຄວາມຮັບຜິດຊອບຕໍ່ວຽກງານ, ເຖິງແມ່ນວ່າພວກເຂົາເລືອກທີ່ຈະບໍ່ເຮັດມັນ. ພຣະເຈົ້າຮັກສາບັນທຶກຢູ່ໃນສະຫວັນ. ເມື່ອປະຊາຊົນຂອງພຣະອົງປະຕິເສດທີ່ຈະຊ່ວຍຄົນທີ່ພຣະເຢຊູຕາຍແທນເພື່ອຊ່ວຍພວກເຂົາໃຫ້ລອດ, ແລ້ວພຣະເຈົ້າກໍເຮັດບັນທຶກການປະພຶດຂອງພວກເຂົາໃນສະຫວັນ. ພຣະອົງໄດ້ຂຽນໄວ້ໃນປຶ້ມຂອງພຣະອົງວ່າພວກເຂົາບໍ່ແມ່ນຜູ້ຮັບໃຊ້ທີ່ສັດຊື່. ຈະເປັນແນວໃດຖ້າສິດຍາພິບານປິດຕົວອອກຈາກຄົນທີ່ຕ້ອງການຄວາມຊ່ວຍເຫຼືອຂອງພຣະອົງ? ສິດຍາພິບານຄົນນີ້ເຮັດວຽກຄືກັບພຣະເຢຊູບໍ? ລາວເປັນຄວາມເຂັ້ມແຂງແລະເປັນພອນໃຫ້ແກ່ຄົນອື່ນບໍ? ຄົນທີ່ປະຕິເສດການເບິ່ງແຍງຄົນອື່ນກາຍເປັນຄົນເຫັນແກ່ຕົວ. ສິ່ງໃດຈະຊ່ວຍໃຫ້ພວກເຂົາປ່ຽນແປງ? ພວກເຂົາຕ້ອງໄດ້ໃຊ້ເວລາກັບອ້າຍເອື້ອຍນ້ອງຂອງເຂົາເຈົ້າເພື່ອໃຫ້ເຂົາເຈົ້າເຂົ້າໃຈໃຈແລະຄວາມຄິດ. ຈາກນັ້ນເຂົາເຈົ້າຈະຮູ້ວິທີເບິ່ງແຍງປະຊາຊົນຂອງພຣະເຈົ້າ. ພວກເຂົາຈະມອບສິ່ງທີ່ພວກເຂົາຕ້ອງການຫຼາຍທີ່ສຸດໃຫ້ປະຊາຊົນຂອງພຣະເຈົ້າໃນເວລາທີ່ພວກເຂົາຕ້ອງການຫຼາຍທີ່ສຸດ. ຜູ້ທີ່ບໍ່ໄດ້ເຮັດວຽກນີ້ສະແດງໃຫ້ເຫັນວ່າພວກເຂົາຕ້ອງປ່ຽນແປງ. ເມື່ອພວກເຂົາເຮັດ, ພວກເຂົາຈະເຂົ້າໃຈວ່າພວກເຂົາບໍ່ໄດ້ເຮັດວຽກງານຂອງພຣະເຈົ້າໃນພາກສ່ວນຂອງພວກເຂົາ.”—Ellen G. White, The Advent Review and Sabbath Herald, ວັນທີ 30 ສິງຫາ, 1892.

ຄໍາເວົ້າເຫຼົ່ານີ້ມີຄວາມເຂັ້ມແຂງຫຼາຍ. ໃນຂະນະດຽວກັນ ເຮົາຕ້ອງຈື່ໄວ້ວ່າພຣະເຈົ້າບໍ່ໄດ້ປະຖິ້ມເຮົາໂດຍບໍ່ມີຄວາມຫວັງ ດັ່ງທີ່ເລື່ອງຂອງໂຢນາສອນເຮົາ. “ພຣະເຈົ້າໃຫ້ໂຢນາເຮັດວຽກທີ່ສຳຄັນ. ວຽກໜັກໜັກຫຼາຍສຳລັບໂຢນາ. ພຣະເຈົ້າທີ່ຂໍໃຫ້ໂຢນາໄປມີພຣະລັງຫຼາຍພໍທີ່ຈະເບິ່ງແຍງໂຢນາແລະໃຫ້ລາວປະສົບຜົນສຳເລັດ. ຖ້າໂຢນາເຊື່ອຟັງພຣະເຈົ້າໂດຍບໍ່ຕ້ອງສົງໄສ ໂຢນາຈະຫຼີກລ່ຽງປະສົບການທີ່ເຈັບປວດຫຼາຍຄັ້ງ. ພຣະເຈົ້າຈະອວຍພອນໂຢນາໃນຫຼາຍວິທີເຊັ່ນດຽວກັນ. ແຕ່ພຣະຜູ້ເປັນເຈົ້າບໍ່ໄດ້ປະຖິ້ມໂຢນາເມື່ອລາວເຕັມໄປດ້ວຍຄວາມໂສກເສົ້າ. ພຣະເຈົ້າໃຊ້ເວລາທີ່ຫຍຸ້ງຍາກແລະການອັດສະຈັນທີ່ແປກປະຫຼາດເພື່ອໃຫ້ຄວາມຫວັງແກ່ໂຢນາ. ຈາກນັ້ນ ໂຢນາໄດ້ວາງໃຈໃນພຣະເຈົ້າອີກເທື່ອໜຶ່ງ ແລະໃນອຳນາດຂອງພຣະອົງທີ່ຈະຊ່ອຍໃຫ້ລອດ.”—ເອເລນ ຈີ ໄວ, Prophets and Kings, ໜ້າ 266.

**ສຶກສາເພີ່ມເຕີມ**:

`“ນິນາເວ” ຂອງເຈົ້າແມ່ນຫຍັງ? ເຈົ້າໄດ້ແກ້ຕົວອັນໃດທີ່ເຈົ້າບໍ່ໄດ້ເຮັດວຽກງານທີ່ພຣະເຈົ້າໃຫ້ເຈົ້າເຮັດ?`

`ໃນຖານະເປັນຄຣິສຕະຈັກ, ເຮົາໄດ້ຮັບຄວາມຈິງທີ່ມີຄ່າຫຼາຍຢ່າງໃນພຣະຄຳພີ. ແມ່ນຫຍັງຂັດຂວາງເຈົ້າບໍ່ໃຫ້ແບ່ງປັນຄວາມຈິງເຫຼົ່ານີ້ກັບຄົນອື່ນ?`

`ເຈົ້າມີຄວາມຢ້ານກົວອັນໃດກ່ຽວກັບການແບ່ງປັນຄວາມຈິງໃນພຣະຄຳພີ? ດ້ວຍຄວາມຊ່ອຍເຫລືອຂອງພຣະເຈົ້າ, ເຈົ້າຈະປະຖິ້ມຄວາມຢ້ານກົວເຫຼົ່ານີ້ໄດ້ແນວໃດ?`