---
title:  ການຊ່ວຍເຫຼືອຄົນໃນຍາມຕ້ອງການ
date:   18/11/2023
---

### ອ່ານບົດຮຽນສຳລັບອາທິດນີ້
ລູກາ 5:17–26; ໂຢຮັນ 5:1–9; ພຣະບັນຍັດສອງ 10:19; ລູກາ 4:18; ໂຢຮັນ 15:13.

> <p>ຂໍ້ຄວນຈຳ</p>
> “ຈອມກະສັດຈະຕອບວ່າ, ‘ເຮົາບອກພວກເຈົ້າຕາມຄວາມຈິງວ່າ ເມື່ອພວກເຈົ້າໄດ້ເຮັດສິ່ງເຫຼົ່ານີ້ ແກ່ຜູ້ທີ່ຕໍ່າຕ້ອຍທີ່ສຸດຄົນໜຶ່ງໃນພວກພີ່ນ້ອງເຫຼົ່ານີ້ຂອງເຮົາ, ພວກເຈົ້າກໍໄດ້ເຮັດແກ່ເຮົາເໝືອນກັນ.’” (ມັດທາຍ 25:40).

ລູກາ 5:17–26 ສະແດງໃຫ້ເຮົາເຫັນວິທີທີ່ພຣະເຈົ້າຊ່ວຍຄົນທີ່ຂັດສົນ. ບາງຄັ້ງພຣະເຈົ້າໃຊ້ຄົນອື່ນເພື່ອຊ່ວຍພວກເຮົາ. ຫຼືພຣະອົງໃຊ້ພວກເຮົາເພື່ອຊ່ວຍຄົນອື່ນ. ການຊ່ວຍເຫຼືອຄົນອາດຈະເປັນວຽກໜັກໃນບາງຄັ້ງ. ແຕ່ພຣະເຈົ້າໃຫ້ລາງວັນແກ່ພວກເຮົາສໍາລັບຄວາມພະຍາຍາມຂອງພວກເຮົາ. ເມື່ອໃຫ້ເຮົາໄດ້ຊ່ວຍຄົນທີ່ຂັດສົນ ເຮົາສະແດງໃຫ້ເຂົາເຫັນເຖິງວຽກທີ່ພຣະເຢຊູເຮັດ. ບາງຄັ້ງມັນງ່າຍທີ່ຈະຮູ້ວ່າມີຜູ້ທີ່ຕ້ອງການຄວາມຊ່ວຍເຫຼືອຈາກພວກເຮົາ. ແຕ່ກໍມີບາງເວລາທີ່ເຮົາຍາກທີ່ຈະຮູ້ວ່າມີຄົນຕ້ອງການຄວາມຊ່່ວຍເຫຼືອຈາກເຮົາ. ພຣະເຈົ້າຂໍໃຫ້ເຮົາເປັນຜູ້ຊ່ອຍຂອງພຣະອົງ. ພຣະອົງຕ້ອງການໃຫ້ເຮົາຊ່ວຍທຸກຄົນທີ່ຂັດສົນ, ບໍ່ວ່າພວກເຂົາເປັນໃຜ.

ພຣະຄຳພີສົ່ງເສີມເຮົາໃຫ້ເຮັດດີກັບຄົນແປກໜ້າແລະມີໝູ່ໃໝ່. ເມື່ອຜູ້ຄົນໄວ້ວາງໃຈເຮົາ ເຮົາກໍສາມາດຮຽນຮູ້ວິທີທີ່ດີຂຶ້ນໃນການຊ່ວຍພວກເຂົາຊອກສະແຫວງຫາພຣະເຢຊູ.

ຫົວຂໍ້ສໍາລັບບົດຮຽນໃນອາທິດນີ້ແມ່ນ "ການຊ່ວຍເຫຼືອຄົນທີ່ຕ້ອງການ." ຫົວຂໍ້ນີ້ສະແດງໃຫ້ພວກເຮົາເຫັນວ່າພຣະເຈົ້າມີແຜນການສໍາລັບຄົນທີ່ຕ້ອງການ. ແຜນຂອງພຣະເຈົ້າສະແດງໃຫ້ເຮົາເຫັນຫລາຍວິທີທີ່ເຮົາສາມາດຊ່ວຍຜູ້ຄົນທີ່ຂັດສົນ. ຄົນເຫຼົ່ານີ້ອາດຈະຕ້ອງການຄວາມຊ່ວຍເຫຼືອກ່ຽວກັບງົບປະມານ ຫຼືສຸຂະພາບຂອງພວກເຂົາ. ຫຼືບາງທີພວກເຂົາຮູ້ສຶກໂດດດ່ຽວ ຫຼືມີຄວາມທຸກທໍລະມານ. ບາງທີຄອບຄົວ ຫຼືຊຸມຊົນຂອງພວກເຂົາບໍ່ຍອມຮັບພວກເຂົາອີກຕໍ່ໄປ. ບໍ່ວ່າພວກເຂົາຕ້ອງການສິ່ງໃດກໍ່ຕາມ, ພວກເຮົາຕ້ອງກຽມພ້ອມທີ່ຈະເຮັດສິ່ງທີ່ພວກເຮົາສາມາດຊ່ວຍໄດ້. ເມື່ອເຮົາຊ່ວຍຄົນອື່ນ, ເຮົາສະແດງໃຫ້ທຸກຄົນເຫັນສ່ວນທີ່ສຳຄັນຂອງວຽກງານຂອງພຣະເຈົ້າ. ເຮົາຍັງສະແດງໃຫ້ພວກເຂົາເຫັນວ່າການເປັນຄຣິດສະຕຽນໝາຍຄວາມວ່າແນວໃດ.