---
title:  ພຣະເຈົ້າຜູ້ຊົງຮ່ວມເປັນໜຶ່ງກັບພວກເຮົາ
date:   03/10/2023
---

ພຣະຄໍາພີເດີມສະແດງໃຫ້ພວກເຮົາເຫັນແຜນການຂອງພຣະເຈົ້າທີ່ຈະຊ່ວຍຄົນບາບ. ພຣະເຈົ້າໄດ້ເລືອກຊາວອິດສະຣາເອນໃຫ້ເປັນປະຊາຊົນຂອງພຣະອົງ ແລະ ເພື່ອສອນຄົນອື່ນກ່ຽວກັບແຜນການ ແລະ ຄວາມຮັກຂອງພຣະອົງ. ທຸກສິ່ງທຸກຢ່າງທີ່ພຣະເຈົ້າໄດ້ເຮັດແມ່ນສ່ວນໜຶ່ງຂອງແຜນການຂອງພຣະອົງ ທີ່ຈະຊ່ວຍຄົນບາບ. ພຣະເຈົ້າບອກເອຊາຢາທູດພິເສດຂອງພຣະອົງວ່າ, “ຈົ່ງຈົດຈຳສິ່ງທີ່ໄດ້ເກີດຂຶ້ນແຕ່ດົນນານ ຈົ່ງຮັບຮູ້ວ່າເຮົາແຕ່ຜູ້ດຽວທີ່ເປັນພຣະເຈົ້າແລະຮັບຮູ້ວ່ານອກຈາກເຮົາແລ້ວບໍ່ມີຜູ້ໃດ ເພາະແມ່ນເຮົາແຕ່ຜູ້ດຽວທີ່ເປັນພຣະເຈົ້າ. ຕັ້ງແຕ່ຕົ້ນເຮົາກ່າວໄວ້ກ່ອນເຖິງສິ່ງທີ່ຈະມີມາເຮົາໄດ້ບອກໄວ້ແຕ່ດົນນານໃນສິ່ງທີ່ຈະເກີດຂຶ້ນ. ເຮົາບອກວ່າ, ແຜນການຂອງເຮົາບໍ່ເຄີຍຫລົ້ມເຫລວ ເຮົາເຮັດທຸກໆສິ່ງຕາມທີ່ເຮົາຢາກເຮັດ.” (ເອຊາຢາ 46: 9, 10). ໃນພຣະຄຳພີໃໝ່, ແຜນການທີ່ເປັນພຽງແຕ່ຄຳສັນຍາໃນສວນເອເດນ (ປະຖົມມະການ 3:15) ດຽວນີ້ໄດ້ກາຍເປັນຄົນຄື:ພຣະເຢຊູ

`ໃນມັດທາຍ 1:18–23, ທູດຂອງພຣະຜູ້ເປັນເຈົ້າໄດ້ປະກາດກັບໂຈເຊັບໃນຄວາມຝັນວ່າ ມາຣີ ຈະມີບຸດພິເສດ. ມີສິ່ງສໍາຄັນຫຍັງທີ່ເລື່ອງນີ້ໄດ້ບອກພວກເຮົາກ່ຽວກັບພຣະເຈົ້າ?`

ອີມມານູເອນ (Immanuel) ຫມາຍຄວາມວ່າ "ພຣະເຈົ້າຢູ່ກັບພວກເຮົາ." ໃນຖິ່ນແຫ້ງແລ້ງກັນດານ, ພຣະເຈົ້າໄດ້ຮ່ວມຢູ່ກັບປະຊາຊົນຂອງພຣະອົງໃນຫໍເຕັນບໍລິສຸດ. ບັດນີ້ພຣະເຈົ້າໄດ້ຢູ່ກັບພວກເຂົາໃນພຣະເຢຊູແຫ່ງນາຊາເຣັດ. ການທີ່ພຣະເຢຊູມາແຜ່ນດິນໂລກສະແດງໃຫ້ເຮົາເຫັນວ່າພຣະເຈົ້າຢາກຢູ່ກັບພວກເຮົາໄປເປັນນິດ. ພຣະເຢຊູເປັນພຣະບຸດຂອງພຣະເຈົ້າ ມີຄວາມເປັນມະນຸດ ແລະເປັນພຣະເຈົ້າຢ່າງເຕັມສ່ວນ. ພຣະເຢຊູກ່າວວ່າ “ເຮົາເປັນທາງນັ້ນ ແລະເປັນຄວາມຈິງ ແລະເປັນຊີວິດ. ບໍ່ມີໃຜສາມາດໄປຫາພຣະບິດາໄດ້ເວັ້ນເສຍແຕ່ໂດຍທາງເຮົາ” (ໂຢຮັນ 14:6).

ພຣະເຢຊູເປັນພຣະເຈົ້າ. ພຣະອົງໄດ້ກາຍເປັນມະນຸດ ແລະດໍາລົງຢູ່ໃນທ່າມກາງພວກເຮົາ. ການເກີດຂອງພຣະອົງມາໃນຮ່າງກາຍຂອງມະນຸດສອນຫຍັງພວກເຮົາກ່ຽວກັບວຽກງານຂອງພຣະເຈົ້າທີ່ຈະຊ່ວຍພວກເຮົາໃຫ້ລອດພົ້ນ? ອ່ານ ໂຢຮັນ 1:14–18 ສໍາລັບຄໍາຕອບ.

ພຣະເຈົ້າຢູ່ໃນພຣະເຢຊູ.ໂດຍໃນພຣະເຢຊູນັ້ນ, ພຣະເຈົ້າສົ່ງສະຖິດໃນຮ່າງກາຍມະນຸດທ່າມກາງບັນດາລູກໆຂອງພຣະອົງ. ພຣະເຢຊູເປັນ “ພຣະບຸດອົງດຽວຂອງພຣະບິດາ. ພຣະຄຳ [ພຣະເຢຊູ] ເຕັມໄປດ້ວຍພຣະຄຸນ [ຄວາມເມດຕາ] ແລະ ຄວາມຈິງ” (ໂຢຮັນ 1:14). ພຣະເຢຊູໄດ້ຮັກສາຄໍາຫມັ້ນສັນຍາທັງຫມົດທີ່ພຣະເຈົ້າໄດ້ໃຫ້ໄວ້ຢູ່ໃນພຣະຄໍາພີເດີມ. ພຣະເຈົ້າສັນຍາວ່າພຣະເຢຊູຈະກາຍເປັນອັນໜຶ່ງອັນດຽວກັບພວກເຮົາ. ນັ້ນແຫຼະ, ແມ່ນສິ່ງທີ່ພຣະເຢຊູໄດ້ກະທໍາ. ພຣະເຢຊູໄດ້ກາຍເປັນຫນຶ່ງກັບພວກເຮົາ. ພຣະເຢຊູເປັນພຣະເຈົ້າໃນເນື້ອຫນັງຂອງມະນຸດ. ພຣະເຈົ້າໃນພຣະເຢຊູສືບຕໍ່ເຮັດວຽກຂອງພຣະອົງເພື່ອຊ່ວຍພວກເຮົາ.

`ຈົ່ງຄິດເຖິງຄວາມຮັກຂອງພຣະເຈົ້າທີ່ມີຕໍ່ພວກເຮົາ. ພຣະເຈົ້າຮັກພວກເຮົາຫຼາຍຈົນວ່າພຣະອົງໄດ້ເກີດມາເປັນແອນ້ອຍ. ພຣະອົງໄດ້ກາຍມາເປັນຫນຶ່ງຄືພວກເຮົາເພື່ອອາໄສຢູ່ກັບພວກເຮົາ. ຄວາມຮັກນີ້ຄວນເຮັດໃຫ້ເຮົາຮູ້ສຶກແນວໃດ? ຄວາມຮັກນີ້ຊ່ວຍເຮົາໃຫ້ເຂົ້າໃຈວຽກງານທີ່ພຣະເຈົ້າມອບໃຫ້ເຮົາເຮັດແນວໃດເພື່ອຊ່ວຍພຣະອົງໃຫ້ຄົນອື່ນໄດ້ຮັບຄວາມລອດ?`