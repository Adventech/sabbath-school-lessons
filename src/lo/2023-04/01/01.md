---
title:  ພຣະເຈົ້າ, ພຣະຜູ້ຊ່ວຍໃຫ້ລອດຂອງເຮົາ
date:   30/09/2023
---

### ອ່ານບົດຮຽນສຳລັບອາທິດນີ້
ປະຖົມມະການ 3:9–15; ປະຖົມມະການ 17:7; ມັດທາຍ 1:18–23; ໂຢຮັນ 3:16; ໂຢຮັນ 14:1–3.

> <p>ຂໍ້ຄວນຈຳ</p>
> “ແຕ່ພຣະເຈົ້າຢາເວພຣະເຈົ້າໄດ້ເອີ້ນຫາຊາຍຜູ້ນັ້ນວ່າ, “ເຈົ້າຢູ່ໃສ?”” (ປະຖົມມະການ 3:9).

ເມື່ອໃດທີ່ພຣະເຈົ້າໃຫ້ປະຊາຊົນຂອງພຣະອົງເຮັດວຽກເພື່ອພຣະອົງ? ເປັນເທື່ອທຳອິດທີ່ພຣະເຈົ້າສັ່ງໃຫ້ອັບຣາມອອກຈາກປະເທດຂອງລາວບໍ(ປະຖົມມະການ 12:1–4)? ຫຼືເປັນຕອນທີ່ໂມເຊພາປະຊາຊົນຂອງພຣະເຈົ້າອອກຈາກປະເທດເອຢິບ? ຫຼືເປັນຕອນທີ່ພຣະເຢຊູສະເດັດມາໃນໂລກນີ້ (ມັດທາຍ 1:18–25)? ຫຼືເມື່ອໂປໂລເດີນທາງໄປປະກາດຂ່າວປະເສີດເລື່ອງພຣະເຢຊູ (ກິດຈະການ 13:4–14:26)? ເຈົ້າອາດແປກໃຈທີ່ໄດ້ຮຽນຮູ້ວ່າ ວຽກງານຂອງພວກເຮົາໃນຖານະເປັນຄຣິສຕະຈັກໄດ້ເລີ່ມຕົ້ນກ່ອນສິ່ງເຫຼົ່ານີ້ເກີດຂຶ້ນ. ວຽກງານຂອງເຮົາຕໍ່ພຣະເຈົ້າໄດ້ເລີ່ມຕົ້ນເມື່ອພຣະອົງໄດ້ສ້າງທ້ອງຟ້າ ແລະແຜ່ນດິນໂລກ ແລະສ້າງມະນຸດ (ປະຖົມມະການ 1:26, 27). ພຣະເຈົ້າຍັງເປັນເຫດຜົນສໍາລັບການເຮັດວຽກຂອງພວກເຮົາທີ່ເປັນຄຣິສຕະຈັກ.

ພຣະຄຳພີບອກພວກເຮົາວ່າພຣະເຈົ້າຕ້ອງການສື່ສານກັບລູກໆຂອງພຣະອົງ ແລະຢູ່ໃກ້ຊິດພວກເຂົາໃນພຣະໄທຂອງພຣະອົງ. ຕັ້ງແຕ່ເລີ່ມຕົ້ນ ພຣະເຈົ້າເລີ່ມມີມິດຕະພາບພິເສດກັບອາດາມແລະເອວາ. ຫລັງຈາກພວກເຂົາໄດ້ເຮັດບາບ, ພຣະເຈົ້າໄດ້ສືບຕໍ່ເຮັດວຽກງານຂອງພຣະອົງເພື່ອຄອບຄົວມະນຸດ. ແຕ່ບັດນີ້, ແຜນຂອງພຣະເຈົ້າລວມເຖິງການຊ່ວຍຄົນໃຫ້ພົ້ນຈາກບາບ ແລະ ຄວາມຕາຍ. ໃນທີ່ສຸດ, ແຜນການຊ່ອຍໃຫ້ລອດຂອງພຣະເຈົ້າຈະສຳເລັດຜົນ (ພຣະນິມິດ 21, 22). ຄວາມສຳເລັດທີ່ຈະເປັນຈິງໃນອະນາຄົດຂອງພຣະເຈົ້າຊ່ວຍພວກເຮົາ, ໃນຖານະເປັນຄຣິສຕະຈັກ, ໃຫ້ຮູ້ສຶກຕື່ນເຕັ້ນໃນການແບ່ງປັນຂ່າວປະເສີດກັບທຸກຄົນໃນໂລກ (ພຣະນິມິດ 14:6, 7).

ດັ່ງນັ້ນ, ພວກເຮົາຕ້ອງເປັນເພື່ອນກັບພຣະເຈົ້າກ່ອນທີ່ຈະເຮັດວຽກເພື່ອພຣະອົງ. ພວກເຮົາຍັງຕ້ອງເຂົ້າໃຈວຽກງານທີ່ພຣະເຈົ້າຢາກເຮັດໃນຊີວິດຂອງພວກເຮົາ. ແຕ່ກ່ອນອື່ນພວກເຮົາຕ້ອງພະຍາຍາມຕອບຄຳຖາມທີ່ວ່າພຣະເຈົ້າອົງນີ້ແມ່ນໃຜທີ່ຢາກຊ່ວຍພວກເຮົາໃຫ້ລອດ ແລະເປັນເພື່ອນຂອງເຮົາ?