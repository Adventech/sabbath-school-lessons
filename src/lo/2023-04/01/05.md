---
title:  ພຣະເຈົ້າຜູ້ຊົງສືບຕໍ່ຢູ່ກັບພວກເຮົາ
date:   04/10/2023
---

ຊີວິດ ແລະວຽກງານຂອງພຣະເຢຊູເປັນຕົວຢ່າງທີ່ດີທີ່ສຸດຂອງແຜນການຊ່ວຍໃຫ້ລອດຂອງພຣະເຈົ້າ. ວຽກຂອງພຣະເຢຊູຢູ່ເທິງແຜ່ນດິນໂລກແກ່ຍາວເຖິງ 3 ປີເຄິ່ງ. ໃນຊ່ວງເວລາສັ້ນໆນີ້, ພຣະເຈົ້າໄດ້ສໍາແດງໃຫ້ພວກເຮົາຮູ້ເຫັນວ່າພຣະອົງແມ່ນໃຜ ແລະແຜນການຊ່ວຍໃຫ້ລອດຂອງພຣະເອົງເປັນແນວໃດ ຫຼາຍກວ່າທີ່ພຣະອົງໄດ້ສໍາແດງໃຫ້ພວກເຮົາຮູ້ເຫັນໃນອະດິດທີ່ຜ່ານມາ. ພຣະເຢຊູເປັນຕົວຢ່າງທີ່ດີເລີດຂອງພຣະເຈົ້າທີ່ບໍ່ມີມະນຸດຄົນໃດເຫັນ. ຄວາມເມດຕາ ແລະຄວາມເຂັ້ມແຂງທັງໝົດຂອງພຣະເຈົ້າຢູ່ໃນພຣະເຢຊູ. ພຣະເຢຊູໄດ້ສ້າງສັນຕິພາບສໍາລັບພວກເຮົາກັບພຣະເຈົ້າໃນເວລາທີ່ພຣະອົງໄດ້ຕາຍແທນພວກເຮົາເທິງໄມ້ກາງແຂນ (ໂກໂລຊາຍ 1:15, 19, 20). ໃນພຣະເຢຊູ, ພຣະເຈົ້າໄດ້ສໍາແດງໃຫ້ມະນຸດເຫັນວ່າພຣະອົງຊົງຮັກພວກເຂົາຫຼາຍປານໃດ ແລະຕ້ອງການທີ່ຈະຊ່ວຍພວກເຂົາໃຫ້ລອດພົ້ນ. ພຣະເຢຊູເອງໄດ້ບອກພວກເຮົາກ່ຽວກັບວຽກງານການຊ່ວຍໃຫ້ລອດຂອງພຣະອົງວ່າ: “ບຸດມະນຸດໄດ້ມາເພື່ອຊອກຫາຄົນທີ່ຫລົງຫາຍ ແລະຊ່ວຍໃຫ້ເຂົາລອດ” (ລູກາ 19:10).

`ອ່ານໂຢຮັນ 3:16 ຢ່າງລະມັດລະວັງ ແລະຄິດເຖິງຖ້ອຍຄຳຂອງພຣະເຢຊູ. ການເຊື່ອມໂຍງໃນຂໍ້ພຣະຄຳພີເຫຼົ່ານີ້ລະຫວ່າງຄວາມຮັກຂອງພຣະເຈົ້າ ແລະ ແຜນການຊ່ວຍໃຫ້ລອດຂອງພຣະອົງເປັນແນວໃດ?`

ສິ່ງຕ່າງໆທີ່ໄດ້ເກີດຂຶ້ນຊ່ວງອາທິດສຸດທ້າຍໃນຊີວິດຂອງພຣະເຢຊູທີ່ເຊື່ອມຕໍ່ຄຳສັນຍາຂອງພຣະເຈົ້າຈາກອະດີດກັບຄວາມຫວັງຂອງເຮົາສຳລັບອະນາຄົດ. ພຣະເຢຊູສະຫຼອງເທດສະການປັດສະຄາ. ວັນສັກສິດນີ້ຊ່ວຍຊາວຢິວຈື່ເວລາທີ່ພຣະເຈົ້ານຳປະຊາຊົນຂອງພຣະອົງອອກຈາກປະເທດເອຢິບ. ໃນລະຫວ່າງເທດສະການປັດສະຄາ, ພຣະເຢຊູໄດ້ສະລະຊີວິດຂອງພຣະອົງເພື່ອເຮັດໃຫ້ພວກເຮົາພົ້ນຈາກບາບ. ໂປໂລຂຽນວ່າ, “ພຣະຄຣິດບໍ່ມີບາບ. ແຕ່ພຣະເຈົ້າເຮັດໃຫ້ພຣະອົງກາຍເປັນບາບສໍາລັບພວກເຮົາ. ສະນັ້ນ, ພວກເຮົາຈຶ່ງສາມາດເປັນຜູ້ຊອບທໍາຕໍ່ພຣະເຈົ້າ ເພາະສິ່ງທີ່ພຣະຄຣິດໄດ້ກະທຳເພື່ອພວກເຮົາ.” (2 ໂກລິນໂທ 5:21).

`ອ່ານຄຳສັ່ງໃນມັດທາຍ 28:18–20 ທີ່ພຣະເຢຊູໄດ້ໃຫ້ແກ່ຜູ້ຕິດຕາມຂອງພຣະອົງ. ພຣະເຢຊູໃຫ້ຄຳສັນຍາອັນໃດແກ່ພວກເຂົາ? ຄຳສັນຍານີ້ໃຫ້ຄວາມຫວັງແກ່ເຮົາແນວໃດໃນຂະນະທີ່ເຮົາເຮັດວຽກງານຂອງພຣະເຈົ້າ?`

ການສິ້ນພຣະຊົນຂອງພຣະເຢຊູເປັນພຽງສ່ວນໜຶ່ງຂອງແຜນຂອງພຣະອົງທີ່ຈະນຳພວກເຮົາກັບຄືນໄປຫາພຣະເຈົ້າ, ແລະບໍ່ແມ່ນການສິ້ນສຸດຂອງວຽກງານຂອງພຣະອົງ. ພຣະເຢຊູຊະນະສົງຄາມຕໍ່ສູ້ຄວາມບາບແລະຄວາມຕາຍ. ຈາກນັ້ນພຣະເຈົ້າໄດ້ໃຫ້ອຳນາດແກ່ພຣະເຢຊູຄວບຄຸມທັງໝົດໃນສະຫວັນ ແລະເທິງແຜ່ນດິນໂລກ (ມັດທາຍ 28:18). ຍ້ອນວ່າພຣະເຢຊູຊົງຄວບຄຸມທຸກສິ່ງ ພຣະອົງຈຶ່ງສັ່ງໃຫ້ຜູ້ຕິດຕາມຂອງພຣະອົງຈົ່ງອອກໄປສ້າງຜູ້ຕິດຕາມໃໝ່ໆໃຫ້ກັບພຣະອົງຢູ່ໃນທົ່ວໂລກ. ຈາກນັ້ນ ພຣະເຢຊູໄດ້ກ່າວຄຳສັນຍາທີ່ມີພະລັງວ່າ: “ຈົ່ງເຊື່ອໝັ້ນວ່າເຮົາຈະຢູ່ກັບພວກທ່ານສະເໝີ. ເຮົາຈະຢູ່ກັບພວກທ່ນຈົນເຖິງທີ່ສຸດ” (ມັດທາຍ 28:20).

`ພຣະເຢຊູສັນຍາວ່າຈະ “ຢູ່ກັບເຈົ້າສະເໝີ.” ພຣະເຢຊູໄດ້ຮັກສາຄໍາສັນຍາຂອງພຣະອົງກັບເຈົ້າແນວໃດໃນຂະນະທີ່ເຈົ້າຮັດວຽກງານຂອງພຣະເຈົ້າ?`