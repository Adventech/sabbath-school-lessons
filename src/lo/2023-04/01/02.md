---
title:  ພຣະເຈົ້າຜູ້ທີ່ມາສະແຫວງຫາພວກເຮົາ
date:   01/10/2023
---

ພຣະເຈົ້າສ້າງມະນຸດ. ພຣະອົງໄດ້ມອບແຜ່ນດິນໂລກນີ້ໃຫ້ເປັນບ້ານຂອງພວກເຮົາ. ໃນຕອນເລີ່ມຕົ້ນ, ທຸກສິ່ງທຸກຢ່າງແມ່ນສົມບຸນແບບແລະສວຍງາມ. ແຜນການຂອງພຣະເຈົ້າສຳລັບພວກເຮົາໃນຕອນນັ້ນແມ່ນຫຍັງ? ພຣະເຈົ້າປະສົງໃຫ້ພວກເຮົາມີຊີວິດຢູ່ໃນສັນຕິສຸກທີ່ສົມບູນຮ່ວມກັບພຣະອົງ ແລະກັບທຸກຄົນ. ພຣະເຈົ້າໄດ້ໃຫ້ຂອງປະທານທີ່ມີຄ່າຫຼາຍໃຫ້ພວກເຮົາຄື: ຄວາມຮັກຂອງພຣະອົງ. ແຕ່ຄວາມຮັກຂອງພວກເຮົາທີ່ມີຕໍ່ພຣະອົງຕ້ອງເປັນຈິງ. ດັ່ງນັ້ນ, ພຣະເຈົ້າຍັງໄດ້ໃຫ້ຂອງປະທານອັນລ້ຳຄ່າອີກອັນໜຶ່ງແກ່ພວກເຮົາຄື: ອິດສະຫຼະພາບໃນການເລືອກ ພຣະເຈົ້າເຮັດໃຫ້ພວກເຮົາມີອິດສະຫຼະທີ່ຈະເລືອກລະຫວ່າງຄວາມດີຫຼືຄວາມຊົ່ວ. ແນ່ນອນ, ພຣະເຈົ້າໄດ້ບອກອາດາມແລະເອວາກ່ຽວກັບອັນຕະລາຍຂອງການບໍ່ເຊື່ອຟັງພຣະອົງ (ປະຖົມມະການ 2:16, 17). ຊາຕານໄດ້ຫຼອກລວງໃຫ້ເອວາຄິດວ່າຈະບໍ່ມີເຫດຮ້າຍອັນໃດເກີດຂຶ້ນເມື່ອນາງກິນໝາກໄມ້ທີ່ຕ້ອງຫ້າມ. ຊາຕານໄດ້ຕົວະເອວາ ແລະບອກນາງວ່າໝາກໄມ້ນັ້ນຈະເຮັດໃຫ້ນາງມີສະຕິປັນຍາ ແລະສະຫຼາດເທົ່າກັບພຣະເຈົ້າ: “ຖ້າເຈົ້າກິນໝາກໄມ້ນັ້ນເມື່ອໃດ ເຈົ້າກໍຈະເປັນເໝືອນພຣະເຈົ້າ ເມື່ອນັ້ນ, ແລ້ວເຈົ້າກໍຈະຮູ້ຈັກຄວາມດີ ແລະຮູ້ຈັກຄວາມຊົ່ວ.”  (ປະຖົມມະການ 3:5). ໜ້າເສົ້າທີ່ຕ້ອງບອກວ່າ ເອວາເລືອກກິນໝາກໄມ້ທີ່ຕ້ອງຫ້າມ. ຮ້າຍແຮງໄປກວ່ານັ້ນ, ນາງໄດ້ເອົາຫມາກໄມ້ນັ້ນຍື່ນໃຫ້ແກ່ອາດາມ. ອາດາມໄດ້ເລືອກທາງເລືອກທີ່ຜິດຄືກັບເອວາ. ບາບທຳລາຍແຜ່ນດິນໂລກທີ່ສົມບູນແບບຂອງພຣະເຈົ້າ.

ບາບຂອງອາດາມ ແລະເອວາໄດ້ປ່ຽນແຜນຂອງພຣະເຈົ້າສຳລັບໂລກນີ້. ກ່ອນທີ່ພຣະເຈົ້າໄດ້ສ້າງແຜ່ນດິນໂລກ, ພຣະອົງໄດ້ສ້າງແຜນການທີ່ຈະຊ່ວຍໃຫ້ມະນຸດລອດ ຖ້າຫາກພວກເຂົາເລືອກທີ່ຈະເຮັດບາບ. ບັດນີ້, ພຣະເຈົ້າໄດ້ວາງແຜນຂອງພຣະອົງເຂົ້າໄປໃນການປະຕິບັດ.

`ອ່ານປະຖົມມະການ 3:9–15. ອັນໃດເປັນຄໍາທໍາອິດຂອງພຣະເຈົ້າຕໍ່ອາດາມ ຫຼັງຈາກທີ່ລາວແລະເອວາໄດ້ເຮັດບາບ. ເປັນຫຍັງຖ້ອຍຄຳຂອງພຣະເຈົ້າຈຶ່ງມີພະລັງຫຼາຍໃນທຸກມື້ນີ້? ພວກເຂົາສອນຫຍັງເຮົາກ່ຽວກັບພຣະເຈົ້າ?`

ແນ່ນອນ ພຣະເຈົ້າຮູ້ວ່າອາດາມແລະເອວາລີ້ຢູ່ໃສ. ພຣະເຈົ້າຖາມພວກເຂົາວ່າພວກເຂົາຢູ່ໃສຍ້ອນເຫດຜົນພິເສດ. ອາດາມແລະເອວາຕ້ອງເຂົ້າໃຈວ່າເປັນຫຍັງບາບຂອງພວກເຂົາຈຶ່ງຮ້າຍແຮງຫຼາຍ. ພຣະເຈົ້າຍັງຕ້ອງການຢຸດການຄວບຄຸມຂອງຊາຕານຕໍ່ມະນຸດ. ດັ່ງນັ້ນ, ພຣະເຈົ້າໄດ້ແບ່ງປັນແຜນການຂອງພຣະອົງທີ່ຈະຊ່ວຍຄອບຄົວຂອງມະນຸດກັບອາດາມແລະເອວາໃຫ້ລອດ (ອ່ານປະຖົມມະການ 3: 14, 15). ແຜນການຂອງພຣະອົງແມ່ນຫຍັງ? ພຣະເຈົ້າໄດ້ສັນຍາທີ່ຈະ “ສົ່ງພຣະຄຣິດ [ພຣະເຢຊູ] ເພື່ອສ້າງ  ສັນຕິພາບ ກັບພວກເຮົາແລະຈະນໍາພວກເຮົາກັບຄືນໄປຫາພຣະອົງ” (2 ໂກລິນໂທ 5:18).

ເຈົ້າເຫັນບໍວ່າພຣະເຈົ້າໄດ້ໄປຊອກຫາອາດາມ ແລະເອວາ ກ່ອນທີ່ພຣະອົງຈະຕັດສິນພວກເຂົາ ແລະໃຫ້ຄໍາໝັ້ນສັນຍາທີ່ຈະຊ່ວຍພວກເຂົາໃຫ້ລອດ? ຄຳຖາມຂອງພຣະເຈົ້າຕໍ່ອາດາມ, “‘ເຈົ້າຢູ່ໃສ?’” (ປະຖົມມະການ 3:9), ສະແດງໃຫ້ເຮົາເຫັນຄວາມຄິດທີ່ສຳຄັນສອງຢ່າງ. (1) ພວກເຮົາເປັນຄົນບາບ, ຜູ້ທີ່ສູນເສຍ. (2) ພວກເຮົາຕ້ອງການບາງຄົນເພື່ອຊ່ວຍພວກເຮົາ. ພຣະເຈົ້າເປັນຜູ້ທີ່ຊອກຫາຄົນບາບທີ່ສູນເສຍໄປ. ພຣະອົງຊອກຫາພວກເຮົາເພາະວ່າພຣະອົງຕ້ອງການທີ່ຈະຊ່ວຍພວກເຮົາແລະເປັນເພື່ອນຂອງພວກເຮົາ.

`ພຣະເຈົ້າຍັງສືບຕໍ່ຖາມເຮົາໃນທຸກມື້ນີ້, “ເຈົ້າຢູ່ໃສ?” ຄຳຖາມນີ້ມີຄວາມໝາຍຕໍ່ທ່ານແນວໃດ? ທ່ານຈະຕອບພຣະເຈົ້າແນວໃດ?`