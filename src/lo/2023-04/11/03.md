---
title:  ຊອກຫາຜູ້ຫຼົງຫາຍໃນເມືອງ
date:   11/12/2023
---

`ອ່ານ ມັດທາຍ 9:35–38. ຂໍ້ພຣະຄໍາພີເຫຼົ່ານີ້ສອນຫຍັງພວກເຮົາກ່ຽວກັບວຽກງານທີ່ພວກເຮົາຕ້ອງເຮັດເພື່ອພຣະເຈົ້າໃນເມືອງແລະສະຖານທີ່ອື່ນໆທີ່ມີປະຊາຊົນຈໍານວນຫຼາຍອາໄສຢູ່?`

ບໍ່ວ່າພຣະເຢຊູຈະໄປບ່ອນໃດ ພຣະອົງຮູ້ສຶກເຖິງຄວາມຮັກແລະຄວາມສົງສານຕໍ່ຝູງຊົນທີ່ພຣະອົງພົບ. ຫຼາຍຄົນເຫຼົ່ານີ້ອາໄສຢູ່ໃນບ້ານໃຫຍ່, ເມືອງ, ຫຼືຕົວເມືອງ. ລູກາ 19:41 ບອກພວກເຮົາວ່າພຣະເຢຊູເຈົ້າໄດ້ຮ້ອງຫານະຄອນເຢຣູຊາເລັມ. ເຮົາອາດບໍ່ເຂົ້າໃຈວ່າພຣະເຢຊູຮັກລູກໆຂອງພຣະອົງຫຼາຍປານໃດໃນເມືອງຕ່າງໆ. ດ້ວຍເຫດນີ້ ພຣະອົງຈຶ່ງຂໍໃຫ້ເຮົາອະທິຖານເພື່ອພວກເຂົາ. ເມື່ອເຮົາເຮັດເຊັ່ນນັ້ນ, ພຣະອົງຈະເຮັດໃຫ້ໃຈເຮົາເຕັມໄປດ້ວຍຄວາມຮັກທີ່ມີຕໍ່ພວກເຂົາ.

`ເມື່ອພຣະເຢຊູໄດ້ເລີ່ມວຽກງານຂອງພຣະອົງສໍາລັບພຣະເຈົ້າເທິງແຜ່ນດິນໂລກ, ຜູ້ຄົນມາຫາພຣະອົງຈາກບ່ອນຕ່າງໆ. ພວກເຂົາມາຈາກໃສ? ອ່ານລາຍຊື່ໃນມັດທາຍ 4:23–25 ສໍາລັບຄໍາຕອບ.`

ໃນມັດທາຍ 4:25, ປະຊາຊົນມາຈາກແຂວງຄາລິເລເພື່ອຕິດຕາມພຣະເຢຊູ. ພວກເຂົາຍັງມາຈາກເມືອງຕ່າງໆຂອງເດກາໂປລີທາງທິດຕາເວັນອອກ. ພວກເຂົາຍັງມາຈາກແຂວງຢູດາຍໄປທາງໃຕ້. ສັງເກດວ່າພວກເຂົາບໍ່ໄດ້ມາຈາກສະມາເລຍ. ມີບ່ອນໃດອີກທີ່ຂາດໄປຈາກລາຍຊື່ໃນມັດທາຍ 4:23–25? ຄໍາຕອບຄື: ເຂດເມືອງຕີເຣ ແລະເມືອງຊີໂດນ, ລຽບຕາມຊາຍຝັ່ງທະເລເມດິເຕີເຣນຽນ. ເຂດນີ້ຢູ່ທາງເໜືອແລະທິດຕາເວັນຕົກຂອງແຂວງຄາລິເລ. ບັດນີ້ເຮົາມາເບິ່ງວ່າເປັນຫຍັງພຣະເຢຊູຈຶ່ງພາລູກສິດຂອງພຣະອົງໄປທີ່ນີ້! ພຣະອົງຢາກສອນຜູ້ຕິດຕາມຂອງພຣະອົງໃຫ້ໄປຊ່ວຍເຫລືອຄົນໃນຕ່າງປະເທດທີ່ບໍ່ໄດ້ມາຫາພຣະອົງ.

“ຫລັງຈາກປະສົບການຂອງພຣະເຢຊູກັບຜູ້ນໍາທາງວິນຍານ, ພຣະອົງໄດ້ອອກຈາກ ຄາເປນາອຸມ(Capernaum). ແລ້ວພຣະອົງກໍຂ້າມແຂວງຄາລິເລ ແລະໄປຍັງເນີນພູທີ່ຊາຍແດນຂອງຟີນີເຊຍ. ເມື່ອພຣະເຢຊູຫລຽວໄປທາງທິດຕາເວັນຕົກ ພຣະອົງກໍເຫັນເມືອງເກົ່າຂອງຕີເຣ ແລະຊີໂດນຢູ່ເທິງທົ່ງພຽງລຸ່ມພຣະອົງ. ເມືອງເຫຼົ່ານີ້ເຕັມໄປດ້ວຍວິຫານຂອງພຣະເຈົ້າປອມ. ບັນດາເມືອງຕ່າງໆຍັງມີວັງທີ່ສວຍງາມແລະຕະຫຼາດທີ່ເຕັມໄປດ້ວຍສິນຄ້າ. ມີເຮືອເຕັມທ່າ.”—ເອເລນ ຈີ ໄວ, The Desire of Ages, ໜ້າ 399.

`ເຮົາຈະຊ່ວຍຜູ້ຄົນໃນເມືອງຕ່າງໆໃຫ້ເຂົ້າໃຈໄດ້ແນວໃດວ່າ “ວັງທີ່ສວຍງາມແລະຕະຫຼາດທີ່ເຕັມໄປດ້ວຍສິນຄ້າ” ຫວ່າງເປົ່າໂດຍບໍ່ມີພຣະເຢຊູຢູ່ໃນຊີວິດຂອງພວກເຂົາ?`