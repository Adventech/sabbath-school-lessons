---
title:  ການແບ່ງປັນພຣະເຢຊູກັບຄົນທີ່ບໍ່ຮູ້ຈັກພຣະອົງພາກ 2
date:   09/12/2023
---

### ອ່ານບົດຮຽນສໍາລັບອາທິດນີ້
ພວກຜູ້ປົກຄອງ 3:1–6; ມັດທາຍ 9:35–38; ມັດທາຍ 15:22–28; ກິດຈະການ 10:9–16, 28, 34, 35; ມັດທາຍ 8:10, 13.

> <p>ຂໍ້ຄວນຈຳ</p>
> “ແລ້ວພຣະເຢຊູເຈົ້າກໍຕອບນາງວ່າ, “ເຈົ້າເປັນຍິງທີ່ມີຄວາມເຊື່ອຍິ່ງໃຫຍ່ຫລາຍ ຈົ່ງໃຫ້ເປັນໄປຕາມທີ່ເຈົ້າຕ້ອງການເທີ້ນ.” ໃນເວລາດຽວກັນນັ້ນ ລູກສາວຂອງນາງກໍຫາຍດີແລ້ວ.” (ມັດທາຍ 15:28).

ຈາກຕອນຕົ້ນ, ພຣະເຈົ້າຜູ້ຊົງເປັນຄວາມຮັກໄດ້ຊອກຫາລູກໆຂອງພຣະອົງທີ່ຫຼົງຫາຍໄປ (ປະຖົມມະການ 3:9). ໃນທຸກມື້ນີ້, ພຣະເຈົ້າຜູ້ຊົງເປັນຄວາມຮັກອົງດຽວກັນນີ້ຍັງສືບຕໍ່ຊ່ວຍຄົນທີ່ຫລົງທາງໄປ (ອ່ານພຣະນິມິດ 14:6–12), ລວມທັງຜູ້ສູນຫາຍທີ່ຢູ່ໃນເມືອງ. ໃນປີ 2018, ບົດລາຍງານຂອງສະຫະປະຊາຊາດກ່າວວ່າ 55% ຂອງປະຊາຊົນໃນໂລກນີ້ອາໄສຢູ່ໃນຕົວເມືອງ. ຕົວເລກນີ້ຈະເພີ່ມຂຶ້ນເປັນ 68% (ຖ້າພຣະເຢຊູບໍ່ມາ) ໃນປີ 2050. ເຮົາບໍ່ມີທາງເລືອກ: ເຮົາຕ້ອງປະກາດຂ່າວປະເສີດເລື່ອງພຣະເຢຊູກັບຜູ້ຄົນໃນເມືອງ.

ປະຊາຊົນຂອງພຣະເຈົ້າຫຼາຍຄົນເຮັດແບບດຽວກັນກັບໂຢນາ ເມື່ອພຣະເຈົ້າຂໍໃຫ້ເຂົາເຈົ້າເຮັດວຽກງານຂອງພຣະອົງໃນເມືອງ. ພວກເຂົາແລ່ນຫນີຈາກວຽກງານ. “ທຸກສິ່ງທຸກຢ່າງທີ່ຂຽນໄວ້ໃນອະດີດແມ່ນຂຽນເພື່ອສອນພວກເຮົາ. ພຣະຄໍາພີ [ພຣະຄໍາພີເດີມແລະໃຫມ່] ໃຫ້ພວກເຮົາມີຄວາມເຂັ້ມແຂງທີ່ຈະສືບຕໍ່ວຽກງານຂອງພຣະອົງ. ພວກເຂົາໃຫ້ກຳລັງໃຈພວກເຮົາ ແລະໃຫ້ຄວາມຫວັງແກ່ພວກເຮົາ” (ໂຣມ 15:4). ເຮົາຕ້ອງຮຽນຮູ້ຈາກເລື່ອງຂອງໂຢນາ, ດັ່ງນັ້ນ ເຮົາຈຶ່ງບໍ່ເຮັດຜິດແບບດຽວກັນກັບລາວ.

ເມື່ອພຣະເຢຊູມີຊີວິດຢູ່ເທິງໂລກນີ້ ພຣະອົງໄດ້ຊ່ວຍຜູ້ຄົນໃນເມືອງຕ່າງໆຂອງອິດສຣາເອນແລະໃນຕ່າງປະເທດນຳອີກ.

ໃນອາທິດນີ້ ເຮົາຈະສຶກສາເລື່ອງກ່ຽວກັບວຽກງານຂອງພຣະເຢຊູສຳລັບຜູ້ຄົນໃນເມືອງຕີໂລແລະຊີໂດນ. ເຮົາຮຽນຮູ້ຫຍັງຈາກວຽກຂອງພຣະເຢຊູທີ່ສາມາດຊ່ວຍເຮົາໃນວຽກງານຂອງເຮົາໃນທຸກມື້ນີ້?