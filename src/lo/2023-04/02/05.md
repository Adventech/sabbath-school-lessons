---
title:  ຄົນຂອງພຣະເຈົ້າເຮັດວຽກກັບພຣະອົງເພື່ອຊ່ວຍຄົນບາບ
date:   11/10/2023
---

ພຣະເຈົ້າປະສົງໃຫ້ຜູ້ຕິດຕາມຂອງພຣະອົງສະແດງຄວາມຮັກຂອງພຣະອົງຕໍ່ຄົນອື່ນຢູ່ສະເໝີ. ຜູ້ຄົນຂອງພຣະເຈົ້າໄດ້ເຊື່ອຟັງພຣະອົງ ແລະ ໄດ້ຮັບເອົາແຜນການຂອງພຣະອົງສຳລັບຊີວິດຂອງພວກເຂົາ. ພຣະເຈົ້າສືບຕໍ່ເລືອກຄົນໃນທຸກມື້ນີ້. ຜູ້ຄົນທີ່ຖືກເລືອກໂດຍພຣະເຈົ້າໃນທຸກມື້ນີ້ ຮັບເອົາຂອງປະທານແຫ່ງຄວາມເມດຕາຂອງພຣະອົງ. ໄພ່ພົນຂອງພຣະເຈົ້າທຸກຄົນ, ໃນອະດີດແລະປະຈຸບັນ, ຮ່ວມມືກັບພຣະອົງເພື່ອຊ່ວຍຄົນບາບໃຫ້ລອດພົ້ນ.

`ແຜນການທໍາອິດຂອງພຣະເຈົ້າສໍາລັບປະຊາຊົນຂອງພຣະອົງຢູ່ໃນພຣະຄໍາພີເດີມແມ່ນຫຍັງ? ອ່ານ ປະຖົມມການ 12:1–3 ແລະ ພຣະບັນຍັດສອງ 7:6, 11, 12 ສໍາລັບຄໍາຕອບ.`

ຂໍ້ຕົກລົງພິເສດຂອງພຣະເຈົ້າກັບອັບຣາຮາມ ແລະ ລູກໆໃນອະນາຄົດຂອງເພິ່ນ ເປັນສ່ວນໜຶ່ງຂອງແຜນການຂອງພຣະເຈົ້າທີ່ຈະຊ່ວຍຄົນບາບ. ພຣະເຈົ້າເລືອກອັບຣາຮາມ ແລະລູກໆໃນອະນາຄົດຂອງລາວທີ່ເປັນຊາວອິດສຣາເອນໃຫ້ເປັນຜູ້ຊ່ວຍຂອງພຣະອົງໃນວຽກງານທີ່ສຳຄັນນີ້. ພຣະເຈົ້າຕ້ອງການທີ່ຈະອວຍພອນອິດສະຣາເອນແລະຫຼັງຈາກນັ້ນກໍຈະເປັນພອນແກ່ກຸ່ມຄົນອື່ນໆຍ້ອນອິດສະຣາເອນ. ດັ່ງນັ້ນ, ພຣະເຈົ້າໄດ້ເລືອກອິດສະຣາແອນໃຫ້ຢູ່ໃນສາຍພົວພັນພິເສດກັບພຣະອົງ. ຄວາມສຳພັນລະຫວ່າງພຣະເຈົ້າກັບອິດສະຣາແອນເປັນສ່ວນໜຶ່ງຂອງຂໍ້ຕົກລົງພິເສດຂອງພຣະເຈົ້າ. ອິດສະຣາເອນໄດ້ຕົກລົງທີ່ຈະມີຄວາມເຊື່ອໃນພຣະເຈົ້າ ແລະ ເຊື່ອຟັງພຣະອົງ (ປະຖົມມະການ 22:16–18; ອົບພະຍົບ 19:5, 6; ພຣະບັນຍັດສອງ 28:1, 2; ແລະ 2 ຂ່າວຄາວ 7:14). ພຣະເຈົ້າຍັງໄດ້ເຮັດໃຫ້ອິດສະຣາເອນເປັນພະຍານຂອງພຣະອົງ. ພຣະເຈົ້າຫວັງວ່າຄົນອື່ນໆກໍຢາກຮັບໃຊ້ພຣະອົງຄືກັນ, ເມື່ອພວກເຂົາໄດ້ເຫັນພອນທີ່ພຣະອົງໄດ້ໃຫ້ແກ່ອິດສະຣາເອນ. ວຽກງານນີ້ເປັນສ່ວນໜຶ່ງໃນແຜນການຂອງພຣະເຈົ້າທີ່ຈະຊ່ອຍມະນຸດໃຫ້ລອດ.

ໃນພຣະຄໍາພີໃຫມ່, ວຽກງານຂອງພຣະເຈົ້າຍັງສືບຕໍ່. ພຣະເຢຊູໄດ້ເພີ່ມບາງສິ່ງໃຫມ່ໃນແຜນການຊ່ວຍໃຫ້ລອດຂອງພຣະເຈົ້າ: ຄຣິສຕະຈັກ (ອ່ານມັດທາຍ 28:18–20; ກິດຈະການ 1:8). ຜູ້ຕິດຕາມພຣະເຢຊູໄປທຸກບ່ອນໃນໂລກ. ວຽກງານນີ້ແຕກຕ່າງຈາກວຽກງານທີ່ອິດສະຣາເອນໄດ້ເຮັດໃນພຣະຄຳພີເດີມແນວໃດ? ໃນສະໄໝພຣະສັນຍາເດີມ, ພຣະເຈົ້າໄດ້ນຳຜູ້ຄົນຈາກປະເທດຕ່າງໆມາສູ່ອິດສະຣາເອນ ເພື່ອຮຽນຮູ້ກ່ຽວກັບພຣະອົງ. ແຕ່ໃນສະໄໝພຣະຄຳພີໃໝ່, ຜູ້ຕິດຕາມຂອງພຣະເຈົ້າໄປທົ່ວທຸກແຫ່ງໃນໂລກ ເພື່ອຈະເຜີຍແຜ່ຂ່າວປະເສີດ. ວຽກງານຂອງພຣະເຈົ້າເພື່ອຊ່ວຍຄົນບາບບໍ່ໄດ້ເລີ່ມຕົ້ນຈາກຄຣິສຕະຈັກ. ພຣະເຈົ້າໄດ້ເລີ່ມຕົ້ນຄຣິສຕະຈັກເພາະວ່າພຣະອົງມີວຽກງານທີ່ຈະເຮັດໃນໂລກ. ພຣະເຈົ້າໃຊ້ຄຣິສຕະຈັກຂອງພຣະອົງເພື່ອເຮັດວຽກນີ້.

ວຽກງານຂອງຄຣິສຕະຈັກແມ່ນຫຍັງ? ວຽກດຽວກັນທີ່ພຣະເຢຊູເຮັດ. ພຣະເຢຊູກ່າວວ່າ, “ບຸດມະນຸດໄດ້ສະເດັດມາເພື່ອຊອກຫາຄົນທີ່ຫລົງຫາຍແລະຊ່ວຍພວກເຂົາໃຫ້ລອດ” (ລູກາ 19:10). ບໍ່ມີໃຜໃນຄຣິສຕະຈັກສາມາດຊ່ວຍໃຜໄດ້. ແຕ່ພວກເຮົາສາມາດ, ແລະຕ້ອງ, ນໍາພາຄົນອື່ນໄປຫາຜູ້ດຽວທີ່ສາມາດຊ່ວຍໃຫ້ລອດໄດ້. ບຸກຄົນນັ້ນແມ່ນພຣະເຢຊູ.

“ວຽກງານຂອງຄຣິສຕະຈັກແມ່ນຫຍັງ? ເພື່ອຊ່ວຍຄົນບາບໃຫ້ລອດພົ້ນ. ຄຣິສຄະຈັກຕ້ອງສະແດງຄວາມຮັກຂອງພຣະເຈົ້າຕໍ່ຜູ້ຄົນ ແລະເອົາຊະນະພວກເຂົາຕໍ່ພຣະເຢຊູດ້ວຍຄວາມຮັກ.”—Ellen G. White, Testimonies for Church, ເຫຼັ້ມທີ 3, ໜ້າ 381.