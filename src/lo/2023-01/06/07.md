---
title:  ສຶກສາເພີ່ມເຕີມ
date:   10/02/2023
---

ພຣະເຈົ້າໃຫ້ກຽດແກ່ຄໍາສັນຍາຂອງພຣະອົງກັບອັບຣາຮາມ. ພຣະເຈົ້າໄດ້ອວຍພອນອັບຣາຮາມດ້ວຍຫຼາຍສິ່ງ. ອັບຣາຮາມໃຫ້ກຽດພຣະເຈົ້າໂດຍການຮັກພຣະເຈົ້າຫຼາຍກວ່າຄວາມຮັ່ງມີທັງໝົດຂອງລາວ. “ພຣະເຈົ້າສັນຍາກັບປະຊາຊົນຂອງພຣະອົງຈະມອບລາງວັນພິເສດ. ແຕ່ປະຊາຊົນຂອງພຣະເຈົ້າຈະບໍ່ໄດ້ຮັບລາງວັນໃນຊີວິດນີ້. ພຣະເຈົ້າບໍ່ໄດ້ມອບແຜ່ນດິນໃຫ້ອັບລາຫາມເປັນເຈົ້າຂອງໃນຊີວິດນີ້, ‘ບໍ່ແມ່ນແຕ່ສ່ວນໜຶ່ງ.” ກິດຈະການ 7:5. ອັບຣາຮາມເປັນເຈົ້າຂອງຫຼາຍສິ່ງ. ອັບຣາຮາມໃຊ້ຄວາມຮັ່ງມີຂອງຕົນເພື່ອໃຫ້ກຽດແກ່ພຣະເຈົ້າແລະຊ່ວຍເຫຼືອຄົນອື່ນໆ. ແຕ່ອັບຣາຮາມຮູ້ວ່າແຜ່ນດິນໂລກນີ້ບໍ່ແມ່ນບ້ານຂອງລາວ. ພຣະເຈົ້າໄດ້ສັ່ງອັບຣາຮາມໃຫ້ອອກຈາກປະເທດຂອງຕົນ ເພາະປະຊາຊົນຢູ່ທີ່ນັ້ນນະມັດສະການພຣະປອມ. ພຣະເຈົ້າສັນຍາກັບອັບຣາຮາມແຜ່ນດິນການາອານ. ອັບຣາຮາມຈະເປັນເຈົ້າຂອງແຜ່ນດິນນີ້ຕະຫຼອດໄປ. ແຕ່ອັບຣາຮາມບໍ່ໄດ້ຮັບແຜ່ນດິນນີ້ຕະຫຼອດຊີວິດຂອງລາວ. ລູກຊາຍຂອງລາວແລະຫລານຊາຍຂອງລາວຍັງບໍ່ໄດ້ທີ່ດິນນີ້ໃນຊີວິດຂອງພວກເຂົາ. ເມື່ອອັບລາຫາມຕ້ອງການບ່ອນຝັງສົບ ລາວຕ້ອງຊື້ຂຸມຝັງສົບຈາກຊາວການາອານ. ສິ່ງດຽວທີ່ອັບຣາຮາມເປັນເຈົ້າຂອງຢູ່ໃນດິນແດນທີ່ສັນຍາໄວ້ຄືຂຸມຝັງສົບໃນແຜ່ນດິນມາເຊເລລາ.”—ນາງເອເລນ ຈີ ໄວ, ບັນພະຊົນກັບຜູ້ເຜີຍພະວະຈະນະ ໜ້າ 169.

ສະນັ້ນ ຫຼາຍຄັ້ງໃນຊີວິດ ເຮົາອາດຈະຕ້ອງການຄວາມຮັ່ງມີ ຫຼືຄວາມສຸກ. ເຮົາຕ້ອງມີຄວາມເຊື່ອທີ່ເຂັ້ມແຂງເພື່ອຈະປະຕິເສດສິ່ງຂອງເຫຼົ່ານີ້ໃນຊີວິດ. ພວກເຮົາຈໍາເປັນຕ້ອງລໍຖ້າລາງວັນທີ່ພຣະເຈົ້າໄດ້ສັນຍາໄວ້. “ໂມເຊບໍ່ໄດ້ເລືອກທີ່ຈະຢູ່ໃນວັງຂອງຟາໂຣ ຫລືນັ່ງເທິງບັນລັງຂອງເພິ່ນ ແລະມີອຳນາດຫລາຍ. ໂມເຊຮູ້ວ່າພຣະລາຊະວັງເຕັມໄປດ້ວຍຄວາມຍິນດີທີ່ຈະເຮັດໃຫ້ລາວລືມເລື່ອງພຣະເຈົ້າ. ໂມເຊຢາກໄດ້ສິ່ງທີ່ດີກວ່າການຢູ່ໃນວັງແລະໃສ່ມົງກຸດຂອງກະສັດ. ໂມເຊຕ້ອງການລາງວັນທີ່ພຣະເຈົ້າສັນຍາວ່າຈະໃຫ້ປະຊາຊົນທີ່ສັດຊື່ຂອງພຣະອົງ. ໂມເຊຕ້ອງການອາໄສຢູ່ໃນອານາຈັກທີ່ບໍ່ມີບາບ. ດ້ວຍຄວາມເຊື່ອ ໂມເຊຈຶ່ງເຫັນມົງກຸດທີ່ພຣະເຈົ້າຈະໃສ່ເທິງຫົວຂອງທຸກຄົນທີ່ຊະນະການຕໍ່ສູ້ກັບບາບ. ມົງກຸດນີ້ແມ່ນຕະຫຼອດໄປ. ດ້ວຍຄວາມເຊື່ອ, ໂມເຊຈຶ່ງຫັນໜີຈາກທຸກສິ່ງທີ່ກະສັດແຫ່ງແຜ່ນດິນໂລກນີ້ສະເໜີໃຫ້ລາວ.”—ເອລເລນ ຈີ ໄວ, ບັນພະຊົນກັບຜູ້ເຜີຍພະວະຈະນະ ໜ້າ 246.

**ຄຳຖາມສົນທະນາ**:

`ເມື່ອພຣະເຢຊູສະເດັດມາກັບສິ່ງຂອງທີ່ເຮົາມີຈະເກີດຫຍັງຂຶ້ນ? ອ່ານ 2 ເປໂຕ 3:10 ສໍາລັບຄໍາຕອບ. ສິ່ງທີ່ສາມາດເກີດຂຶ້ນກັບສິ່ງຂອງຂອງພວກເຮົາກ່ອນທີ່ພຣະເຢຊູຈະມາ? ອ່ານ ຢາໂກໂບ 5:2, 3 ແລະ ລູກາ 12:16-21 ສໍາລັບຄໍາຕອບ. ເປັນຫຍັງເຮົາຕ້ອງຈື່ຄວາມຈິງເຫຼົ່ານີ້ໃນພຣະຄຳພີ?`

`ໃນມາລະໂກ 4:19 ພຣະເຢຊູເຕືອນເຮົາແນວໃດ? ຄວາມຮັກໃນເງິນຕຣາເຮັດໃຫ້ຄວາມຮັກທີ່ມີຕໍ່ຄວາມຈິງໃນພຣະຄຳພີອ່ອນແອລົງແນວໃດ?`