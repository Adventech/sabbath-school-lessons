### ບໍລິຫານໃຫ້ພຣະຜູ້ເປັນເຈົ້າຈົນກວ່າພຣະອົງຈະກັບມາ

ພຣະເຈົ້າຕ້ອງການຊ່ວຍຄົນບາບ ແລະພຣະອົງກໍຍັງປາດຖະໜາທີ່ຈະເປັນເພື່ອນຂອງພວກເຂົາດ້ວຍ. ບາງຄັ້ງກໍເປັນການຍາກທີ່ພວກເຮົາຈະເຂົ້າໃຈຄວາມຈິງອັນປະເສີດໃນພຣະຄໍາພີສອງຢ່າງນີ້. ພຣະຄຳພີບອກວ່າ: “ພຣະບິດາຮັກພວກເຮົາຫຼາຍແທ້ໆ! ພຣະເຈົ້າສະແດງໃຫ້ເຫັນວ່າພຣະອົງຮັກພວກເຮົາຫຼາຍປານໃດ: ພວກເຮົາໄດ້ຖືກເອີ້ນວ່າ [ຊື່] ລູກຂອງພຣະເຈົ້າ. ແລະພວກເຮົາກໍ່ເປັນລູກຂອງພຣະອົງ. ແຕ່ຜູ້ຄົນໃນໂລກ [ທີ່ບໍ່ໄດ້ເປັນສ່ວນຂອງຄຣິສຕະຈັກຂອງພຣະເຈົ້າ] ບໍ່ເຂົ້າໃຈວ່າພວກເຮົາເປັນລູກຂອງພຣະເຈົ້າ, ເພາະວ່າພວກເຂົາບໍ່ໄດ້ຮູ້ຈັກພຣະອົງ” (1 ໂຢຮັນ 3:1). ຫຼື ດັ່ງທີ່ ເອເລນ ຈີ. ໄວ ຂຽນວ່າ: “ພຣະເຈົ້າຊົງຕັ້ງຊື່ໃຫ້ເຮົາວ່າ ລູກຊາຍ ແລະ ທິດາຂອງພຣະອົງ. . . . ກຽດສັກສີອັນໃດທີ່ເຮົາໄດ້ຮັບໃນຊີວິດນີ້ກົງກັບກຽດສັກສີອັນນີ້ຈາກພຣະເຈົ້າບໍ?”—ເອເລນ ຈີ. ໄວ, ພຣະຄຸນອັນມະຫັດສະຈັນຂອງພຣະເຈົ້າ, ໜ້າ 341. ບາບແມ່ນເຫດຜົນທີ່ພວກເຮົາບໍ່ສາມາດເຂົ້າໃຈກຽດສັກສີນີ້ຫຼາຍເທົ່າທີ່ພວກເຮົາຄວນ.

ດັ່ງນັ້ນ, ພວກເຮົາຕ້ອງລະມັດລະວັງ. ເຮົາຕ້ອງປະພຶດຕົວໄປໃນທາງທີ່ຊ່ວຍເຮົາໃຫ້ລະນຶກເຖິງພຣະເຢຊູ. ພຣະຄຳພີເຕືອນເຮົາກ່ຽວກັບກົນອຸບາຍຂອງຊາຕານແລະສິ່ງທີ່ມັນໃຊ້ເພື່ອເຮັດໃຫ້ເຮົາເຮັດບາບ. “ຄົນທີ່ຢາກເປັນຄົນຮັ່ງມີມີຄວາມຫຍຸ້ງຍາກ. ພວກເຂົາຖືກຈັບຢູ່ໃນບ່ວງແຮ້ວ. ພວກເຂົາຕ້ອງການສິ່ງທີ່ໂງ່ຈ້າຫຼາຍຢ່າງທີ່ຜິດພາດສໍາລັບພວກເຂົາ. ດ້ວຍເຫດນີ້, ມະນຸດຈຶ່ງຫຼົງຫາຍໄປ ແລະ ຖືກລົງໂທດຕະຫຼອດໄປ” (1 ຕີໂມທຽວ 6:9).

ພຣະຜູ້ເປັນເຈົ້າໃຫ້ເຮົາມີທາງທີ່ຈະຫຼີກລ່ຽງກັບດັກເງິນຂອງຊາຕານ. ພຣະເຈົ້າໃຫ້ຄຳແນະນຳແກ່ເຮົາກ່ຽວກັບວິທີການເປັນຜູ້ບໍລິຫານທີ່ດີ. ພຣະເຈົ້າສະແດງໃຫ້ພວກເຮົາເຫັນໃນພຣະຄໍາພີເຖິງວິທີການຫາເງິນແລະໃຊ້ເງິນຢ່າງສະຫລາດ. ຫຼາຍກວ່າ 2,000 ຂໍ້ໃນພຣະຄຳພີເວົ້າເຖິງເງິນແລະສິ່ງຂອງ. ພຣະເຈົ້າບອກພວກເຮົາວິທີການຈັດການເງິນຂອງພວກເຮົາໃນຊ່ວງເວລາທີ່ຫຍຸ້ງຍາກ. ພຣະເຈົ້າຍັງບອກພວກເຮົາກ່ຽວກັບວິທີທີ່ພວກເຮົາສາມາດໃຫ້ກຽດພຣະອົງໃນຊີວິດນີ້ກັບທຸກສິ່ງທຸກຢ່າງທີ່ພຣະອົງໃຫ້ພວກເຮົາ.

ໃນຄໍາແນະນໍາຂອງໄຕມາດນີ້, ພວກເຮົາຈະສຶກສາແຜນການຂອງພຣະເຈົ້າສໍາລັບວິທີທີ່ພວກເຮົາຈະຮັບໃຊ້ພຣະອົງດ້ວຍສັດທາ. ເຮົາຈະຮຽນຮູ້ວິທີທີ່ເຮົາສາມາດໄວ້ວາງໃຈໃນພຣະເຈົ້າຫຼາຍຈົນວ່າເຮົາຈະສັດຊື່ຕໍ່ພຣະອົງ ເຖິງແມ່ນວ່າເຮົາບໍ່ສາມາດຊື້ຫຼືຂາຍໄດ້ອີກ. (ອ່ານພຣະນິມິດ 13:17) ຄວາມເຊື່ອທີ່ເຂັ້ມແຂງນີ້ບໍ່ໄດ້ເກີດຂຶ້ນໃນຂ້າມຄືນ. ພວກເຮົາຕ້ອງເພີ່ມຄວາມເຊື່ອນີ້ໂດຍການເປັນຜູ້ຈັດການທີ່ສະຫລາດໃນທຸກສິ່ງທຸກຢ່າງທີ່ພຣະເຈົ້າໃຫ້ພວກເຮົາ. ແລ້ວເຮົາຈະພ້ອມກັບໄພພິບັດຫຼືຄວາມຫຍຸ້ງຍາກໃດໆທີ່ເກີດຂຶ້ນໃນຊີວິດນີ້.

ພຣະເຈົ້າເປັນຜູ້ໃຫ້ທຸກສິ່ງແກ່ເຮົາ. ພຣະອົງເປັນເຈົ້າຂອງທຸກຢ່າງໃນສະຫວັນແລະເທິງແຜ່ນດິນໂລກ. ເມື່ອພວກເຮົາເຮັດວຽກກັບພຣະເຈົ້າ, ພຣະອົງອະນຸຍາດໃຫ້ພວກເຮົາຄຸ້ມຄອງຄວາມຮັ່ງມີຂອງພຣະອົງສໍາລັບພຣະອົງ. ໃນເວລາດຽວກັນ, ພຣະເຈົ້າຕ້ອງການໃຫ້ພວກເຮົາຫຼາຍກວ່າເງິນແລະຄວາມອຸດົມສົມບູນໃນຊີວິດນີ້. ພຣະເຈົ້າຕ້ອງການປົດປ່ອຍພວກເຮົາຈາກບາບ. ພຣະເຈົ້າຕ້ອງການໃຈຂອງພວກເຮົາທີ່ເຕັມໄປດ້ວຍຄວາມຮັກຂອງພຣະອົງ. ພຣະອົງຍັງຕ້ອງການໃຫ້ພວກເຮົາເຮັດວຽກກັບພຣະອົງທຸກໆມື້. ດັ່ງນັ້ນ, ພວກເຮົາຄວນຈະຂອບໃຈພຣະເຈົ້າສໍາລັບກຽດສັກສີອັນປະເສີດນີ້. ເຮົາຄວນຂອບພຣະໄທພຣະເຈົ້າ ເພາະ 'ພຣະອົງໄດ້ຊ່ວຍກູ້ເອົາພວກເຮົາອອກມາຈາກອຳນາດຂອງຄວາມມືດ ແລະໄດ້ນຳພາພວກເຮົາເຂົ້າໄປຕັ້ງໄວ້ໃນອານາຈັກແຫ່ງພຣະບຸດທີ່ຮັກຂອງພຣະອົງ, ໂດຍພຣະບຸດນັ້ນ ພວກເຮົາຈຶ່ງໄດ້ຮັບການໄຖ່ໃຫ້ພົ້ນ ແລະຊົງຍົກການບາບທັງຫລາຍຂອງພວກເຮົາ.' ໂກໂລຊາຍ 1:13-14

ຄໍາແນະນໍາຂອງພຣະເຈົ້າຕໍ່ລູກໆຂອງພຣະອົງແມ່ນ: 'ຈົ່ງຍ້ອງຍໍໃຫ້ກຽດພຣະເຈົ້າຢາເວ ດ້ວຍຊັບສິນຂອງຕົນ ດ້ວຍຜົນທໍາອິດອັນດີທີ່ສຸດຈາກຜົນລະປູກທັງໝົດຂອງເຈົ້າ.' ສຸພາສິດ 3:9. ຄໍາແນະນໍານີ້ເປັນສະຕິປັນຍາທີ່ດີທີ່ຈະປະຕິບັດເພາະວ່າພວກເຮົາຄວນຈະໃຫ້ກຽດພຣະເຈົ້າຫຼາຍກວ່າຜູ້ໃດກໍຕາມໃນຊີວິດນີ້. ພຣະຄຳພີບອກເຮົາວ່າທູດສະຫວັນໃນສະຫວັນໃຫ້ກຽດແລະສັນລະເສີນພຣະເຈົ້າເໜືອກວ່າທຸກຄົນແລະທຸກສິ່ງເຊັ່ນກັນ. “ຂ້າແດ່ອົງພຣະຜູ້ເປັນເຈົ້າ ແລະພຣະເຈົ້າຂອງຂ້ານ້ອຍທັງຫລາຍ ພຣະອົງຊົງສົມຄວນທີ່ຈະໄດ້ຮັບ ສະຫງ່າຣາສີ ກຽດຕິຍົດ ແລະ ຣິດເດດ ເພາະວ່າພຣະອົງໄດ້ຊົງສ້າງ ສັບພະທຸກສິ່ງທັງປວງ. ແລະສັບພະທຸກສິ່ງທັງປວງນັ້ນ ກໍຊົງສ້າງຂຶ້ນແລ້ວ ແລະດຳລົງຢູ່ຕາມຊອບພຣະໄທ ຂອງພຣະອົງ.” ພຣະນິມິດ 4:11.

ມື້ນີ້ພວກເຮົາອາໄສຢູ່ໃນຊ່ວງເວລາທີ່ຫຍຸ້ງຍາກຫຼາຍ. ໃນຖານະເປັນຊາວຄຣິດສະຕຽນ, ພວກເຮົາມີຄວາມຫວັງ. ເຮົາເຫັນເຄື່ອງໝາຍທີ່ພຣະເຢຊູໄດ້ໃຫ້ແກ່ເຮົາ ເພື່ອໃຫ້ເຮົາຮູ້ວ່າການສະເດັດມາຂອງພຣະອົງໃກ້ຈະມາເຖິງແລ້ວ. ພວກເຮົາອະທິຖານວ່າບົດຮຽນເຫຼົ່ານີ້ຈະເຮັດໃຫ້ຄວາມເຊື່ອຂອງທ່ານເຂັ້ມແຂງຂຶ້ນ. ພວກເຮົາຫວັງວ່າທ່ານຈະຮຽນຮູ້ທີ່ຈະໄວ້ວາງໃຈໃນພຣະອົງຫຼາຍຂຶ້ນໃນໄຕມາດນີ້. ຂໍໃຫ້ບົດຮຽນນີ້ເປັນກໍາລັງໃຈໃຫ້ທ່ານທີ່ເປັນຜູ້ບໍລິຫານທ່ມີຄວາມສະຫຼຽວສະຫຼາດໃນການບໍລິຫານຊັບສິນເພື່ອພຣະເຢຊູ.

_ແອັດເວີດ ລີດໄດ້ສຶກສາຢູ່ມະຫາວິທະຍາໄລ ແອນດຣູ, ມະຫາວິທະຍາໄລ ໂລມາລິນດາ, ແລະມະຫາວິທະຍາໄລລັດ ຈໍເຈຍ. ລາວເປັນສິດຍາພິບານ ແລະທະນາຍຄວາມ. ສໍາລັບເວລາຫຼາຍປີທີ່ລາວໄດ້ເຮັດວຽກເປັນຜູ້ນໍາສໍາລັບພະແນກອາເມລິກາເຫນືອ. ລາວເປັນຜູ້ຊ່ຽວຊານໃນການບໍລິຫານເງິນຂອງພຣະຜູ້ເປັນເຈົ້າ._