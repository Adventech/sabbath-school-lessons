---
title:  ເຜົ່າເລວີໃນ
date:   09/12/2019
---

`ອ່ານເນເຫມີຢາ 13:10-14. ດັ່ງທີ່ຂໍ້ພຣະຄຳພີເຫຼົ່ານີ້ໄດ້ບອກພວກເຮົາ ເນເຫມີຢານັ້ນຕ້ອງການປ່ຽນແປງສິ່ງໃດ?`

ແຕ່ໃຫ້ເຮົາມາເບິ່ງວ່າ ສິ່ງໃດໄດ້ເກີດຂຶ້ນຫຼັງຈາກທີ່ເນເຫມີຢາໄດ້ກັບຄືນມາ. ທຸກໆຄົນໃນປະເທດກໍໄດ້ລວມໂຕກັນ. ພວກເຂົາໄດ້ຊ່ອຍສ້າງສິ່ງທີ່ຜູ້ນຳທັງຫຼາຍໄດ້ທຳລາຍລົງໄປ. ປະຊາຊົນກໍຢູ່ຄຽງຂ້າງເນເຫມີຢາເພື່ອຕໍ່ສູ້ກັບ ໂຕບີອາ ແລະ ເອລີອາຊິບ. ປະຊາຊົນກໍຮູ້ສິ່ງທີ່ຢູ່ໃນໃຈຂອງເນເຫມີຢາ. ພວກເຂົາຮູ້ວ່າ ເພິ່ນຮັກພວກເຂົາແລະກໍບໍ່ໄດ້ເຫັນແກ່ໂຕ. ເພີ່ນໄດ້ຊ່ອຍປະຊາຊົນໃນອະດີດຜ່ານມາ. ເພີ່ນໄດ້ເຮັດໃຫ້ຊີວິດຂອງພວກເຂົາດີຂຶ້ນ. ດັ່ງນັ້ນ ພວກເຂົາຈຶ່ງໄວ້ວາງໃຈເພິ່ນ. ເນເຫມີຢາໄດ້ເລືອກຄົນກຸ່ມໃໝ່ເພື່ອດູແລພຣະວິຫານ. ເພີ່ນໄດ້ເລືອກຄົນທີ່ເພິ່ນໄວ້ວາງໃຈໄດ້. ເນເຫມີຢາໄດ້ໃຫ້ໜ້າທີ່ການເກັບຮັກສາເງິນຖວາຍແລະເຄື່ອງຖວາຍສຳລັບພຣະວິຫານ. ເນເຫມີຢາເປັນຄົນທີ່ກ້າຫານທີ່ກ້າກະທຳ. ເພິ່ນບໍ່ໄດ້ເສຍເວລາໄປລ້າໆ. ເພິ່ນໄດ້ເອົາຄົນທີ່ຊົ່ວຮ້າຍທັງໝົດອອກຈາກພຣະວິຫານທັນທີທີ່ເພີ່ນໄດ້ກັບມາ.

ເນເຫມີຢາໄດ້ແຕ່ງຕັ້ງໃຫ້ຄົນທີ່ດີໄດ້ດູແລຮັກສາພຣະວິຫານ. ແຕ່ເອລີອາຊິບກໍບໍ່ໄດ້ສູນເສຍຕຳແໜ່ງວຽກງານຂອງເພິ່ນ. ເພີ່ນໄດ້ສືບຕໍ່ເປັນປະໂລຫິດໃຫຍ່. ເພີ່ນບໍ່ສາມາດທີ່ຈະອອກຈາກຕຳແໜ່ງຂອງເພິ່ນໄດ້ ເນື່ອງຈາກວ່າເພີ່ນສືບເຊື້ອສາຍມາຈາກອາໂຣນ. ດັ່ງນັ້ນ ເພິ່ນຈຶ່ງໄດ້ເປັນປະໂລຫິດໃຫຍ່ຕະຫຼອດຊີວິດ ເຖິງແມ່ນເພິ່ນຈະເປັນຄົນບໍ່ດີກໍຕາມ. ຂ່າວດີກໍຄື ເນເຫມີຢາໄດ້ມອບໜ້າທີ່ບາງຢ່າງຂອງເອລີອາຊິບນັ້ນໃຫ້ແກ່ຄົນທີ່ດີແລະຊື່ສັດ. ດັ່ງນັ້ນ ມັນຈຶ່ງເປັນການຢຸດວຽກງານອັນຊົ່ວຮ້າຍທີ່ເອລີອາຊິບໄດ້ເຮັດໃນພຣະວິຫານ.