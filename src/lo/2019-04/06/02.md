---
title:  ປະຊາຊົນຂອງພຣະເຈົ້າມາເຕົ້າໂຮມກັນ
date:   03/11/2019
---

`ອ່ານເນເຫມີຢາ 8:1,2. ຂໍ້ພຣະຄຳພີເຫຼົ່ານີ້ບອກພວກເຮົາເຖິງເຫດຜົນທີ່ເຮັດໃຫ້ກົດຂອງພຣະເຈົ້ານັ້ນສຳຄັນຕໍ່ປະຊາຊົນຂອງພຣະອົງ. ເປັນຫຍັງກົດເຫຼົ່ານີ້ຈຶ່ງສຳຄັນ?`

ຫຼັງຈາກທີ່ຊາວຢິວໄດ້ສຳເລັດການສ້າງກຳແພງເມືອງແລ້ວ ພວກເຂົາກໍໄດ້ລວມໂຕກັນໃນມື້ທໍາອິດຂອງເດືອນໃໝ່. ໃນມື້ນີ້ ຊາວຢິວໄດ້ສະເຫຼີມສະຫຼອງເທດສະການເປົ່າແກ. ບັນດາຜູ້ນຳໄດ້ເຊີນໝົດທຸກຄົນ. ທຸກຄົນມາລວມກັນໃນລານກວ້າງໃນເມືອງເຢລູຊາເລັມ. ທັງຊາຍແລະຍິງໃນດິນແດນທັງໝົດຕ່າງກໍພາກັນມາຮ່ວມປະຊຸມອັນພິເສດນີ້. ຜູ້ນຳຊາວຢິວປາດຖະໜາທີ່ຈະອ່ານກົດບັນຍັດຂອງພຣະເຈົ້າໃຫ້ປະຊາຊົນທັງຫຼາຍໄດ້ຟັງ. ຜູ້ນຳຕ້ອງການໃຫ້ປະຊາຊົນນັ້ນມີໂອກາດໄດ້ຮຽນຮູ້ກ່ຽວກັບພຣະເຈົ້າແລະຮູ້ປະຫວັດຂອງພວກເຂົາເອງ. 

ປະຊາຊົນໄດ້ຂໍໃຫ້ເອຊະຣາໄດ້ນຳເອົາໜັງສືກົດບັນຍັດຂອງໂມເຊມາພ້ອມ. ພວກເຂົາຕ້ອງການໃຫ້ເອຊະຣາ ອ່ານພຣະຄຳຂອງພຣະເຈົ້າທີ່ກ່າວກັບພວກເຂົາ.

`ອ່ານພະບັນຍັດສອງ 31:9-13. ພຣະຜູ້ເປັນເຈົ້າບອກອັນໃດກັບປະຊາຊົນໃນຂໍ້ພຣະຄຳພີຕອນນີ້? ພວກເຮົາສາມາດຮຽນຮູ້ບົດຮຽນອັນໃດແດ່ສຳລັບໂຕເຮົາເອງຈາກພຣະຄຳຂອງພຣະເຈົ້າ?`

ໃນພະບັນຍັດສອງ 31:9-13, ໂມເຊໄດ້ບອກຊົນຊາດອິດສະລາເອນໃຫ້ລວມໂຕກັນ ແລະ ອ່ານກົດບັນຍັດຂອງພຣະເຈົ້າ. ເພິ່ນໄດ້ບອກໃຫ້ພວກເຂົາອ່ານກົດບັນຍັດໃນຊ່ວງເທດສະການປຸກຕູບຢູ່ . ໂມເຊກ່າວວ່າ ຜູ້ນຳທີ່ບໍລິສຸດຂອງອິດສະລາເອນນັ້ນຄວນອ່ານກົດບັນຍັດຂອງພຣະເຈົ້າໃຫ້ທັງຊາຍ,ຍິງ, ເດັກນ້ອຍ ແລະ ຄົນຕ່າງຊາດທີ່ຢູ່ໃນດິນແດນໄດ້ຟັງ.