---
title:  'ປະຊາຊົນຕອບວ່າ "ອາເມນ"'
date:   06/11/2019
---

`ໃຫ້ເຮົາອ່ານສິ່ງທີ່ເກີດຂຶ້ນຕໍ່ໄປໃນ ເນເຫມີຢາ 8:9-12. ເປັນຫຍັງບັນດາຜູ້ນຳຈຶ່ງບອກປະຊາຊົນບໍ່ໃຫ້ຮ້ອງໄຫ້ ຫຼື ໂສກເສົ້າ?`

"ເມື່ອພວກເຂົາໄດ້ຍິນຂໍ້ຄວາມທີ່ກົດບັນຍັດນັ້ນຮຽກຮ້ອງໃຫ້ເຮັດ ຕ່າງກໍຮູ້ສຶກຕື່ນຕັນໃຈ ແລະ ຮ້ອງໄຫ້ຂຶ້ນ. ສະນັ້ນ ເນເຫມີຢາ ຜູ້ທີ່ເປັນຜູ້ປົກຄອງ ແລະ ເອຊະຣາ ຜູ້ທີ່ເປັນທັງປະໂຣຫິດ ແລະ ເປັນນັກຮຽນຮູ້ດ້ານກົດບັນຍັດຕະຫຼອດທັງຄົນເລວີ ທີ່ເປັນຜູ້ອະທິບາຍກົດບັນຍັດ ຈຶ່ງບອກປະຊາຊົນທັງໝົດວ່າ ວັນນີ້ເປັນວັນສັກສິດ ສຳລັບພຣະເຈົ້າຢາເວ ພຣະເຈົ້າຂອງພວກທ່ານ; ສະນັ້ນ ຈຶ່ງບໍ່ສົມຄວນທີ່ພວກທ່ານຈະໄວ້ທຸກ ຫຼື ຮ້ອງໄຫ້. ບັດນີ້ຈົ່ງກັບເມືອເຮືອນແລະລ້ຽງສະຫລອງກັນສາ. ຈົ່ງແບ່ງປັນອາຫານແລະເຫຼົ້າອະງຸ່ນໃຫ້ແກ່ຜູ້ທີ່ບໍ່ມີພຽງພໍ. ວັນນີ້ແມ່ນວັນສັກສິດທີ່ຖວາຍແກ່ພຣະເຈົ້າຢາເວຂອງພວກເຮົາ. ສະນັ້ນ ຢ່າສູ່ໂສກເສົ້າ. ຄວາມຊົມຊື່ນຍິນດີທີ່ພຣະເຈົ້າຢາເວໂຜດໃຫ້ແກ່ພວກທ່ານນັ້ນຈະເຊີດຊູໃຈຂອງພວກທ່ານໃຫ້ເຂັ້ມແຂງຂຶ້ນໃໝ່." (ເນເຫມີຢາ 8:9-12)

ເອຊະຣາໄດ້ອ່ານພະບັນຍັດໃຫ້ປະຊາຊົນໄດ້ຟັງໃນເທດສະການສຽງແກ. ມັນຄືມື້ທີ່ບໍລິສຸດສັກສິດ. ໃນມື້ນີ້ ຈະມີການເປົ່າແກຂຶ້ນ. ສຽງແກນັ້ນຊ່ອຍໃຫ້ປະຊາຊົນຈື່ວ່າ ຈະຕ້ອງຕຽມພ້ອມສຳລັບມື້ທີ່ພຣະເຈົ້າຈະມາພິພາກສາປະຊາຊົນຂອງພຣະອົງ. ເຫດການນີ້ຈະເກີດຂຶ້ນໃນ 10 ມື້ຂ້າງໜ້າ. ດັ່ງນັ້ນ ປະຊາຊົນຈຶ່ງຕ້ອງກຽມຈິດໃຈໃຫ້ພ້ອມໃນຕອນນີ້. ນັ້ນເປັນສາເຫດທີ່ພວກເຂົາຮ້ອງໄຫ້. ແຕ່ຜູ້ນໍາທັງຫຼາຍກໍບອກພວກເຂົາວ່າ ພຣະເຈົ້າຊົງໄດ້ຍິນສຽງຮ້ອງໄຫ້ຂອງພວກເຂົາແລ້ວ. ດັ່ງນັ້ນ ພວກເຂົາຈຶ່ງສາມາດຢຸດຮ້ອງໄຫ້. ພຣະເຈົ້າຊົງອະໄພຄວາມຜິດບາບຂອງພວກເຂົາ. ຕອນນີ້ເປັນເວລາທີ່ພວກເຂົາຈະມີຄວາມຊື່ນຊົມຍິນດີ.