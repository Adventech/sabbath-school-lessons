---
title:  ວິທີການອ່ານ ແລະ ເຂົ້າໃຈກົດບັນຍັດ
date:   05/11/2019
---

`ອ່ານເນເຫມີຢາ 8:4-8. ດັ່ງທີ່ພວກເຮົາເຫັນໃນຂໍ້ພຣະຄຳພີຂໍ້ນີ້ ແມ່ນໃຜເປັນຜູ້ຊ່ອຍເອຊະຣາໃນການອ່ານກົດບັນຍັດໃຫ້ປະຊາຊົນຟັງ?`

ເອຊະຣາໄດ້ມີ ກຸ່ມຄົນຊ່ອຍຢູ່ສອງກຸ່ມໃນຂະນະທີ່ກຳລັງອ່ານກົດບັນຍັດໃຫ້ປະຊາຊົນຟັງ ເຊິ່ງແຕ່ລະກຸ່ມ ແມ່ນມີຄົນ 13 ຄົນ. ກຸ່ມທີ່ໜຶ່ງນັ້ນ ຊາຍ ທັງ 13 ຄົນ (ເນເຫມີຢາ 8:4) ກໍຊ່ອຍເອຊະຣາ ອ່ານກົດບັນຍັດ. ສ່ວນກຸ່ມທີສອງ ທີ່ມີຊາຍ 13 ຄົນ (ເນເຫມີຢາ 8:7) ກໍຊ່ອຍໃຫ້ຄົນເຂົ້າໃຈຂໍ້ພຣະຄໍາພີເຫຼົ່ານັ້ນໄດ້ດີຂຶ້ນ. ພວກເຮົາບໍ່ມີຂໍ້ມູນວ່າແຜນການນີ້ໃຊ້ໄດ້ແນວໃດແທ້ໃນທີ່ຊຸມຊົນບ່ອນທີ່ເຕົ້າໂຮມກັນ. ມັນເປັນໄປໄດ້ທີ່ຜູ້ຊາຍທີ່ກຳລັງຊ່ອຍເອຊະຣາອ່ານນັ້ນ ກໍຍົກປຶ້ມ ໂຕຣາ ເຊັ່ນດຽວກັນ. ປຶ້ມໂຕຣາຖືກຂຽນໃສ່ມ້ວນເຈ້ຍ. ມ້ວນເຈ້ຍນັ້ນຄື ແຜ່ນເຈ້ຍທີ່ຂຽນບັນທຶກແລ້ວຖືກມ້ວນເປັນກໍ້ເອົາໄວ້.

ໜັງສືມ້ວນທີ່ເປັນພາສາເຮັບເລີໃນສະໄໝນັ້ນກໍໜັກ ຈຶ່ງຕ້ອງມີການເປີດ ຫຼື ມ້ວນອອກເພື່ອອ່ານ. ດັ່ງນັ້ນ ກຸ່ມຜູ້ຊາຍກຸ່ມທີສອງຈຶ່ງໄດ້ຊ່ອຍຈັບມ້ວນໜັງສືເອົາໄວ້ ແລະ ຊ່ອຍມ້ວນມັນອອກມາ. ຜູ້ຊາຍທັງ 13 ຄົນ ອາດຈະຊ່ອຍກັນອ່ານໜັງສືມ້ວນ. ຢ່າລືມວ່າ ພວກເຂົາຕ້ອງຫາວິທີໃຫ້ທຸກຄົນໄດ້ຍິນຢູ່ທີ່ລານປະຊຸມ.

ກຸ່ມຜູ້ຊາຍເຫຼົ່ານີ້ໄດ້ເຮັດສິ່ງໃດອີກເພື່ອຊ່ອຍເອຊະຣາອ່ານກົດບັນຍັດ? "ແລ້ວພວກເຂົາກໍໃຫ້ມີການແປ ກົດບັນຍັດຂອງພຣະເຈົ້າແບບປາກເປົ່າ ແລະ ອະທິບາຍກົດບັນຍັດນັ້ນເພື່ອວ່າ ປະຊາຊົນຈະເຂົ້າໃຈໄດ້ (ເນເຫມີຢາ 8:8)." ຂໍ້ພຣະຄຳພີນີ້ໝາຍຄວາມວ່າແນວໃດແທ້? ກຸ່ມຜູ້ຊາຍເຫຼົ່ານີ້ອາດຈະແປຄວາມໝາຍຂອງກົດບັນຍັດ ຫຼື ວ່າ ພວກເຂົາອາດຈະເວົ້າເປັນສັບພາສາທີ່ຄົນສາມາດເຂົ້າໃຈໄດ້.