---
title:  ຄວາມຊົມຊື່ນຍິນດີຂອງພຣະເຈົ້າຢາເວ
date:   07/11/2019
---

"ຄວາມຊົມຊື່ນຍິນດີທີ່ພຣະເຈົ້າຢາເວໂຜດໃຫ້ແກ່ທ່ານນັ້ນຈະເຊີດຊູໃຈຂອງພວກທ່ານໃຫ້ເຂັ້ມແຂງຂຶ້ນ" (ເນເຫມີຢາ 8:10) ຄຳເວົ້ານີ້ກໍຊ່ອຍໃຫ້ພວກເຮົາຈື່ວ່າ ພຣະເຈົ້າຊົງຕ້ອງການໃຫ້ພວກເຮົາມີຄວາມສຸກ. ນັ້ນຄືສ່ວນໜຶ່ງຂອງແຜນການພຣະອົງສຳລັບຊີວິດຂອງພວກເຮົາ. ຄວາມຊົມຊື່ນຍິນດີທີ່ພວກເຮົາມີນັ້ນ ກໍມາຈາກການຮູ້ຈັກພຣະເຈົ້າ ແລະ ຄວາມຮັກຂອງພຣະອົງ. ພວກເຮົາຄວນມີຄວາມສຸກກັບທຸກສິ່ງທຸກຢ່າງທີ່ພຣະເຈົ້າໄດ້ປະທານໃຫ້ພວກເຮົາ. ພວກເຮົາຄວນຍິນດີເພາະວ່າ ພຣະອົງຊົງແສນດີ. ຄວາມຄິດນີ້ຄວນຈະໃຫ້ຄວາມຊື່ນຊົມຍິນດີກັບເຮົາໃນແຕ່ລະມື້. ເມື່ອພວກເຮົາພົບກັບຄວາມສຸກໃນພຣະເຈົ້າ ແລ້ວຄວາມສຸກຂອງເຮົາກໍເຮັດໃຫ້ພວກເຮົາເຂັ້ມແຂງ. ແລ້ວພວກເຮົາຈຶ່ງສາມາດປະເຊີນກັບບັນຫາໃດກໍຕາມທີ່ເຂົ້າມາໃນຊີວິດຂອງພວກເຮົາ.

`ອ່ານເນເຫມີຢາ 8:13-18. ແມ່ນຫຍັງເກີດຂຶ້ນໃນຂໍ້ພຣະຄຳພີເຫຼົ່ານີ້? ຂໍ້ພຣະຄຳພີຕອນນີ້ບອກຫຍັງພວກເຮົາກ່ຽວກັບປະຊາຊົນແລະຜູ້ນຳໃນເວລານັ້ນ?`

ມື້ຕໍ່ມາ ຜູ້ນຳທັງຫຼາຍຂອງປະຊາຊົນກໍມາຫາເອຊະຣາ. ພວກເຂົາຕ້ອງການຮຽນກ່ຽວກັບພຣະຄໍາພີຫຼາຍຂຶ້ນ. ຜູ້ນຳສະແດງໃຫ້ເຫັນວ່າ ພວກເຂົາຕ້ອງການນຳພາຊຸມຊົນເຂົ້າຫາພຣະເຈົ້າ. ບັນດາຜູ້ນໍາເຂົ້າໃຈວ່າ ພວກເຂົາຈະຕ້ອງເອົາພຣະເຈົ້າມາກ່ອນສິ່ງອື່ນໆໃນຊີວິດຂອງພວກເຂົາ. ແລ້ວພວກເຂົາຈະປະສົບຜົນສຳເລັດໃນການນຳພາປະຊາຊົນ. ນັ້ນເປັນເຫດຜົນທີ່ຜູ້ນຳຕ້ອງການໃຫ້ເອຊະຣາສອນພວກເຂົາກ່ຽວກັບພຣະເຈົ້າຫຼາຍຂຶ້ນ. 

`ອ່ານ ພຣະທຳລະບຽບພວກເລວີ 23:39-43.  ພຣະເຈົ້າຊົງບອກໃຫ້ຊົນຊາດອິດສະລາເອນເຮັດສິ່ງໃດ? ເປັນຫຍັງພຣະເຈົ້າຈຶ່ງໃຫ້ຄຳສັ່ງນີ້ກັບພວກເຂົາ?`

`ເປັນຫຍັງຈຶ່ງເປັນເລື່ອງສຳຄັນທີ່ຈະມີຄວາມຊື່ນຊົມຍິນດີໃນອົງພຣະຜູ້ເປັນເຈົ້າ ໃນຊ່ວງເວລາທີ່ຍາກລຳບາກເຫຼົ່ານີ້?`