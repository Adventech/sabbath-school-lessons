---
title:  ອ່ານ ແລະ ປະຕິບັດຕາມກົດບັນຍັດ
date:   04/11/2019
---

ເອຊະຣາໄດ້ອ່ານເລື່ອງເລົ່າ, ບົດເພງ, ກາບກອນ, ບົດອວຍພອນ ແລະ ກົດລະບຽບຕ່າງໆທີ່ມີຢູ່ໃນໜັງສືແຫ່ງກົດບັນຍັດໃຫ້ປະຊາຊົນຟັງ. ເອຊະຣາໄດ້ອ່ານກ່ຽວກັບບັນຫາຄວາມຫຍຸ້ງຍາກທີ່ປະຊາຊົນຂອງພຣະເຈົ້າໄດ້ມີ ເມື່ອພວກເຂົາບໍ່ເຊື່ອຟັງພຣະເຈົ້າ. ໃນຂະນະທີ່ເອຊະຣາອ່ານສິ່ງເຫຼົ່ານີ້ ຊາວຢິວກໍຈົດຈຳວ່າພຣະເຈົ້າຊົງຢູ່ກັບພວກເຂົາຢູ່ສະເໝີ.

`ອ່ານເນເຫມີຢາ 8:3; ພະບັນຍັດສອງ 4:1; ພະບັນຍັດສອງ 6:3,4; ໂຢຊວຍ 1:9; ເພງສັນລະເສີນ 1:2; ສຸພາສິດ 19:20; ເອເສກຽນ 37:4; ແລະ ມັດທາຍ 17:5. ຂໍ້ພຣະຄຳພີເຫຼົ່ານີ້ສອນຫຍັງພວກເຮົາກ່ຽວກັບການສຶກສາພຣະຄຳພີ? ພວກເຮົາຄວນເຮັດສິ່ງໃດເພື່ອທີ່ຈະເຂົ້າໃຈພຣະຄໍາພີຫຼາຍຂຶ້ນ?`

ປະຊາຊົນທັງຫຼາຍຕ້ອງການທີ່ຈະຮຽນຮູ້ກ່ຽວກັບກົດຂອງພຣະເຈົ້າຫຼາຍຂຶ້ນ. ເປັນຫຍັງປະຊາຊົນຈຶ່ງຮູ້ສຶກແບບນີ້? ທ່ານຄົງຈະຈື່ໄດ້ວ່າ ເອຊະຣາໄດ້ອ່ານກົດບັນຍັດໃຫ້ປະຊາຊົນຟັງຕັ້ງແຕ່ທີ່ເພິ່ນໄດ້ມາຮອດເຢລູຊາເລັມ13 ປີກ່ອນ. ເອຊະຣາໄດ້ສອນພວກເຂົາເພາະວ່າເພິ່ນຕ້ອງການທີ່ຈະຮັບໃຊ້ພຣະເຈົ້າຢ່າງເຕັມທີ່.

ນອກຈາກນັ້ນ ເພິ່ນຍັງຕ້ອງການເຮັດໃຫ້ຊີວິດຂອງປະຊາຊົນນັ້ນດີຂຶ້ນ. ໃນຂະນະທີ່ເອຊະຣາອ່ານກົດບັນຍັດໃຫ້ພວກເຂົາຟັງແຕ່ລະປີນັ້ນ ກໍມີບາງຢ່າງມະຫັດສະຈັນເກີດຂຶ້ນ. ພຣະຄໍາຂອງພຣະເຈົ້າກໍປາກົດຂຶ້ນເປັນຈິງ ແກ່ປະຊາຊົນທັງຫຼາຍ. ນັ້ນເປັນເຫດຜົນທີ່ພວກເຂົາຂໍໃຫ້ເອຊະຣານັ້ນອ່ານໃຫ້ພວກເຂົາຟັງ ເມື່ອພວກເຂົາສຳເລັດການສ້າງກຳແພງເມືອງ. ພວກເຂົາສົນໃຈທີ່ຈະຮູ້ຈັກພຣະເຈົ້າຫຼາຍຂຶ້ນ. ດັ່ງນັ້ນ ພວກເຂົາຈຶ່ງມາຮ່ວມປະຊຸມໃຫຍ່ ດ້ວຍຄວາມຍິນດີ ເພື່ອທີ່ຈະມາຟັງເອຊະຣາອ່ານພຣະຄຳຂອງພຣະອົງ. ຫົວໃຈຂອງເຂົາກໍເຕັມໄປດ້ວຍຄວາມນັບຖືໃນອົງພຣະເຈົ້າ. ພວກເຂົາມີຄວາມຕ້ອງການອັນເລິກເຊິ່ງທີ່ຢາກຈະຮຽນຮູ້ກ່ຽວກັບພຣະອົງ. ໃນທາງດຽວກັນນັ້ນ ພວກເຮົາກໍຄວນເຕີມເຕັມຈິດໃຈຂອງເຮົາດ້ວຍພຣະຄຳພີ. ແລ້ວພວກເຮົາຈະຕ້ອງການໃຫ້ພຣະເຈົ້າເຕີມເຕັມຊີວິດຂອງເຮົາຢ່າງເຕັມບໍລິບູນ.