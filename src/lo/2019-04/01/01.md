---
title:  ສ່ອງເບີ່ງປະຫວັດສາດໃນຊ່ວງເວລາຂອງ ເຊຣຸບບາເບນ ແລະ ເນເຫມີຢາ
date:   28/09/2019
---

### ອ່ານສຳລັບບົດຮຽນອາທິດນີ້
ເຢເລມີຢາ 25:11,12; ເອຊະຣາ 4:1-7; ເອຊະຣາ 7:1-10; ເອຊະຣາ 7:11-28; ເອຊະຣາ 7:6,10.

> <p>ຂໍ້ຄວນຈຳ</p>
> “ຕໍ່ໄປນີ້ ແມ່ນຄຳສັ່ງຂອງກະສັດໄຊຣັດ ຈັກກະພັດແຫ່ງເປີເຊຍ. ພຣະເຈົ້າຢາເວ ພຣະເຈົ້າແຫ່ງສະຫັວນ ໄດ້ໃຫ້ຂ້າພະເຈົ້າປົກຄອງອານາຈັກທັງໝົດທົ່ວແຜ່ນດິນໂລກ ແລະ ໃຫ້ຂ້າພະເຈົ້າຮັບຜິດຊອບສ້າງວິຫານຫຼັງໜຶ່ງ ຂຶ້ນໃຫ້ພຣະອົງທີ່ນະຄອນເຢລູຊາເລັມໃນຢູດາຍ. (ເອຊະຣາ 1:2)”

ເຢເລມີຢາ ແມ່ນຜູ້ປະກາດພຣະຄຳໃນພຣະຄຳພີເດີມ. ຜູ້ປະກາດພຣະຄຳແມ່ນຜູ້ສົ່ງຂ່າວພິເສດໃຫ້ປະຊາຊົນຂອງພຣະອົງ. ເຢເລມີຢາໄດ້ຂຽນກ່ຽວກັບຄຳສັນຍາພິເສດທີ່ພຣະເຈົ້າໄດ້ໃຫ້ໄວ້ກັບປະຊາຊົນຂອງພຣະອົງ. ພຣະເຈົ້າຊົງສັນຍາກັບປະຊາຊົນຂອງພຣະອົງວ່າ ພວກເຂົາຈະໄດ້ກັບໄປປະເທດຂອງເຂົາຫຼັງຈາກທີ່ຢູ່ບາບີໂລນເປັນເວລາ 70 ປີ. ພຣະເຈົ້າຊົງເລືອກກະສັດໄຊຣັດ (ເອຊາຢາ 45:1) ເພື່ອຊ່ອຍປະຊາຊົນຂອງພຣະອົງ. ກະສັດໄຊຣັດ ເປັນກະສັດຂອງອານາຈັກເປີເຊຍ. ໃນປີ 538 ກ່ອນຄຣິສຕະກະລາດ (ກ່ອນ ຄສ.) ກະສັດໄຊຣັດໄດ້ສ້າງກົດໝາຍພິເສດຂຶ້ນມາ. ກົດໝາຍນີ້ໄດ້ ປົດປ່ອຍປະຊາຊົນຂອງພຣະເຈົ້າ. ໃນເວລານັ້ນ ພວກເຂົາສາມາດກັບໄປປະເທດຂອງຕົນເອງ. ແລະຢູ່ບ່ອນນັ້ນ ພວກເຂົາຈະສ້າງພຣະວິຫານຂຶ້ນມາໃໝ່. 

ພວກເຮົາຮູ້ສຶກມີກຳລັງໃຈເມື່ອພວກເຮົາເຫັນວ່າ ປະຊາຊົນຂອງພຣະເຈົ້າເຊື່ອໄວ້ວາງໃຈໃນຄຳສັນຍາຂອງພຣະເຈົ້າ (ອ່ານເອຊະຣາ 1:5). ເອຊະຣາ 1:5 ສະແດງເຖິງຕົວຢ່າງທີ່ມີອຳນາດຂອງການໄວ້ວາງໃຈຂອງເຂົາໃນພຣະເຈົ້າ. ພວກເຮົາເຮັດວຽກໄດ້ດີທີ່ສຸດເມື່ອ ພວກເຮົາເຂົ້າໃຈວ່າພຣະເຈົ້າຊົງເປັນຜູ້ໃດ ແລະພຣະອົງຊົງເຮັດສິ່ງໃດສຳລັບພວກເຮົາ. ພວກເຮົາຈະຕ້ອງຈື່ສະເໝີວ່າ ພຣະເຈົ້າເຮັດສິ່ງໃດເພື່ອຊ່ອຍປະຊາຊົນຂອງພຣະອົງ ເມື່ອພວກເຂົາມີຄວາມຂາດເຂີນ.