---
title:  “ວຽກງານທີ່ສຳຄັນ”
date:   24/10/2019
---

`ອ່ານພຣະທຳ ເນເຫມີຢາ 6:1-13. ເປັນຫຍັງເນເຫມີຢາຈຶ່ງເຫັນວ່າ ວຽກງານທີ່ເພິ່ນເຮັດໃນເມືອງເຢລູຊາເລັມນັ້ນເປັນ “ວຽກງານທີ່ສຳຄັນ” (ເນເຫມີຢາ 6:3). ສັດຕູຂອງພະເຈົ້ານັ້ນໄດ້ເຮັດສິ່ງໃດເພື່ອຢຸດລາວ?`

ເນເຫມີຢາ ບົດທີ 6 ບອກພວກເຮົາວ່າ ສັດຕູຂອງພຣະເຈົ້າພະຍາຍາມປອງຂ້າເນເຫມີຢາຫຼາຍເທື່ອ. ຊານບະລາດ ແລະ ເກເຊັມ ຜູ້ທີ່ເປົນສັດຕູຂອງພຣະເຈົ້ານັ້ນກໍໄດ້ສົ່ງຈົດໝາຍເຖິງເນເຫມີຢາຫຼາຍສະບັບ. ພວກເຂົາບອກວ່າ ພວກເຂົາຕ້ອງການໃຫ້ເນເຫມີຢາມາພົບພວກເຂົາ. ແຕ່ນັ້ນກໍເປັນຄຳຂີ້ຕົວະ. ພວກເຮົາຮູ້ໄດ້ແນວໃດ? ກໍເພາະວ່າ ພວກເຂົາຕ້ອງການຈະພົບກັບເນເຫມີຢາໃນທົ່ງພຽງຂອງໂອໂນເຊິ່ງເປັນດິນແດນຂອງສັດຕູຂອງພຣະເຈົ້າ.

ດັ່ງນັ້ນ ບ່ອນທີ່ພວກເຂົາໄດ້ເລືອກທີ່ຈະນັດໝາຍນັ້ນ ກໍສະແດງເຖິງເຈດຕະນາຂອງເຂົາຢ່າງຊັດເຈນ. ພວກເຂົາເຊີນເນເຫມີຢາໄປເພື່ອທີ່ຈະຂ້າເພິ່ນເສຍ. ຊານບາລາດ, ໂຕເບຍ ແລະ ເກເຊັມ ຮູ້ສຶກວ່າ ພວກເຂົາຈະຕ້ອງດຳເນີນການຢ່າງວ່ອງໄວ. ອີກບໍ່ດົນຊາວຢີວຈະສ້າງກຳແພງຂຶ້ນໃໝ່ຢ່າງສຳເລັດ. ແລ້ວປະຕູເມືອງກໍຈະຖືກປິດ. ສັດຕູຂອງພຣະເຈົ້ານັ້ນຈະບໍ່ມີໂອກາດທີ່ຈະຢຸດຊາວຢີວໄດ້ອີກຫຼັງຈາກນັ້ນ.

ໃນຊ່ວງເວລາທີ່ເນເຫມີຢາເຮັດວຽກຮັບໃຊ້ພຣະເຈົ້ານັ້ນ ມີຊາຍຄົນໜຶ່ງຊື່ວ່າ ເຊມາອີຢາ ຕ້ອງການພົບກັບເພິ່ນ. ເຊມາອີຢາໄດ້ບອກໃຫ້ເນເຫມີຢານັ້ນມາພົບກັບເພິ່ນໃນພຣະວິຫານຂອງພຮະເຈົ້າ. ທາງໃນຂອງພຣະວິຫານນັ້ນເປັນບ່ອນທີ່ສັກສິດບໍລິສຸດຫຼາຍ. ມີພຽງແຕ່ປະໂລຫິດ ຫຼື ຜູ້ນຳທີ່ບໍລິສຸດເທົ່ານັ້ນທີ່ສາມາດຈະເຂົ້າໄປໄດ້. ດັ່ງນັ້ນ ເຊມາອີຢາ ຈຶ່ງສະແດງໃຫ້ເຫັນວ່າລາວເປັນຜູ້ປະກາດ ຫຼື ຜູ້ສົ່ງຂ່າວທີ່ປອມ. ພຣະເຈົ້າບໍ່ເຄີຍສົ່ງຜູ້ປະກາດຂ່າວມາຫາປະຊາຊົນຂອງພຣະອົງເພື່ອບອກພວກເຂົາໃຫ້ເຮັດບາງຢ່າງທີ່ພຣະເຈົ້າບອກວ່າ ພວກເຂົາບໍ່ຄວນເຮັດ. ດ້ວຍຄຳເວົ້າຂອງລາວເອງ ເຊມາອີຢາ ຈຶ່ງໄດ້ສະແດງໃຫ້ເຫັນວ່າ ຈິດໃຈຂອງລາວກໍຊົ່ວຮ້າຍ.