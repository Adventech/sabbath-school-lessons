---
title:  ການໂຈມຕີ ເອຊະຣາ ແລະ ເນເຫມີຢາ
date:   19/10/2019
---

### ອ່ານສຳລັບບົດຮຽນອາທິດນີ້ 
ເອຊະຣາ ບົດທີ 4, 5; ເນເຫມີຢາ ບົດທີ 4 ແລະ 6.

> <p>ຂໍ້ຄວນຈຳ</p>
> “ແຕ່ພຣະເຈົ້າໄດ້ເຝົ້າເບິ່ງແຍງຮັກສາພວກຫົວໜ້າຂອງຊາວຢີວຢູ່ ພວກເຈົ້າໜ້າທີ່ຊາວເປີເຊຍຈຶ່ງຕັດສິນໃຈບໍ່ກະທຳສິ່ງໃດລົງໄປ ຈົນກວ່າພວກເຂົາຈະໄດ້ຂຽນຈົດໝາຍໄປຫາກະສັດດາຣິອຸດ ແລະຮັບຄຳຕອບຈາກເພິ່ນເສຍກ່ອນ.” (ເອຊະຣາ 5:5)

ເທື່ອທຳອິດທີ່ພວກເຮົາຮຽນຮູ້ກ່ຽວກັບເອຊະຣາແມ່ນໃນ ເອຊະຣາ 7:1. ເພິ່ນໄດ້ເດີນທາງມາຮອດເມືອງເຢລູຊາເລັມ ໃນປີ 457 ກ່ອນ ຄສ. ຫຼັງຈາກທີ່ເອຊະຣາມາຮອດແລ້ວ ສິ່ງຕ່າງໆກໍ່ມີການປ່ຽນແປງ. ຄົນທັງຫຼາຍກໍ່ເລີ່ມສ້າງເມືອງຂຶ້ນມາໃໝ່ ແລະ ສ້າງກຳແພງເຊັ່ນດຽວກັນ. ແຕ່ວຽກງານກໍດຳເນີນໄປຊ້າໆ. ຄົນທັງຫຼາຍໄດ້ພາກັນຢຸດສ້າງຫຼາຍເທື່ອ. 13 ປີຕໍ່ມາ ເນເຫມີຢາກໍໄດ້ມາຮອດ. ກະສັດອາກຕາເຊເຊັດກໍໄດ້ສົ່ງເນເຫມີຢາມາເຢລູຊາເລັມໃນປີ 444 ກ່ອນ ຄສ. ປະຊາຊົນໄດ້ສືບຕໍ່ສ້າງກຳແພງຂຶ້ນມາອີກ. ຫຼາຍຄົນກໍ່ພະຍາຍາມທີ່ຈະຢຸດຊາວຢີວບໍ່ໃຫ້ກໍ່ສ້າງ. ແຕ່ປະຊາຊົນຂອງພຣະເຈົ້າກໍເຮັດວຽກສຳເລັດໃນເວລາ 52 ມື້ (ເນເຫມີຢາ 6:15). 

ດັ່ງທີ່ພວກເຮົາໄດ້ກ່າວມາກ່ອນນັ້ນ ພຣະທຳເອຊະຣາກໍໄດ້ສະແດງໃຫ້ພວກເຮົາເຫັນວ່າ ປະຊາຊົນໄດ້ຕໍ່ສູ້ ວຽກງານຂອງພຣະເຈົ້າແນວໃດ. ພວກເຮົາເຫັນແນວຄິດນີ້ໃນພຣະທຳເນເຫມີຢາເຊັ່ນດຽວກັນ. ດັ່ງນັ້ນ ພວກເຮົາຈຶ່ງບໍ່ຄວນປະຫຼາດໃຈ ເມື່ອສິ່ງດຽວກັນນີ້ເກີດຂຶ້ນໃນທຸກມື້ນີ້ເຊັ່ນດຽວກັນ. ຊາຕານເຮັດວຽກຢ່າງໜັກເພື່ອທີ່ຈະຢຸດເຮົາບໍ່ໃຫ້ປະກາດຂ່າວປະເສີດຂອງພຣະເຈົ້າ. ເອຊະຣາ ແລະ ເນເຫມີຢາໄດ້ສອນສິ່ງໃດແກ່ເຮົາກ່ຽວກັບສິ່ງທີ່ພວກເຮົາຄວນເຮັດ ເມື່ອປະຊາຊົນໄດ້ພາກັນໂຈມຕີວຽກງານຂອງພຣະເຈົ້າ?