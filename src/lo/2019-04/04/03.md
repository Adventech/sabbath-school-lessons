---
title:  ຜູ້ປະກາດພຣະຄຳ ຫຼື ຜູ້ເຜີຍພຣະວັດຈະນະຂອງພຣະເຈົ້າໄດ້ໃຫ້ກຳລັງໃຈປະຊາຊົນຂອງພຣະອົງ
date:   21/10/2019
---

`ຜູ້ນຳຈາກປະເທດຕ່າງໆທີ່ຢູ່ອ້ອມຮອບເຢລູຊາເລັມກໍໄດ້ຕໍ່ຕ້ານວຽກງານຂອງພຣະເຈົ້າໃນການສ້າງພຣະວິຫານຄືນໃໝ່. ເປັນເລື່ອງໜ້າເສົ້າທີ່ປະຊາຊົນຂອງພຣະອົງໄດ້ພາກັນເລີ່ມຢ້ານ. ພວກເຂົາໄດ້ຢຸດການສ້າງພຣະວິຫານ. ພວກເຮົາສາມາດອ່ານກ່ຽວກັບສິ່ງທີ່ເກີດຂຶ້ນໃນເອຊະຣາ ບົດທີ 4-6.`

ດັ່ງທີ່ພວກເຮົາໄດ້ຮຽນຜ່ານມາໃນບົດທີ1 ເລື່ອງຕ່າງໆໃນພຣະທຳເອຊະຣາ 4:6-24 ເກີດຂຶ້ນຫຼັງຈາກເລື່ອງອື່ນໆໃນພຣະທຳເອຊະຣາ ບົດທີ 5 ແລະ 6 ເຖິງແມ່ນວ່າ ບົດທີ 4 ຈະມາກ່ອນກໍຕາມ. ຖ້າທ່ານຈື່ລຳດັບນີ້ໄດ້ ມັນກໍຈະຊ່ອຍໃຫ້ທ່ານບໍ່ຮູ້ສຶກສັບສົນເວລາທີ່ທ່ານອ່ານ. ດັ່ງນັ້ນ ພວກເຮົາຈະມາເບິ່ງບົດທີ5 ກ່ອນທີ່ພວກເຮົາຈະສຶກສາບົດທີ 4.

ເອຊະຣາ 5:1-5 ບອກພວກເຮົາວ່າ ພຣະເຈົ້າໄດ້ສົ່ງຮັກກາຍ ແລະ ເຊກາລີຢາ ມາຫາ ຊາວຢີວ. ພວກເຂົາຄື ຜູ້ປະກາດຂ່າວພິເສດ ຫຼື ຜູ້ພະຍາກອນຂອງພຣະເຈົ້າ. ເປັນຫຍັງ ພຣະເຈົ້າຈຶ່ງສົ່ງຜູ້ປະກາດພຣະຄຳເຫຼົ່ານີ້ມາຫາປະຊາຊົນຂອງພຣະອົງ? ເກີດຫຍັງຂຶ້ນ ເມື່ອພວກເຂົາມອບຂ່າວສານພິເສດຂອງເຂົາໃຫ້ກັບປະຊາຊົນຂອງພຣະອົງ? ປະຊາຊົນຂອງພຣະເຈົ້ານັ້ນໄດ້ເຮັດແນວໃດ?

ຊາວຢີວໄດ້ພາກັນຢຸດການກໍ່ສ້າງເພາະພວກເຂົາເກີດຄວາມຢ້ານ. ແຕ່ພຣະເຈົ້າກໍໄດ້ສົ່ງພວກເຂົາກັບໄປຢູດາເພື່ອທີ່ຈະສ້າງພຣະວິຫານແລະສ້າງເມືອງຄືນໃໝ່. ແຕ່ເວລານີ້ ພຣະເຈົ້າໄດ້ມີແຜນການອີກແຜນໜຶ່ງ. ພຣະອົງຊົງຕ້ອງການໃຫ້ເຮັດບາງສິ່ງບາງຢ່າງເພື່ອເປັນກຳລັງໃຈໃຫ້ແກ່ປະຊາຊົນຂອງພຣະອົງ. ພຣະອົງຕ້ອງການຊ່ອຍໃຫ້ພວກເຂົາເຊົາຢ້ານ. ດັ່ງນັ້ນ ພຣະເຈົ້າຈຶ່ງໄດ້ສົ່ງຜູ້ປະກາດສອງຄົນໄປຫາພວກເຂົາ.

`ອ່ານຂ່າວສານຂອງ ຮັກກາຍ ບົດທີ 1 ຮັກກາຍໄດ້ເວົ້າສິ່ງໃດກັບປະຊາຊົນຂອງພຣະເຈົ້າ? ມີຂໍ້ຄວາມອັນໃດໃນຂ່າວສານນີ້ສຳລັບພວກເຮົາເຊັ່ນກັນ?`