---
title:  ການໂຈມຕີໄດ້ເລີ່ມຂຶ້ນເພື່ອຕໍ່ຕ້ານວຽກງານຂອງພຣະເຈົ້າ
date:   20/10/2019
---

`ໃຫ້ທ່ານອ່ານເອຊະຣາ 4:1-5. ໃນຂໍ້ພຣະຄຳພີຕອນນີ້ ພວກເຮົາອ່ານກ່ຽວກັບຜູ້ນຳຜູ້ທີ່ຕ້ອງການຊ່ອຍຊາວຢີວໃຫ້ສ້າງພຣະວິຫານຂຶ້ນມາໃໝ່. ທ່ານຄິດວ່າເປັນຫຍັງກຸ່ມຊາວຢີວກຸ່ມນ້ອຍນັ້ນຈຶ່ງປະຕິເສດການຊ່ອຍຂອງຜູ້ນຳເຫຼົ່ານີ້?`

ບັນດາຜູ້ນຳພາກັນຖາມຊາວຢີວວ່າ ພວກເຂົານັ້ນສາມາດຊ່ອຍສ້າງພຣະວິຫານຄືນໃໝ່ໄດ້ບໍ່? ຂໍ້ສະເໜີພວກເຂົາອາດຟັງເບິ່ງຄືດີແມ່ນບໍ່? ແຕ່ເອຊະຣາ 4:1-5 ກໍບອກໜ້ອຍໜຶ່ງກ່ຽວກັບສິ່ງທີ່ກຳລັງເກີດຂຶ້ນແທ້ໆໃນເວລານັ້ນ. ທ່ານເຫັນວ່າ ເອຊະຣາ 4:2 ບອກວ່າ “ສັດຕູຖາມວ່າ ຂໍໃຫ້ພວກເຮົາໄດ້ຮ່ວມຊ່ອຍສ້າງພຣະວິຫານດ້ວຍ” (ເອຊະຣາ 4:2)? ສັດຕູຊັ້ນບໍ່? ຄຳວ່າສັດຕູນີ້ກໍອະທິບາຍວ່າ ເປັນຫຍັງປະຊາຊົນຂອງພຣະເຈົ້າຈຶ່ງປະຕິເສດບໍ່ຮັບການຊ່ອຍເຫຼືອນີ້!

`ເປັນຫຍັງພຣະຄຳພີຈຶ່ງບົ່ງບອກວ່າ ກຸ່ມຄົນນັ້ນຄື “ສັດຕູ”? 2 ກະສັດ 17:24-41 ກໍອະທິບາຍເລື່ອງນີ້. ຄົນເຫຼົ່ານີ້ອາໄສຢູ່ໃນແຂວງຊາມາເຣຍ ແລະ ດິນແດນອ້ອມຂ້າງນັ້ນ. ແຕ່ພວກເຂົາບໍ່ໄດ້ເກີດໃນແຂວງຊາມາເຣຍ. ພວກເຂົາໄດ້ຍ້າຍໄປຢູ່ຊາມາເຣຍ ຫຼັງຈາກທີ່ຊາວອາຊີເຣຍໄດ້ນຳເອົາຄົນຢີວອອກໄປ. ຈາກນັ້ນ ກະສັດຂອງອາຊີເຣຍກໍສັ່ງຜູ້ນຳສາດສະໜາ ຫຼື ປະໂລຫິດຂອງຊາວຢີວໄປຊາມາເຣຍ. ບັນດາປະໂລຫິດໄດ້ສອນຄົນທີ່ໄດ້ຍ້າຍມາດິນແດນນັ້ນເຖິງເລື່ອງຂອງພຣະເຈົ້າແຫ່ງຊົນຊາດອິດສະລາເອນ. ແຕ່ປະຊາຊົນກໍຍັງນະມັດສະການພະຂອງການາອານຢູ່ເຊັ່ນດຽວກັນ. ດັ່ງນັ້ນ ກຸ່ມຊາວຢີວກຸຸ່ມນ້ອຍທີ່ຕອນນີ້ໄດ້ກັບມາເຢລູຊາເລັມນັ້ນກໍມີຄວາມກັງວົນ. ພວກເຂົາບໍ່ຕ້ອງການໃຫ້ສາດສະໜາທີ່ຜິດໃນແຂວງຊາມາເຣຍ ກາຍເປັນສ່ວນໜຶ່ງຂອງການນະມັດສະການໃນພຣະວິຫານຂອງພຣະເຈົ້າ. ດັ່ງນັ້ນ ຄົນຂອງພຣະເຈົ້າຈຶ່ງເຮັດຕາມຄວາມສາມາດຂອງເຂົາ ເຮັດດີທີ່ສຸດທີ່ເຂົາສາມາດເຮັດໄດ້. ເມື່ອຄົນຈາກຊາມາເຣຍມາສະເໜີໃຫ້ຄວາມຊ່ອຍເຫຼືອ ຊາວຢີວກໍບອກວ່າ “ບໍ່ເປັນຫຍັງ, ຂອບໃຈ.” ມີສິ່ງໃດອີກທີ່ພຣະທຳເອຊະຣາ 4:4,5 ທີ່ສະແດງໃຫ້ເຫັນເຫດຜົນວ່າປະຊາຊົນຂອງພຣະເຈົ້ານັ້ນເຮັດສິ່ງທີ່ຖືກຕ້ອງແລ້ວ?`