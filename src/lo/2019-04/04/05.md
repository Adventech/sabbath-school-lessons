---
title:  ຜູ້ປະກາດເນເຫມີຢາ
date:   23/10/2019
---

`ອ່ານ ເນເຫມີຢາ ບົດທີ 4. ໃນພຣະທຳບົດນີ້ ເນເຫມີຢາໄດ້ບອກໃຫ້ຊາວຢີວເຮັດສິ່ງໃດ? ພວກເຂົາໄດ້ເຊື່ອຫຼືບໍ່ ວ່າ ພວກເຂົາບໍ່ຈຳເປັນຕ້ອງເຮັດສິ່ງໃດ ເພາະວ່າພຣະເຈົ້າຈະປົກປັກຮັກສາພວກເຂົາໄວ້? ຖ້າບໍ່ດັ່ງນັ້ນແລ້ວ ພວກເຂົາຈະຕໍ່ສູ້ກັບການຈູ່ໂຈມເຫຼົ່ານັ້ນໄດ້ແນວໃດ? ເປັນຫຍັງ ມັນຈຶ່ງເປັນເລື່ອງສຳຄັນສຳລັບພວກເຂົາທີ່ຈະກຽມພ້ອມສຳລັບການຕໍ່ສູ້? ເປັນຫຍັງສິ່ງນີ້ຈຶ່ງດີກວ່າການບໍ່ເຮັດຫຍັງເລີຍ?`

ຫຼັງຈາກທີ່ຢຸດໆຢ່ອນໆວຽກງານການກໍ່ສ້າງຫຼາຍໆເທື່ອ ປະຊາຊົນຂອງພຣະເຈົ້າກໍສືບຕໍ່ວຽກງານອີກເທື່ອໜຶ່ງ. ຊາວຢີວໄດ້ອະທິຖານແລ້ວ ເນເຫມີຢາກໍໄດ້ເລືອກກຸ່ມຄົນທີ່ຈະຄອຍປົກປ້ອງຄົນງານທັງຫຼາຍ. ກຸ່ມຜູ້ເຝົ້າຍາມເຫຼົ່ານີ້ກໍປ່ຽນຜຽນກັນປົກປ້ອງຄົນຂອງພຣະເຈົ້າທັງໃນກາງເວັນ ແລະ ກາງຄືນ. ຍາມເຫຼົ່ານີ້ກໍ່ກຽມພ້ອມສຳລັບການຈູ່ໂຈມ. ນອກຈາກນັ້ນ ເນເຫມີຢາກໍຍັງໄດ້ຈັດຄົນໄວ້ອ້ອມກຳແພງເມືອງພ້ອມກັບອາວຸດ. ໃນເວລານີ້ ທຸກໆຄອບຄົວໃນເມືອງເຢລູຊາເລັມກໍພ້ອມທີ່ຈະຕໍ່ສູ້ເຊັ່ນດຽວກັນ. ຫຼັງຈາກນັ້ນ ເນເຫມີຢາກໍແບ່ງຜູ້ຮັບໃຊ້ຂອງເພິ່ນອອກເປັນສອງກຸ່ມ. ກຸ່ມໜຶ່ງກໍເຮັດວຽກກໍ່ສ້າງເມືອງຄືນໃໝ່ ແລະ ອີກກຸ່ມໜຶ່ງກໍຖືອາວຸດ. ແລະເນເຫມີຢາກໍຍັງໄດ້ເບິ່ງຢ່າງດີວ່າ ຜູ້ກໍ່ສ້າງຢູ່ເທິງກຳແພງນັ້ນມີຄວາມປອດໄພ. ເພາະກຸ່ມຄົນເຫຼົ່ານີ້ກໍຢູ່ໃກ້ອັນຕະລາຍຫຼາຍທີ່ສຸດ. ຊ່າງກໍ່ກຳແພງກໍພາກັນຈັບດາບໄວ້ໃນອີກມືໜຶ່ງ. ເຂົາຈະໃຊ້ອີກມືເບື້ອງໜຶ່ງເພື່ອເຕີມດິນຈີ່ ຫຼື ກ້ອນຫິນໃສ່ກຳແພງເມືອງ. ເມື່ອເຮັດແບບນີ້ ບັນດາຄົນທີ່ເຮັດກໍ່ສ້າງກໍກຽມພ້ອມສຳລັບການໂຈມຕີໄດ້ທຸກເວລາ. ປະຊາຊົນທັງຫຼາຍກໍໄດ້ເຮັດຕາມໜ້າທີ່ຂອງຕົນ ແລະພຣະເຈົ້າກໍໄດ້ເຮັດໃນສິ່ງທີ່ເຫຼືອ. ຄວາມເຊື່ອທີ່ເນເຫມີຢາມີໃນພຣະເຈົ້າໃນເວລານີ້ກໍເຕີມເຕັມໃຫ້ປະຊາຊົນຂອງພຣະເຈົ້າມີກຳລັງໃຈ. ທ່ານເຫັນ ຫຼື ບໍ່ວ່າ ເນເຫມີຢາ ນັ້ນ ບໍ່ໄດ້ນັ່ງຢູ່ເທິງໂຊຟາແລະປ່ອຍໃຫ້ພຣະເຈົ້າເຮັດທຸກສິ່ງທຸກຢ່າງ? ເພິ່ນໄດ້ຈັດຕຽມຄົນທັງຫຼາຍໃຫ້ມີຄວາມພ້ອມຫຼາຍທີ່ສຸດ.