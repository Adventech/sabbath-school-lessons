---
title:  ການນະມັດສະການ ແລະ ການຖືສິນອົດອາຫານ ຫຼື ການບໍ່ກິນອາຫານເປັນໄລຍະເວລາສັ້ນໆ
date:   10/11/2019
---

`ໃນພຣະທຳເນເຫມີຢາ 9:1-3 ພວກເຮົາຮຽນຮູ້ວ່າ ປະຊາຊົນຂອງພຣະເຈົ້ານັ້ນໄດ້ແຍກພວກເຂົາອອກຈາກຄົນຕ່າງຊາດ ຫຼື ຄົນທີ່ບໍ່ເປັນຢິວທັງໝົດ. ເປັນຫຍັງປະຊາຊົນຂອງພຣະເຈົ້າຈຶ່ງເຮັດແບບນັ້ນ?`

ເນເຫມີຢາຕ້ອງການໃຫ້ປະຊາຊົນຮູ້ສຶກວ່າ ເວລານີ້ແມ່ນເວລາແຫ່ງຄວາມຊື່ນຊົມຍິນດີ. ດັ່ງນັ້ນ ເພິ່ນຈຶ່ງຕ້ອງການໃຫ້ປະຊາຊົນນັ້ນຮູ້ສຶກຊື່ນຊົມຍິນດີ. ແລ້ວເນເຫມີຢາຈຶ່ງນຳປະຊາຊົນຂອງພຣະເຈົ້າເຂົ້າສູ່ການຖືສິນອົດອາຫານ ເຊິ່ງຕາມທີ່ພວກເຮົາເຫັນນັ້ນ ກໍຄືການທີ່ຄົນໆໜຶ່ງຕັດສິນໃຈອົດອາຫານສຳລັບຊ່ວງໄລຍະເວລາໜຶ່ງ. ຄົນທັງຫຼາຍມັກຈະຖືສິນອົດອາຫານຍ້ອນເຫດຜົນທາງຄວາມເຊື່ອ. ດັ່ງນັ້ນ ສ່ວນໜຶ່ງຂອງການຖືສິນອົດອາຫານຂອງພວກເຂົານັ້ນກໍຄື ການຂໍໃຫ້ພຣະເຈົ້ານຳເອົາຄວາມຍິ່ງຜະຫຍອງໃນໃຈຂອງພວກເຂົາອອກໄປ. ພວກເຂົາຖິ້ມຂີ້ເທົ່າ ຫຼື ຂີ້ດິນໃສ່ເທິງຫົວຂອງພວກເຂົາ. ພວກເຂົາໃສ່ເຄື່ອງນຸ່ງທີ່ຄົນໃສ່ສຳລັບພິທີສົ່ງສະການ. ນອກຈາກນັ້ນ ພວກເຂົາກໍແຍກຕົນເອງອອກຈາກຄົນຕ່າງຊາດ. ເປັນຫຍັງຈຶ່ງເຮັດແບບນັ້ນ? ກໍເພາະວ່າຊາວຢິວຮູ້ວ່າພຣະເຈົ້າຕ້ອງການໃຫ້ອະໄພພວກເຂົາສໍາລັບຄວາມບາບຂອງພວກເຂົາ. ຊາວຕ່າງຊາດນັ້ນກໍບໍ່ໄດ້ຮູ້ສຶກຜິດເຖິງຄວາມບາບທີ່ປະຊາຊົນຂອງພຣະເຈົ້າໄດ້ກະທຳ. ປະຊາຊົນຂອງພຣະເຈົ້ານັ້ນສາລະພາບຄວາມບາບທີ່ພວກເຂົາໄດ້ເຮັດທັງຊົນຊາດ ເຊີ່ງໄດ້ເຮັດໃຫ້ພຣະເຈົ້າຕ້ອງລົງໂທດພວກເຂົາ70 ປີກ່ອນ. ນັ້ນຄືຊ່ວງເວລາທີ່ຊາວບາບີໂລນໄດ້ທໍາລາຍລ້າງເຢລູຊາເລັມ. ແລ້ວນຳເອົາຊາວຢິວໄປເປັນຂ້າທາດໃນນະຄອນບາບີໂລນ.