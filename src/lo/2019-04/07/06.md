---
title:  ຄໍາສັນເສີນ ແລະ ການທູນຂໍ
date:   14/11/2019
---

ໃຫ້ທ່ານອ່ານຕອນທ້າຍຂອງຄໍາອະທິຖານໃນເນເຫມີຢາ 9:32-38. ຄໍາອະທິຖານນີ້ໄດ້ຈົບລົງແນວໃດ? ແມ່ນຫຍັງຄືຂໍ້ຄິດທີ່ສໍາຄັນທີ່ສຸດໃນນີ້? ອີກເທື່ອໜຶ່ງນັ້ນ ປະຊາຊົນໄດ້ສັນລະເສີນພຣະເຈົ້າສໍາລັບສິ່ງທີ່ພຣະອົງຊົງເປັນ. ພຣະອົງຊົງເຂັ້ມແຂງແລະຊົງຍິ່ງໃຫຍ່. ພຣະອົງຊົງຮັກສາພັນທະສັນຍາ ຫຼື ຂໍ້ຕົກລົງອັນພິເສດຂອງພຣະອົງ ທີ່ມີກັບປະຊາຊົນຂອງພຣະອົງ. ພຣະອົງຊົງສໍາແດງຄວາມເມດຕາຕໍ່ເຂົາ. 

ນອກຈາກນັ້ນ ປະຊາຊົນຍັງໄດ້ຂໍບາງຢ່າງໃນຄໍາອະທິຖານຂອງພວກເຂົາ. ພວກເຂົານັ້ນຕ້ອງການສິ່ງໃດ? ໃຫ້ເຮົາມາອ່ານເບິ່ງເພີ່ມເຕີມ:

“ໂອ ພຣະເຈົ້າ ຂອງພວກຂ້ານ້ອຍເອີຍ ພຣະເຈົ້າຊົງຣິດແລະອໍານາດຍິ່ງໃຫຍ່ແທ້ ພຣະອົງຮັກສາພັນທະສັນຍາ ຢ່າງສັດຊື່... ຂໍໂຜດລະນຶກເຖິງພວກຂ້ານ້ອຍແດ່ທ້ອນ” (ເນເຫມີຢາ 9:32)

ຊຸມຊົນຊາວຢິວໃນເຢລູຊາເລັມກໍຕ້ອງຈ່າຍພາສີໃຫ້ກັບກະສັດເປີເຊຍຜູ້ທີ່ປົກຄອງພວກເຂົາ. ນອກຈາກນັ້ນ ສັດຕູຂອງພວກເຂົາ ກໍໂຈມຕີພວກເຂົາຢູ່ບໍ່ຂາດ. ຊາວຢິວກໍເມື່ອຍກັບການໂຈມຕີແລະກັບການເກັບພາສີອາກອນຕ່າງໆ. ພວກເຂົາຂໍໃຫ້ພຣະເຈົ້າຢຸດຕິຄວາມຍາກລໍາບາກຂອງພວກເຂົາ.

ທ່ານເຫັນ ຫຼື ບໍ່ວ່າ ປະຊາຊົນຂອງພຣະເຈົ້ານັ້ນກ່າວວ່າ ພວກເຂົາເປັນ “ຜູ້ຮັບໃຊ້” (ເນເຫມີຢາ 9:36) ຫຼື “ຂ້າທາດ” (ເນເຫມີຢາ 9:36)? ຄໍານີ້ກໍສະແດງໃຫ້ເຫັນວ່າ ປະຊາຊົນເຂົ້າໃຈວ່າພວກເຂົາຈະຕ້ອງເຊື່ອຟັງພຣະຜູ້ເປັນເຈົ້າຢ່າງສົມບູນ. ຊາວອິດສະລາເອນຜູ້ທີ່ມາກ່ອນພວກເຂົານັ້ນກໍບໍ່ໄດ້ເຊື່ອຟັງ. ຄໍາວ່າ “ຂ້າທາດ” ຫຼື “ຜູ້ຮັບໃຊ້” ຍັງສະແດງໃຫ້ເຫັນວ່າ ປະຊາຊົນທັງຫຼາຍຕ້ອງການມີຄວາມຊື່ສັດໝັ້ນຄົງຕໍ່ພຣະເຈົ້າດ້ວຍສຸດໃຈຂອງເຂົາ. ພວກເຂົາຕ້ອງການປະຕິບັດຕາມກົດບັນຍັດຂອງພຣະອົງ. ໃນຖານະທີ່ເປັນຜູ້ຮັບໃຊ້ຂອງພຣະເຈົ້ານັ້ນ ພວກເຂົາຂໍໃຫ້ພຣະເຈົ້າຊ່ອຍເຫຼືອພວກເຂົາ. (ຄັດມາຈາກປຶ້ມເສັ້ນທາງແຫ່ງຊີວິດຂອງທ່ານນາງເອເລັນຈີໄວທ໌)