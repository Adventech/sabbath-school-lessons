---
title:  ບົດຮຽນທີ່ໄດ້ຮັບຈາກອະດີດ
date:   12/11/2019
---

`ອ່ານພາກສ່ວນຕໍ່ໄປຂອງຄຳອະທິຖານໃນພຣະທຳ ເນເຫມີຢາ 9:9-22. ພາກສ່ວນຕໍ່ມານີ້ຂອງຄຳອະທິຖານແຕກຕ່າງຈາກສ່ວນທີໜຶ່ງແນວໃດ?` 

ຄຳອະທິຖານກໍປ່ຽນໄປ. ໃນເບື້ອງຕົ້ນ ປະຊາຊົນໄດ້ຕັ້ງຕົ້ນດ້ວຍການກ່າວສັນລະເສີນພຣະເຈົ້າສຳລັບຄວາມຮັກຂອງພຣະອົງ. ປະຊາຊົນກໍກ່າວວ່າ ຊົນຊາດອິດສະລາເອນຊົ່ວຮ້າຍຫຼາຍຫຼັງຈາກທີ່ພຣະເຈົ້າໄດ້ປົດປ່ອຍພວກເຂົາອອກຈາກປະເທດເອຢິບ. ປະຊາຊົນໄດ້ກ່າວກ່ຽວກັບວ່າ ຊົນຊາດອິດສະລາເອນບໍ່ໄດ້ເຊື່ອຟັງພຣະເຈົ້າໃນຖິ່ນແຫ້ງແລ້ງທຸລະກັນດານເປັນເວລາ40ປີແນວໃດ. ປະຊາຊົນໄດ້ພາກັນເວົ້າເຖິງສິ່ງຕ່າງໆທີ່ມະຫັດສະຈັນທັງໝົດ ທີ່ພຣະເຈົ້າໄດ້ປະທານໃຫ້ກັບຊົນຊາດອິດສະລາເອນໃນຊ່ວງເວລານັ້ນ. ແຕ່ບັນພະບຸລຸດຂອງພວກເຂົາໄດ້ເຮັດສິ່ງໃດ? ຫົວໃຈຂອງພວກເຂົາກໍເຕັມໄປດ້ວຍຄວາມຈອງຫອງ. ພວກເຂົາເປັນກຸ່ມຄົນທີ່ຫົວແຂງບໍ່ເຊື່ອຟັງ. ພວກເຂົາບໍ່ສົນໃຈກ່ຽວກັບການກະທໍາທີ່ມີຄວາມເມດຕາແລະຄວາມດີທີ່ພຣະເຈົ້າໄດ້ກະທຳເພື່ອເຂົາ.

ພວກເຮົາຈະຕ້ອງສາລະພາບຄວາມຜິດບາບຂອງເຮົາ. ແມ່ນແລ້ວ. ແຕ່ຈະມີແຕ່ຄວາມເຊື່ອໃນຄວາມຕາຍເທິງໄມ້ກາງແຂນຂອງພຣະເຢຊູຂອງເຮົາເທົ່ານັ້ນທີ່ຈະຊ່ອຍເຮົາໃຫ້ພົ້ນ. “ພວກເຮົາຍອມຮັບເອົາພຣະເຢຊູເປັນພຣະຜູ້ຊ່ອຍໃຫ້ລອດຂອງເຮົາ. ສິ່ງນີ້ເກີດຂຶ້ນ ເມື່ອພວກເຮົາຍອມຮັບວ່າພວກເຮົາເສຍໃຈສຳລັບຄວາມບາບຂອງເຮົາແລະ ຫັນໜີຈາກຄວາມບາບເຫຼົ່ານັ້ນ. ແລ້ວອົງພຣະຜູ້ເປັນເຈົ້າກໍໃຫ້ອະໄພພວກເຮົາ. ພຣະອົງຊົງນຳເອົາໂທດຂອງຄວາມບາບນັ້ນອອກຈາກເຮົາ ເຊິ່ງເປັນການລົງໂທດຍ້ອນການລະເມີດກົດບັນຍັດຂອງພຣະອົງ. ຄົນບາບຈຶ່ງຢືນຕໍ່ໜ້າ ພຣະພັກຂອງພຣະເຈົ້າໂດຍກາຍເປັນຜູ້ທີ່ສະອາດບໍລິສຸດ ປາດສະຈາກຄວາມບາບໃດໆ, ແລ້ວເຂົາກໍຈະເປັນທີພໍພຣະໄທຂອງພຣະເຈົ້າ. ພຣະວິນຍານບໍລິສຸດກໍຈະຊົງນຳຄົນນີ້ໃຫ້ເຂົ້າສຳພັນກັບພຣະບິດາແລະພຣະບຸດ.” (ປຶ້ມທ່ານນາງເອເລັນຈີໄວທ໌)