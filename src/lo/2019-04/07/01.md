---
title:  ພຣະເຈົ້າຂອງເຮົາຜູ້ຊົງໃຫ້ອະໄພ
date:   09/11/2019
---

### ອ່ານສຳລັບບົດຮຽນອາທິດນີ້ 
ເນເຫມີຢາ 9:1-3; ກິດຈະການ 10:1-23; ເນເຫມີຢາ 9:9-22; ເນເຫມີຢາ 9:23-31; ເນເຫມີຢາ 9:32-38.

> <p>ຂໍ້ຄວນຈຳ</p>
> "ຜູ້ທີ່ຊ້ອນເຊື່ອງບາບກຳໄວ້ ຊີວິດຈະບໍ່ຈະເລີນຮຸ່ງເຮືອງ ຜູ້ທີ່ສາລະພາບບາບກໍາຂອງຕົນ ພຣະເຈົ້າຈະເມດຕາຜູ້ນັ້ນ" (ສຸພາສິດ 28:13).

ເທດສະການປຸກຕູບຢູ່ໄດ້ສິ້ນສຸດລົງ. ເທດສະການນີ້ແມ່ນມື້ພັກຂອງຊາວຢິວ. ວັນພັກນີ້ແມ່ນເວລາແຫ່ງຄວາມຊົມຊື່ນຍິນດີ. ມັນໄດ້ຊ່ອຍໃຫ້ຊາວຢິວຈື່ທຸກສິ່ງທຸກຢ່າງທີ່ພຣະເຈົ້າໄດ້ກະທຳເພື່ອພວກເຂົາໃນເອຢິບ. ພຣະອົງໄດ້ປົດປ່ອຍພວກເຂົາຈາກການເປັນທາດ. ແລ້ວພຣະອົງກໍຊົງດູແລພວກເຂົາໃນຖິ່ນທຸລະກັນດານເປັນເວລາ 40ປີ. ດັ່ງທີ່ພວກເຮົາເຫັນໃນອາທິດແລ້ວນີ້ ຊາວຢິວນັ້ນສະເຫຼີມສະຫຼອງວັນນີ້ດ້ວຍຄວາມຊື່ນຊົມຍິນດີ. ເວລານີ້ຜູ້ນຳໄດ້ ພາກັນຂໍໃຫ້ປະຊາຊົນມາເຕົ້າໂຮມກັນອີກເທື່ອໜຶ່ງ. ມັນແມ່ນຊ່ວງເວລາສຳລັບປະຊາຊົນທີ່ຈະສາລະພາບບາບຂອງພວກເຂົາຕໍ່ພຣະເຈົ້າ ແລະ ຫັນໜີອອກຈາກຄວາມຊົ່ວຮ້າຍ.

ບາງເທື່ອພວກເຮົາກໍຮູ້ສຶກຊື່ນຊົມຍິນດີໃນອົງພຣະຜູ້ເປັນເຈົ້າກ່ອນ. ແລ້ວພວກເຮົາກໍສາລະພາບຄວາມຜິດບາບຂອງເຮົາ. ບາງຄັ້ງ ພວກເຮົາກໍສາລະພາບຄວາມບາບຂອງເຮົາກ່ອນ ແລ້ວພວກເຮົາກໍຮູ້ສຶກຊື່ນຊົມຍິນດີໃນອົງພຣະຜູ້ເປັນເຈົ້າ. ໂລມ 2:4 ກ່າວວ່າ “ເຈົ້າບໍ່ຮູ້ ຫຼືວ່າ ພຣະກຸລຸນາຂອງພຣະເຈົ້ານັ້ນ ກໍເພື່ອນຳເຈົ້າໃຫ້ກັບໃຈເສຍໃໝ່. ຄວາມຮັກຂອງພຣະເຈົ້າກໍເຮັດໃຫ້ພວກເຮົາມີຄວາມຊື່ນຊົມຍິນດີ. ນອກຈາກນັ້ນ ມັນຍັງເຮັດໃຫ້ພວກເຮົາກັບໃຈ ຫຼື ຫັນຫຼັງໃຫ້ກັບຄວາມບາບ. ດັ່ງນັ້ນ ພວກເຮົາຄວນຈະສັນລະເສີນພຣະເຈົ້າສຳລັບຄວາມຮັກຂອງພຣະອົງ ແລະ ສຳລັບຄວາມສຸກທີ່ພຣະອົງຊົງປະທານໃຫ້ເຮົາ. ໃນເວລາດຽວກັນນັ້ນ ພວກເຮົາຈະຕ້ອງຈື່ວ່າ ພວກເຮົາຕ້ອງການໃຫ້ພຣະເຈົ້າອະໄພຄວາມຜິດບາບຂອງພວກເຮົາ. ພວກເຮົາຈຳເປັນທີ່ໃຫ້ພຣະເຈົ້າຊຳລະເຮົາໃຫ້ບໍລິສຸດ ແລະສ້າງພວກເຮົາຂຶ້ນໃໝ່ເຊັ່ນດຽວກັນ.”