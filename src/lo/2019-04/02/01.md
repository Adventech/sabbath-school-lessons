---
title:  ເນເຫມີຢາ
date:   05/10/2019
---

### ອ່ານສຳລັບບົດຮຽນອາທິດນີ້
ເນເຫມີຢາ 1:1-4; ເນເຫມີຢາ 1:5-11; ເນເຫມີຢາ 2:1-8; ເນເຫມີຢາ 2:9,10; ເນເຫມີຢາ 2:11-20.

> <p>ຂໍ້ຄວນຈຳ</p>
> “ເມື່ອຂ້າພະເຈົ້າໄດ້ຍິນສິ່ງທັງໝົດນັ້ນແລ້ວ ຂ້າພະເຈົ້າກໍນັ່ງລົງແລະຮ້ອງໄຫ້ຄ່ຳຄວນ. ຂ້າພະເຈົ້າໄວ້ທຸກ ແລະ ບໍ່ຮັບປະທານອາຫານເປັນເວລາຫຼາຍວັນ. ຂ້າພະເຈົ້າພາວັນນາອະທິຖານຫາພຣະເຈົ້າວ່າ ໂອ ພຣະເຈົ້າຢາເວ ພຣະເຈົ້າແຫ່ງຟ້າສະຫວັນເອີຍ ພຣະອົງຊົງຍິ່ງໃຫຍ່ ແລະ ເປັນອົງທີພວກຂ້ານ້ອຍໃຫ້ຄວາມເຄົາລົບຢຳເກງ. ພຣະເຈົ້າຮັກສາພັນທະສັນຍາຂອງພຣະອົງຢ່າງສັດຊື່ຕໍ່ຜູ້ທີ່ຮັກພຣະອົງ ແລະ ຜູ້ທີ່ປະຕິບັດຕາມຄຳສັ່ງຂອງພຣະອົງ.” (ເນເຫມີຢາ 1:4,5)

ອາທິດທີແລ້ວ ພວກເຮົາໄດ້ຮຽນຮູ້ກ່ຽວກັບຄົນຢີວສອງກຸ່ມທີ່ໄດ້ກັບໄປແຂວງຢູດາ. ແຕ່ກໍມີຊາວຢີວອີກກຸ່ມໜຶ່ງທີ່ພຣະເຈົ້າຕຽມທີ່ຈະສົ່ງກັບບ້ານເຊັ່ນດຽວກັນ. ພຣະເຈົ້າໄດ້ປະທານວຽກງານ ຫຼື ພາລະກິດພິເສດໃຫ້ກັບກຸ່ມນີ້. ສອງກຸ່ມທຳອິດໄດ້ກັບໄປເພື່ອສ້າງເມືອງເຢລູຊາເລັມແລະເພື່ອສ້າງພຣະວິຫານໃຫ້ສຳເລັດ. ປະຊາຊົນຂອງພຣະເຈົ້ານັ້ນມີຄວາມຢ້ານແລະກໍໄດ້ຢຸດການກໍ່ສ້າງ. ຜູ້ນຳທີ່ຢູ່ປະເທດອ້ອມຂ້າງກໍບໍ່ຕ້ອງການໃຫ້ຊາວອິດສະລາເອນກໍ່ສ້າງເມືອງແລະກຳແພງຂຶ້ນມາໃໝ່. ຜູ້ນຳເຫຼົ່ານີ້ຢ້ານວ່າ ຊາວອິດສະລາເອນນັ້ນຈະກາຍເປັນປະເທດທີ່ມີອຳນາດອີກເທື່ອໜຶ່ງ (ເອຊະຣາ 4:6-24). ດັ່ງນັ້ນ ຜູ້ນຳຊົ່ວຮ້າຍເຫຼົ່ານີ້ກໍຕ້ອງການຢຸດການກໍ່ສ້າງຂອງຊົນຊາດອິດສະລາເອນ. ແຕ່ພຣະເຈົ້າກໍບໍ່ເຄີຍຈາກປະຊາຊົນຂອງພຣະອົງ ເມື່ອພວກເຂົາປະສົບກັບບັນຫາ. ພຣະອົງຈະຊ່ວຍເຫຼືອປະຊາຊົນຂອງພຣະອົງໃຫ້ເຮັດວຽກງານທີ່ພຣະອົງໄດ້ຊົງມອບໃຫ້ຢູ່ສະເໝີ.

ພຣະເຈົ້າໄດ້ເລືອກຜູ້ຊາຍອີກຄົນໜຶ່ງເພື່ອປະຕິບັດຕາມແຜນການຂອງພຣະອົງ. ຜູ້ຊາຍຄົນນີ້ຊື່ວ່າ ເນເຫມີຢາ. ໃນອາທິດນີ້ ພວກເຮົາຈະມາຮຽນຮູ້ກ່ຽວກັບ ເນເຫມີຢາ ແລະ ວຽກງານທີ່ພຣະເຈົ້າໄດ້ມອບໃຫ້ເພີ່ນເຮັດ.