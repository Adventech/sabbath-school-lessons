---
title:  ເນເຫມີຢາໄດ້ຮັບຂ່າວຮ້າຍບາງຢ່າງ
date:   06/10/2019
---

`ອ່ານເນເຫມີຢາ 1:1-4. ເປັນຫຍັງເນເຫມີຢາຈຶ່ງໃຈຮ້າຍແທ້? ເພິ່ນໄດ້ເຮັດແນວໃດເມື່ອເພິ່ນໄດ້ຮັບຂ່າວຮ້າຍນີ້?` 

ເນເຫມີຢາຄົງໄດ້ຍິນເລື່ອງລາວກ່ຽວກັບວ່າ ຊາວຊາມາເຣຍໄດ້ທຳລາຍກຳແພງເມືອງແນວໃດ ແຕ່ຕອນນີ້ ເນເຫມີຢາກໍຮູ້ວ່າເລື່ອງນີ້ເປັນເລື່ອງຈິງ. ທີ່ຮ້າຍແຮງໄປກວ່ານັ້ນ ກະສັດອາກຕາເຊເຊັດເອງກໍຢຸດແຜນການສ້າງເມືອງຄືນໃໝ່ ຍ້ອນວ່າຜູ້ນຳບາງຄົນຈົ່ມຕໍ່ກະສັດກ່ຽວກັບຊາວຢີວ (ເອຊະຣາ ບົດທີ 4).

ແມ່ນແລ້ວ ປະຊາຊົນຂອງພຣະເຈົ້າໄດ້ສ້າງພຣະວິຫານຢ່າງສຳເລັດ. ແຕ່ປະຊາຊົນກໍບໍ່ໄດ້ນຳໃຊ້ພຣະວິຫານນັ້ນສຳລັບການນະມັດສະການພຣະເຈົ້າເລີຍ. ເປັນຫຍັງຈຶ່ງເປັນແບບນັ້ນ? ກໍເພາະວ່າ ປະຊາຊົນຜູ້ທີ່ຢູ່ໃນພຣະວິຫານກໍ່ຢ້ານທີ່ຈະອາໄສໃນເມືອງເຢລູຊາເລັມ. ຂ່າວນີ້ກໍເຮັດໃຫ້ເນເຫມີຢາຮູ້ສຶກເສົ້າໃຈ. ເຫດຜົນທີ່ຊາວຢີວກັບບ້ານ ກໍເພື່ອວ່າພວກເຂົາຈະໄດ້ຖວາຍກຽດແດ່ພຣະເຈົ້າ. ແຕ່ເວລານີ້ ພວກເຂົາກັບຢ້ານທີ່ຈະອາໄສຢູ່ໃນເມືອງຂອງພວກເຂົາເອງ. ດັ່ງນັ້ນ ຈຶ່ງບໍ່ມີໃຜດູແລເບິ່ງແຍງພຣະວິຫານຂອງພຣະເຈົ້າ. ປະຊາຊົນຂອງພຣະເຈົ້າຢ້ານກົວຜູ້ນຳຂອງປະເທດຄຽງຂ້າງຫຼາຍເກີນໄປ. 

ເນເຫມີຢາໄດ້ເຮັດແນວໃດ? ເພິ່ນໄດ້ຈົ່ມກ່ຽວກັບຊາວຢີວບໍ? ບໍ່ເລີຍ! ເພິ່ນໄດ້ເຂົ້າຫາພຣະເຈົ້າ. ເພິ່ນໄດ້ຄຸເຂົ່າລົງແລະອະທິຖານ. ນອກຈາກນັ້ນ ເພິ່ນກໍຍັງໄດ້ຖືສິນອົດອາຫານ ຫຼື ບໍ່ກິນຫຍັງເລີຍເປັນເວລາຫຼາຍມື້. 

`ເມື່ອເນເຫມີຢາໄດ້ຮັບຂ່າວຮ້າຍ ເພິ່ນໄດ້ຮ້ອງໄຫ້ສາກ່ອນ. ແລ້ວເພິ່ນກໍໄດ້ອົດອາຫານແລະອະທິຖານ. ຕົວຢ່າງຂອງເພິ່ນໄດ້ສະແດງໃຫ້ພວກເຮົາເຫັນວ່າ ພວກເຮົາຈະຕ້ອງເຮັດສິ່ງໃດເມື່ອມີບັນຫາໃນຊີວິດຂອງເຮົາ?`