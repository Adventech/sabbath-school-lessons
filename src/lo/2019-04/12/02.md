---
title:  ເນເຫມີຢາຈະເຮັດສິ່ງໃດ?
date:   15/12/2019
---

`ອ່ານເນເຫມີຢາ 13:23-25. ເກີດຫຍັງຂຶ້ນໃນຂໍ້ພຣະຄຳພີເຫຼົ່ານີ້? ເນເຫມີຢາໄດ້ເຮັດແນວໃດ? ທ່ານສາມາດອະທິບາຍການກະທຳຂອງເພິ່ນວ່າແນວໃດ?` 

ໃນເລື່ອງນີ້ ພວກເຮົາອ່ານກ່ຽວກັບກຸ່ມເດັກນ້ອຍກຸ່ມໜຶ່ງ. ພໍ່ຂອງພວກເຂົາທີ່ເປັນຊາວຢິວນັ້ນໄດ້ແຕ່ງງານກັບຜູ້ຍິງທີ່ບໍ່ເປັນຢິວເຊິ່ງບໍ່ສາມາດເວົ້າພາສາທີ່ຖືກໃຊ້ຂຽນພຣະຄຳພີ. ດັ່ງນັ້ນ ພວກເຂົາບໍ່ເຂົ້າໃຈຄວາມໝາຍຂອງການເປັນຢິວ. ສຳລັບເນເຫມີຢາແລ້ວ ເລື່ອງນີ້ກໍເປັນບັນຫາໃຫຍ່. ເພິ່ນຮູ້ສຶກເສຍໃຈທີ່ຄອບຄົວຊາວຢິວບໍ່ສາມາດເຂົ້າໃຈພຣະຄຳພີ. ພວກເຂົາຈະສູນເສຍຄວາມສຳພັນທີ່ເຂົາກັບພຣະເຈົ້າອົງຊົງມີຊີວິດຢູ່.

ເນເຫມີຢາໄດ້ລົງໂທດປະຊາຊົນທັງຫຼາຍຕໍ່ໜ້າຄົນອື່ນ. ນັກຄົ້ນຄວ້າພຣະຄຳພີກໍບອກວ່າ ການກະທຳຂອງເນເຫມີຢານັ້ນກໍປົກກະຕິສຳລັບສະໄໝຂອງເພິ່ນ. ມັນຄືວິທີການທີ່ຜູ້ນຳນັ້ນລົງໂທດປະຊາຊົນໃນສະໄໝນັ້ນ. ພຣະຄຳພີບອກວ່າ ເນເຫມີຢາໄດ້ສາບແຊ່ງພວກຜູ້ຊາຍ. ພວກເຮົາຄົງບໍ່ຄິດວ່າ ເນເຫມີຢາໃຊ້ຄຳທີ່ຫຍາບຄາຍເວົ້າກັບພວກເຂົາດອກ! ບໍ່ແມ່ນ ແຕ່ເນເຫມີຢາໄດ້ອ່ານຄຳສາບແຊ່ງຈາກພັນທະສັນຍາ ຫຼື ຂໍ້ຕົກລົງພິເສດຂອງພຣະເຈົ້າໃນພຣະທຳພຣະບັນຍັດສອງບົດທີ28. ເນເຫມີຢາກໍເຕືອນພວກເຂົາກ່ຽວກັບສິ່ງທີ່ຈະເກີດຂຶ້ນກັບພວກເຂົາເມື່ອພວກເຂົາໄດ້ລະເມີດຂໍ້ຕົກລົງນີ້. ດັ່ງນັ້ນ ເນເຫມີຢາຈຶ່ງຕ້ອງການໃຫ້ປະຊາຊົນເຂົ້າໃຈແຈ້ງເຖິງການກະທຳແລະການເລືອກທີ່ຜິດໆຂອງພວກເຂົາ. ຄວາມບາບຂອງເຂົາຈະນຳຄຳສາບແຊ່ງມາຈາກພຣະເຈົ້າ.