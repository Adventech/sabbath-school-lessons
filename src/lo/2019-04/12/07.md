---
title:  ຂໍ້ຄິດເພີ່ມເຕີມ
date:   20/12/2019
---

"ພຣະຄຳພີນັ້ນເຕັມໄປດ້ວຍເລື່ອງລາວຕ່າງໆ. ບາງເລື່ອງກໍສະແດງໃຫ້ເຫັນເຖິງຄວາມບາບຂອງປະຊາຊົນທັງຫຼາຍ. ບາງເລື່ອງກໍສະແດງໃຫ້ພວກເຮົາເຫັນຜູ້ຊາຍແລະຜູ້ຍິງທີ່ບໍລິສຸດໃນສາຍພຣະເນດຂອງພຣະເຈົ້າ. ພຣະເຈົ້າຊົງໃຫ້ເລື່ອງລາວເຫຼົ່ານີ້ຢູ່ຮຽງກັນໄປໃນພຣະຄຳພີເພື່ອໃຫ້ພວກເຮົາເຫັນເປັນຕົວຢ່າງ. ພຣະເຈົ້າຊົງຕ້ອງການໃຫ້ພວກເຮົາຫັນໜີອອກຈາກຄວາມບາບແລະຍອມຮັບເອົາຊີວິດທີ່ບໍລິສຸດສັກສິດ. ເລື່ອງຕ່າງໆເຫຼົ່ານີ້ກໍຊ່ວຍໃຫ້ພວກເຮົາເລືອກທາງເລືອກທີ່ຖືກຕ້ອງ. ໃນພຣະຄຳພີ ພວກເຮົາອ່ານກ່ຽວກັບເລື່ອງຂອງຊັນບາລາດ ແລະໂຕບີອາ. ຊາຍສອງຄົນນີ້ກໍເຕັມໄປດ້ວຍຄວາມກຽດຊັງ. ພວກເຂົາໄດ້ເວົ້າຕົວະ. ພວກເຂົາໄດ້ກະທຳສິ່ງທີ່ຊົ່ວຮ້າຍ. ນອກຈາກນັ້ນ ພຣະຄຳພີກໍຍັງສະແດງໃຫ້ພວກເຮົາເຫັນເລື່ອງຂອງເອຊະຣາ ແລະເນເຫມີຢາ. ຜູ້ຊາຍສອງຄົນນີ້ໄດ້ນັບຖືພຣະເຈົ້າ. ພວກເຂົາມີກຽດສັກສີ. ພວກເຂົາບໍ່ໄດ້ເຫັນແກ່ຕົວ. ພຣະເຈົ້າໄດ້ໃຫ້ອິດສະຫຼະພາບແກ່ເຮົາເພື່ອທີ່ຈະເລືອກວ່າ ຈະເຮັດຕາມຕົວຢ່າງຂອງຊັນບາລາດ ແລະໂຕບີອາ ຫຼືເຮັດຕາມຕົວຢ່າງຂອງເອຊະຣາ ແລະ ເນເຫມີຢາ. ການເລືອກນັ້ນເປັນຂອງທ່ານ. ພຣະຄຳພີສະແດງໃຫ້ພວກເຮົາເຫັນສິ່ງທີ່ເກີດຂຶ້ນ ເມື່ອພວກເຮົາລະເມີດກົດບັນຍັດຂອງພຣະເຈົ້າ. ແລ້ວພວກເຮົາກໍຍັງເຫັນວ່າ ພຣະອົງຊົງອວຍພອນພວກເຮົາແບບໃດເມື່ອພວກເຮົາເຊື່ອຟັງພຣະອົງ. ພວກເຮົາຈະຕ້ອງຕັດສິນໃຈສຳລັບຕົວເອງວ່າ ພວກເຮົາຕ້ອງການທີ່ຈະທົນທຸກກັບຄຳສາບແຊ່ງຂອງພຣະເຈົ້າ ຫຼື ຢາກຊື່ນຊົມຍິນດີກັບພຣະພອນຂອງພຣະອົງ" (ປື້ມທ່ານນາງເອເລັນຈີໄວທ໌)

**ຄຳຖາມຄົ້ນຄວ້າ**

`1.	ໃນຂະນະທີ່ພວກເຮົາອ່ານພຣະທຳເອຊະຣາ ແລະ ພຣະທຳເນເຫມີຢາ ພວກເຮົາເຫັນວ່າ ຜູ້ຊາຍຈຳນວນຫຼາຍບໍ່ໄດ້ເອົາພຣະເຈົ້າເປັນທີໜຶ່ງໃນຊີວິດຂອງເຂົາ. ພວກເຂົາໄດ້ແຕ່ງງານກັບຜູ້ຍິງຊາວຕ່າງຊາດ. ເອຊະຣາໄດ້ແກ້ໄຂບັນຫາຂອງຊາຍເຫຼົ່ານີ້. ແມ່ນແລ້ວ ພວກເຂົາໄດ້ສົ່ງເມຍຂອງຊາຍເຫຼົ່ານີ້ກັບບ້ານເກີດຂອງເຂົາ, ແຕ່ຫົວໃຈຂອງພວກເຂົາໄດ້ປ່ຽນແປງເຊັ່ນດຽວກັນຫຼືບໍ? ຄວາມຮັກຂອງເຂົາທີ່ມີຕໍ່ພຣະເຈົ້ານັ້ນໄດ້ເພີ່ມທະວີຂຶ້ນຫຼືບໍ? ເຮົາມີຫຼັກຖານອັນໃດທີ່ບອກວ່າ ຜູ້ຊາຍຫຼາຍຄົນກໍບໍ່ໄດ້ມີການປ່ຽນແປງອັນໃດເລີຍ? ພວກເຮົາສາມາດຮຽນຮູ້ສິ່ງໃດຈາກຄວາມຜິດຂອງພວກເຂົາ? ການປ່ຽນແປງຈິດໃຈໃໝ່ມີຄວາມສຳຄັນຫຼາຍຊ່ຳໃດ?`

`2.	ມີຄົນໃນໂບດຂອງທ່ານທີ່ໄດ້ແຕ່ງງານກັບຄົນທີ່ຕ່າງຄວາມເຊື່ອແບບນີ້ຫຼືບໍ? ພວກເຂົາໄດ້ມີບັນຫາອັນໃດແດ່? ພວກເຮົາໃນຖານະທີ່ເປັນຄຣິສຕຽນນັ້ນສາມາດເຮັດສິ່ງໃດເພື່ອຊ່ວຍພວກເຂົາ?`