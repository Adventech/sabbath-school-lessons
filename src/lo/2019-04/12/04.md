---
title:  ເອຊະຣາໄດ້ເຮັດສິ່ງໃດ?
date:   17/12/2019
---

`ໃຫ້ເຮົາອ່ານເອຊະຣາ ບົດທີ9. ເອຊະຣາຮຽນຮູ້ກ່ຽວກັບການແຕ່ງງານທີ່ຊາວຢິວໄດ້ມີກັບປະຊາຊົນຜູ້ທີ່ນະມັດສະການພະປອມ. ເອຊະຣາໄດ້ເຮັດແນວໃດເມື່ອເພິ່ນໄດ້ຍິນຂ່າວເລື່ອງນີ້? ພຣະທຳເອຊະຣາ 9:1,2 ບອກພວກເຮົາວ່າປະຊາຊົນອິດສະຣາເອນນັ້ນ "ບໍ່ໄດ້ຮັກສາຕົວຄື: ບໍ່ແຍກອອກຈາກປະຊາຊົນ" ທີ່ຢູ່ໃນປະເທດໃກ້ຄຽງ. ດັ່ງທີ່ພວກເຮົາເຫັນຫຼາຍເທື່ອວ່າ ຄຳວ່າ"ແຍກອອກຈາກ" ກໍມີຄວາມໝາຍວ່າ "ບອກຄວາມແຕກຕ່າງ". ໃຫ້ເຮົາອ່ານພຣະທຳໃນລະບຽບເລວີ 10:10; 11:47; ອົບພະຍົບ 26:33; ປະຖົມມະການ 1:4,6,7,14,18. ຂໍ້ພຣະຄຳພີເຫຼົ່ານີ້ສອນສິ່ງໃດພວກເຮົາກ່ຽວກັບຄຳວ່າ "ແຍກອອກຈາກ"? ເປັນຫຍັງພຣະຄຳພີຈຶ່ງເຕືອນພວກເຮົາກ່ຽວກັບການແຕ່ງງານກັບຄົນທີ່ບໍ່ເຊື່ອໃນພຣະເຈົ້າ?`

ປະຊາຊົນຂອງພຣະເຈົ້າໄດ້ພາກັນແຕ່ງງານກັບຜູ້ຍິງທີ່ບໍ່ເປັນຢິວ. ບັນດາເມຍເຫຼົ່ານີ້ກໍນະມັດສະການພະປອມຕ່າງໆ. ບັນຫານີ້ກໍເປັນບັນຫາໃຫຍ່. ບັນດາປະໂລຫິດ ຫຼື ຜູ້ນຳທາງສາສະໜາກໍມີຄວາມຜິດ. ຊາວເລວີກໍຄືກັນ. ຄຳວ່າ "ແຍກອອກຈາກ" ກໍສະແດງໃຫ້ເຮົາເຫັນສອງຢ່າງ ຫຼື ສອງແນວຄິດທີ່ແຕກຕ່າງກັນ. ນອກຈາກນັ້ນ ມັນຍັງສະແດງໃຫ້ພວກເຮົາເຫັນວ່າ ຜູ້ນຳທັງຫຼາຍກໍເຂົ້າໃຈກົດບັນຍັດຂອງພຣະເຈົ້າ. ພວກເຂົາຮູ້ວ່າ ພຣະເຈົ້າຕ້ອງການໃຫ້ປະຊາຊົນຂອງພຣະອົງນັ້ນຫຼີກໜີຈາກສາສະໜາທີ່ຈອມປອມ. ພວກເຂົາເຂົ້າໃຈເຖິງອັນຕະລາຍຂອງການແຕ່ງງານກັບຄົນທີ່ນະມັດສະການພະປອມ. ເມຍ ຫຼື ຜົວທີ່ບໍ່ໄດ້ນະມັດສະການພຣະເຈົ້ານັ້ນຈະສາມາດທຳລາຍຊີວິດຈິດວິນຍານຂອງຄອບຄົວໄດ້.