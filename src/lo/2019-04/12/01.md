---
title:  ພວກເຮົາຄວນຈະເຮັດແນວໃດກັບການຕັດສິນໃຈທີ່ບໍ່ຖືກຕ້ອງຂອງເຮົາ?
date:   14/12/2019
---

### ອ່ານສຳລັບບົດຮຽນອາທິດນີ້ 
ເນເຫມີຢາ 13:23-25; 13:26,27; ເອຊະຣາ ບົດທີ 9 ແລະ 10 ; ມັດທາຍ 28:18-20.

> <p>ຂໍ້ຄວນຈຳ</p>
> "ຂ້າພະເຈົ້າກ່າວວ່າ 'ຂ້າແດ່ພຣະເຈົ້າຂອງຂ້າພະເຈົ້າ ຂ້ານ້ອຍລະອາຍທີ່ຈະເງີຍໜ້າຂຶ້ນຕໍ່ໜ້າພຣະອົງ. ບາບຂອງພວກຂ້ານ້ອຍສູງຂຶ້ນເໝືອຫົວແລ້ວ; ມັນສູງຈຸຟ້າສະຫວັນ' " (ເອຊະຢາ 9:6)

ເອຊະຣາ ແລະ ເນເຫມີຢາ ໄດ້ກາຍເປັນຜູ້ນຳໃນຊຸມຊົນບ່ອນທີ່ຫຼາຍຄົນໄດ້ແຕ່ງງານກັບຄົນທີ່ບໍ່ເປັນຢິວ. ຕໍ່ມາບໍ່ດົນ ການປະຕິບັດນີ້ກໍກາຍເປັນເລື່ອງທຳມະດາໃນທ່າມກາງຊາວຢິວ. ເອຊະຣາ ແລະເນເຫມີຢາ ກໍບໍ່ພໍໃຈກັບການກະທຳແບບນີ້. ພວກເຂົາຕ້ອງການນຳພາຊາວຢິວນັ້ນໃຫ້ຫັນກັບໄປຫາພຣະເຈົ້າ. ເອຊະຣາແລະເນເຫມີຢານັ້ນຮູ້ວ່າສິ່ງໃດຈະເກີດຂຶ້ນເມື່ອຊາວຢິວນັ້ນແຕ່ງງານກັບຄົນຕ່າງຊາດທີ່ນະມັດສະການພະປອມ. ພະປອມເຫຼົ່ານີ້ກໍສາມາດນຳຄົນຂອງພຣະເຈົ້າອອກໄປຫ່າງຈາກພຣະເຈົ້າ. ໃຫ້ທ່ານເບິ່ງປະຫວັດສາດຂອງຊາວອິດສະຣາເອນແລ້ວພວກທ່ານຈະເຫັນວ່າ ເອຊະຣາແລະເນເຫມີຢານັ້ນກໍຄິດຖືກ. ຫຼາຍຢ່າງທີ່ຮ້າຍແຮງໄດ້ເກີດຂຶ້ນໃນອາດີດເມື່ອຊາວອິດສະຣາເອນໄດ້ແຕ່ງງານກັບຄົນທີ່ນະມັດສະການພະປອມ. ແລ້ວປະຊາຊົນຂອງພຣະເຈົ້າກໍເລີ່ມປະຕິບັດຕາມສາສະໜາຂອງຊາວການາອານທີ່ຜົວແລະເມຍຂອງພວກເຂົານັ້ນຖື. ເອຊະຣາແລະເນເຫມີຢາຈະເຮັດແນວໃດກັບການແຕ່ງງານເຫຼົ່ານີ້. ພວກເຂົາຈະບໍ່ສົນໃຈເລື່ອງນີ້ບໍ? ຫຼືພວກເຂົາຈະຢືນຢັດໃນຄວາມຈິງຂອງພຣະເຈົ້າບໍ? ໃນອາທິດນີ້ ພວກເຮົາຈະເບິ່ງວ່າຜູ້ຊາຍສອງຄົນນີ້ໄດ້ແກ້ໄຂບັນຫານີ້ແນວໃດ.