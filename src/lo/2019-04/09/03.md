---
title:  ໃນເມືອງຂອງພວກເຂົາ
date:   25/11/2019
---

`ອ່ານລາຍຊື່ໃນເອຊະຣາ ບົດທີ 2 ແລະ ເນເຫມີຢາ ບົດທີ 7. ທ່ານເຫັນສິ່ງໃດໃນລາຍການ ຫຼື ລາຍຊື່ເຫຼົ່ານີ້?`

ພຣະທໍາເອຊະຣາບົດທີ2 ກໍ່ໃຫ້ລາຍຊື່ຂອງຜູ້ທີ່ໄດ້ອອກຈາກບາບີໂລນ. ເຊລູບາເບນແລະໂຢຊວຍໄດ້ນໍາພວກເຂົາໄປເມືອງເຢລູຊາເລັມ. ລາຍຊື່ດຽວກັນນີ້ກໍຂຽນໄວ້ໃນພຣະທໍາເນເຫມີຢາ ບົດທີ7 ອີກ, ແລະກໍມີເຫດຜົນທີ່ລາຍຊື່ນີ້ປາກົດຂຶ້ນໃນນີ້ເຊັ່ນກັນ. ແມ່ນແລ້ວ ລາຍຊື່ນີ້ອາດເບິ່ງໜ້າເບື່ອສໍາລັບພວກເຮົາ. ແຕ່ມັນກໍສະແດງໃຫ້ເຫັນແນວຄິດທີ່ສໍາຄັນຄື. ພຣະເຈົ້າຊົງຫ່ວງໃຍກ່ຽວກັບສິ່ງຕ່າງໆທີ່ອາດເບິ່ງບໍ່ສໍາຄັນສໍາລັບພວກເຮົາ.

`ອ່ານພຣະທຳເນເຫມີຢາ 7:73. ໃນພຣະຄໍາພີຂໍ້ນີ້ ພວກເຮົາເຫັນວ່າປະຊາຊົນຕ້ອງການຢາກປະຕິບັດຕາມແຜນການຂອງພຣະເຈົ້າທີ່ມີສໍາລັບຊີວິດຂອງພວກເຂົາຫຼາຍຊ່ຳໃດ. ປະຊາຊົນໄດ້ປະສົບຜົນສໍາເລັດໃນການເຮັດດັ່ງນັ້ນຫຼືບໍ່? ຖ້າວ່າສໍາເລັດ, ພວກເຂົາໄດ້ສໍາເລັດຫຼາຍຊ່ຳໃດ?`

“ບັນດາປະໂລຫິດຊາວເລວີ, ຄົນເຝົ້າຍາມພຣະວິຫານ, ນັກດົນຕີ ແລະຄົນທໍາມະດາຫຼາຍຄົນຄື ປະຊາຊົນອິດສະລາເອນທັງໝົດກໍໄດ້ມາຕັ້ງຖິ່ນຖານຢູ່ຕາມບ້ານແລະເມືອງຕ່າງໆຂອງຢູດາຍ.” (ເນເຫມີຢາ 7:73). ຂໍ້ພຣະຄໍາພີເຫຼົ່ານີ້ສະແດງໃຫ້ພວກເຮົາເຫັນວ່າ ພຣະເຈົ້າຊົງອວຍພຣະພອນປະຊາຊົນຂອງພຣະອົງໃຫ້ປະສົບຜົນສໍາເລັດ. ພວກເຂົາໄດ້ສ້າງພຣະວິຫານແລ້ວຢ່າງສໍາເລັດ. ເວລານີ້ພວກເຂົາຕ່າງກໍພາກັນກັບບ້ານເຮືອນໄດ້ແລ້ວ.

ເບີ່ງໃນຫຼາຍໆທາງແລ້ວ ເຮົາເຫັນວ່າວຽກງານທີ່ປະຊາຊົນໄດ້ເຮັດນັ້ນເປັນສິ່ງທີ່ໜ້າອັດສະຈັນ. ຊາວບາບີໂລນໄດ້ຈັບເອົາຊາວຢິວມາເປັນນັກໂທດແລະນໍາພວກເຂົາອອກຈາກປະເທດຂອງພວກເຂົາ. ພຣະວິຫານຂອງເຂົາຖືກທໍາລາຍພ້ອມດ້ວຍບ້ານເມືອງຂອງເຂົາ. ແຕ່ພວກເຂົາກໍກັບມາແລະສ້າງເມືອງຂຶ້ນມາໃໝ່. ມັນຄືການອັດສະຈັນຢ່າງແທ້ຈິງ. ທຸກໆຢ່າງໄດ້ເກີດຂຶ້ນດັ່ງທີ່ພຣະເຈົ້າໄດ້ສັນຍາໄວ້.