---
title:  ຄຳສາບານ
date:   30/10/2019
---

`ອ່ານກ່ຽວກັບຂໍ້ຕົກລົງລະຫວ່າງຜູ້ນຳແລະຜູ້ທຸກຍາກໃນ ເນເຫມີຢາ 5:12,13. ເປັນຫຍັງເນເຫມີຢາຈຶ່ງໄດ້ໃຫ້ຄຳສາບແຊ່ງແກ່ຜູ້ທີ່ບໍ່ຮັກສາຂໍ້ຕົກລົງໃນຄຳສາບານຂອງເຂົາ?`

ແມ່ນແລ້ວ ບັນດາຜູ້ນຳກໍໄດ້ຕົກລົງມອບດິນທີ່ພວກເຂົາໄດ້ຍຶດເອົາຈາກຄົນທີ່ທຸກຍາກຄືນໃຫ້. ແຕ່ເນເຫມີຢາກໍບໍ່ໄດ້ພໍໃຈກັບພຽງແຕ່ຄຳເວົ້າຂອງພວກເຂົາ. ເພິ່ນຕ້ອງການຫຼັກຖານວ່າ ຜູ້ນຳຈະເຮັດຕາມຄຳສັນຍາຂອງພວກເຂົາ. ດັ່ງນັ້ນ ເນເຫມີຢາຈຶ່ງໄດ້ໃຫ້ບັນດາຜູ້ນຳສາບານຕໍ່ໜ້າປະໂລຫິດ ຫຼື ຜູ້ນຳທີ່ບໍລິສຸດ. ການກະທຳແບບນີ້ກໍເຮັດໃຫ້ຄຳສັນຍາຂອງເຂົາຖືກຕ້ອງຕາມກົດໝາຍ. ແລ້ວເນເຫມີຢາກໍຈະສາມາດເອົາຜູ້ນຳເຫຼົ່ານີ້ຂຶ້ນສານໄດ້ ຖ້າຫາກພວກເຂົາບໍ່ຮັກສາຄຳສັນຍາຂອງພວກເຂົາ.

ແຕ່ເປັນຫຍັງເນເຫມີຢາຈຶ່ງໄດ້ສາບແຊ່ງຜູ້ໃດກໍຕາມທີ່ບໍ່ປະຕິບັດຕາມຂໍ້ຕົກລົງນີ້? ກໍເພາະວ່າ ນັ້ນເປັນທຳນຽມປົກກະຕິທີ່ປະຕິບັດໃນສະໄໝຂອງເນເຫມີຢາ. ຄົນທັງຫຼາຍຈະມີຄຳສາບແຊ່ງຄູ່ກັບຄຳສັນຍາ ຫຼື ຂໍ້ຕົກລົງເພື່ອຊ່ອຍໃຫ້ທຸກໆຄົນໃຫ້ເຂົ້າໃຈວ່າ ພວກເຂົາຈະຕ້ອງບໍ່ລະເມີດກົດ. ຄຳສາບແຊ່ງຊ່ອຍໃຫ້ຄົນທັງຫຼາຍຮັກສາຄຳໝັ້ນສັນຍາ. ເນເຫມີຢາຮູ້ສຶກວ່າຂໍ້ຕົກລົງນີ້ສຳຄັນຫຼາຍ. ດັ່ງນັ້ນ ເພິ່ນຈຶ່ງເຮັດບາງຢ່າງເພື່ອຊ່ອຍໃຫ້ປະຊາຊົນຈື່ຄຳສັນຍາຂອງເຂົາ. ທ່ານເຫັນບໍ່ວ່າ ເນເຫມີຢາໄດ້ແກ້ຜ້າຄຽນແອອອກ ແລະ ສັ່ນໄປມາ (ເນເຫມີຢາ 5:13)? ການກະທຳນີ້ເປັນຮູຊພາບພັນລະນາ. ເນເຫມີຢາໄດ້ສະແດງໃຫ້ຄົນທັງຫຼາຍເຫັນວ່າ ຜູ້ໃດທີ່ບໍ່ປະຕິບັດຕາມຄຳສາບານນີ້ ຈະສູນເສຍທຸກສິ່ງທຸກຢ່າງ. ພຣະເຈົ້າຈະ “ສັ່ນ” ພວກເຂົາອອກຈາກເຮືອນ ແລະ ດິນແດນຂອງພວກເຂົາເອງ (ເນເຫມີຢາ 5:13).

ອ່ານ ຈົດເຊັນບັນຊີ 30:2; ພະບັນຍັດສອງ 23:21-23; ປັນຍາຈານ 5:4,5; ລະບຽບພວກເລວີ 19:12, ແລະ ປະຖົມມະການ 26:31. ຂໍ້ພຣະຄຳພີເຫຼົ່ານີ້ສອນສິ່ງໃດກ່ຽວກັບຄຳສາບານ? ຄຳສາບານເຫຼົ່ານີ້ມີຄວາມບໍລິສຸດຫຼາຍຊ່ຳໃດ? 

ຄຳເວົ້າຂອງເຮົາມີອຳນາດແຫ່ງຊີວິດແລະຄວາມຕາຍ. ດັ່ງນັ້ນ ພວກເຮົາຈຳເປັນທີ່ຈະຕ້ອງລະມັດລະວັງສິ່ງທີ່ພວກເຮົາກ່າວ ແລະ ສິ່ງທີ່ພວກເຮົາສັນຍາໄວ້.