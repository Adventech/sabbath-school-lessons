---
title:  ຕົວຢ່າງຂອງເນເຫມີຢາ
date:   31/10/2019
---

`ອ່ານເລື່ອງໃນເນເຫມີຢາ 5:14-19 ແລ້ວຕອບຄຳຖາມ. ກົດຂອງແຜນດິນບອກວ່າ ປະຊາຊົນຕ້ອງຈ່າຍພາສີໃຫ້ແກ່ເນເຫມີຢາເພື່ອຊ່ອຍເພິ່ນໃນການຊື້ອາຫານ. ປະຊາຊົນທັງຫຼາຍກໍຕິດໜີ້ເພີ່ນ ເພາະວ່າເພີ່ນເປັນຜູ້ປົກຄອງເມືອງ. ແຕ່ເນເຫມີຢາກໍບໍ່ເຄີຍບັງຄັບຄົນໃຫ້ຈ່າຍພາສີສຳລັບອາຫານໃນຖານະທີ່ເພີ່ນເປັນຜູ້ປົກຄອງເມືອງ. ເນເຫມີຢາໄດ້ໃຫ້ເຫດຜົນອັນໃດສຳລັບການບໍ່ບັງຄັບໃຫ້ປະຊາຊົນຈ່າຍເງິນສຳລັບອາຫານຂອງເພີ່ນ?`

ເນເຫມີຢາໄດ້ເປັນຜູ້ປົກຄອງໃນຢູດາ ເປັນໄລຍະເວລາ12 ປີ. ໃນຊ່ວງເວລານີ້ ເພີ່ນໄດ້ຮັບອະນຸຍາດໃຫ້ເກັບເງິນຈາກປະຊາຊົນຂອງເພີ່ນສຳລັບອາຫານ. ແຕ່ເພີ່ນກໍບໍ່ເຄີຍເກັບ. ເພິ່ນໄດ້ຈ່າຍຄ່າອາຫານເພີ່ນເອງ. ນອກຈາກນັ້ນ ເພິ່ນກໍຍັງໄດ້ດູແລເບິ່ງແຍງຄວາມຕ້ອງການຂອງຄອບຄົວແລະສະມາຊິກສານໃນເມືອງຢູດາ. ດັ່ງນັ້ນ ຈຶ່ງບໍ່ເປັນເລື່ອງແປກທີ່ວ່າ ເມື່ອເນເຫມີຢາໄດ້ສິ້ນສຸດຊ່ວງເວລາການຮັບໃຊ້ເປັນຜູ້ປົກຄອງເມືອງແລ້ວ ເພິ່ນກໍໄດ້ສູນເສຍເງິນໄປຈຳນວນຫຼາຍ. ແຕ່ເນເຫມີຢາບໍ່ເຄີຍມີແຜນການທີ່ຈະໄປຢູດາເພື່ອທີ່ຈະເປັນຄົນຮັ່ງມີ. ເນເຫມີຢາເປັນຄົນຮັ່ງມີຢູ່ແລ້ວ ນັ້ນເປັນເຫດຜົນທີ່ເພີ່ນສາມາດຈ່າຍຄ່າອາຫານປະຈຳວັນສຳລັບຄົນຈຳນວນຫຼວງຫຼາຍ.

`ເນເຫມີຢາກ່າວສິ່ງໃດໃນພຣະທຳ ເນເຫມີຢາ 5:19? ແນວຄິດນີ້ສະແດງໃຫ້ເຫັນຄວາມຈິງອັນໃດກ່ຽວກັບຂ່າວປະເສີດ?`

ເນເຫມີຢາສະແດງໃຫ້ພວກເຮົາເຫັນຕົວຢ່າງຂອງຜູ້ທີ່ເອົາອົງພຣະຜູ້ເປັນເຈົ້າ ແລະ ວຽກງານຂອງພຣະອົງເປັນທີໜຶ່ງ. ຕົວຢ່າງຂອງເນເຫມີຢາ ຄືບົດຮຽນທີ່ດີສຳລັບພວກເຮົາທັງໝົດ. ມັນເປັນເລື່ອງງ່າຍທີ່ຈະເຮັດວຽກຮັບໃຊ້ອົງພຣະຜູ້ເປັນເຈົ້າ ເມື່ອພວກເຮົາບໍ່ຕ້ອງລົງທຶນ ຫຼື ເສຍຫຍັງ ຫຼວງຫຼາຍ. ແຕ່ມີຈັກຄົນໃນທ່າມກາງພວກເຮົາທີ່ຈະເອົາພຣະເຈົ້າມາກ່ອນ ທຸລະກິດ ຫຼື ວຽກງານສ່ວນຕົວ ແບບດຽວກັບເນເຫມີຢາ? 

`ອ່ານ ຟິລິບປອຍ 2:3-8. ພວກເຮົາເຫັນກົດລະບຽບອັນໃດໃນຂໍ້ພຣະຄຳພີເຫຼົ່ານີ້? ທ່ານສາມາດສະແດງໃຫ້ເຫັນກົດເຫຼົ່ານີ້ໃນຊີວິດຂອງທ່ານ ໃນເວລານີ້ເລີຍໄດ້ຫຼືບໍ່?`