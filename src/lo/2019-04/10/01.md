---
title:  ນະມັດສະການອົງພຣະຜູ້ເປັນເຈົ້າ!
date:   30/11/2019
---

### ອ່ານສຳລັບບົດຮຽນອາທິດນີ້ 
ເນເຫມີຢາ 12:27-29; 25:6-8; 1ໂຢຮັນ 1:7-9; ເນເຫມີຢາ 12:31-42; ເຮັບເລີ 9:1-11. 

> <p>ຂໍ້ຄວນຈຳ</p>
> "ພວກເຂົາຮ້ອງເພງສັນລະເສີນໂມທະນາຂອບພຣະຄຸນພຣະເຈົ້າຢາເວວ່າ: ພຣະອົງດີ ຊົງຄຸນງາມ ຄວາມດີ ແລະ ຄວາມຮັກທີ່ພຣະອົງມີແກ່ຊາດອິດສະລາເອນກໍດຳລົງຢູ່ຕະຫຼອດໄປເປັນນິດ." (ເອຊະຣາ 3:11)

ຂໍ້ຄວນຈຳໃນອາທິດນີ້ກໍຊ່ອຍພວກເຮົາໃຫ້ເຂົ້າໃຈວ່າ ຊາວຢິວນັ້ນນະມັດສະການພຣະເຈົ້າໃນສະໄໝຂອງ ເອຊະຣາແນວໃດ. ພວກເຮົາເຫັນວ່າ ພວກເຂົານັ້ນຮູ້ສຶກຂອບພຣະຄຸນພຣະເຈົ້າຫຼາຍຊ່ຳໃດ. ດັ່ງນັ້ນ ພວກເຂົາຈຶ່ງໄດ້ເລີ່ມນະມັດສະການພຣະເຈົ້າ. ໃນປີ 515 ກ່ອນ ຄສ. ຊາວຢິວນັ້ນໄດ້ສຳເລັດການກໍ່ສ້າງພຣະວິຫານ (ເອຊະຣາ 6:15-18). ແລ້ວພວກເຂົາກໍ "ໄດ້ຮ່ວມກັນອຸທິດຖວາຍວິຫານຂອງພຣະເຈົ້າດ້ວຍຄວາມຊື່ນຊົມຍິນດີ" (ເອຊະຣາ 6:16). ໃນເວລາປະມານ60ປີຕໍ່ມາ ປະຊາຊົນກໍສ້າງກຳແພງເມືອງເຢລູຊາເລັມໄດ້ສຳເລັດ. ຊາວຢິວຈຶ່ງໄດ້ມອບຖວາຍກຳແພງເມືອງນັ້ນໃຫ້ກັບພຣະເຈົ້າເຊັ່ນດຽວກັນ (ເນເຫມີຢາ 6:15-7:3; ເນເຫມີຢາ 12:27-43). 

ໃນຍຸກສະໄໝນັ້ນ ປະຊາຊົນຂອງພຣະເຈົ້າກໍມັກຈະອຸທິດຖວາຍສິ່ງຕ່າງໆທີ່ພວກເຂົາໄດ້ກໍ່ສ້າງ. ມັນຄືສ່ວນໜຶ່ງຂອງຊີວິດຂອງພວກເຂົາ. ຊາວຢິວນັ້ນໄດ້ມອບສິ່ງໃດອີກໃຫ້ກັບພຣະເຈົ້າ? ພວກເຂົາຍັງມອບເຮືອນແລະ ອາຄານສວນລວມຕ່າງໆໃຫ້ກັບພຣະເຈົ້າ. ພວກເຂົາສະເຫຼີມສະຫຼອງເຫດການເຫຼົ່ານີ້ດ້ວຍການຮ້ອງເພງ, ດ້ວຍດົນຕີບັນເລງ, ດ້ວຍການລ້ຽງອາຫານ ແລະ ດ້ວຍຄວາມຊື່ນຊົມຍິນດີ. ໃນອາທິດນີ້ ພວກເຮົາຈະມາເບິ່ງວ່າ ຊາວຢິວນັ້ນໄດ້ນະມັດສະການພຣະເຈົ້າໃນຮູບແບບໃດໃນສະໄໝຂອງເນເຫມີຢາ. ພວກເຮົາສາມາດຮຽນຮູ້ສິ່ງໃດຈາກການນະມັດສະການຂອງພວກເຂົາ?