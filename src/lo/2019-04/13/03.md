---
title:  ຜູ້ນຳຜູ້ທີ່ກະທຳສິ່ງຊົ່ວຮ້າຍໃນສາຍພຣະເນດຂອງພຣະເຈົ້າ
date:   23/12/2019
---

**ໃຫ້ທ່ານອ່ານຂໍ້ພຣະຄຳພີລຸ່ມນີ້. ຂໍ້ພຣະຄຳພີເຫຼົ່ານີ້ບອກສິ່ງໃດພວກເຮົາກ່ຽວກັບບັນດາຜູ້ນຳ? ຜູ້ນຳເຫຼົ່ານີ້ສ້າງຄວາມແຕກຕ່າງອັນໃດໃນຊີວິດຂອງປະຊາຊົນເຫຼົ່ານີ້?**

`1ກະສັດ 15:26,34`

`2ກະສັດ 13:1-3`

`ໂຢຮັນ 11:46-53`

ຜູ້ນຳກໍມີອຳນາດທີ່ຈະປ່ຽນຊີວິດທາງດ້ານຈິດວິນຍານຂອງປະຊາຊົນ. ຜູ້ນຳນັ້ນສາມາດຍົກຊູຄົນທັງຫຼາຍໃຫ້ຈະເລີນຂຶ້ນ ຫຼື ເຮັດໃຫ້ພວກເຂົາຕົກຕ່ຳລົງ. ໃນຕົວຢ່າງທີ່ພວກເຮົາໄດ້ເບິ່ງ ຜູ້ນຳໄດ້ນຳພາປະຊາຊົນລົງໄປສູ່ຄວາມບາບ. ແລ້ວສິ່ງທີ່ຮ້າຍແຮງກໍເກີດຂຶ້ນ.

ຄວາມຮັກທີ່ພວກເຮົາມີສຳລັບພຣະເຢຊູກໍສ້າງຄວາມແຕກຕ່າງໃນຊີວິດຂອງຄົນທີ່ພວກເຮົາພົບເຫັນ. ຜູ້ນຳທາງດ້ານຈິດວິນຍານສາມາດນຳຄົນອື່ນໃຫ້ເຂົ້າຫາພຣະເຈົ້າ ຫຼືໃຫ້ອອກຈາກທາງຂອງພຣະອົງ.

ໃຫ້ທ່ານປຽບທຽບຜູ້ນຳທີ່ພວກເຮົາອ່ານເຖິງໃນມື້ນີ້ກັບເອຊະຣາ ແລະເນເຫມີຢາ. ເອຊະຣາ ແລະເນເຫມີຢາມີຄວາມສຳພັນອັນແໜ້ນແຟ້ນກັບພຣະເຈົ້າ. ພວກເຂົາອະທິຖານເປັນປະຈຳ. ພວກເຂົາອົດ ຫຼື ງົດອາຫານສຳລັບຈິດວິນຍານຂອງເຂົາໃນໄລຍະສັ້ນ. ເອຊະຣາ ແລະເນເຫມີຢາອະທິຖານແລະຖືສິນອົດອາຫານຫຼາຍກວ່າຜູ້ນຳຜູ້ອື່ນໆໃນພຣະຄຳພີ. ເມື່ອເອຊະຣາແລະເນເຫມີຢາໄດ້ນຳພາປະເທດ ປະຊາຊົນກໍໄດ້ດຳເນີນຊີວິດຢູ່ກັບພຣະເຈົ້າ. ແນ່ນອນວ່າ ທຸກຢ່າງກໍບໍ່ໄດ້ສົມບູນແບບໃນເວລານັ້ນໃນເມືອງຢູດາ. ແຕ່ຜູ້ນຳເຫຼົ່ານີ້ກໍບອກປະຊາຊົນຂອງພວກເຂົາໃຫ້ເອົາພຣະເຈົ້າເປັນໜຶ່ງໃນຊີວິດຂອງເຂົາ. ແລະກໍເປັນຄວາມຈິງທີ່ບາງຄົນກໍບໍ່ໄດ້ປ່ຽນແປງຊີວິດຂອງຕົນເອງໃຫ້ດີຂຶ້ນໃນສະໄໝຂອງເອຊະຣາ ແລະ ເນເຫມີຢາ. ແຕ່ນັ້ນກໍພຽງແຕ່ສະແດງໃຫ້ພວກເຮົາເຫັນວ່າບໍ່ມີຄວາມເຊື່ອຂອງຜູ້ໃດທີ່ສາມາດປ່ຽນແປງເຮົາໄດ້. ພວກເຮົາຈະຕ້ອງເລືອກທີ່ຈະປະຕິບັດຕາມພຣະເຈົ້າດ້ວຍຕົວເຮົາເອງ. ຢ່າລືມວ່າຫຼາຍຄົນກໍມີໂອກາດທີ່ຈະເຫັນພຣະເຢຊູ. ພວກເຂົາເຫັນພຣະອົງເທດສະໜາສັ່ງສອນ. ພວກເຂົາໄດ້ເຫັນການອັດສະຈັນທີ່ພຣະອົງໄດ້ເຮັດ. ແຕ່ໃນທີ່ສຸດ ພວກເຂົາກໍຍັງໄດ້ຫັນໜີອອກຈາກພຣະອົງ.