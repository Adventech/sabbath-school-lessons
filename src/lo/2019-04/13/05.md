---
title:  ຫົວໃຈທີ່ມີສຳລັບພຣະເຈົ້າ
date:   25/12/2019
---

`ອ່ານເນເຫມີຢາ 2:1-10 ແລະເອຊະຣາ 7:8-10. ຂໍ້ພຣະຄຳພີເຫຼົ່ານີ້ສອນອັນໃດພວກເຮົາກ່ຽວກັບຜູ້ນຳສອງຄົນນີ້? ພວກເຂົາມີເຫດຜົນອັນໃດສຳລັບທຸກສິ່ງທຸກຢ່າງທີ່ພວກເຂົາເຮັດ?`

ເອຊະຣາ ແລະ ເນເຫມີຢາຕ້ອງການທີ່ຈະປະຕິບັດຕາມແຜນການຂອງພຣະເຈົ້າ. ນອກຈາກນັ້ນ ພວກເຂົາຍັງຕ້ອງການໃຫ້ຊາວຢິວນັ້ນປະຕິບັດຕາມແຜນການຂອງພຣະເຈົ້າສຳລັບຊີວິດຂອງພວກເຂົາເຊັ່ນກັນ. ແມ່ນແລ້ວ ຄົນຂອງພຣະເຈົ້ານັ້ນກໍເຮັດຜິດພາດຢູ່ບາງເວລາ. ແລະແມ່ນແລ້ວ ທີ່ພຣະອົງກໍຊົງລົງໂທດພວກເຂົາສຳລັບຄວາມຜິດຂອງເຂົາ. ແຕ່ພຣະເຈົ້າກໍໄດ້ຮັກສາຄຳສັນຍາຂອງພຣະອົງ. ພຣະອົງຊົງປະທານຊີວິດໃໝ່ໃຫ້ກັບປະຊາຊົນຂອງພຣະອົງ. ພຣະອົງຊົງເປີດທາງໃຫ້ປະຊາຊົນຂອງພຣະອົງໄດ້ກັບມາສູ່ດິນແດນແຫ່ງພຣະສັນຍາ. ນອກຈາກນັ້ນ ພຣະອົງຍັງຊົງຕ້ອງການໃຫ້ພວກເຂົາເຮັດໜ້າທີ່ ຫຼື ພາກສ່ວນຂອງເຂົາໃນແຜນການຂອງພຣະອົງສຳລັບຊີວິດຂອງເຂົາ. ພຣະອົງຊົງຕ້ອງການໃຫ້ພວກເຂົາເປັນແສງສະຫວ່າງທີ່ສ່ອງແຈ້ງແກ່ຄົນຕ່າງຊາດ. ແລ້ວຄົນເຫຼົ່ານັ້ນກໍຈະຕ້ອງການນະມັດສະການພຣະເຈົ້າເຊັ່ນກັນ. ດັ່ງນັ້ນແລ້ວ ພຣະຜູ້ເປັນເຈົ້າໄດ້ເຮັດສິ່ງໃດເພື່ອໃຫ້ແຜນການຂອງພຣະອົງສຳລັບປະຊາຊົນຂອງພຣະອົງສຳເລັດ? ພຣະອົງໄດ້ເລືອກຊາຍຜູ້ບໍລິສຸດສອງຄົນຄື: ເອຊະຣາ ແລະ ເນເຫມີຢາ. ຊາຍສອງຄົນກໍຄ້າຍຄືກັນກັບໂມເຊຫຼາຍ. ຜູ້ນຳທີ່ດີຍອດຢຽ້ມນັ້ນກໍຍ່ອມມີເຫດຜົນທີ່ສຳຄັນສຳລັບວຽກງານທີ່ພວກເຂົາເຮັດ. ເຫດຜົນກໍເປັນສ່ວນໜຶ່ງຂອງທຸກສິ່ງທຸກຢ່າງທີ່ພວກເຂົາເຮັດ. ເອຊະຣາ ແລະ ເນເຫມີຢາກໍຮູ້ວ່າພວກເຂົາຕ້ອງການສິ່ງໃດສຳລັບປະຊາຊົນຂອງພຣະເຈົ້າ. ພວກເຂົາມີແຜນການ. ມັນຄືແຜນການຂອງພຣະເຈົ້າ. ເອຊະຣາ ແລະເນເຫມີຢາກໍເຮັດທຸກຢ່າງເພື່ອໃຫ້ແຜນການຂອງພຣະເຈົ້າເກີດຂຶ້ນມາ.