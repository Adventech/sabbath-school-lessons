---
title:  ໃນເວລາອັນຖືກຕ້ອງ
date:   14/10/2019
---

`ພຣະເຈົ້າເລືອກເອຊະຣາໃຫ້ເຮັດວຽກງານອັນສຳຄັນໃນປີໃດ? ມັນເປັນປີດຽວກັນກັບທີ່ກະສັດອາກຕາເຊເຊັດໄດ້ໃຫ້ຄຳສັ່ງພິເສດຫຼືບໍ່? ເປັນຫຍັງປີນີ້ຈຶ່ງເປັນປີທີ່ສຳຄັນໃນຂອງຄຳພະຍາກອນພຣະຄຳພີ? ໃຫ້ທ່ານອ່ານ ດານີເອນ 9:24-27 ເພື່ອຄົ້ນຫາຄຳຕອບ.`

ທ່ານເຫັນຫຼືບໍ່ວ່າ ຄຳພະຍາກອນເວລາໃນພຣະຄຳພີ ຫຼື ຂ່າວສານທີ່ພິເສດກ່ຽວກັບເວລາໃນພຣະທຳດານີເອນ 9:25 ນັ້ນເວົ້າເຖິງເວລາ 70ອາທິດ? ຖ້າຫາກພຣະເຈົ້າໃຊ້ກົດໃນພຣະທຳຈົດເຊັນບັນຊີ 14:34 ແລະ ເອເສກຽນ 4:5,6 ສຳລັບຂ່າວສານເວລາຕ່າງໆໃນນີ້ (ຄື 1ມື້ =ເວລາ 1ປີ) ພວກເຮົາຈະເຫັນວ່າ ດານີເອນ 9:25 ນັ້ນກຳລັງກ່າວເຖິງເວລາຂອງມະນຸດ 490 ປີ.

ເວລາ 70 ອາທິດ ຫຼື 490 ມື້ນີ້ ຈະເລີ່ມຕົ້ນເມື່ອໃດ? ຂໍ້ພຣະຄຳພີໃນດານີເອນ 9:25 ກໍບອກພວກເຮົາ. ໄລຍະເວລາ 490 ປີ ກໍເລີ່ມເມື່ອກະສັດໃຫ້ຄຳສັ່ງພິເສດເພື່ອສ້າງເມືອງເຢລູຊາເລັມຂຶ້ນມາໃໝ່. ກະສັດເປີເຊຍສາມອົງທີ່ໄດ້ມອບຄຳສັ່ງໃຫ້ຊາວຢີວໄດ້ສ້າງເຢລູຊາເລັມ ກໍຄື ກະສັດໄຊຣັດ, ກະສັດດາຣິອຸດ ແລະ ກະສັດອາກຕາເຊເຊັດ. ແຕ່ກະສັດອາກຕາເຊເຊັດເປັນຜູ້ໃຫ້ຄຳສັ່ງກັບຊາວຢີວໃຫ້ສ້າງເມືອງພວກເຂົາຂຶ້ນມາໃໝ່ (ເອຊະຣາ 7:27,28). ຄຳສັ່ງຂອງພຣະອົງໄດ້ເລີ່ມຕົ້ນໃນປີ 457 ກ່ອນ ຄສ. ໃນຊ່ວງປີທີ 7 ທີ່ຄອງເປັນກະສັດ. (ອ່ານເອຊະຣາ 7:7-26)