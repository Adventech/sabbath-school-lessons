---
title:  ປະຊາຊົນຂອງພຣະເຈົ້າທີ່ຖືກເລືອກ
date:   16/10/2019
---

`ໃຫ້ທ່ານອ່ານກ່ຽວກັບການທີ່ພຣະເຈົ້າຊົງເລືອກເຮົາໃນໂລມ 8:28, 29. ແມ່ນຫຍັງຄືແຜນການຂອງພຣະເຈົ້າສຳລັບພວກເຮົາ?`

ຂໍ້ພຣະຄຳພີເຫຼົ່ານີ້ບອກພວກເຮົາວ່າ ພຣະເຈົ້າຊົງຮູ້ແຕ່ເບື້ອງຕົ້ນແລ້ວວ່າ ຄົນຜູ້ໃດຈະເລືອກໄວ້ວາງໃຈ ເຊື່ອໃນພຣະອົງ. ພຣະອົງໄດ້ເລືອກພວກເຂົາ “ເພື່ອໃຫ້ເປັນຕາມແບບລັກສະນະແຫ່ງພຣະບຸດຂອງພຣະອົງ” (ໂລມ 8:29) ໃນຄວາມຄິດ, ຄວາມຮູ້ສຶກ ແລະ ການກະທຳ. ພຣະເຈົ້າບໍ່ໄດ້ເລືອກວ່າ ຜູ້ໃດຈະໄດ້ຮັບຄວາມລອດ ຫຼື ຜູ້ໃດຈະຫຼົງຫາຍ. ພວກເຮົາທຸກຄົນມີສິດເລືອກ. ພຣະອົງບໍ່ໄດ້ເອົາສິດນັ້ນໄປຈາກພວກເຮົາ. ການເລືອກຂອງພຣະອົງກໍສະແດງໃຫ້ເຫັນວ່າ ພຣະອົງໄດ້ຊົງເລືອກພວກເຮົາໃຫ້ໄດ້ຮັບການປ່ຽນແປງ. ພຣະເຈົ້າຊົງຕ້ອງການປ່ຽນແປງ ຫົວໃຈແລະແນວຄິດຂອງເຮົາ. ພຣະອົງຊົງຕ້ອງການໃຫ້ຊີວິດຂອງເຮົານັ້ນສະແດງໃຫ້ທຸກໆຄົນເຫັນພຣະເຢຊູ. ພຣະເຈົ້າຊົງສັນຍາວ່າຈະປ່ຽນແປງພວກເຮົາໃນໂລມ 8:30. ໃນຂໍ້ພຣະຄຳພີຂໍ້ນີ້ ອາຈານເປົາໂລກ່າວວ່າ ພຣະເຈົ້າໄດ້ຊົງເລືອກເຮົາ. ແລ້ວພຣະອົງຈະຊົງເຮັດໃຫ້ພວກເຮົາຄືນດີກັບພຣະອົງ ແລະເຮັດໃຫ້ພວກເຮົາປ່ຽນແປງໃໝ່. ແລ້ວພຣະອົງຈະຊົງເຮັດໃຫ້ເຮົາບໍລິສຸດ. ພວກເຮົາເອງບໍ່ສາມາດປ່ຽນແປງຊີວິດຂອງຕົນໄດ້. ພຣະເຈົ້ານັ້ນສັນຍາວ່າຈະປ່ຽນແປງພວກເຮົາ. 

`ອ່ານໂລມ ບົດທີ 9. ໃນພຣະຄຳພີບົດນີ້ ພຣະເຈົ້າໄດ້ຊົງເລືອກພວກເຮົາສຳລັບສິ່ງໃດ?`

ໃນພຣະທຳໂລມ ບົດທີ9 ພວກເຮົາຮຽນຮູ້ວ່າ ພຣະເຈົ້ານັ້ນຊົງມີການເລືອກສອງແບບ. ຢ່າງທີໜຶ່ງ ພຣະເຈົ້າຊົງເລືອກພວກເຮົາທຸກໆຄົນໃຫ້ໄດ້ຮັບຄວາມລອດພົ້ນ. ນອກຈາກນັ້ນ ພຣະອົງຍັງຊົງຕ້ອງການໃຫ້ພວກເຮົາຮັບການປ່ຽນແປງໃຫ້ເປັນຄືກັບ ພຣະບຸດ ຄື ພຣະເຢຊູ. ຢ່າງທີສອງກໍຄື ພຣະເຈົ້າຊົງເລືອກຄົນທີ່ແຕກຕ່າງກັນເພື່ອເຮັດວຽກງານອັນພິເສດສຳລັບພຣະອົງ.