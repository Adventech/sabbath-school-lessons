---
title:  ພາກສ່ວນຕ່າງໆທີ່ແຕກຕ່າງກັນ ຂອງພັນທະສັນຍາ ຫຼື ຂໍ້ຕົກລົງ
date:   19/11/2019
---

ພັນທະສັນຍາຕ່າງໆໃນພຣະຄຳພີເດີມ ມີ 6 ພາກສ່ວນທີ່ເປັນພື້ນຖານ: (1) ພາກສ່ວນເລີ່ມຕົ້ນ. ສ່ວນນີ້ກໍປະກາດວ່າ ພຣະເຈົ້າຊົງເປັນຜູ້ໃດ. (2) ການບັນທຶກປະຫວັດສາດ. ພາກສ່ວນນີ້ສະແດງໃຫ້ເຫັນເຖິງສິ່ງທີ່ເກີດຂຶ້ນໃນອະດີດ ລະຫວ່າງພຣະເຈົ້າແລະປະຊາຊົນຂອງພຣະອົງ. (3) ກົດບັນຍັດ ຫຼື ກົດລະບຽບ. (4) ພຣະພອນ ແລະ ຄໍາສາບແຊ່ງ. (5) ພະຍານ. ແລະ (6) ຫຼັກຖານທີ່ວ່າພຣະເຈົ້າຈະຮັກສາຄຳສັນຍາຂອງພຣະອົງ. ນອກຈາກນັ້ນພາກສ່ວນນີ້ ກໍຍັງເວົ້າເຖິງສິ່ງຕ່າງໆທີ່ພິເສດທີ່ພຣະເຈົ້າຂໍໃຫ້ປະຊາຊົນຂອງພຣະອົງເຮັດ.

`ອ່ານໂຢຊວຍ ບົດທີ 24. ພຣະທຳບົດນີ້ກໍສະແດງໃຫ້ພວກເຮົາເຫັນ 6 ພາກສ່ວນຂອງພັນທະສັນຍາ. 6 ພາກສ່ວນນັ້ນແມ່ນຫຍັງ?`

ພັນທະສັນຍາຂອງພຣະເຈົ້າກັບໂຢຊວຍ ໃນໂຢຊວຍບົດທີ24ນັ້ນ ກໍມີທັງ 6 ພາກສ່ວນນັ້ນ. ໃນພາກສ່ວນທີໜຶ່ງ ພັນທະສັນຍາກໍເລີ່ມຕົ້ນດ້ວຍຄຳທີ່ພຣະເຈົ້າອະທິບາຍວ່າ ພຣະອົງຊົງເປັນຜູ້ໃດ. (ໂຢຊວຍ 24:2) ໃນພາກສ່ວນທີສອງ ໂຢຊວຍກໍບອກປະຊາຊົນໃຫ້ຈື່ທຸກສິ່ງທຸກຢ່າງທີ່ພຣະເຈົ້າໄດ້ກະທໍາເພື່ອພວກເຂົາ (ໂຢຊວຍ 24:2-13). ໃນພາກສ່ວນທີສາມ ໂຢຊວຍໄດ້ປະກາດກົດບັນຍັດຂອງພຣະເຈົ້າ (ໂຢຊວຍ 24:14,15,23). ແລ້ວໃນພາກສ່ວນທີສີ່ ໂຢຊວຍໄດ້ປະກາດເຖິງພຣະພອນແລະຄໍາສາບແຊ່ງ (ໂຢຊວຍ 24:19,20). ໃນພາກສ່ວນທີຫ້າ ໂຢຊວຍກໍກ່າວຊື່ຂອງພະຍານຕ່າງໆຂອງຂໍ້ຕົກລົງນີ້ (ໂຢຊວຍ 24:22,27). ໃນຕອນສຸດທ້າຍ ໃນພາກສ່ວນທີຫົກ ໂຢຊວຍກໍໄດ້ວາງກ້ອນຫີນໃຫຍ່ໃສ່ກ້ອງຕົ້ນໄມ້. ກ້ອນຫີນນີ້ເປັນຫຼັກຖານທີ່ວ່າ ພຣະເຈົ້າຈະຮັກສາຂໍ້ຕົກລົງນີ້ກັບປະຊາຊົນຂອງພຣະອົງ (ໂຢຊວຍ 24:25,26).