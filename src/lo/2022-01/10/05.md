---
title: ວິທີການດຳເນີນຊີວິດໃໝ່
date: 02/03/2022
---

`ອ່ານພຣະທຳເຮັບເຣີ 10:19-22. ອາຈານເປົາໂລແບ່ງປັນຄໍາເຊື້ອເຊີນອັນໃດກັບພວກເຮົາໃນພຣະຄຳພີຕອນນີ້?`

ອາຈານເປົາໂລໄດ້ບອກພວກເຮົາວ່າ ພຣະເຢຊູໄດ້ເຊື້ອເຊີນພວກເຮົາໃຫ້ຕິດຕາມພຣະອົງໃນພຣະວິຫານເທິງສະຫວັນ. ພຣະເຢຊູຊົງເປັນ “ຜູ້ນຳແຫ່ງຄວາມເຊື່ອຂອງເຮົາ” (ເຮັບເຣີ 12:2). ພຣະເຢຊູໄດ້ໄປກ່ອນພວກເຮົາເພື່ອທີ່ຈະເປີດທາງໃໝ່ທີ່ຢູ່ພາຍໃຕ້ຜ້າກັ້ງໃນຫ້ອງບໍລິສຸດທີ່ສຸດ (ເຮັບເຣີ 6:19,20; ເຮັບເຣີ 2:10). ຫົນທາງໃໝ່ນີ້ກໍຖືກເອີ້ນວ່າ ພັນທະສັນຍາໃໝ່. ພາຍໃຕ້ພັນທະສັນຍາໃໝ່ນີ້ ພຣະເຈົ້າໄດ້ຊົງອະໄພບາບໃຫ້ແກ່ພວກເຮົາ. ນອກຈາກນັ້ນ ພຣະເຈົ້າຍັງໄດ້ຂຽນກົດບັນຍັດຂອງພຣະອົງໃສ່ໄວ້ໃນໃຈຂອງເຮົາ. ເວລານີ້ ພວກເຮົາຈຶ່ງສາມາດມາຫາພຣະເຈົ້າດ້ວຍຄວາມເຊື່ອອັນແນ່ນອນ. ພຣະເຢຊູໄດ້ຊົງເຮັດທຸກສິ່ງທຸກຢ່າງທີ່ພັນທະສັນຍາກ່າວວ່າຈະຕ້ອງເຮັດ ເພື່ອວ່າພຣະເຈົ້າຈະສາມາດອະໄພໃຫ້ແກ່ເຮົາ. ເມື່ອພຣະເຢຊູໄດ້ກາຍເປັນປະໂຣຫິດໃຫຍ່ຫຼືຜູ້ນຳສາສະໜາທີ່ສູງສຸດຂອງພວກເຮົາແລ້ວ ພຣະອົງກໍຢຸດການຢ້ຽມຢາມຂອງຊາຕານທີ່ຂຶ້ນໄປສະຫວັນເພື່ອກ່າວຜິດພວກເຮົາຕໍ່ໜ້າອົງພຣະເຈົ້າ. ເສກາລີຢາ ບົດທີ 3 ກໍສະແດງໃຫ້ເຫັນວ່າຊາຕານນັ້ນໄດ້ໄປຫາພຣະເຈົ້າແລະໄດ້ກ່າວຮ້າຍໂຢຊ່ວຍຜູ້ເປັນປະໂຣຫິດໃຫຍ່. ແຕ່ຍ້ອນພຣະເຢຊູນັ້ນໄດ້ມອບເຄື່ອງຖວາຍບູຊາສຳລັບຄວາມບາບຂອງພວກເຮົາແລ້ວ ພຣະເຈົ້າຈຶ່ງໄດ້ໂຍນຊາຕານອອກມາຈາກສະຫວັນ (ພຣະນິມິດ 12:7-12; ປຽບທຽບ ກັບ ໂຢຮັນ 12:31; ໂຢຮັນ 16:11).

`ຊາຕານຈະກ່າວສິ່ງໃດແດ່ກັບພຣະເຈົ້າເພື່ອທີ່ຈະຕໍ່ຕ້ານທ່ານ ຖ້າຫາກວ່າພຣະເຈົ້າປ່ອຍໃຫ້ຊາຕານກ່າວຫາທ່ານໄດ້? ຄວາມຫວັງອັນດຽວຂອງທ່ານຄືອັນໃດ?`