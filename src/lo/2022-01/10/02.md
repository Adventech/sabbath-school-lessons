---
title: ເມື່ອພຣະເຢຊູມາຫາພຣະບິດາ
date: 27/02/2022
---

`ເປັນຫຍັງພຣະເຢຊູຈຶ່ງຈາກໂລກນີ້ແລະໄປສະຫວັນ? ອ່ານເຮັບເຣີ 9:24 ສຳລັບຄຳຕອບ.`

ເພື່ອໃຫ້ຊ່ວຍເຂົ້າໃຈພຣະທຳ ເຮັບເຣີ 9:24 ກ່ອນອື່ນໝົດໃຫ້ເຮົາມາເບິ່ງເທດສະການຕ່າງໆທີ່ພຣະເຈົ້າໄດ້ປະທານໃຫ້ແກ່ຊົນຊາດອິດສະລາເອນ.

ເທດສະການຂອງເຂົ້າຈີ່ບໍ່ມີເຊື່ອແປ້ງ ຫຼື ປາດສະຄານັ້ນໄດ້ສະແດງໃຫ້ເຫັນເຖິງຊ່ວງເວລາທີ່ພຣະເຈົ້າໄດ້ປົດປ່ອຍຊົນຊາດອິດສະລາເອນຈາກເອຢິບ. ຕໍ່ມາແມ່ນເທດສະການຂອງອາທິດເຊິ່ງຖືກເອີ້ນອີກວ່າ ເທດສະການເພັນເຕັດເຕ. ໃນສະໄໝຂອງພຣະຄຳພີນັ້ນ ຊາວຢິວໄດ້ສະເຫຼີມສະຫຼອງງານເພັນເຕັດເຕ ວ່າເປັນເວລາທີ່ພຣະເຈົ້າໄດ້ປະທານກົດບັນຍັດຂອງພຣະອົງຢູ່ພູເຂົາຊີນາຍ. ແລະທ້າຍສຸດ ເທດສະການປຸກຕູບຢູ່ກໍໄດ້ສະແດງເຖິງເວລາທີ່ພຣະເຈົ້າໄດ້ຊົງດູແລຊົນຊາດອິດສະລາເອນໃນຖີ່ນແຫ້ງແລ້ງກັນດານ.

ເມື່ອເຮົາໄດ້ທົບທວນເລື່ອງເທດສະການຕ່າງໆແລ້ວ ໃຫ້ເຮົາໄດ້ກັບໄປເບິ່ງພຣະທຳເຮັບເຣີ 9:24. ຂໍ້ພຣະຄຳພີນີ້ກໍສະແດງໃຫ້ເຫັນພຣະເຢຊູກຳລັງມາຫາພຣະບິດາຫຼັງຈາກທີ່ພຣະອົງຊົງຟື້ນຄືນຈາກຄວາມຕາຍ. ພຣະເຢຊູບໍ່ໄດ້ມາມືເປົ່າ. ພຣະອົງຊົງນຳສະເໜີຂອງຂວັນທີ່ດີກວ່າທີ່ປະໂລຫິດຄົນອື່ນໆ ຫຼື ຜູ້ນຳບໍລິສຸດຄົນອື່ນໆສາມາດມອບໃຫ້ກັບພຣະເຈົ້າ: ນັ້ນກໍຄື ພຣະໂລຫິດຂອງພຣະອົງ (ເຮັບເຣີ 9:23,24).

ເປັນຫຍັງຜູ້ຊາຍໃນສະໄໝພຣະຄຳພີນັ້ນຈຶ່ງໄດ້ພາກັນເດີນທາງໄປເທດສະການຕ່າງໆ? ພວກເຂົາໄປເພື່ອທີ່ຈະ “ພົບພຣະອົງ” (ເພງສັນລະເສີນ 17:15). ການໄປ “ພົບພຣະອົງ” ນັ້ນກໍສະແດງໃຫ້ພວກເຮົາເຫັນພາບບາງຄົນທີ່ໄດ້ຂໍພຣະເຈົ້າໃຫ້ຊ່ວຍ. (2 ຂ່າວຄາວ 7:14; ເພງສັນລະເສີນ 27:8; ເພງສັນລະເສີນ 105:4). ນັ້ນເປັນສິ່ງທີ່ພຣະເຢຊູໄດ້ເຮັດເມືື່ອພຣະອົງຊົງໄປສະຫວັນ. ພຣະອົງຊົງຂໍໃຫ້ພຣະເຈົ້ານັ້ນຊ່ວຍພວກເຮົາ.