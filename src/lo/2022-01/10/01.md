---
title: ຫົນທາງໃໝ່ໄປຫາພຣະເຈົ້າ
date: 26/02/2022
---

### ອ່ານສຳລັບບົດຮຽນອາທິດນີ້
ເຮັບເຣີ 9:24; ເຮັບເຣີ 12:18-21; ລະບຽບພວກເລວີ 16:1,2; ເຮັບເຣີ 10:19-22; ເຮັບເຣີ 12:22-24.

> <p>ຂໍ້ຄວນຈໍາ</p>
> “ເພາະວ່າພຣະຄຣິດບໍ່ໄດ້ສະເດັດເຂົ້າໄປໃນສະຖານສັກສິດທີ່ຖືກສ້າງຂຶ້ນດ້ວຍມືຂອງມະນຸດຕາມແບບຢ່າງໃນສະຫວັນ ແຕ່ເວລານີ້ພຣະອົງໄດ້ສະເດັດເຂົ້າໄປໃນສະຫວັນເພື່ອເຂົ້າເຝົ້າພຣະເຈົ້າແທນພວກເຮົາ” (ເຮັບເຣີ 9:24).

ຜູ້ຕິດຕາມພຣະເຢຊູກໍເຕັມໄປດ້ວຍຄວາມຊື່ນຊົມຍິນດີ. ບໍ່ດົນມານີ້ ພວກເຂົາໄດ້ພາກັນຢູ່ເທິງພູເຂົາໝາກກອກກັບພຣະເຢຊູຜູ້ຊົງເປັນພຣະອາຈານແລະມິດສະຫາຍຂອງພວກເຂົາ. ກ່ອນທີ່ພຣະເຢຊູໄດ້ອອກຈາກໂລກໄປ ພຣະອົງໄດ້ເຊື້ອເຊີນໃຫ້ຜູ້ຕິດຕາມພຣະອົງມາຫາພຣະເຈົ້າໃນພຣະນາມຂອງພຣະອົງ. ແລ້ວຜູ້ຕິດຕາມເຫຼົ່ານີ້ກໍເບິ່ງພຣະເຢຊູສະເດັດຂຶ້ນໄປສະຫວັນ. ພຣະເຢຊູໄດ້ຂຶ້ນໄປສະຫວັນເພື່ອສ້າງບ່ອນຢູ່ສຳລັບພວກເຂົາ (ໂຢຮັນ 14:1-3). ພຣະເຢຊູຊົງຮັບຜິດຊອບໃນການຮັກສາພວກເຂົາໃຫ້ພົ້ນຈາກຄວາມບາບ. ນອກຈາກນັ້ນ ພຣະເຢຊູຍັງໄດ້ສ້າງຫົນທາງໃໝ່ໃຫ້ພວກເຂົາໄປສະຫວັນ. ພຣະເຢຊູໄດ້ສ້າງຫົນທາງນີ້ດ້ວຍພຣະໂລຫິດຂອງພຣະອົງ.

ຄຳສອນທີ່ບອກວ່າພຣະເຢຊູຊົງໄປສະຫວັນນັ້ນກໍສຳຄັນຕໍ່ພຣະທຳເຮັບເຣີ. ຫຼັງຈາກທີ່ພຣະອົງສະເດັດໄປສະຫວັນແລ້ວ ພຣະເຢຊູກໍໄດ້ເລີ່ມຕົ້ນວຽກງານຂອງພຣະອົງໃນຖານະປະໂລຫິດໃຫຍ່ ຫຼື ຜູ້ນຳທາງສາດສະໜາສູງສຸດ ແລະ ກະສັດ. ສິ່ງສຳຄັນທີ່ສຸດກໍຄື ພັນທະສັນຍາໃໝ່ໄດ້ເລີ່ມຕົ້ນຂຶ້ນ. ເວລານີ້ ພວກເຮົາສາມາດເຂົ້າມາຫາພຣະເຈົ້າດ້ວຍຄວາມໄວ້ວາງໃຈອັນໝັ້ນຄົງແລະດ້ວຍຄວາມເຊື່ອທີ່ໜັກແໜ້ນ. ພວກເຮົາສາມາດເຮັດສິ່ງຕ່າງໆເຫຼົ່ານີ້ຍ້ອນພຣະເຢຊູແລະຊີວິດອັນບໍລິສຸດຂອງພຣະອົງ.