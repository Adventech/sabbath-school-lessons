---
title: ຄຳເຊື້ອເຊີນຈາກພຣະເຈົ້າ
date: 28/02/2022
---

`ຊົນຊາດອິດສະລາເອນນັ້ນມີປະສົບການອັນໃດຢູ່ພູເຂົາຊີນາຍ? ສຳລັບຄຳຕອບໃຫ້ທ່ານອ່ານພຣະທຳ ເຮັບເຣີ 12:18-21.`

ພຣະເຈົ້າຊົງມີແຜນການອັນພິເສດສຳລັບປະຊາຊົນຂອງພຣະອົງຫຼັງຈາກທີ່ພຣະອົງໄດ້ປົດປ່ອຍພວກເຂົາອອກຈາກປະເທດເອຢິບ. “ແຜນການນີ້ແມ່ນອັນໃດ? ພຣະເຈົ້າຕ້ອງການຄວາມສຳພັນທີ່ສ່ວນຕົວພິເສດກັບປະຊາຊົນຂອງພຣະອົງ. ພຣະເຈົ້າບອກຊົນຊາດອິດສະລາເອນວ່າ “ພວກເຈົ້າໄດ້ເຫັນສິ່ງທີ່ເຮົາໄດ້ເຮັດຕໍ່ຊາວເອຢິບແລະທັງໄດ້ເຫັນເຮົານຳເອົາພວກເຈົ້າຂຶ້ນມາທີ່ນີ້ໃກ້ຊິດເຮົາຢ່າງໃດ ກໍດັ່ງນົກອິນຊີໃຊ້ປີກຍົກລູກຂອງຕົນຂຶ້ນຂີ່ຫຼັງ” (ອົບພະຍົບ 19:3,4).

ດັ່ງນັ້ນ ພຣະເຈົ້າໄດ້ບອກໂມເຊໃຫ້ຊ່ວຍປະຊາຊົນໃຫ້ກຽມພ້ອມທີ່ຈະພົບກັບພຣະອົງ (ອົບພະຍົບ 19:10-15). ປະຊາຊົນຜູ້ທີ່ບໍ່ໄດ້ຕຽມພ້ອມກໍຈະຕາຍ ດັ່ງນັ້ນ ພວກເຂົາຈຶ່ງໃຊ້ເວລາສອງມື້ເພື່ອຕຽມພ້ອມ. ພວກເຂົາຊັກເຄື່ອງຂອງພວກເຂົາ. ພວກເຂົາອະທິຖານ. ພວກເຂົາຂໍໃຫ້ພຣະເຈົ້າຊຳລະລ້າງຈິດໃຈຂອງພວກເຂົາຈາກຄວາມບາບ. ໃນມື້ທີສາມປະຊາຊົນໄດ້ “ລໍຖ້າໃຫ້ສຽງແກດັງ” ກ່ອນທີ່ພວກເຂົາຈະ “ຂຶ້ນມາເທິງພູໄດ້” (ອົບພະຍົບ 19:13). ພຣະເຈົ້າຕ້ອງການໃຫ້ປະຊາຊົນທັງຫຼາຍໄດ້ມີປະສົບການອັນດຽວກັນທີ່ໂມເຊແລະບັນດາຜູ້ນຳຈະມີໃນເວລາຕໍ່ມາ ເມື່ອພວກເຂົາຂຶ້ນພູເຂົາເພື່ອໄປພົບກັບພຣະເຈົ້າ. ໃນເວລານັ້ນ ຜູ້ນຳທັງຫຼາຍ “ໄດ້ເຫັນພຣະເຈົ້າ ແລ້ວພວກເຂົາກໍພາກັນກິນແລະດືື່ມ” (ອັບພະຍົບ 24:9-11).

`ເປັນຫຍັງພວກເຂົາຈຶ່ງບໍ່ຄວນຢ້ານທີ່ຈະເຂົ້າມາໃກ້ພຣະເຈົ້າອົງຜູ້ບໍລິສຸດຂອງພວກເຮົາ? ພວກເຮົາຈະຕ້ອງເຮັດອັນໃດກ່ອນເພື່ອຕຽມພ້ອມທີ່ຈະເຂົ້າໃກ້ພຣະອົງ?`