---
title: ເຄື່ອງບູຊາລືບບາບກໍຈະບໍ່ມີອີກຕໍ່ໄປ
date: 08/02/2022
---

`ອ່ານພຣະທຳເຮັບເຣີ 10:26-29. ອາຈານເປົາໂລກ່າວສາມຢ່າງອັນໃດໃນຂໍ້ພຣະຄຳພີເຫຼົ່ານີ້ກ່ຽວກັບຄົນທີ່ພຣະເຈົ້າບໍ່ສາມາດໃຫ້ອະໄພໄດ້?`

ອາຈານເປົາໂລໄດ້ກ່າວວ່າ ພຣະເຈົ້າຈະບໍ່ໃຫ້ອະໄພພວກເຮົາຖ້າຫາກພວກເຮົາເຮັດບາບຫຼັງຈາກທີ່ພວກເຮົາຍອມຮັບເອົາຄວາມຈິງຂອງພຣະຄຳພີຊັ້ນບໍ່? ແນ່ນອນວ່າບໍ່ແມ່ນ! ພຣະເຢຊູຊົງຊ່ວຍໃຫ້ພວກເຮົາໄດ້ຮັບການອະໄພຈາກພຣະບິດາ (1ໂຢຮັນ 1:9). ແຕ່ໃນພຣະທຳເຮັບເຣີ 10:26-29 ນັ້ນ ອາຈານເປົາໂລກໍກ່າວກ່ຽວກັບຄົນບາບທີ່ພຣະເຈົ້າບໍ່ສາມາດໃຫ້ອະໄພໄດ້. ອາຈານເປົາໂລກ່າວ 3 ຢ່າງອັນໃດກ່ຽວກັບບຸກຄົນນີ້?

1. ບຸກຄົນນີ້ “ຢຽບຢໍ່າພຣະບຸດຂອງພຣະເຈົ້າ” (ເຮັບເຣີ 10:29). ຄໍາທີ່ພັນລະນາພາບອັນຮ້າຍແຮງນີ້ກໍສະແດງໃຫ້ພວກເຮົາເຫັນບຸກຄົນທີ່ບໍ່ຍອມປ່ອຍໃຫ້ພຣະເຢຊູຄວບຄຸມຊີວິດຂອງເຂົາ.

2. “ຄົນທີ່...ຖືພຣະໂລຫິດແຫ່ງພັນທະສັນຍາຊຶ່ງຊຳລະຕົວໃຫ້ບໍລິສຸດ ວ່າເປັນສິ່ງຊົ່ວຊ້າ” (ເຮັບເຣີ 10:29). ບຸກຄົນນີ້ກໍປະຕິເສດເຄື່ອງບູຊາຊໍາລະລ້າງບາບທີ່ພຣະເຢຊູໄດ້ຖວາຍ (ເຮັບເຣີ 9:15-22).

3. ບຸກຄົນນີ້ “ໝິ່ນປະໝາດພຣະວິນຍານຜູ້ຊົງພຣະຄຸນນັ້ນ” (ເຮັບເຣີ 10:29). ຜູ້ທີ່ຫົວເລາະເຢາະແລະຕໍ່ຕ້ານພຣະເຈົ້ານັ້ນກໍຕອບຮັບຂອງປະທານແຫ່ງພຣະຄຸນດ້ວຍຄຳເວົ້າທີ່ໝິ່ນປະໝາດ.

ບຸກຄົນນີ້ໄດ້ປະຕິເສດພຣະເຢຊູ, ການຖວາຍເຄື່ອງບູຊາຂອງພຣະອົງ ແລະ ພຣະວິນຍານບໍລິສຸດ. ດັ່ງນັ້ນ ພຣະເຈົ້າກໍບໍ່ສາມາດໃຫ້ອະໄພເພີ່ນໄດ້.