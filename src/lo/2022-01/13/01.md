---
title: ການສືບຕໍ່ຮັກເຊິ່ງກັນແລະກັນ
date: 19/03/2022
---

### ອ່ານສຳລັບບົດຮຽນອາທິດນີ້
ເຮັບເຣີ 13:1,2 ; ເຮັບເຣີ 13:4,5; ໂຣມ 12:13; ເຮັບເຣີ 13:4,5; ລູກາ 16:10-18; ເຮັບເຣີ 13:7-17; ເຮັບເຣີ 13:10-14; ມາຣະໂກ 8:34.

> <p>ຂໍ້ຄວນຈໍາ</p>
> “ຈົ່ງໃຫ້ຄວາມຮັກຢ່າງພີ່ນ້ອງມີຢູ່ຕໍ່ກັນສະເໝີໄປ” (ເຮັບເຣີ 13:1).

ພຣະທຳເຮັບເຣີບອກພວກເຮົາວ່າ ພຣະເຢຊູຊົງເປັນອ້າຍໃຫຍ່ຂອງພວກເຮົາ. ນອກຈາກນັ້ນ ພຣະອົງຍັງຊົງເປັນປະໂຣຫິດໃຫຍ່ຂອງພວກເຮົາ ຫຼື ຜູ້ນຳສາສະໜາສູງສຸດຂອງເຮົາ. ພຣະອົງຊົງເປັນກະສັດຂອງເຮົາເຊັ່ນດຽວກັນ. ໃນຖານະທີ່ເປັນກະສັດທີ່ເປັນປະໂຣຫິດ, “ພຣະອົງຜູ້ຊົງຊຳລະມະນຸດໃຫ້ບໍຣິສຸດຈາກບາບກຳຂອງພວກເຂົາ ແລະ ພວກທີ່ໄດ້ຖືກຊຳລະໃຫ້ບໍຣິສຸດນັ້ນ ກໍມີມາຈາກພຣະບິດາເຈົ້າອົງດຽວກັນ. ເພາະສະນັ້ນພຣະເຢຊູເຈົ້າຈຶ່ງບໍ່ລະອາຍທີ່ຈະເອີ້ນຄົນເຫຼົ່ານັ້ນວ່າເປັນອ້າຍເອື້ອຍນ້ອງຂອງພຣະອົງ” (ເຮັບເຣີ 2:11). ວຽກງານຂອງພຣະເຢຊູກໍສະແດງໃຫ້ພວກເຮົາເຫັນວ່າ ພຣະອົງຊົງຮັກພວກເຮົາຄືກັບອ້າຍ. ຍ້ອນຄວາມຮັກນີ້ ພວກເຮົາຈຶ່ງຄວນຮັກເຊິ່ງກັນແລະກັນ. ແລະພວກເຮົາກໍຄວນເຮັດສິ່ງທີ່ພຣະເຢຊູໄດ້ເຮັດສຳລັບພວກເຮົາຕໍ່ຄົນອື່ນເຊັ່ນດຽວກັນ. ນັ້ນເປັນເຫດຜົນທີ່ອາຈານເປົາໂລບອກພວກເຮົາວ່າ: “ຈົ່ງໃຫ້ຄວາມຮັກຢ່າງພີ່ນ້ອງມີຢູ່ຕໍ່ກັນສະເໝີໄປ” (ເຮັບເຣີ 13:1).

ພວກເຮົາຈະສະແດງຄວາມຮັກນີ້ໄດ້ແນວໃດ? ເມື່ອພວກເຮົາຮັກຄືກັບທີ່ພຣະເຢຊູໄດ້ຮັກ ພວກເຮົາກໍຈະ: (1) ຊ່ວຍເຫຼືອຄົນອື່ນ (ເຮັບເຣີ 13:2); (2) ຢ້ຽມຢາມຄົນທີ່ຢູ່ໃນຄຸກ ແລະຜູ້ທີ່ທົນທຸກທໍລະມານ (ເຮັບເຣີ 13:3); (3) ບໍ່ເປັນຄົນທີ່ມີຄວາມໂລບ (ເຮັບເຣີ 13:5,6); (4) ແລະ ເຊື່ອຟັງຜູ້ນໍາຂອງພວກເຮົາ (ເຮັບເຣີ 13:7-17). ສຸດທ້າຍ, ອາຈານເປົາໂໍລກໍໄດ້ຂໍໃຫ້ຜູ້ອ່ານຂອງເພີ່ນໄດ້ສະແດງຄວາມຮັກຂອງພວກເຂົາໂດຍການອະທິຖານເພື່ອເພີ່ນ (ເຮັບເຣີ 13:18,19).