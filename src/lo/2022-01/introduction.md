### ພຣະທຳເຮັບເຣີ: ຂ່າວສານສຳລັບຍຸກສຸດທ້າຍ

ຊາຍໜຸ່ມຄົນໜຶ່ງໄດ້ເຫັນຮູບພາບເດັກນ້ອຍທີ່ແຕ້ມດ້ວຍສີນຳ້ຂອງໃນໂບດຂອງລາວເປັນເທື່ອທຳອິດ. ຮູບແຕ້ມນີ້ກໍສຳຜັດຈິດໃຈຂອງລາວຢ່າງເລິກເຊິ່ງ ລາວບໍ່ສາມາດຢຸດເບິ່ງຮູບພາບນໄດ້. ເປັນຫຍັງຈຶ່ງເປັນແບບນັ້ນ? ລາວກໍສົງໃສຢູ່. ເດັກນ້ອຍຜູ້ຍິງທີ່ຢູ່ໃນຮູບແຕ້ມນີ້ມີຄວາມພິເສດແນວໃດ? ຊາຍໜຸ່ມຄົນນີ້ກໍພະຍາຍາມຊອກຫາເຫດຜົນຂອງເລື່ອງນີ້. ໃນທີ່ສຸດຊາຍໜຸ່ມຄົນນີ້ກໍໄດ້ເຂົ້າໃຈເຫດຜົນທີ່ລາວບໍ່ສາມາດຢຸດຈ້ອງເບິ່ງຮູບແຕ້ມຂອງເດັກນ້ອຍຄົນນີ້ ແລະນັ້ນກໍຄືຕາຂອງເດັກນ້ອຍໃນຮູບພາບ. ຮູບແຕ້ມນີ້ສະແດງໃຫ້ເຫັນໜ້າຂອງເດັກນ້ອຍຜູ້ຍິງຄົນໜຶ່ງ. ເດັກນ້ອຍຜູ້ນີ້ກໍຳລັງເບິ່ງບາງສິ່ງບາງຢ່າງດ້ວຍຄວາມລະມັດລະວັງເຊິ່ງເປັນສິ່ງທີ່ບໍ່ໄດ້ຢູ່ໃນຮູບແຕ້ມນັ້ນ. ເດັກນ້ອຍຜູ້ນີ້ກຳລັງຈ້ອງເບິ່ງອັນໃດ? ເປັນຫຍັງລາວຈຶ່ງຕັ້ງໃຈເບິ່ງສິ່ງນັ້ນແທ້?

ຫຼາຍປີຕໍ່ມາ ຊາຍໜຸ່ມຄົນນີ້ກໍໄດ້ພົບກັບຜູ້ທີ່ໄດ້ແຕ້ມຮູບພາບນັ້ນທີ່ຊື່ວ່າ ອາໂນລ໌ດ ຈິມເມເນັດສ໌. ອາໂນລ໌ດໄດ້ບອກເຄັດລັບຂອງຮູບແຕ້ມນັ້ນໃຫ້ແກ່ຊາຍໜຸ່ມຄົນນີ້. ອາໂນລ໌ດໄດ້ແຕ້ມຕາຂອງເດັກນ້ອຍຄົນນີ້ເພື່ອໃຫ້ຄົນອື່ນຈ້ອງເບິ່ງຕາຂອງລາວ. ນັກແຕ້ມນັ້ນໄດ້ແຕ້ມສິ່ງໜຶ່ງໃນຕາຂອງລາວເຊິ່ງເປັນສິ່ງທີ່ລາວຕັ້ງໃຈເພັ່ງຕາເບິ່ງ ສິ່ງນັ້ນກໍຄື: ພຣະເຢຊູຢູ່ເທິງໄມ້ກາງແຂນ.

ໃນຈົດໝາຍທີ່ຂຽນຫາຊາວເຮັບເຣີນັ້ນ ອາຈານເປົາໂລໄດ້ “ແຕ້ມ” ຮູບພາບຂອງພຣະເຢຊູສຳລັບພວກເຮົາ. ຮູບພາບນັ້ນມີພະລັງຢ່າງຫຼວງຫຼາຍ ອາຈານເປົາໂລບອກພວກເຮົາວ່າ ພຣະເຢຊູຊົງເປັນກະສັດແຫ່ງຟ້າສະຫວັນແລະແຜ່ນດິນໂລກ. ທູດສະຫວັນທັງຫຼາຍກໍພາກັນນະມັດສະການພຣະອົງ: ທູດສະຫວັນຫຼາຍໆພັນອົງກໍຮ່ວມກັນນະມັດສະການພຣະອົງ. ທູດສະຫວັນພາກັນບົວລະບັດຮັບໃຊ້ພຣະເຢຊູ (ເຮັບເລີ 1:5-14; ເຮັບເລີ 12:22-24). ພຣະເຢຊູຊົງຄວບຄຸມທຸກໆສິ່ງໃນສະຫວັນຊັ້ນຟ້າ ແລະ ເທິງແຜ່ນດິນໂລກ ເພາະວ່າພຣະອົງໄດ້ສິ້ນພຣະຊົນເທິງໄມ້ກາງແຂນ. ຄວາມຕາຍຂອງພຣະອົງນັ້ນຄືຄຳສັນຍາວ່າ ພຣະເຈົ້າຈະທຳລາຍມານຮ້າຍຕະຫຼອດໄປ (ເຮັບເຣີ 2:14-16). ພຣະເຢຊູຍັງຊົງເປັນປະໂລຫິດໃຫຍ່ ຫຼື ເປັນຜູ້ນຳສາສະໜາສູງສຸດ. ພຣະເຢຊູຊົງສົມບູນແລະບໍລິສຸດ. ພຣະອົງຊົງດຳລົງຢູ່ຕະຫຼອດໄປເປັນນິດໃນເວລານີ້. ພຣະອົງຊົງເຮັດວຽກງານສຳລັບພວກເຮົາໃນພຣະວິຫານໃນສະຫວັນ (ເຮັບເຣີ 7:26-8:5). ພຣະເຢຊູຊົງສິ້ນພຣະຊົນສໍາລັບທຸກໆຄົນ (ເຮັບເຣີ 10:1-14). ນອກຈາກນັ້ນ ພຣະເຢຊູຍັງໄດ້ຈັດຕຽມຫົນທາງໃໝ່ເພື່ອໃຫ້ພວກເຮົາໄດ້ໄປຫາພຣະເຈົ້າ. ສິ່ງນີ້ຖືກເອີ້ນວ່າພັນທະສັນຍາໃໝ່ເຊິ່ງຈະສືບຕໍ່ໄປຕະຫຼອດການ (ເຮັບເຣີ 8:6-13).

ແມ່ນສິ່ງໃດທີ່ສຳຜັດຈິດໃຈຂອງພວກເຮົາຫຼາຍທີ່ສຸດໃນຮູບພາບຂອງພຣະເຢຊູໃນພຣະທຳເຮັບເຣີ? ພວກເຮົາຮູ້ສຶກຊາບຊຶ້ງກັບສິ່ງທີ່ພຣະເຢຊູຊົງເປັນຫຼາຍຍິ່ງກວ່າສິ່ງທີ່ພຣະອົງໄດ້ຊົງກະທຳອີກ. ເມື່ອພວກເຮົາແຕ້ມຮູບພາບຂອງພຣະເຢຊູຢູ່ເທິງບັນລັງໃນຄວາມຄິດຂອງເຮົາແລ້ວ ຕາຂອງເຮົາກໍບໍ່ສາມາດຢຸດຈ້ອງເບິ່ງພຣະອົງໄດ້. ພຣະອົງຊົງເບີ່ງຄືກັບພວກເຮົາຢ່າງຫຼາຍ ເພາະພຣະອົງໄດ້ກາຍເປັນມະນຸດຄືກັບພວກເຮົາ. ພຣະເຢຊູຊົງເປັນຄືກັບອ້າຍຂອງພວກເຮົາ. ເວລານີ້ພຣະເຢຊູຜູ້ເປັນອ້າຍຂອງເຮົາກໍຢູ່ໃນສະຫວັນ. ພຣະອົງຊົງຢືນຢູ່ລະຫວ່າງພຣະເຈົ້າແລະຄົນບາບທັງຫຼາຍ. ຍ້ອນຄວາມຮັກຂອງພຣະອົງນັ້ນ ພຣະເຢຊູຈຶ່ງໄດ້ເຂົ້າມາຫາພຣະເຈົ້າ ເພື່ອທີ່ຈະຂໍຄວາມເຊື່ອເຫຼືອມາໃຫ້ພວກເຮົາ.

ໃນພຣະເຢຊູນັ້ນ ພວກເຮົາເຫັນເລື່ອງລາວກ່ຽວກັບຄວາມຮັກຂອງພຣະເຈົ້າສຳລັບຄົນບາບ ແລະ ແຜນການຂອງພຣະອົງທີ່ຈະຊ່ວຍພວກເຮົາໃຫ້ພົ້ນ. ເລື່ອງນີ້ກໍມີສາມພາກສ່ວນຄື: (1) ພຣະເຢຊູຊົງເປັນພຣະຜູ້ຊ່ວຍໃຫ້ລອດຂອງເຮົາ. (2) ພຣະເຢຊູຊົງເປັນກະສັດຂອງເຮົາ. (3) ພຣະເຢຊູຈະຊ່ວຍທ່ານໃຫ້ພົ້ນແລະເຮັດໃຫ້ທ່ານນັ້ນສົມບູນຄົບຖ້ວນ. ພຣະອົງຈະບໍ່ຢຸດທີ່ຈະຊ່ວຍເຫຼືອທ່ານ. ພຣະອົງຊົງເຂົ້າໃຈເຖິງຄວາມທຸກທໍລະມານຫຼາຍກວ່າຄົນອື່ນໃດໆ. ພຣະເຢຊູຊົງເປັນໂຢຊ່ວຍຄົນໃໝ່. ໃຫ້ທ່ານໄດ້ຕິດຕາມພຣະອົງໄປຍັງດິນແດນແຫ່ງພຣະສັນຍາ (ເຮັບເຣີ ບົດທີ 3,4,11,12).

ຮູບພາບຂອງພຣະເຢຊູໃນພຣະທຳເຮັບເຣີກໍຄືຫົວຂໍ້ຂອງບົດຮຽນງວດນີ້. ພຣະເຢຊູໄດ້ສະແດງໃຫ້ພວກເຮົາເຫັນຄວາມຮັກຂອງພຣະເຈົ້າ. ພຣະເຢຊູສະແດງໃຫ້ພວກເຮົາເຫັນວ່າຄວາມຮັກນີ້ເລິກເຊິ່ງຫຼາຍ. ເມື່ອພວກເຮົາເຫັນຄວາມຮັກນີ້ ພວກເຮົາກໍບໍ່ສາມາດຢຸດເບິ່ງພຣະເຢຊູ, ຜູ້ເປັນຄືກັບອ້າຍຂອງເຮົາໃນສະຫວັນ. ທ່ານເຟລິກສ໌ ເຮັດຊ໌. ຄໍເຕັດສ໌ ວາເລັສ (Felix H. Cortez-Valles) ເປັນອາຈານສອນຢູ່ມະຫາວິທະຍາໄລແອນດຣິ້ວ. ເພີ່ນສອນວິຊາການຄົ້ນຄວ້າພຣະຄຳພີພາກພຣະສັນຍາໃໝ່ ເພີ່ນໄດ້ແຕ່ງງານກັບທ່ານນາງ ອານມາໂກຼເຣຍ ອານວາເຮັດສ໌ ແລະມີລູກນຳກັນສອງຄົນ.