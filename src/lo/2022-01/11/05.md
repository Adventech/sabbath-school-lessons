---
title: ຄວາມເຊື່ອຂອງນາງຣາຮາບ
date: 09/03/2022
---

`ອ່ານເຮັບເຣີ 11:31 ແລະ ໂຢຊວຍ 2:9-11. ໃນຂໍ້ພຣະຄຳພີເຫຼົ່ານີ້ ພວກເຮົາອ່ານກ່ຽວກັບນາງຣາຮາບ. ນາງຣາຮາບນັ້ນໄດ້ເກີດຢູ່ທ່າມກາງຄົນທີ່ບໍ່ໄດ້ນະມັດສະການພຣະເຈົ້າ. ນອກຈາກນັ້ນ ນາງຣາຮາບກໍຍັງເປັນຍິງໂສເພນີ. ໃນຖານະທີ່ເປັນໂສເພນີ ນາງຣາຮາບກໍຂາຍຮ່າງກາຍຂອງຕົນເອງສຳລັບເພດສຳພັນ ເພື່ອທີ່ຈະໄດ້ເງິນ. ຄັນຊັ້ນແລ້ວ ເປັນຫຍັງຈຶ່ງມີຊື່ຂອງຜູ້ຍິງຄົນນີ້ໃນລາຍຊື່ຂອງບຸກຄົນສຳຄັນຂອງພຣະຄຳພີ?`

ແນ່ນອນວ່າ ນາງຣາຮາບນັ້ນເປັນບຸກຄົນສຸດທ້າຍທີ່ເຮົາອາດຈະຄາດຫວັງໃຫ້ປາກົດຂຶ້ນໃນລາຍຊື່ຂອງພຣະທຳເຮັບເຣີ ບົດທີ 11. ນາງຣາຮາບເປັນຊື່ໜຶ່ງໃນພຽງແຕ່ສອງຊື່ທີ່ເປັນຜູ້ຍິງທີ່ອາຈານເປົາໂລຂຽນລົງໃນລາຍຊື່. ຣາຮາບເປັນຄົນທີ 10 ໃນລາຍຊື່. ຊື່ເກົ້າຄົນທີ່ມາກ່ອນນາງຣາຮາບກໍຄືບັນພະບູລຸດຂອງຊົນຊາດອິດສະລາເອນໃນເບື້ອງຕົ້ນ. ແຕ່ລະຄົນທີ່ມີລາຍຊື່ນີ້ກໍຖືວ່າເປັນຜູ້ບໍລິສຸດ. ເມື່ອພວກເຮົາມາຮອດນາງຣາຮາບ ພວກເຮົາກໍປະຫຼາດໃຈຍ້ອນເຫດຜົນສອງຢ່າງ. ນາງຣາຮາບເປັນຜູ້ຍິງ ແລະ ນອກຈາກນັ້ນ ນາງກໍເປັນຜູ້ຍິງໂສເພນີ.

ດັ່ງນັ້ນ ເປັນຫຍັງນາງຣາຮາບຈຶ່ງຢູ່ໃນລາຍຊື່ຂອງບຸກຄົນສຳຄັນແຫ່ງຄວາມເຊື່ອ? ການກະທຳທີ່ສະແດງອອກເຖິງຄວາມເຊື່ອຂອງລາວນັ້ນແມ່ນຫຍັງ? ນາງຣາຮາບໄດ້ຍິນ ໄດ້ເຊື່ອແລະໄດ້ໄວ້ວາງໃຈ ໂດຍທີ່ບໍ່ໄດ້ເຫັນສິ່ງຕ່າງໆທີ່ນາງໄດ້ເຊື່ອ. ນາງບໍ່ໄດ້ເຫັນໄພພິບັດອັນຮ້າຍແຮງສິບປະການທີ່ພຣະເຈົ້າໄດ້ໃຫ້ກັບເອຢິບ. ນາງຣາຮາບບໍ່ໄດ້ເຫັນພຣະເຈົ້ານຳພາປະຊາຊົນຂອງພຣະອົງຜ່ານທະເລແດງ. ນາງບໍ່ໄດ້ເຫັນນຳ້ທີ່ໄຫຼອອກມາຈາກກ້ອນຫີນ. ແຕ່ນາງຣາຮາບກໍ່ຍັງເຊື່ອໃນພຣະເຈົ້າ. ພວກເຮົາເອງກໍບໍ່ເຄີຍເຫັນພຣະເຢຊູເຮັດການອັດສະຈັນທີ່ຍິ່ງໃຫຍ່ເຫຼົ່ານີ້ເຊັ່ນກັນ. ແຕ່ພຣະເຈົ້າຂໍໃຫ້ພວກເຮົາເຊື່ອໃນພຣະເຢຊູຄືກັບນາງຣາຮາບ.