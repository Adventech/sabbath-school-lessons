---
title: 'ໂມເຊ: ການເຊື່ອໃນສິ່ງຕາເບິ່ງບ່ໍເຫັນ'
date: 08/03/2022
---

`ພຣະທຳເຮັບເຣີ 11:20-28 ບອກພວກເຮົາກ່ຽວກັບຄົນໃນປະຫວັດສາດຂອງພຣະຄຳພີທີ່ມີຄວາມເຊື່ອທີ່ເຂັ້ມແຂງ. ຄົນເຫຼົ່ານີ້ໄດ້ເຮັດສິ່ງໃດ? ຄົນເຫຼົ່ານີ້ໄດ້ສະແດງໃຫ້ເຫັນຄວາມຫວັງຂອງພວກເຂົາໃນສິ່ງຕ່າງໆທີ່ພວກເຂົາບໍ່ສາມາດເຫັນໄດ້ແນວໃດ?`

ໂມເຊກໍເປັນບຸກຄົນທີ່ສຳຄັນທີ່ສຸດຄົນທີສອງໃນບົດນີ້ທີ່ເວົ້າກ່ຽວກັບຄວາມເຊື່ອ. ເມື່ອໂມເຊເກີດ, ພໍ່ແມ່ຂອງລາວກໍໄດ້ເຊື່ອງລາວໄວ້ຈາກຟາໂຣຜູ້ເປັນກະສັດຂອງເອຢິບ. ຟາໂຣໄດ້ສັ່ງໃຫ້ຂ້າແອນ້ອຍຊາວເຮັບເຣີທີ່ເປັນຜູ້ຊາຍທັງໝົດ. ແຕ່ພໍ່ແມ່ຂອງໂມເຊ “ກໍບໍ່ຢ້ານກົວທີ່ຈະຝ່າຝືນຄຳສັ່ງຂອງກະສັດ” (ເຮັບເຣີ 11:23). ຕໍ່ມາເມື່ອໂມເຊ “ໃຫຍ່ມາແລ້ວ ເພີ່ນບໍ່ຍອມໃຫ້ຜູ້ໃດເອີ້ນຕົນວ່າເປັນບຸດຂອງລູກສາວກະສັດຟາໂຣ” (ເຮັບເຣີ 11:24).

`ໃຫ້ທ່ານປຽບທຽບປະສົບການຂອງໂມເຊໃນພຣະທຳ ເຮັບເຣີ 11:24-27 ກັບປະສົບການຄຣິສຕຽນໃນພຣະທຳ ເຮັບເຣີ 10:32-35. ແມ່ນຫຍັງຄືກັນໃນປະສົບການທັງສອງຢ່າງນີ້?`

ໂມເຊໄດ້ເຫັນວ່າ ພຣະເຈົ້າໄດ້ນຳສະເໜີລາງວັນທີ່ດີກວ່າທີ່ຟາໂຣນຳສະເໜີໃຫ້ແກ່ລາວ. ຟາໂຣໄດ້ສັນຍາກັບໂມເຊໃນສິ່ງທີ່ລາວສາມາດເຫັນໄດ້ກັບຕາ ນັ້ນກໍຄືຄວາມຮັ່ງມີແລະອຳນາດໃນໂລກນີ້. ພຣະເຈົ້າຊົງສັນຍາກັບໂມເຊໃນສິ່ງທີ່ລາວສາມາດເຫັນໄດ້ໂດຍຄວາມເຊື່ອເທົ່ານັ້ນ. ໂມເຊໄດ້ເລືອກລາງວັນທີ່ພຣະເຈົ້າໄດ້ສະເໜີໃຫ້ກັບລາວ. ລາງວັນຈາກພຣະເຈົ້ານັ້ນກໍຄືລາງວັນອັນດຽວກັນທີ່ພວກເຮົາອ່ານເຖິງໃນພຣະທຳ ເຮັບເຣີ 10:35. ພຣະເຈົ້າສັນຍາວ່າຈະປະທານຂອງລາງວັນນີ້ໃຫ້ກັບທຸກຄົນທີ່ເຊື່ອໃນພຣະອົງ.