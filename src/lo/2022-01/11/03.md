---
title: ຄວາມເຊື່ອຂອງອັບຣາຮາມ
date: 07/03/2022
---

ອາຈານເປົາໂລໄດ້ອະທິບາຍຄວາມໝາຍຂອງຄວາມເຊື່ອດັ່ງນີ້: “ອັນໜຶ່ງຄວາມເຊື່ອຄືຄວາມແນ່ນອນໃຈໃນສິ່ງທີ່ເຮົາຫວັງໄວ້ ເປັນຄວາມຕາຍໃຈເຖິງສິ່ງທີ່ຍັງບໍ່ເຫັນກັບຕາ” (ເຮັບເຣີ 11:1). ແລ້ວອາຈານເປົາໂລກໍຂຽນລາຍຊື່ຂອງຄົນທັງຫຼາຍໃນພຣະຄໍາພີທີ່ສະແດງໃຫ້ເຫັນເຖິງຄວາມເຊື່ອ.

`ອ່ານພຣະທຳ ເຮັບເຣີ 11:1-19. ວິລະບຸລຸດແຫ່ງຄວາມເຊື່ອເຫຼົ່ານີ້ໄດ້ພາກັນເຮັດອັນໃດເຊິ່ງໄດ້ສະແດງອອກເຖິງຄວາມເຊື່ອຂອງພວກເຂົາ?`

ແນ່ນອນວ່າ ບຸກຄົນທີ່ສຳຄັນທີ່ສຸດໃນພຣະທຳເຮັບເຣີ ບົດທີ 11 ກໍຄືອັບຣາຮາມ. ອັບຣາຮາມໄດ້ນຳອີຊາກມາຖວາຍເປັນເຄື່ອງເຜົາບູຊາໃຫ້ແດ່ພຣະເຈົ້າ. ການກະທຳນີ້ກໍສອນພວກເຮົາຫຼາຍຢ່າງກ່ຽວກັບຄວາມເຊື່ອ.

ໃນພຣະທຳປະຖົມມະການ ບົດທີ 22 ພຣະເຈົ້າຊົງຂໍໃຫ້ອັບຣາຮາມຖວາຍບຸດຂອງລາວກໍຄືອີຊາກໃຫ້ເປັນເຄື່ອງຖວາຍບູຊາ. ຖ້າເບິ່ງໃນເບື້ອງຕົ້ນ ຄຳສັ່ງນີ້ກໍຄັດກັບຄຳສັນຍາທີ່ພຣະເຈົ້າໄດ້ໃຫ້ໄວ້ກັບອັບຣາຮາມໃນພຣະທຳ ປະຖົມມະການ ບົດທີ 12-21 ແມ່ນບໍ? ອາຈານເປົາໂລ ເວົ້າກ່ຽວກັບຄຳສັ່ງອັນແປກປະຫຼາດນີ້ໃນພຣະທຳ ເຮັບເຣີ 11:17,18.

ອາຈານເປົາໂລບອກພວກເຮົາວ່າ ອັບຣາຮາມນັ້ນໄດ້ແກ້ໄຂບັນຫາວ່າຈະຕ້ອງເຮັດແນວໃດ. ອັບຣາຮາມເຊື່ອວ່າພຣະເຈົ້າຈະປຸກອີຊາກຂຶ້ນຈາກຄວາມຕາຍຫຼັງຈາກທີ່ອັບຣາຮາມໄດ້ຖວາຍລາວເປັນເຄື່ອງບູຊາໄປແລ້ວ. ອາຈານເປົາໂລກ່າວວ່າ “ຝ່າຍອັບຣາຮາມນັ້ນ ເມື່ອບໍ່ມີຄວາມຫວັງທີ່ໜ້າໄວ້ວາງໃຈແລ້ວກໍຍັງເຊື່ອໄວ້ວາງໃຈ “(ໂຣມ 4:18). ອັບຣາຮາມ “ໄດ້ເຊື່ອນັ້ນຄືພຣະເຈົ້າຜູ້ຊົງບັນດານໃຫ້ຄົນທີ່ຕາຍແລ້ວມີຊີວິດຄືນມາ” (ໂຣມ 4:17; ອ່ານໂຣມ 4:19,20 ເຊັ່ນກັນ).