---
title: ພຣະເຢຊູເຮັດໃຫ້ຄວາມເຊື່ອຂອງເຮົາສົມບູນຄົບຖ້ວນ
date: 05/03/2022
---

### ອ່ານສຳລັບບົດຮຽນອາທິດນີ້
ເຮັບເຣີ 10:35-39; ເຮັບເຣີ 11:1-19; ເຮັບເຣີ 11:20-28; ເຮັບເຣີ 11:31; ເຮັບເຣີ 12:1-3.

> <p>ຂໍ້ຄວນຈໍາ</p>
> “ຈົ່ງປັກຕາເບິ່ງພຣະເຢຊູເຈົ້າ ຄືຜູ້ບຸກເບິກຄວາມເຊື່ອ ແລະ ຜູ້ຊົງເຮັດໃຫ້ຄວາມເຊື່ອຂອງເຮົາເຖິງທີ່ສຳເລັດ. ພຣະອົງໄດ້ຊົງອົດທົນຕໍ່ໄມ້ກາງແຂນເພາະເຫັນແກ່ຄວາມຍິນດີທີ່ຕັ້ງໄວ້ຕໍ່ໜ້າພຣະອົງ. ພຣະອົງຊົງຖືວ່າຄວາມລະອາຍນັ້ນບໍ່ເປັນສິ່ງສຳຄັນ ຈຶ່ງໄດ້ປະທັບລົງເບື້ອງຂວາພຣະທີ່ນັ່ງຂອງພຣະເຈົ້າ” (ເຮັບເຣີ 12:2).

ທ່ານມັກບົດໃດຫຼາຍທີ່ສຸດໃນພຣະທຳເຮັບເຣີ? ຄົນສ່ວນຫຼາຍຈະບອກວ່າພວກເຂົາມັກ ບົດທີ 11 ແລະ 12 ຫຼາຍທີ່ສຸດ. ບົດເຫຼົ່ານີ້ ກໍສະແດງໃຫ້ພວກເຮົາເຫັນວ່າຊີວິດຂອງຄຣິສຕຽນນັ້ນຄືກັບການແລ່ນແຂ່ງຂັນແນວໃດ. ຖ້າຫາກພວກເຮົາແລ່ນໄປຈົນຈົບພວກເຮົາກໍຈະໄດ້ຮັບລາງວັນອັນມີຄ່າ.

ພວກເຮົາກຳລັງແລ່ນສ່ວນສຸດທ້າຍຂອງ “ການແລ່ນ” ນີ້. ພຣະເຢຊູຊົງຢືນຢູ່ເສັ້ນໄຊຂອງການແລ່ນນີ້ເພື່ອເຊຍພວກເຮົາໃຫ້ຮອດເສັ້ນໄຊ.

ພຣະທຳເຮັບເຣີບົດທີ 11 ກໍຍັງອະທິບາຍຄວາມໝາຍຂອງຄວາມເຊື່ອ. ເມື່ອພວກເຮົາມີຄວາມເຊື່ອ ພວກເຮົາກໍໄວ້ວາງໃຈໃນຄຳສັນຍາຂອງພຣະເຈົ້າ. ໃນບົດຮຽນຂອງເຮົາອາທິດນີ້ ພວກເຮົາຈະມາຖາມຄຳຖາມຕໍ່ໄປນີ້ຄື: ແມ່ນຫຍັງຄືຄວາມເຊື່ອ? ຄົນໃນສະໄໝພຣະຄຳພີນັ້ນໄດ້ສະແດງອອກເຖິງຄວາມເຊື່ອແນວໃດ? ພຣະເຢຊູໄດ້ສະແດງອອກເຖິງຄວາມເຊື່ອແນວໃດ? ພຣະເຢຊູເປັນຜູ້ “ຊົງເຮັດໃຫ້ຄວາມເຊື່ອຂອງພວກເຮົາເຖິງທີ່ສຳເລັດ” (ເຮັບເຣີ 12:2). ດັ່ງນັ້ນພຣະອົງຈຶ່ງເປັນຕົວຢ່າງທີ່ດີທີ່ສຸດຂອງເຮົາຢ່າງແນ່ນອນ.