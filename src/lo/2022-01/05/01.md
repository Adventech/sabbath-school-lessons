---
title: 'ພຣະເຢຊູ, ຜູ້ປະທານການພັກຜ່ອນ'
date: 22/01/2022
---

### ອ່ານສຳລັບບົດຮຽນອາທິດນີ້
ປະຖົມມະການ 15:13-21; ເຮັບເຣີ 3:12-19; ອົບພະຍົບ 20:8-11; ພຣະບັນຍັດສອງ 5:12-15; ເຮັບເຣີ 4:6-11.

> <p>ຂໍ້ຄວນຈໍາ</p>
> “ເຖິງຢ່າງໃດກໍດີ ການພັກຜ່ອນໃນວັນສະບາໂຕຍັງມີສຳລັບໄພ່ພົນຂອງພຣະເຈົ້າ” (ເຮັບເຣີ 4:9).

ພຣະທຳເຮັບເຣີ ບົດທີ 1 ແລະ 2 ສະແດງໃຫ້ພວກເຮົາເຫັນວ່າພຣະເຢຊູຄືກະສັດຂອງປະຊາຊົນຂອງພຣະເຈົ້າ. ພຣະທຳເຮັບເຣີ ບົດທີ 3 ແລະ 4 ກໍແນະນຳວ່າພຣະເຢຊູເປັນພຣະອົງຜູ້ທີ່ຈະປະທານການພັກຜ່ອນໃຫ້ແກ່ປະຊາຊົນຂອງພຣະອົງ. ພຣະເຈົ້າໄດ້ສັນຍາວ່າຈະປະທານ “ຄວາມສະຫງົບສຸກ” ໃຫ້ແກ່ກະສັດດາວິດແລະປະຊາຊົນຂອງພຣະອົງຈາກສັດຕູຂອງເຂົາ (2 ຊາມູເອນ 7: 10,11). ພວກເຮົາສາມາດມີການພັກຜ່ອນອັນດຽວກັນນີ້ໄດ້ໃນເວລານີ້ກໍເພາະວ່າ ພຣະເຢຊູໄດ້ນັ່ງຢູ່ຂ້າງຂວາຂອງພຣະເຈົ້າ.

ພຣະທຳເຮັບເຣີອະທິບາຍວ່າ ການພັກຜ່ອນທີ່ພຣະເຢຊູໄດ້ໃຫ້ກັບພວກເຮົານັ້ນກໍຄືກັນກັບການພັກຜ່ອນໃນວັນສະບາໂຕ (ເຮັບເຣີ 4:1-11). ພຣະເຈົ້າໄດ້ປະທານການພັກຜ່ອນນີ້ໃຫ້ແກ່ອາດາມແລະເອວາ. ພວກເຂົາໄດ້ມີການພັກຜ່ອນທີ່ສົມບູນກັບພຣະເຈົ້າຜູ້ທີ່ໄດ້ສ້າງປະສົບການນັ້ນໃຫ້ເກີດຂຶ້ນໄດ້. ເມື່ອພວກເຮົາຮັກສາວັນສະບາໂຕໃຫ້ບໍລິສຸດແທ້ໆ ພວກເຮົາກໍສະແດງໃຫ້ເຫັນເຖິງຄຳສັນຍາຂອງພຣະອົງທີ່ຈະເຮັດໃຫ້ໂລກນີ້ສົມບູນແບບອີກເທື່ອໜຶ່ງ.

ເມື່ອພວກເຮົາຮັກສາວັນສະບາໂຕ ພວກເຮົາກໍຈື່ວ່າພຣະເຈົ້າໄດ້ຊົງສ້າງພວກເຮົາ. ນອກຈາກນັ້ນ ວັນສະບາໂຕຍັງຊ່ວຍພວກເຮົາໃຫ້ຈື່ວ່າ ພຣະເຈົ້າຊົງເປັນພຣະຜູ້ຊ່ວຍໃຫ້ລອດຂອງເຮົາ. ວັນສະບາໂຕກໍຄືກັນກັບ “ການຊີມລົດຊາດ” ຂອງຊີວິດໃນອະນາຄົດຂ້າງໜ້າທີ່ພຣະເຈົ້າໄດ້ຊົງສັນຍາໃຫ້ແກ່ເຮົາ.