---
title: “ວັນນີ້ຖ້າເຈົ້າທັງຫຼາຍໄດ້ຍິນພຣະສຸຣະສຽງຂອງພຣະເຈົ້າ..”
date: 25/01/2022
---

`ອ່ານໃນພຣະທຳເຮັບເຣີ 4:6-11 ກ່ຽວກັບຄໍາເຊື້ອເຊີນທີ່ພຣະເຈົ້າໄດ້ໃຫ້ປະຊາຊົນຂອງພຣະອົງ. ພຣະເຈົ້າຊົງເຊີນໃຫ້ພວກເຮົາເຮັດສິ່ງໃດ?`

ດັ່ງທີ່ພວກເຮົາໄດ້ເຫັນແລ້ວນັ້ນ ພຣະເຈົ້າໄດ້ຊົງປົດປ່ອຍປະຊາຊົນຂອງພຣະອົງອອກຈາກປະເທດເອຢິບ. ແຕ່ພວກເຂົາບໍ່ໄດ້ມີຄວາມເຊື່ອທີ່ຈະເຂົ້າໄປໃນບ່ອນພັກເຊົາຂອງພຣະອົງ. ພຣະເຈົ້າຊົງສືບຕໍ່ເຮັດວຽກງານກັບປະຊາຊົນຂອງພຣະອົງ (2 ຕີໂມທີ 2:13).

ພຣະເຈົ້າຊົງເຊີນພວກເຮົາ “ວັນນີ້” ໃຫ້ມາຮັບເອົາການພັກຜ່ອນຂອງພຣະອົງ. ຄໍາວ່າ “ວັນນີ້” ເປັນຄໍາສັບທີ່ບອກເວລາທີ່ມີຄວາມໝາຍຄືກັບທີ່ພວກເຮົາໄດ້ເຫັນໃນພຣະທໍາພຣະບັນຍັດສອງ. ເມື່ອໂມເຊໄດ້ເຮັດພັນທະສັນຍາໃໝ່ລະຫວ່າງຊົນຊາດອິດສະລາເອນແລະພຣະເຈົ້ານັ້ນ ໂມເຊກໍໄດ້ໃຊ້ຄຳວ່າ “ວັນນີ້” (ພຣະບັນຍັດສອງ 5:3; ປຽບທຽບ ພຣະບັນຍັດສອງ 4:8; ພຣະບັນຍັດສອງ 6:6; ພຣະບັນຍັດສອງ 11:2; ແລະອື່ນໆ). ໂມເຊໄດ້ເຊື້ອເຊີນປະຊາຊົນໃນ “ວັນນີ້” ໃຫ້ເຫັນວ່າພຣະເຈົ້ານັ້ນຊົງຮັກສາຄໍາສັນຍາຂອງພຣະອົງຢູ່ສະເໝີ (ພຣະບັນຍັດສອງ 11:2-7). ປະຊາຊົນຈະຕ້ອງຕັດສິນໃຈທີ່ຈະເຊື່ອຟັງອົງພຣະຜູ້ເປັນເຈົ້າໃນ “ວັນນີ້” ເຊັ່ນດຽວກັນ (ພຣະບັນຍັດສອງ 5:1-3). ພວກເຂົາຈະຕ້ອງບໍ່ເລື່ອນການຕັດສິນໃຈຂອງພວກເຂົາອອກໄປ. ໃນທາງດຽວກັນນັ້ນ ຄຳວ່າ “ມື້ນີ້” ກໍສະແດງໃຫ້ພວກເຮົາເຫັນວ່າ ພວກເຮົາຈະຕ້ອງບໍ່ລໍຖ້າທີ່ຈະເຊື່ອຟັງພຣະເຈົ້າ.

ພຣະເຈົ້າຊົງເຊີນພວກເຮົາ “ວັນນີ້” ໃຫ້ໄວ້ວາງໃຈໃນຄໍາສັນຍາຂອງພຣະອົງ. ພຣະອົງຊົງໃຫ້ທຸກໆເຫດຜົນທີ່ຈະໃຫ້ເຮົາຍອມຮັບເອົາຄຳເຊື້ິອເຊີນຂອງພຣະອົງທັນທີໂດຍບໍ່ມີການຊັກຊ້າ.

`ທ່ານຈະຕ້ອງມີການຕັດສິນໃຈທາງດ້ານຄວາມເຊື່ອອັນໃດໃນ “ວັນນີ້”? ເປັນຫຍັງທ່ານຈຶ່ງບໍ່ຄວນເລື່ອນການຕັດສິນໃຈເຫຼົ່ານີ້ອອກໄປອີກເທື່ອໜ້າ? ແມ່ນຫຍັງໄດ້ເກີດຂຶ້ນເມື່ອທ່ານເລື່ອນການເຮັດບາງສິ່ງບາງຢ່າງທີ່ພຣະເຈົ້າຕ້ອງການໃຫ້ທ່ານເຮັດ?`