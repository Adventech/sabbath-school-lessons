---
title: ເພາະພວກເຂົາບໍ່ໄດ້ເຊື່ອ
date: 24/01/2022
---

`ດັ່ງທີ່ພວກເຮົາໄດ້ເຫັນແລ້ວວ່າ ພຣະເຈົ້າຊົງວາງແຜນວ່າດິນແດນການາອານຈະເປັນບ່ອນພັກຜ່ອນສຳລັບປະຊາຊົນຂອງພຣະອົງ. ແຕ່ຊົນຊາດອິດສະລາເອນບໍ່ໄດ້ “ເຂົ້າຮ່ວມບ່ອນພັກເຊົາຂອງພຣະອົງຈັກເທື່ອ” (ເຮັບເຣີ 3:18). ເປັນຫຍັງຈຶ່ງເປັນແບບນັ້ນ? ໃຫ້ທ່ານອ່ານພຣະທໍາເຮັບເລີ 3:12-19 ສໍາລັບຄໍາຕອບ.`

ເຮັບເຣີ 3:12-19 ບອກພວກເຮົາເຖິງສິ່ງທີ່ເກີດຂຶ້ນຫຼັງຈາກທີ່ພຣະເຈົ້າໄດ້ປົດປ່ອຍປະຊາຊົນຂອງພຣະອົງອອກຈາກປະເທດເອຢິບ. ອິດສະລາເອນໄດ້ມາສູ່ດິນແດນພັນທະສັນຍາ ແຕ່ພວກເຂົາບໍ່ສາມາດເຂົ້າໄປສູ່ການພັກຜ່ອນທີ່ພຣະເຈົ້າໄດ້ສັນຍາໃຫ້ກັບພວກເຂົາ. ພຣະທຳຈົດເຊັນບັນຊີ ບົດທີ 13 ແລະ 14 ນັ້ນ ອະທິບາຍເຖິງເຫດຜົນ. ນັກສືບ 10 ຄົນໃນ 12 ຄົນກໍ “ແຜ່ຂ່າວບໍ່ຈິງໃນທ່າມກາງຊາວອິດສະລາເອນກ່ຽວກັບດິນແດນທີ່ພວກເຂົາໄປສຳຫຼວດມານັ້ນ.

ມີພຽງແຕ່ຄາເລັບແລະໂຢຊວຍເທົ່ານັ້ນທີ່ເຊື່ອວ່າພຣະເຈົ້າຈະນຳຊົນຊາດອິດສະລາເອນມາສູ່ດິນແດນແຫ່ງຄຳສັນຍາ (ຈົດເຊັນບັນຊີ 14:7-9). ແຕ່ປະຊາຊົນທັງຫຼາຍກໍບໍ່ມີຄວາມເຊື່ອ. ຊົນຊາດອິດສະລາເອນໄດ້ເບິ່ງພຣະເຈົ້າທຳລາຍກອງທັບຊາວເອຢິບ (ອົບພະຍົບ ບົດທີ 14). ນອກຈາກນັ້ນ ພຣະເຈົ້າຍັງໄດ້ສົ່ງເຂົ້າຈີ່ໃຫ້ແກ່ປະຊາຊົນຂອງພຣະອົງຈາກສະຫວັນ (ອົບພະຍົບ ບົດທີ16). ພຣະເຈົ້າໄດ້ປະທານນ້ໍາໃຫ້ແກ່ຊົນຊາດອິດສະລາເອນຈາກກ້ອນຫີນ (ອົບພະຍົບ ບົດທີ17). ແຕ່ເຖິງແມ່ນຫຼັງຈາກການອັດສະຈັນເຫຼົ່ານີ້ເກີດຂຶ້ນ ຊົນຊາດອິດສະລາເອນກໍຍັງບໍ່ໄດ້ເຊື່ອວາງໃຈພຣະເຈົ້າ.

ນັກສືບນັ້ນໄດ້ພາກັນໃຫ້ລາຍງານສອງຢ່າງທີ່ແຕກຕ່າງກັນກ່ຽວກັບດິນແດນແຫ່ງພຣະສັນຍາ. ຊົນຊາດອິດສະລາເອນໄດ້ເລືອກທີ່ຈະເຊື່ອບົດລາຍງານທີ່ບໍ່ດີ. ໃນມື້ນີ້ ພວກເຮົາກໍໄດ້ເດີນທາງໄປສູ່ດິນແດນແຫ່ງພັນທະສັນຍານີ້. ພວກເຮົາກໍມີຄວາມຮັບຜິດຊອບຕໍ່ຄົນທັງຫຼາຍທີ່ຢູ່ກຳລັງເດີນທາງໄປກັບພວກເຮົາ.

`ທ່ານສາມາດຮັບປະກັນວ່າ ທ່ານຈະບໍ່ກ່າວຫຼືເຮັດສິ່ງໃດທີ່ທຳລາຍຫຼືມີຜົນຮ້າຍຕໍ່ຄວາມເຊື່ອຂອງຄົນອື່ນໄດ້ແນວໃດ?`