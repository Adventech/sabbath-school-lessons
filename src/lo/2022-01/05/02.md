---
title: ດິນແດນແຫ່ງພັນທະສັນຍາກໍຄືສະຖານທີ່ແຫ່ງການພັກຜ່ອນ
date: 23/01/2022
---

`ອ່ານພຣະທຳປະຖົມມະການ 15:13-21. ດັ່ງທີ່ພວກເຮົາໄດ້ເຫັນໃນຂໍ້ພຣະຄຳພີເຫຼົ່ານີ້ ພຣະເຈົ້າໄດ້ປະທານຄຳສັນຍາອັນໃດໃຫ້ແກ່ອັບຣາຮາມ?`

ພຣະເຈົ້າຊົງສັນຍາກັບອັບຣາຮາມວ່າ ພຣະອົງຈະປົດປ່ອຍຊົນຊາດອິດສະລາເອນຈາກການເປັນທາດໃນປະເທດເອຢິບ. ແລ້ວພຣະເຈົ້າກໍຈະນຳພາຊົນຊາດອິດສະລາເອນໄປຍັງດິນແດນການາອານ. ຢູ່ທີ່ນັ້ນຊົນຊາດອິດສະລາເອນອາດຈະພັກຜ່ອນ (ອົບພະຍົບ 33:14, ໂຢຊວຍ 1:13) ການາອານກໍຄືດິນແດນທີ່ພຣະເຈົ້າໄດ້ສັນຍາໃຫ້ແກ່ພໍ່ຂອງເຂົາຄືອັບຣາຮາມ.

ດັ່ງນັ້ນ ພຣະເຈົ້າໄດ້ມອບດິນແດນການາອານໃຫ້ເປັນບ່ອນຢູ່ໃຫ້ກັບປະຊາຊົນຂອງພຣະອົງ. ແຕ່ພຣະເຈົ້າກໍຍັງມີເຫດຜົນທີ່ີໃຫຍ່ກວ່ານີ້ສຳລັບການມອບດິນແດນໃຫ້ກັບຊົນຊາດອິດສະລາເອນ. ພຣະເຈົ້າຕ້ອງການໃຫ້ປະຊາຊົນຂອງພຣະອົງນັ້ນຢູ່ໃກ້ກັບພຣະອົງ (ອົບພະຍົບ 19:4).

`ໃຫ້ທ່ານອ່ານກ່ຽວກັບກົດບັນຍັດຂອງວັນສະບາໂຕໃນພຣະທຳອົບພະຍົບ 20:8-11 ແລະ ພຣະບັນຍັດສອງ 5:12-15. ວັນສະບາໂຕຊ່ວຍໃຫ້ພວກເຮົາເຂົ້າໃຈສອງເລື່ອງໃດ? ສອງຢ່າງນີ້ເຊື່ອມຕໍ່ກັນແນວໃດ?`

ພຣະເຈົ້າຊົງເຊື່ອມຕໍ່ວັນສະບາໂຕກັບຈຸດຈົບຂອງການເປັນຂ້າທາດສຳລັບປະຊາຊົນຂອງພຣະອົງໃນເອຢິບ. ດັ່ງນັ້ນ ພຣະເຈົ້າຈຶ່ງໄດ້ສັ່ງຊົນຊາດອິດສະລາເອນໃຫ້ຮັກສາວັນສະບາໂຕເພື່ອສະແດງໃຫ້ເຫັນວ່າ ພຣະເຈົ້ານັ້ນໄດ້ສ້າງແຜ່ນດິນໂລກ ແລະຍັງໄດ້ປົດປ່ອຍຊົນຊາດອິດສະລາເອນອອກຈາກການເປັນທາດ. ໃນທາງດຽວກັນນັ້ນ ວັນສະບາໂຕກໍສະແດງໃຫ້ພວກເຮົາເຫັນວ່າ ພຣະເຈົ້າໄດ້ຊົງສ້າງພວກເຮົາແລະເປັນພຣະຜູ້ຊ່ວຍຂອງເຮົາ.

`ການຮັກສາວັນສະບາໂຕນັ້ນສະແດງໃຫ້ຄົນອື່ນເຫັນວ່າ ພວກເຮົາຈະຕ້ອງເພິ່ງພາພຣະເຈົ້າຢ່າງສົມບູນເພື່ອໃຫ້ຊີວິດໃໝ່ແກ່ເຮົາແລະເພື່ອຊ່ວຍພວກເຮົາໃຫ້ພົ້ນແນວໃດ?`