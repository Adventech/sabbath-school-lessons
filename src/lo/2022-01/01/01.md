---
title: 'ຈົດໝາຍທີ່ຂຽນຫາຊາວເຮັບເຣີ ແລະ ຫາພວກເຮົາ'
date: 25/12/2021
---

### ອ່ານສຳລັບບົດຮຽນອາທິດນີ້
ເຮັບເຣີ 2:3,4; ເຮັບເຣີ 10:32-34; ເຮັບເຣີ 2:18; 1 ກະສັດ 19:5-18; ເຮັບເລີ 1:2.

> <p>ຂໍ້ຄວນຈໍາ</p>
> “ພວກເຈົ້າຈຳເປັນຕ້ອງມີຄວາມອົດທົນເພື່ອວ່າ, ເມື່ອໄດ້ເຮັດຕາມນ້ຳພຣະທຳຂອງພຣະເຈົ້າແລ້ວກໍຈະໄດ້ຮັບຕາມທີ່ພຣະອົງຊົງສັນຍາໄວ້” (ເຮັບເລີ 10:36).

ທ່ານເຄີຍມີຄວາມຕ້ອງການຢາກເດີນທາງຢ້ອນກັບໄປໃນອະດີດເພື່ອທີ່ຈະໄດ້ຟັງພຣະເຢຊູຫຼືໜຶ່ງໃນສາວົກສິບສອງຄົນນັ້ນກ່າວຄຳເທດສະໜາຫຼືບໍ່? ແນ່ນອນວ່າພວກເຮົາສາມາດອ່ານບາງພາກສ່ວນຂອງບົດເທດສະໜາຂອງພວກເພີ່ນໃນພຣະຄຳພີ. ແຕ່ນັ້ນກໍບໍ່ຄືກັນກັບການໄດ້ຟັງພຣະເຢຊູ ຫຼື ຜູ້ຕິດຕາມຂອງພຣະອົງກ່າວຄຳເທດສະໜາຈົນຈົບບົດດ້ວຍຕົນເອງ. ພຣະເຈົ້າໄດ້ມອບຄຳເທດສະໜາບົດໜຶ່ງຈົນຈົບໃນພຣະຄຳພີ: ບົດເທດນີ້ກໍຄື ຈົດໝາຍທີ່ຂຽນຫາຊາວເມືອງເຮັບເຣີ.

ອາຈານເປົາໂລໄດ້ຂຽນຈົດໝາຍສະບັບນີ້ຫາຊາວເຮັບເຣີ. ເພີ່ນໄດ້ຂຽນບອກຜູ້ອ່ານຂອງເພີ່ນວ່າ ເພີ່ນໄດ້ຂຽນຈົດໝາຍ “ເພື່ອໜູນນ້ຳໃຈ...ພວກເຈົ້າ” (ເຮັບເລີ 13:22). ອາຈານເປົາໂລໄດ້ຂຽນພຣະທຳເຮັບເຣີຫາກຸ່ມຄຣິສຕຽນທີ່ຖືກໂຈມຕີແລະຖືກຂົ່ມເຫັງຫຼັງຈາກທີ່ພວກເຂົາໄດ້ຍອມຮັບເອົາພຣະເຢຊູ. ປະຊາຊົນໄດ້ພາກັນໃສ່ຮ້າຍແລະກ່າວໝິ່ນປະໝາດຂາຍໜ້າຄົນທີ່ເປັນຄຣິດສຕຽນຕໍ່ໜ້າຄົນອື່ນ (ເຮັບເຣີ 10:32-34). ຄຣິສຕຽນບາງຄົນກໍໄດ້ສູນເສຍເງິນຄໍາແລະຄວາມຮັ່ງມີຂອງພວກເຂົາເມື່ອພວກເຂົາໄດ້ຍອມຮັບເອົາພຣະເຢຊູ (ເຮັບເຣີ 13:5,6).

ດັ່ງນັ້ນ ອາຈານເປົາໂລຈຶ່ງສະໜັບສະໜູນໃຫ້ຜູ້ອ່ານຈົດໝາຍຂອງເພີ່ນແລະພວກເຮົາໃຫ້ຕັ້ງໝັ້ນໃນຄວາມເຊື່ອ. ພວກເຮົາຈະຕ້ອງມີຄວາມເຊື່ອໃນພຣະເຢຊູ. ພຣະເຢຊູຊົງຢູ່ໃນພຣະວິຫານໃນສະຫວັນໃນຕອນນີ້. ຢູ່ທີ່ນັ້ນ ພຣະອົງໄດ້ຕອບຄຳອະທິຖານຂອງພວກເຮົາແລະໃຫ້ອຳນາດແກ່ເຮົາເພື່ອເອົາຊະນະຄວາມບາບ.