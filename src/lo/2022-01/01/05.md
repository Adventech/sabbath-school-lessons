---
title: ຈົ່ງເຝົ້າສະໜິດ
date: 29/12/2021
---

ອາຈານເປົາໂລໄດ້ໃຫ້ຄຳແນະນຳອັນໃດໃຫ້ແກ່ຜູ້ອ່ານຂອງເພີ່ນກ່ຽວກັບບັນຫາຂອງພວກເຂົາ? ພວກເຮົາສາມາດຮຽນຮູ້ສິ່ງໃດຈາກອາຈານເປົາໂລທີ່ຊ່ວຍພວກເຮົາໃນການແກ້ໄຂບັນຫາຂອງພວກເຮົາເອງ? ກ່ອນທີ່ພວກເຮົາຈະເບິ່ງຄຳແນະນຳນີ້ ໃຫ້ເຮົາມາເບິ່ງວ່າພຣະເຈົ້າໄດ້ຊ່ວຍຮັກສາເອລີຢາໃຫ້ດີແນວໃດຫຼັງຈາກທີ່ລາວໄດ້ສູນເສຍຄວາມຫວັງໄປ.

`ໃຫ້ທ່ານອ່ານ 1 ກະສັດ 19:5-18. ດັ່ງທີ່ພວກເຮົາເຫັນຈາກຂໍ້ພຣະຄໍາພີເຫຼົ່ານີ້ ພຣະເຈົ້າໄດ້ເຮັດສິ່ງໃດເພື່ອຊ່ວຍເອລີຢາໃຫ້ມີຄວາມເຊື່ອອີກເທື່ອໜຶ່ງ?`

1 ກະສັດ 19:5-18 ສະແດງໃຫ້ພວກເຮົາເຫັນການດູແລຢ່າງອ່ອນໂຍນແລະສະຕິປັນຍາຂອງພຣະເຈົ້າ. ພຣະເຈົ້າຊົງດູແລຜູ້ຮັບໃຊ້ຂອງພຣະອົງ. ເມື່ອພວກເຂົາທົນທຸກທໍລະມານ ພຣະອົງຊົງຊ່ວຍໃຫ້ພວກເຂົາເຂັ້ມແຂງຂຶ້ນໃນຄວາມເຊື່ອອີກເທື່ອໜຶ່ງ. ພຣະເຈົ້າໄດ້ຊົງກະທຳຫຼາຍຢ່າງສຳລັບເອລີຢາຄື: (1) ພຣະເຈົ້າໄດ້ປະທານອາຫານໃຫ້ເອລີຢາ ແລະໄດ້ປ່ອຍໃຫ້ລາວພັກຜ່ອນ. (2) ຫຼັງຈາກນັ້ນ ໃນຖ້ຳ, ພຣະເຈົ້າໄດ້ຮ້າຍເອລີຢາແບບເບົາໆໂດຍກ່າວວ່າ “ເອລີຢາ ເຈົ້າເຮັດຫຍັງຢູ່ທີ່ນີ້?” (1 ກະສັດ 19:9) (3) ນອກຈາກນັ້ນ ພຣະເຈົ້າຍັງສະແດງໃຫ້ເອລີຢາເຫັນວ່າ ພຣະອົງຊົງທໍາງານແບບໃດ. ພຣະເຈົ້າໄດ້ສະແດງໃຫ້ຜູ້ຮັບໃຊ້ຂອງພຣະອົງເຫັນວ່າ ພຣະອົງບໍ່ໄດ້ຢູ່ໃນສາຍລົມ. ພຣະເຈົ້າບໍ່ໄດ້ຢູ່ໃນແຜ່ນດິນໄຫວ. ພຣະເຈົ້າບໍ່ໄດ້ຢູ່ໃນໄຟ. ພຣະເຈົ້າຊົງຢູ່ໃນ “ສຽງກະຊິບເບົາໆດັ່ງແວ່ວມາ” (1 ກະສັດ 19:12). ສຽງກະຊິບເບົາໆນີ້ກໍສະແດງໃຫ້ພວກເຮົາເຫັນຄວາມຈິງພຣະຄໍາພີທີ່ສໍາຄັນ. ພວກເຮົາອາດຈະບໍ່ເຫັນຫຼືຮູ້ສຶກວ່າພຣະເຈົ້າຊົງທຳງານຢູ່ ແຕ່ພວກເຮົາຈະຕ້ອງເຊື່ອວ່າ ພຣະເຈົ້າຊົງເຮັດວຽກງານສຳລັບພວກເຮົາ ແລະ ກໍຮັກສາຄຳສັນຍາຂອງພຣະອົງ. (4) ຫຼັງຈາກບົດຮຽນນີ້ແລ້ວ ພຣະເຈົ້າກໍໄດ້ມອບວຽກໃຫ້ເອລີຢາເຮັດ. ພຣະເຈົ້າຊົງຊ່ວຍເອລີຢາໃຫ້ໄວ້ວາງໃຈພຣະອົງກ່ຽວກັບອະນາຄົດ.