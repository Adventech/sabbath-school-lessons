---
title: 'ພຣະເຢຊູ, ຜູ້ເປັນອ້າຍທີ່ເຊື່ອຟັງຂອງເຮົາ'
date: 15/01/2022
---

### ອ່ານສຳລັບບົດຮຽນອາທິດນີ້
ລະບຽບພວກເລວີ 25:25-27, 47-49; ເຮັບເຣີ 11:24-26; 1 ໂກຣິນໂທ 15:50; ເຮັບເຣີ 12:1-4.

> <p>ຂໍ້ຄວນຈໍາ</p>
> “ເຫດສະນັ້ນ ເມື່ອພວກລູກໄດ້ຮ່ວມໃນເລືອດເນື້ອອັນດຽວກັນ ຝ່າຍພຣະອົງຈຶ່ງໄດ້ຊົງຮ່ວມໃນຊາດມະນຸດເໝືອນກັນ ເພື່ອໂດຍທາງຄວາມຕາຍນັ້ນ ພຣະອົງຈະໄດ້ຊົງທຳລາຍຜູ້ທີ່ມີອຳນາດແຫ່ງຄວາມຕາຍຄືມານຮ້າຍ” (ເຮັບເຣີ 2:14).

ພຣະທຳເຮັບເຣີ ບົດທີ 1 ກ່າວວ່າ ພຣະເຢຊູຄືພຣະບຸດຂອງພຣະເຈົ້າ. ພຣະເຢຊູ “ເປັນແສງສະທ້ອນພຣະສະຫງ່າລາສີຂອງພຣະເຈົ້າ ແລະ ມີສະພາບເປັນແບບພີມດຽວກັບພຣະອົງ” (ເຮັບເລີ 1:3). ໃນພຣະທໍາເຮັບເຣີ ບົດທີ 2 ພຣະເຢຊູຄືບຸດມະນຸດ. ພຣະອົງຊົງເຮັດໃຫ້ມະນຸດຕ່ຳກວ່າເທວະດາພຽງໜ້ອຍໜຶ່ງເທົ່ານັ້ນ ຊົງເອົາສະຫງ່າລາສີແລະກຽດຕິຍົດເປັນມົງກຸດໃຫ້ (ເຮັບເຣີ 2:7).

ໃນພຣະທຳເຮັບເຣີ ບົດທີ 1, ພຣະເຈົ້າກ່າວຕໍ່ພຣະເຢຊູວ່າ: “ທ່ານເປັນບຸດຂອງເຮົາ” (ເຮັບເຣີ 1:5). ໃນພຣະທໍາເຮັບເຣີ ບົດທີ 2, ພຣະເຢຊູກ່າວວ່າມະນຸດກໍເປັນ “ອ້າຍເອື້ອຍນ້ອງຂອງເຮົາ” (ເຮັບເຣີ 2:12).

ໃນພຣະທຳເຮັບເຣີ ບົດທີ 1 ພຣະເຢຊູຊົງເປັນພຣະເຈົ້າ ເປັນຜູ້ທີ່ໄດ້ສ້າງພວກເຮົາ ຮັກສາພວກເຮົາໃຫ້ມີຊີວິດຢູ່ ແລະ ຊົງເປັນກະສັດຂອງເຮົາ. ໃນພຣະທຳເຮັບເຣີ ບົດທີ 2 ພຣະເຢຊູເປັນປະໂລຫິດໃຫຍ່ ຫຼື ເປັນຜູ້ນຳສາສະໜາຂອງມະນຸດ. ພຣະອົງບໍ່ເຄີຍປະຖີ້ມພວກເຮົາ.

ສະຫລຸບກໍຄື ພຣະເຢຊູຜູ້ຊົງເປັນພຣະບຸດກໍສະແດງໃຫ້ພວກເຮົາເຫັນພຣະເຢຊູຜູ້ເປັນອ້າຍນ້ອງຂອງເຮົາ. ວຽກງານຂອງພຣະເຢຊູໃນຖານະເປັນອ້າຍນ້ອງຂອງເຮົາກໍສະແດງໃຫ້ເຫັນຮູບພາບອັນສົມບູນທີ່ສຸດຂອງພຣະເຈົ້າຜູ້ຊົງຮັກພວກເຮົາແລະໄດ້ສ້າງພວກເຮົາຂຶ້ນມາ (ເຮັບເຣີ 1:1-4).