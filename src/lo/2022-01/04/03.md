---
title: ພຣະອົງບໍ່ໄດ້ມີຄວາມລະອາຍໃນການເອີ້ນພວກເຂົາວ່າພີ່ນ້ອງ
date: 17/01/2022
---

ພຣະເຢຊູບໍ່ໄດ້ມີຄວາມລະອາຍທີ່ຈະເອີ້ນພວກເຮົາວ່າເປັນອ້າຍນ້ອງຂອງພຣະອົງ (ເຮັບເຣີ 2:11). ພຣະເຢຊູຊົງເປັນອັນໜຶ່ງອັນດຽວກັນກັບພຣະເຈົ້າ. ແຕ່ພຣະອົງໄດ້ຊົງຮັກພວກເຮົາຫຼາຍຈົນພຣະອົງໄດ້ເຮັດໃຫ້ພວກເຮົາເປັນສ່ວນໜຶ່ງຂອງຄອບຄົວຂອງພຣະອົງໃນສະຫວັນ.

`ອ່ານກ່ຽວກັບໂມເຊໃນພຣະທຳເຮັບເຣີ 11:24-26. ການຕັດສິນໃຈຂອງໂມເຊໄດ້ສະແດງໃຫ້ພວກເຮົາເຫັນສິ່ງທີ່ພຣະເຢຊູໄດ້ເຮັດສຳລັບພວກເຮົາແນວໃດ?`

ໂມເຊຖືກ “ເອີ້ນ....ເປັນບຸດຂອງລູກສາວກະສັດຟາໂຣ” (ເຮັບເລີ 11:24). ໂມເຊໄດ້ເປັນຄົນທີ່ມີອໍານາດໃນອານາຈັກທີ່ມີອໍານາດທີ່ສຸດໃນໂລກນີ້. ທ່ານນາງເອເລັນຈີໄວທ໌ ບອກພວກເຮົາວ່າ ກະສັດຟາໂຣນັ້ນ “ຕ້ອງການສ້າງໂມເຊໃຫ້ຂຶ້ນປົກຄອງຫຼັງຈາກພຣະອົງ” (ອ່ານປື້ມ Patriarchs and Prophets, Page 245). ໂມເຊໄດ້ປະຖີ້ມກຽດຕິຍົດແລະຊື່ສຽງທັງໝົດນີ້ເມື່ອລາວໄດ້ເລືອກທີ່ຈະເປັນສ່ວນໜຶ່ງຂອງປະຊາຊົນຂອງພຣະເຈົ້າ.

`ພຣະເຈົ້າຊົງຂໍສິ່ງໃດຈາກພວກເຮົາ? ສຳລັບຄຳຕອບ ຂໍໃຫ້ເຮົາອ່ານ ມັດທາຍ 10:32,33; 2 ຕີໂມທີ 1:8,12; ແລະ ເຮັບເຣີ 13:12-15.`

ພຣະເຈົ້າຊົງຕ້ອງການໃຫ້ພວກເຮົາຍອມຮັບເອົາພຣະເຢຊູເປັນພຣະເຈົ້າແລະເປັນອ້າຍນ້ອງຂອງເຮົາ. ໃນຖານະທີ່ເປັນພຣະຜູ້ຊ່ວຍໃຫ້ລອດ ພຣະເຢຊຸໄດ້ຈ່າຍຄ່າຈ້າງຂອງຄວາມບາບຂອງເຮົາ. ໃນຖານະທີ່ເປັນອ້າຍນ້ອງຂອງເຮົາ ພຣະເຢຊູກໍໄດ້ສະແດງໃຫ້ພວກເຮົາເຫັນວ່າ ພວກເຮົາຄວນດຳເນີນຊີວິດແນວໃດ.

`ພຣະເຢຊູໄດ້ເລືອກທີ່ຈະເຮັດສິ່ງທີ່ຈຳເປັນເພື່ອທີ່ຈະເຮັດໃຫ້ພວກເຮົາເປັນອ້າຍເອື້ອຍນ້ອງຂອງພຣະອົງ. ການຕັດສິນໃຈຂອງພຣະອົງນັ້ນສອນອັນໃດກັບພວກເຮົາກ່ຽວກັບຄວາມຮັກອັນຍິ່ງໃຫຍ່ຂອງພຣະອົງ?`