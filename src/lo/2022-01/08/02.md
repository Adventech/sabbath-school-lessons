---
title: ຄວາມຈຳເປັນທີ່ຈະຕ້ອງມີພັນທະສັນຍາໃໝ່
date: 13/02/2022
---

`ອ່ານພຣະທຳ ເຮັບເຣີ 7:11-19. ເປັນຫຍັງພວກເຮົາຈຶ່ງຈໍາເປັນຕ້ອງມີພັນທະສັນຍາໃໝ່.`

ບັນຫາກັບພັນທະສັນຍາເກົ່າກໍຄືມັນບໍ່ສາມາດທີ່ຈະເຮັດໃຫ້ພວກເຮົາເປັນຄົນສົມບູນໄດ້ (ເຮັບເຣີ 7:11). ການຖວາຍສັດເປັນເຄື່ອງບູຊາເຊີ່ງເປັນສ່ວນໜຶ່ງຂອງພັນທະສັນຍາເກົ່າກໍບໍ່ສາມາດເຮັດໃຫ້ພວກເຮົາສະອາດບໍຣິສຸດຈາກຄວາມຜິດຫຼືຄວາມບາບໄດ້. ນອກຈາກນັ້ນ ການຖວາຍເຄື່ອງບູຊາເຫຼົ່ານັ້ນກໍບໍ່ສາມາດສ້າງຫົນທາງໃຫ້ພວກເຮົາໄປຫາພຣະເຈົ້າໄດ້ (ເຮັບເຣີ 10:1-4; ເຮັບເຣີ 9:13,14; ເຮັບເຣີ 10:19-23).

ດັ່ງນັ້ນ ພວກເຮົາຈຶ່ງຈຳເປັນຕ້ອງມີພັນທະສັນຍາໃໝ່. ອາຈານເປົາໂລຕ້ອງການທີ່ຈະເຫັນວ່າກົດບັນຍັດທີ່ໂມເຊໄດ້ໃຫ້ຊົນຊາດອິດສະລາເອນສຳລັບການຖວາຍສັດເປັນເຄື່ອງບູຊານັ້ນ “ເປັນພຽງແຕ່ເງົາທີ່ເລັ່ງເຖິງສິ່ງປະເສີດທັງຫຼາຍທີ່ຈະມາພາຍໜ້ານັ້ນແລະບໍ່ແມ່ນຕົວຈິງຂອງສິ່ງເຫຼົ່ານັ້ນ” (ເຮັບເຣີ 10:1).

ແນ່ນອນວ່າ ການຖວາຍສັດເປັນເຄື່ອງບູຊານັ້ນກໍໄດ້ສະແດງໃຫ້ເຫັນເຖິງພຣະເຢຊູແລະວຽກງານໃນອະນາຄົດຂອງພຣະອົງ. ເຄື່ອງຖວາຍເຫຼົ່ານັ້ນກໍຊ່ວຍປະຊາຊົນໃຫ້ມອບຄວາມຫວັງແລະຄວາມເຊື່ອຂອງເຂົາໄວ້ໃນພຣະເຢຊູ. ພຣະເຢຊູຄື “ລູກແກະຂອງພຣະເຈົ້າ ພຣະອົງຊົງນຳເອົາຄວາມລອດພົ້ນມາສູ່ໂລກ (ໂຢຮັນ 1:29; ປຽບທຽບກັບ ເອຊາຢາ ບົດທີ 53. ດັ່ງນັ້ນກົດບັນຍັດກ່ຽວກັບການຖວາຍສັດເປັນເຄື່ອງບູຊານັ້ນກໍບໍ່ສາມາດຊ່ວຍພວກເຮົາໃຫ້ພົ້ນໄດ້. ມີແຕ່ພຣະເຢຊູເທົ່ານັ້ນທີ່ສາມາດຊ່ວຍພວກເຮົາໄດ້.

`ເປັນຫຍັງພຣະເຢຊູຈຶ່ງເປັນຫົນທາງດຽວທີ່ພວກເຮົາສາມາດໄດ້ຮັບຄວາມພົ້ນໄດ້?`