---
title: ພຣະເຢຊູຊົງສ້າງຫົນທາງໃໝ່ເພື່ອໃຫ້ພວກເຮົາໄປຫາພຣະເຈົ້າ
date: 12/02/2022
---

### ອ່ານສຳລັບບົດຮຽນອາທິດນີ້
ເຮັບເຣີ 7:11-19; ເຮັບເຣີ 8:10-12; ພຣະບັນຍັດສອງ 6:4-6; ເຮັບເຣີ 10:5-10; ເຢເລມີຢາ 31:33.

> <p>ຂໍ້ຄວນຈໍາ</p>
> “ແຕ່ພຣະເຢຊູເຈົ້າໄດ້ຊົງຮັບພາລະກິດ ຊຶ່ງປະເສີດກວ່າຂອງປະໂຣຫິດເຫຼົ່ານັ້ນ ເໝືອນດັ່ງພັນທະສັນຍາຊຶ່ງພຣະອົງຊົງເປັນຜູ້ກາງນັ້ນ ກໍປະເສີດກວ່າພັນທະສັນຍາເດີມເພາະວ່າໄດ້ຊົງຕັ້ງຂຶ້ນໂດຍພັນທະສັນຍາທັງຫຼາຍອັນປະເສີດກວ່າເກົ່າ” (ເຮັບເຣີ 8:6).

ພຣະເຢຊູຊົງມີຊີວິດທີ່ສົມບູນຄົບຖ້ວນ. ແລ້ວພຣະເຢຊູກໍໄດ້ຕາຍແທນເຮົາເທິງໄມ້ກາງແຂນແລະໄດ້ຈ່າຍຄ່າຈ້າງຂອງຄວາມບາບສຳລັບພວກເຮົາ. ໂດຍຄວາມຕາຍແລະຊີວິດອັນສົມບູນຂອງພຣະອົງ, ພຣະເຢຊູໄດ້ສ້າງຫົນທາງໃໝ່ທີ່ເປັນໄປໄດ້ສຳລັບພວກເຮົາທີ່ຈະໄປຫາພຣະເຈົ້າ ຫົນທາງໃໝ່ນີ້ກໍຖືກເອີ້ນວ່າພັນທະສັນຍາໃໝ່.

ເຮັບເຣີ 10:5-10 ສອນພວກເຮົາວ່າ ພຣະເຢຊູໄດ້ຖວາຍຊີວິດແຫ່ງການເຊື່ອຟັງອັນສົມບູນທີ່ພັນທະສັນຍາໃໝ່ນັ້ນຮຽກຮ້ອງຈາກພວກເຮົາໃຫ້ກັບພຣະເຈົ້າ. ອາຈານເປົາໂລກໍເວົ້າກ່ຽວກັບບົດເພງສັນລະເສີນ ບົດທີ 40 ເຊ່ິງສະແດງໃຫ້ເຫັນວ່າ ດາວິດຕ້ອງການທີ່ຈະເຊື່ອຟັງໃນທຸກທາງ: “ສະນັ້ນ ຂ້ານ້ອຍຈຶ່ງຕອບວ່າ, “ຂ້ອຍນ້ອຍຢູ່ນີ້ແລ້ວ ຂໍ້ຄຳແນະນຳຂອງພຣະອົງທີ່ໃຫ້ແກ່ຂ້ານ້ອຍກໍມີຢູ່ໃນກົດບັນຍັດ. ຂ້າແດ່ພຣະເຈົ້າຂອງຂ້ານ້ອຍເອີຍ ຂ້ານ້ອຍຍິນດີເຮັດຕາມຄວາມປະສົງຂອງພຣະອົງຄື ຮັກສາຂໍ້ຄຳສັ່ງຂອງພຣະອົງໄວ້ຢູ່ໃນຈິດໃຈແລ້ວ!” (ເພງສັນລະເສີນ 40:7,8). ພຣະເຈົ້າໄດ້ມີແຜນການສຳລັບປະຊາຊົນຂອງພຣະອົງ ຢູ່ພາຍໃຕ້ພັນທະສັນຍາໃໝ່. ພຣະເຈົ້າຕ້ອງການໃຫ້ປະຊາຊົນຂອງພຣະອົງນັ້ນຮູ້ສຶກວ່າ ການເຊື່ອຟັງພຣະອົງນັ້ນເປັນປະສົບການທີ່ມີຄວາມສຸກ. ພຣະອົງໄດ້ມີຊີວິດທີ່ເຕັມໄປດ້ວຍການເຊື່ອຟັງທີ່ມີຄວາມສຸກ. ພຣະອົງຊົງເປັນຕົວຢ່າງສຳລັບພວກເຮົາ.