---
title: 'ພຣະເຈົ້າຜູ້ພິພາກສາຂອງເຮົາ ແລະ ຄວາມຮັກຂອງພຣະອົງສຳລັບພວກເຮົາ'
date: 24/02/2022
---

`ພຣະເຈົ້າຊົງຊ່ວຍພວກເຮົາໃຫ້ພົ້ນຍ້ອນໄມ້ກາງແຂນ. ພຣະອົງຊົງອະໄພພວກເຮົາສຳລັບຄວາມບາບຂອງເຮົາຍ້ອນໄມ້ກາງແຂນເຊັ່ນດຽວກັນ. ຄວາມຈິງຂອງພຣະຄຳພີເລື່ອງນີ້ສະແດງໃຫ້ພວກເຮົາເຫັນອັນໃດກ່ຽວກັບພຣະອົງ? ສຳລັບຄຳຕອບໃຫ້ທ່ານອ່ານ 3:21-26; ໂຣມ 1:16,17; ແລະ ໂຣມ 5:8.`

ການໃຫ້ອະໄພທີ່ພວກເຮົາໄດ້ຮັບຈາກພຣະເຈົ້ານັ້ນສະແດງໃຫ້ພວກເຮົາເຫັນວຽກງານທີ່ພຣະເຢຊູໄດ້ເຮັດສຳລັບພວກເຮົາໃນສະຫວັນ. ກ່ອນອື່ນໝົດ, ພຣະເຢຊູໄດ້ນຳຄວາມບາບຂອງເຮົາອອກໄປ. ພຣະອົງຊົງ “ແບກຮັບ” ຄວາມບາບຂອງເຮົາຢູ່ເທິງໄມ້ກາງແຂນ. ຢູ່ທີ່ນັ້ນ ພຣະອົງໄດ້ຮັບການອະໄພໃຫ້ທຸກໆຄົນທີ່ເຊື່ອໃນພຣະອົງ (ກິດຈະການ 2:38; ກິດຈະການ 5:31). ຢ່າງທີສອງ, ພຣະເຢຊູໄດ້ສ້າງຫົນທາງສໍາລັບພວກເຮົາທີ່ຈະໄປຫາພຣະເຈົ້າ. ທາງນີ້ກໍຖືກຕັ້ງຊື່ວ່າ ພັນທະສັນຍາໃໝ່. ພັນທະສັນຍາໃໝ່ກໍອະນຸຍາດໃຫ້ພຣະເຢຊູນັ້ນວາງກົດບັນຍັດຂອງພຣະເຈົ້າໃສ່ໄວ້ໃນຈິດໃຈຂອງຄຣິສຕຽນ (ເຮັບເຣີ 8:10-12; ເອເຊກຽນ 36:25-27).

ຢ່າງທີສາມ ພຣະເຢຊູໄດ້ເຮັດວຽກສຳລັບພວກເຮົາໃນຊ່ວງເວລາທີ່ພຣະເຈົ້າຊົງຕັດສິນທຸກໆຄົນໃນໂລກນີ້. ວຽກງານນີ້ກໍເກີດຂຶ້ນໃນຍຸກສຸດທ້າຍ. ເມື່ອອາຈານເປົາໂລໄດ້ຂຽນພຣະທຳເຮັບເຣີນັ້ນ ຊ່ວງເວລານີ້ກໍຍັງຢູ່ຫ່າງໄກໃນອະນາຄົດ (ເຮັບເຣີ 2:1-4; ເຮັບເຣີ 6:2; ເຮັບເຣີ 9:27,28; ເຮັບເຣີ 10:25). ແຕ່ພວກເຮົາກໍກໍາລັງດໍາລົງຊີວິດຢູ່ໃນເວລານັ້ນແລ້ວຕອນນີ້. ພຣະເຈົ້າໄດ້ເລີ່ມຕົ້ນຈາກປະຊາຊົນຂອງພຣະອົງ (ດານີເອນ 7:9-27; ມັດທາຍ 22:1-14; ພຣະນິມິດ 14:7). ວຽກງານທີ່ພຣະເຈົ້າໄດ້ເຮັດໃນຖານະທີ່ເປັນຜູ້ພິພາກສາຂອງເຮົາຈະສະແດງໃຫ້ທຸກໆຄົນເຫັນວ່າ ພຣະອົງຊົງຍຸດຕິທຳແລະຊອບທຳເມື່ອພຣະອົງຊົງໃຫ້ອະໄພແກ່ເຮົາ.