---
title: 'ໄມ້ກາງແຂນ ແລະ ມູນຄ່າຂອງການໃຫ້ອະໄພ'
date: 23/02/2022
---

`ອ່ານເຮັບເຣີ 9:22-28. ຂໍ້ພຣະຄໍາພີເຫຼົ່ານີ້ກ່າວອັນໃດກ່ຽວກັບວຽກງານທີ່ພຣະເຢຊູໄດ້ເຮັດສຳລັບພວກເຮົາໃນພຣະວິຫານໃນສະຫວັນ?`

ພຣະຄຳພີສອນພວກເຮົາວ່າ ພຣະວິຫານໃນສະຫວັນນັ້ນຈຳເປັນຕ້ອງຖືກຊຳລະລ້າງໃຫ້ບໍລິສຸດຈາກຄວາມບາບ. ພຣະວິຫານຢູ່ເທິງໂລກນີ້ກໍສະແດງໃຫ້ພວກເຮົາເຫັນວ່າ ພຣະເຈົ້າຈະຊຳລະລ້າງພຣະວິຫານໃນສະຫວັນແນວໃດ. ວຽກງານນີ້ກໍມີສອງພາກສ່ວນ. ຕະຫຼອດທັງປີນັ້ນຊົນຊາດອິດສະລາເອນໄດ້ນຳຂອງຖວາຍໄປທີ່ພຣະວິຫານ. ເຄື່ອງຖວາຍບູຊາເຫຼົ່ານີ້ກໍສະແດງໃຫ້ເຫັນວ່າພຣະເຈົ້າໄດ້ເຮັດໃຫ້ພວກເຮົາສະອາດບໍລິສຸດ. ແຕ່ຄວາມບາບຂອງພວກເຂົາກໍໄດ້ຖືກໂອນໄປຈາກເຂົາໄປສູ່ພຣະວິຫານແລະສູ່ພຣະເຈົ້າພຣະອົງເອງ. ໃນທ້າຍປີ, ພຣະເຈົ້າໄດ້ຊຳລະລ້າງພຣະວິຫານ. ພຣະອົງໄດ້ເຄື່ອນຍ້າຍຄວາມບາບອອກຈາກພຣະວິຫານໄປສູ່ໂຕແບ້ເຊິ່ງຖືກເອີ້ນວ່າ “ອາຊາແຊນ”. ອາຊາເຊນກໍສະແດງໃຫ້ພວກເຮົາເຫັນເຖິງຊາຕານ (ລະບຽບພວກເລວີ 16:15-22).

ສອງພາກສ່ວນນີ້ກໍສະແດງໃຫ້ພວກເຮົາເຫັນວຽກງານທີ່ພຣະເຈົ້າໄດ້ເຮັດໃນສະຫວັນເພື່ອນຳຄວາມບາບອອກໄປ (ອົບພະຍົບ 25:9; ເຮັບເຣີ 8:5). ວຽກງານນີ້ໄດ້ອະນຸຍາດໃຫ້ພຣະເຈົ້ານັ້ນໄດ້ສະແດງເຖິງຄວາມເມດຕາຂອງພຣະອົງໃນເວລາດຽວກັນທີ່ພຣະອົງຊົງລົງໂທດຄວາມບາບ. ຄົນທັງຫຼາຍທີ່ສາລະພາບຄວາມບາບຂອງເຂົາໃນຊ່ວງເວລາຕະຫຼອດປີນັ້ນກໍສະແດງເຖິງຄວາມສັດຊື່ຕໍ່ພຣະເຈົ້າ. ພວກເຂົາໄດ້ພັກຜ່ອນແລະນຳຄວາມຍິ່ງຜະຫຍອງໃນໃຈທັງໝົດອອກໄປໃນມື້ທີພຣະເຈົ້າຕັດສິນປະຊາຊົນຂອງພຣະອົງ (ລະບຽບພວກເລວີ 16:29-31). ໃນມື້ນັ້ນພຣະເຈົ້າຈະ “ທຳລາຍ” ຜູ້ທີ່ສະແດງເຖິງຄວາມບໍ່ສັດຊື່ (ລະບຽບເລວີ 23:27-32).