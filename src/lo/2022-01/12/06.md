---
title: ຂໍໃຫ້ເຮົາໄດ້ຂອບຄຸນພຣະເຈົ້າຕະຫຼອດເວລາ
date: 17/03/2022
---

ພວກເຮົາຄວນຈະຂອບຄຸນພຣະເຈົ້າສຳລັບຂອງປະທານອັນຍິ່ງໃຫຍ່ຂອງພຣະອົງແນວໃດ? ຄຳຕອບກໍຄື ພວກເຮົາຄວນນະມັດສະການພຣະເຈົ້າໃນທາງທີ່ເປັນທີ່ພໍພຣະໄທພຣະອົງ.

`ປຽບທຽບ ພຣະທຳເຮັບເຣີ 12:28 ແລະ ເຮັບເຣີ 13:15,16. ພວກເຮົາຄວນນະມັດສະການພຣະເຈົ້າໃນທາງທີ່ເປັນທີ່ພໍພຣະໄທຂອງພຣະອົງແນວໃດ?`

ຊົນຊາດອິດສະລາເອນນັ້ນໄດ້ຖວາຍເຄື່ອງບູຊາທີ່ເປັນສັດໃຫ້ແກ່ພຣະເຈົ້າເພື່ອສະແດງໃຫ້ພຣະອົງເຫັນວ່າ ພວກເຂົາຮູ້ສຶກຂອບພຣະຄຸນຫຼືຮູ້ສຶກເສຍໃຈ. ສັດເຫຼົ່ານີ້ກໍເປັນພຽງແຕ່ຮູບທີ່ພັນລະນາພາບເທົ່ານັ້ນ. ພວກມັນກໍສະແດງໃຫ້ເຫັນຫົວໃຈຂອງຜູ້ທີ່ຖວາຍ.

ໃນທາງດຽວກັນນັ້ນ ອາຈານເປົາໂລກໍເຊີນພວກເຮົາໃຫ້ນະມັດສະການພຣະເຈົ້າໂດຍການຖວາຍຄຳສັນເສີນແລະຄຳຂອບພຣະຄຸນແກ່ພຣະອົງ. ເມື່ອພວກເຮົາຮູ້ສຶກເສຍໃຈສຳລັບຄວາມບາບແລະມີຄວາມເມດຕາຕໍ່ຄົນອື່ນ, ພຣະເຈົ້າກໍຊົງດີໃຈ. ພຣະເຈົ້າຊົງຮັກຂອງຖວາຍເຫຼົ່ານີ້! ແນ່ນອນວ່າ ພວກເຮົານັ້ນບໍ່ສາມາດຖວາຍຂອງຂວັນຂອງເຮົາໂດຍຕົນເອງກັບພຣະເຈົ້າ. ແຕ່ພຣະເຈົ້າໃນສະຫວັນກໍຍອມຮັບຂອງປະທານຂອງເຮົາ. ນັ້ນເປັນເຫດຜົນທີ່ອາຈານເປົາໂລໃຫ້ກຳລັງໃຈພວກເຮົາຕະຫຼອດໃນຈົດໝາຍຂອງເພີ່ນເພື່ອໃຫ້ເຮົາຄິດເຖິງພຣະເຢຊູ (ເຮັບເຣີ 3:1; ເຮັບເຣີ 4:14; ເຮັບເຣີ 10:23). ສິ່ງນີ້ຈະຊ່ວຍພວກເຮົາໃຫ້ເຮັດສິ່ງທີ່ດີສຳລັບຄົນອື່ນ (ເຮັບເຣີ 6:10-12; ເຮັບເຣີ 13:1,2,16).

ເຮັບເຣີ 13:1-6 ກໍຍັງສະແດງໃຫ້ພວກເຮົາເຫັນສິ່ງດີໆທີ່ພວກເຮົາຄວນເຮັດ. ພວກເຮົາຈະຕ້ອງຮັກຄົນອື່ນຄືກັບວ່າພວກເຂົາເປັນຄອບຄົວຂອງພວກເຮົາ. ພວກເຮົາຈະຕ້ອງມີຄວາມເມດຕາແລະຊ່ວຍເຫຼືອຄົນອື່ນ. ພວກເຮົາຈະຕ້ອງຢ້ຽມຢາມຄົນທີ່ຢູ່ໃນຄຸກແລະຜູ້ທີ່ທົນທຸກທໍລະມານ. (ເຮັບເຣີ 13:3) ພວກເຮົາຈະຕ້ອງລະເວັ້ນຈາກຄວາມບາບທາງເພດສຳພັນ. ພວກເຮົາຈະຕ້ອງບໍ່ມີຄວາມໂລບ.

`ການສັນເສີນແມ່ນສ່ວນໜຶ່ງທີ່ສຳຄັນຂອງການນະມັດສະການ. ເປັນຫຍັງການເຮັດການດີແລະການແບ່ງປັນນັ້ນຈຶ່ງເປັນສ່ວນທີ່ສຳຄັນໃນການນະມັດສະການຂອງພວກເຮົາເຊັ່ນກັນ?`