---
title: 'ປະໂຣຫິດ ຫຼື ຜູ້ນຳສາສະໜາຕະຫຼອດໄປ'
date: 02/02/2022
---

`ແມ່ນຫຍັງເຮັດໃຫ້ພຣະເຢຊູເປັນມະຫາປະໂຣຫິດທີ່ສົມບູນ ຫຼື ຜູ້ນຳສາສະໜາຜູ້ສູງສຸດ? ເປັນຫຍັງພຣະອົງຈຶ່ງເປັນຜູ້ທີ່ດີທີ່ສຸດສຳລັບວຽກງານນີ້ ແລະ ເປັນຜູ້ດຽວທີ່ສາມາດເຮັດວຽກນີ້ໄດ້ຢ່າງຖືກຕ້ອງ? ໃຫ້ທ່ານອ່ານພຣະທຳ ເຮັບເລີ 7:16 ສຳລັບຄຳຕອບ.`

ພຣະເຈົ້າໄດ້ຕັ້ງໃຫ້ພຣະເຢຊູເປັນມະຫາປະໂຣຫິດ ເພາະວ່າພຣະເຢຊູຈະບໍ່ຕາຍຈັກເທື່ອ. ດັ່ງນັ້ນ ພຣະເຢຊູຈຶ່ງສາມາດຮັບໃຊ້ແລະຊ່ວຍເຫຼືອປະຊາຊົນຂອງພຣະອົງຢູ່ຕະຫຼອດໄປ. ຄວາມຈິງຂອງພຣະຄຳພີເຫຼ່ົານີ້ໃຫ້ຄວາມຫວັງອັນໃດແກ່ເຮົາ? ຄວາມຫວັງທີ່ໜ້າອັດສະຈັນ! ພຣະເຢຊູ “ຊົງສາມາດຕະຫຼອດໄປ ທີ່ຈະໂຜດເອົາຄົນທັງປວງທີ່ໄດ້ເຂົ້າມາຫາພຣະເຈົ້າ ໂດຍທາງພຣະອົງນັ້ນ ໃຫ້ໄດ້ຮັບຄວາມລອດພົ້ນເພາະວ່າພຣະອົງຊົງພຣະຊົນຢູ່ນິຣັນດອນ ເພື່ອຊ່ວຍທູນຂໍພຣະກະລຸນາໃຫ້ຄົນເຫຼ່ົານັ້ນ.” (ເຮັບເລີ 7:25).

ພຣະເຢຊູຍັງໄດ້ເອົາກົດບັນຍັດຂອງພຣະອົງໃສ່ໄວ້ໃນຫົວໃຈຂອງພວກເຮົາ. ພຣະເຢຊູໄດ້ໃຫ້ອຳນາດເຮົາເພື່ອເອົາຊະນະຄວາມບາບແລະເຮັດໃຫ້ຊີວິດເຮົາປ່ຽນໃໝ່ໃນຖານະທີ່ເປັນມະຫາປະໂຣຫິດຂອງເຮົາ. ພຣະເຢຊູຊົງຊ່ວຍພວກເຮົາໃຫ້ແບ່ງປັນຂ່າວປະເສີດກ່ຽວກັບພຣະອົງ (ເຮັບເຣີ 8:10-12). ນອກຈາກນັ້ນ ພຣະເຢຊູຍັງໄດ້ຊົງຕໍ່ສູ້ສຳລັບພວກເຮົາໃນຫ້ອງພິພາກສາໃນສະຫວັນ.

`ພຣະເຢຊູຊົງມີບົດບາດອັນໃດໃນພັນທະສັນຍາໃໝ່? ໃຫ້ທ່ານອ່ານພຣະທຳເຮັບເຣີ 7:22 ເພື່ອຊອກຫາຄຳຕອບ.`

ພຣະເຢຊູໄດ້ຕົກລົງທີ່ຈະຈ່າຍຄ່າຈ້າງຂອງຄວາມບາບຂອງເຮົາ ດັ່ງນັ້ນ ຍ້ອນຄຳສັນຍານີ້ ພຣະເຈົ້າຈຶ່ງໄດ້ໃຫ້ຄຳສາບານ. ພຣະເຈົ້າໄດ້ຊົງສັນຍາວ່າຈະເຮັດໃຫ້ພຣະເຢຊູນັ້ນເປັນປະໂຣຫິດ “ຕະຫຼອດໄປ” (ເຮັບເຣີ 7:21).

ມະນຸດນັ້ນຕາຍໄປ ແຕ່ພຣະເຢຊູຊົງພຣະຊົນຢູ່ຕະຫຼອດໄປ. ຄຳສາບານທີ່ພຣະເຈົ້າໄດ້ໃຫ້ໄວ້ກັບພຣະເຢຊູນັ້ນກໍຄົງຢູ່ຕະຫຼອດໄປເຊັ່ນດຽວກັນ.