---
title: 'ພຣະເຢຊູ, ຜູ້ນຳສາສະໜາທີ່ເຮົາສາມາດໄວ້ວາງໃຈ'
date: 29/01/2022
---

### ອ່ານສຳລັບບົດຮຽນອາທິດນີ້
ເຮັບເຣີ 5:1-10; ເຮັບເຣີ 7:1-3; ປະຖົມມະການ 14:18-20; ເຮັບເຣີ 7:11-16; ເຮັບເຣີ 7:26.

> <p>ຂໍ້ຄວນຈໍາ</p>
> “ພຣະມະຫາປະໂຣຫິດຢ່າງນີ້ແຫຼະທີ່ເໝາະສົມສຳລັບພວກເຮົາ ຄືເປັນຜູ້ບໍລິສຸດປາສະຈາກຜິດ ຫຼື ສິ່ງຊົ່ວມົວໝອງ ແຍກຈາກຄົນບາບທັງປວງຊົງປະທັບຢູ່ເໜືອຟ້າສະຫວັນ” (ເຮັບເຣີ 7:26)

ຄວາມບາບໄດ້ເຮັດໃຫ້ມີການແຍກໂຕອອກຈາກກັນຢ່າງຮ້າຍແຮງ ລະຫວ່າງພຣະເຈົ້າແລະມະນຸດ. ໃນອາທິດນີ້ ພວກເຮົາຈະມາຮຽນຮູ້ສິ່ງທີ່ໜ້າອັດສະຈັນຕ່າງໆທີ່ພຣະເຈົ້າພຣະບິດາຂອງເຮົາ ແລະ ພຣະເຢຊູຜູ້ຊົງເປັນພຣະບຸດນັ້ນໄດ້ເຮັດເພື່ອຢຸດຕິການແຍກໂຕອອກຈາກກັນລະຫວ່າງພຣະເຈົ້າແລະມະນຸດ. ພຣະທຳເຮັບເຣີ ບົດທີ 5-7 ໄດ້ອະທິບາຍວຽກງານທີ່ພຣະເຢຊູໄດ້ເຮັດໃນຖານະທີ່ເປັນມະຫາປະໂຣຫິດ. ອາຈານເປົາໂລເວົ້າກ່ຽວກັບວິທີການແລະເຫດຜົນທີ່ພຣະເຢຊູນັ້ນໄດ້ກາຍເປັນມະຫາປະໂຣຫິດຂອງເຮົາ (ເຮັບເຣີ 5:1-10). ຕໍ່ມາ ອາຈານເປົາໂລໄດ້ບອກຜູ້ອ່ານຂອງເພີ່ນບໍ່ໃຫ້ປະຕິເສດວຽກງານທີ່ພຣະເຢຊູຜູ້ເປັນມະຫາປະໂຣຫິດນັ້ນໄດ້ເຮັດສຳລັບພວກເຂົາ (ເຮັບເຣີ 5:11- 6:8). ແລະອາຈານເປົາໂລກໍຍັງໄດ້ບອກຜູ້ອ່ານໃຫ້ຍຶດໝັ້ນໃນຄວາມຫວັງທີ່ພວກເຂົາໄດ້ຮັບຈາກການເຊື່ອໃນພຣະເຢຊູ ໃນຖານະທີ່ພຣະອົງຊົງເປັນມະຫາປະໂຣຫິດຂອງພວກເຂົາ (ເຮັບເຣີ 6:9-20). ນອກຈາກນັ້ນ ອາຈານເປົາໂລຍັງໄດ້ປຽບທຽບພຣະເຢຊູກັບກະສັດເມຄີເຊເດັກ (ເຮັບເຣີ 7:1-10). ແລ້ວອາຈານເປົາໂລກໍໄດ້ສະແດງໃຫ້ພວກເຮົາເຫັນວ່າ ພຣະເຢຊູໄດ້ຈັດຕຽມຫົນທາງໃຫ້ພວກເຮົາໄປຫາພຣະເຈົ້າແນວໃດ (ເຮັບເຣີ 7:11-28). ພວກເຮົາຈະມາເບິ່ງໃນພຣະທໍາ ເຮັບເຣີ 5:1-10 ແລະ ເຮັບເລີ 7:1-28 ເປັນຫຼັກ.