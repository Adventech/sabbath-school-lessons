---
title:  ຄວາມຮັກ ແລະ ອິດສະຫຼະທີ່ຈະເລືອກ
date:   26/09/2022
---

`ອ່ານ 1 ໂຢຮັນ 4:7–16. ຂໍ້ພຣະຄຳພີເຫຼົ່ານີ້ສອນຫຍັງເຮົາກ່ຽວກັບເສລີພາບໃນການເລືອກ? ເປັນຫຍັງເສລີພາບນີ້ຈຶ່ງສຳຄັນຫຼາຍສຳລັບເຮົາເມື່ອເຮົາຮັກຄົນ ແລະ ຍອມຮັບຄວາມຮັກຂອງເຂົາເຈົ້າ?`

ດອກໄມ້ຜ້າໄຫມນັ້ນສວຍງາມ. ແຕ່ພວກມັນບໍ່ມີກິ່ນ ແລະ ບໍ່ເບີກບານຄືກັບດອກໄມ້ແທ້. ຫຸ່ນຍົນ ສາມາດເຮັດຫຼາຍວຽກງານ. ແຕ່ພວກມັນບໍ່ມີຊີວິດຢູ່, ແລະ ບໍ່ມີຄວາມຮູ້ສຶກ. ຖ້າບໍ່ມີຊີວິດ ຫຼື ເສລີພາບໃນການເລືອກ, ພວກເຮົາບໍ່ສາມາດໃຫ້, ເຕີບໃຫຍ່, ຫຼື ແບ່ງປັນຄວາມຮັກໄດ້. ດັ່ງນັ້ນ, ພຣະເຈົ້າຈຶ່ງສ້າງທູດສະຫວັນ (ລວມທັງລູຊິເຟີ) ແລະ ມະນຸດໃຫ້ມີອິດສະຫຼະເພື່ອເລືອກເອົາເອງ. ເສລີພາບນີ້ລວມເຖິງຄວາມສາມາດໃນການເລືອກຜິດ.

ດັ່ງທີ່ເຮົາໄດ້ເຫັນໃນມື້ວານນີ້, ໂຢຮັນບອກພວກເຮົາວ່າ “ພຣະເຈົ້າເປັນຄວາມຮັກ” (1 ໂຢຮັນ 4:7–16). ເພາະວ່າພຣະເຈົ້າເປັນຄວາມຮັກ ພຣະອົງຈຶ່ງໃຫ້ທຸກສິ່ງທີ່ເຮົາຕ້ອງການເພື່ອຈະເຕີບໂຕດ້ວຍຄວາມຮັກ ແລະ ສະຕິປັນຍາ. ພຣະເຈົ້າໄດ້ສະແດງຄວາມຮັກຂອງພຣະອົງ ຕໍ່ພວກເຮົາໂດຍການສົ່ງພຣະບຸດຂອງພຣະອົງເອງ ໃຫ້ເສຍຊີວິດສໍາລັບບາບຂອງພວກເຮົາ. ເຮົາສະແດງໃຫ້ພຣະເຈົ້າເຫັນວ່າເຮົາຂອບໃຈສຳລັບຄວາມຮັກຂອງພຣະອົງ ເມື່ອເຮົາຮັກກັນ. ຄວາມຮັກຂອງເຮົາຕໍ່ກັນ ແລະ ກັນມາຈາກພຣະເຈົ້າ. ຄວາມຮັກນີ້ເປັນຫຼັກຖານທີ່ດີທີ່ສຸດ ແລະ ເຂັ້ມແຂງທີ່ສຸດວ່າພຣະເຈົ້າຊົງພຣະຊົນຢູ່ໃນພວກເຮົາ ແລະ ວ່າເຮົາຢູ່ໃນພຣະອົງ. ດັ່ງນັ້ນ, ພວກເຮົາ ຕ້ອງລະມັດລະວັງກັບເສລີພາບຂອງພວກເຮົາ. ພວກເຮົາສາມາດເລືອກທີ່ບໍ່ດີຄືກັນກັບ ລູຊິເຟີ. ມັນເລືອກທີ່ຈະຕໍ່ສູ້ ກັບພຣະເຈົ້າໃນສະຫວັນ.

ບາງຄົນອາດຈະເວົ້າວ່າ, “ແມ່ນ, ຂ້ອຍຮູ້ວ່າເສລີພາບໃນການເລືອກແມ່ນສຳຄັນ. ແຕ່ຖ້າພຣະເຈົ້າຮູ້ວ່າ ລູຊິເຟີ ຈະເຮັດບາບ, ເປັນຫຍັງພຣະເຈົ້າຈຶ່ງສ້າງມັນ?" ຄວາມບາບເປັນຄວາມຜິດຂອງພຣະເຈົ້າບໍ ເພາະວ່າພຣະເຈົ້ ສ້າງລູຊີເຟີ?

ຄໍາຖາມນີ້ແມ່ນຍາກຫຼາຍທີ່ຈະຕອບ. ຄໍາຖາມອື່ນໆຕ້ອງໄດ້ຮັບການຕອບກ່ອນ, ລວມທັງ, "ຄໍາວ່າ 'ຮັບຜິດຊອບ' ຫມາຍຄວາມວ່າແນວໃດ?" ນອກຈາກນັ້ນ, ບາບແມ່ນຫຍັງ, ແລະ ມັນເລີ່ມຕົ້ນເມື່ອໃດ? ບໍ່ມີໃຜສາມາດອະທິບາຍຄວາມລຶກລັບເຫຼົ່ານີ້ຢ່າງເຕັມສ່ວນ. ດັ່ງນັ້ນ, ພວກເຮົາຕ້ອງ
ລະມັດລະວັງບໍ່ໃຫ້ພະຍາຍາມເດົາຄໍາຕອບ.

ພຣະເຈົ້າບໍ່ເຄີຍຕ້ອງການຄວາມບາບເປັນສ່ວນຫນຶ່ງຂອງຊີວິດຂອງພວກເຮົາ. ພຣະເຈົ້າພຽງແຕ່ອະນຸຍາດ ໃຫ້ບາບເກີດຂຶ້ນ. ຢູ່ທີ່ໄມ້ກາງແຂນ, ພຣະເຈົ້າຍອມຮັບການລົງໂທດສໍາລັບບາບຂອງພວກເຮົາ ເພາະວ່າພຣະອົງ ຕ້ອງການທີ່ຈະກໍາຈັດບາບຕະຫຼອດໄປ. ເມື່ອເຮົາຄິດເຖິງຄວາມຊົ່ວ, ເຮົາຕ້ອງຈື່ຈຳໄວ້ສະເໝີວ່າ ພຣະເຈົ້າເອງ ໄດ້ຈ່າຍຄ່າເຕັມທີ່ສຳລັບບາບ ແລະ ຄວາມຊົ່ວ (ອ່ານມັດທາຍ 5:43–48; ໂຣມ 5:6–11). ພຣະເຈົ້າໄດ້ທົນທຸກ ຈາກຄວາມບາບ ແລະ ຄວາມຊົ່ວຮ້າຍຫຼາຍກວ່າທີ່ພວກເຮົາຈະໄດ້ຮັບ.

`ພຣະເຈົ້າໃຫ້ພວກເຮົາມີອິດສະລະທີ່ຈະເລືອກເອົາ. ຂອງປະທານນີ້ສາມາດປ່ຽນແປງຊີວິດຂອງເຮົາ ໃນທາງ ທີ່ມີພະລັງ. ດັ່ງນັ້ນ, ພວກເຮົາຕ້ອງເລືອກທີ່ສະຫລາດ. ເຈົ້າກຳລັງຈະຕັດສິນໃຈສຳຄັນອັນໃດແດ່? ການເລືອກຂອງ ເຈົ້າຈະ “ມີຄ່າໃຊ້ຈ່າຍ” ເຈົ້າ ແລະ ຄົນອື່ນໆເທົ່າໃດ?`