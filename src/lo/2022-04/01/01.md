---
title:  ສົງຄາມໃນສະຫວັນ
date:   24/09/2022
---

### ອ່ານສຳລັບບົດຮຽນອາທິດນີ້
1 ໂຢຮັນ 4:8, 16; 1 ໂຢຮັນ 4:7–16; ເອເຊກຽນ 28:12–19; ເອຊາຢາ 14:12–15; ພຣະນິມິດ 12.

> <p>ຂໍ້ຄວນຈຳ</p>
> “'ລູຊີເຟີ (ບາບິໂລນ) ດວງດາວສ່ອງໃສໃນຕອນເຊົ້າເອີຍ ເຈົ້າໄດ້ຕົກລົງຈາກສະຫວັນແລ້ວນໍ ໃນອະດີດນັ້ນ ເຈົ້າໄດ້ຕີຊະນະຫລາຍໆຊົນຊາດ ແຕ່ບັດນີ້ ເຈົ້າພັດຖືກໂຍນລົງຂີ້ດິນ.' ເອຊາຢາ 14:12

ນັກຄິດຫຼາຍຄົນພະຍາຍາມອະທິບາຍວ່າຄວາມຊົ່ວຮ້າຍເລີ່ມຕົ້ນແນວໃດ. ນັກຄິດບາງຄົນເວົ້າວ່າ ຄວາມຊົ່ວ ສະເຫມືອນເປັນສ່ວນຫນຶ່ງຂອງຊີວິດຕັ້ງແຕ່ເລີ່ມຕົ້ນ. ນັກຄິດເຫຼົ່ານີ້ເຊື່ອວ່າພວກເຮົາ ບໍ່ສາມາດຮູ້ຄວາມດີ ຢ່າງແທ້ຈິງໂດຍບໍ່ຮູ້ຄວາມຊົ່ວ. ຄົນອື່ນໆເຊື່ອວ່າພຣະເຈົ້າເຮັດໃຫ້ທຸກຢ່າງສົມບູນແບບ. ແຕ່ຫຼັງຈາກນັ້ນ ຄວາມຊົ່ວຮ້າຍ ເກີດຂຶ້ນ ໃນຊ່ວງເວລາຂອງພຣະຄໍາພີ. ຊາວກຣີກເຊື່ອວ່າຄວາມຊົ່ວຮ້າຍເລີ່ມຕົ້ນເມື່ອຍິງສາວຄົນໜຶ່ງ ຊື່ແພນໂດຣາ ເປີດກ່ອງລັອກ.ກ່ອງນັ້ນເຕັມໄປດ້ວຍສິ່ງບໍ່ດີທັງໝົດທີ່ມີຢູ່ໃນໂລກນີ້. (ແຕ່ເລື່ອງນີ້ບໍ່ໄດ້ອະທິບາຍວ່າ ຄວາມຊົ່ວຮ້າຍ ເຂົ້າມາໃນກ່ອງໄດ້ແນວໃດ.)

ພຣະຄຳພີບອກພວກເຮົາເຖິງເລື່ອງທີ່ແຕກຕ່າງກັນກ່ຽວກັບຄວາມຊົ່ວຮ້າຍເລີ່ມຕົ້ນ. ເຮົາຮຽນຮູ້ຈາກພຣະຄຳພີວ່າພຣະເຈົ້າມີຄວາມຮັກ ແລະ ມີອຳນາດ (1 ຂ່າວຄາວ 29:10, 11). ພຣະເຈົ້າແມ່ນດີເລີດເຊັ່ນດຽວກັນ (ມັດທາຍ 5:48). ສະນັ້ນ, ທຸກສິ່ງທຸກຢ່າງທີ່ພຣະເຈົ້າໄດ້ສ້າງກໍດີເລີດຄືກັນ (ພຣະບັນຍັດສອງ 32:4). ແລ້ວຄວາມຊົ່ວ ແລະ ຄວາມບາບເລີ່ມຂຶ້ນເທິງແຜ່ນດິນໂລກທີ່ສົມບູນແບບໄດ້ແນວໃດ? ປະຖົມມະການ 3 ບອກພວກເຮົາວ່າບາບຂອງອາດາມ ແລະ ເອວາເຮັດໃຫ້ເກີດຄວາມຊົ່ວຮ້າຍ ແລະ ຄວາມຕາຍ.

ແຕ່ກ່ອນການລົ້ມລົງໃນຄວາມບາບ,ຄວາມຊົ່ວຮ້າຍໄດ້ເກີດຂຶ້ນແລ້ວໃນຫົວໃຈຂອງລູຊິເຟີໃນສະຫວັນ. ຈາກນັ້ນ ລູຊີເຟີໄດ້ໃຊ້ງູເພື່ອຫຼອກລວງເອວາ (ປະຖົມມະການ 3:1–5). ດັ່ງນັ້ນ, ຖ້າພວກເຮົາຕ້ອງການ ຮູ້ວ່າຄວາມຊົ່ວຮ້າຍເລີ່ມຕົ້ນແນວໃດ, ພວກເຮົາຈໍາເປັນຕ້ອງເບິ່ງສິ່ງທີ່ເກີດ ຂຶ້ນກ່ອນການລົ້ມລົງໃຫ້ກັບຄວາມບາບ.