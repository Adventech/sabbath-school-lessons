---
title:  ຄວາມຊົ່ວຮ້າຍທີ່ເກີດຈາກບາບ
date:   05/10/2022
---

`ສິ່ງທີ່ບໍ່ດີເກີດຂຶ້ນຍ້ອນບາບ? ສໍາລັບຄໍາຕອບ, ໃຫ້ອ່ານ ປະຖົມມະການ 3:7–19 ແລະ ໂຣມ 5:12.`

ງູໄດ້ຫຼອກລວງເອວາດ້ວຍການຕົວະທີ່ດຶງດູດຂອງມັນ. ເອວາບໍ່ຮູ້ວ່າບາບຂອງນາງຈະເຮັດໃຫ້ເກີດ ເຫດການຮ້າຍແຮງຫຼາຍຢ່າງ. ເມື່ອເອວາກິນ, ນາງບໍ່ເຊື່ອຟັງພຣະເຈົ້າ. ນາງບໍ່ໄດ້ສັດຊື່ຕໍ່ພຣະເຈົ້າອີກຕໍ່ໄປ. ຕອນນີ້ນາງສັດຊື່ຕໍ່ຊາຕານ.

ປະຖົມມະການ 3 ເວົ້າກ່ຽວກັບການຕົກຂອງອາດາມ ແລະ ເອວາ ແລະ ບາງສິ່ງທີ່ບໍ່ດີທີ່ເກີດຂຶ້ນຍ້ອນບາບ ຂອງພວກເຂົາ. ອາດາມ ແລະ ເອວາຢ້ານກົວພຣະເຈົ້າ. ດັ່ງນັ້ນ, ພວກເຂົາຈຶ່ງຫລົບໜີຈາກພຣະອົງ (ປະຖົມມະການ 3:8). ອາດາມ ແລະ ເອວາມີຄວາມລະອາຍໃນບາບຂອງເຂົາເຈົ້າ ແລະ ຮູ້ສຶກຜິດ. ພວກເຂົາເລີ່ມກ່າວຫາກັນ (ປະຖົມມະການ 3:7, 9–13). ຄວາມເຈັບປວດ, ເຫື່ອ, ແລະ ຄວາມຕາຍໄດ້ກາຍເປັນສ່ວນໜຶ່ງຂອງປະສົບ ການຂອງພວກເຂົາ (ປະຖົມມະການ 3:16–19). ຄວາມຕາຍໄດ້ກາຍເປັນສ່ວນໜຶ່ງຂອງຊີວິດຂອງພືດ ແລະ ສັດເຊັ່ນດຽວກັນ (ປະຖົມມະການ 3:17, 18). ບາບເຮັດໃຫ້ຄວາມງາມຂອງທໍາມະຊາດເສຍຫາຍຫຼາຍ.

ສວນເອເດນບໍ່ມີຄວາມສວຍງາມຄືກັນກັບຕອນທີ່ບໍ່ມີຄວາມບາບ “ອາດາມ ແລະ ເອວາເຫັນດອກໄມ້ ທີ່ຄ່ອຍໆຢ່ອນລົງ. ພວກເຂົາໄດ້ເຫັນໃບໄມ້ຫຼົ່ນ ແລະ ກໍເນົ່າເປື່ອຍ. ສັນຍານແຫ່ງຄວາມຕາຍ ເຫຼົ່ານີ້ເຮັດໃຫ້ອາດາມ ແລະ ເອວາຮູ້ສຶກໂສກເສົ້າຫຼາຍ. ພວກເຂົາຮ້ອງໄຫ້ຢ່າງເລິກເຊິ່ງ ຕໍ່ດອກໄມ້ທີ່ຕາຍໄປຫຼາຍກວ່າ ຄົນໃນຕອນນີ້ຮ້ອງໄຫ້ເມື່ອຄົນຮັກຕາຍ. ດອກໄມ້ທີ່ຕາຍໄປເຮັດໃຫ້ອາດາມ ແລະ ເອວາຮູ້ສຶກໂສກເສົ້າຫຼາຍ, ແມ່ນແລ້ວ. ແຕ່ເມື່ອໃບໄມ້ຫຼົ່ນລົງຈາກຕົ້ນໄມ້ທີ່ສວຍງາມ, ອາດາມ ແລະ ເອວາເຂົ້າໃຈວ່າຄວາມຕາຍ ເປັນສ່ວນໜຶ່ງຂອງຊີວິດສຳລັບທຸກສິ່ງທີ່ມີຊີວິດຢູ່.”—ທ່ານ ນາງ ແອລເລນ ຈີໄວທ໌, ບັນພະຊົນ ແລະ ຜູ້ເຜີຍພຣະວະຈະນະ, ໜ້າ 62.

ອາດາມ ແລະ ເອວາບໍ່ໄດ້ຕາຍໃນທັນທີ. ແຕ່ໃນມື້ດຽວກັນນັ້ນພຣະເຈົ້າໄດ້ປະກາດການລົງໂທດພວກເຂົາ. ພຣະຜູ້ເປັນເຈົ້າໄດ້ບອກອາດາມວ່າ, “ເຈົ້າຈະເຮັດວຽກໜັກເພື່ອຫາອາຫານຂອງເຈົ້າ, ຈົນວ່າໜ້າເຈົ້າມີເຫື່ອອອກ. ເຈົ້າຈະຕ້ອງຫາລ້ຽງຊີບດ້ວຍເຫື່ອໄຫຼໄຄຍ້ອຍ ຈົນກວ່າເຈົ້າຈະສິ້ນຊີວິດກັບຄືນໄປສູ່ດິນບ່ອນທີ່ເຈົ້າມາ ເຈົ້າມາແຕ່ດິນ ເຈົ້າຈະຕ້ອງກັບໄປເປັນດິນອີກ” (ປະຖົມມະການ 3:19). ບາບໄດ້ນໍາເອົາການປ່ຽນແປງອັນຮ້າຍແຮງ ມາສູ່ຊີວິດຂອງມະນຸດທຸກຄົນ. ໂປໂລອະທິບາຍວ່າ “ບາບໄດ້ເຂົ້າມາໃນໂລກ [ແຜ່ນດິນໂລກ] ເພາະຄົນຜູ້ໜຶ່ງເຮັດບາບ ແລະ ຄວາມຕາຍມາຍ້ອນຄວາມບາບ ທຸກຄົນໄດ້ເຮັດບາບ ສະນັ້ນ, ຄວາມຕາຍກໍມາເຖິງຄົນທັງປວງ” (ໂຣມ 5:12). ທຸກມື້ນີ້ເຮົາຍັງທົນທຸກຕໍ່ເນື່ອງເນື່ອງຈາກສິ່ງບໍ່ດີທີ່ເກີດຂຶ້ນໃນສວນເອເດນ. ພວກເຮົາສາມາດຂອບໃຈ ໄດ້ຍ້ອນ ພຣະເຢຊູ. ພຣະເຢຊູໃຫ້ຄວາມຫວັງທີ່ຈະມີຊີວິດຕະຫຼອດໄປໃນແຜ່ນດິນໂລກໃໝ່ ເຊິ່ງບາບຈະບໍ່ເກີດຂຶ້ນອີກ.

`ບົດຮຽນອັນໃດກ່ຽວກັບພຶດຕິກຳຊົ່ວຂອງເຮົາເອງ ເຮົາຮຽນຮູ້ຈາກບາບຂອງອາດາມ ແລະ ເອວາແນວໃດ?`