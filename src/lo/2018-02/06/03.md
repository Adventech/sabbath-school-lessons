---
title:  ກົດບັນຍັດ ແລະ ຄວາມບາບ
date:   07/05/2018
---

`ອ່ານ ໂຣມ 7:1-14, ຂໍ້ພຣະຄຳນີ້ໄດ້ອະທິບາຍກ່ຽວກັບ ຄວາມສຳພັນລະຫວ່າງ ກົດບັນຍັດ ແລະ ຄວາມບາບຄືແນວໃດ? ຂໍ້ພຣະຄຳເຫຼົ່ານີ້ ໄດ້ບອກເຮົາຄືແນວໃດວ່າ ພຣະບັນຍັດບໍ່ສາມາດຊ່ວຍເຮົາໃຫ້ພົ້ນໄດ້?` 

ເປົາໂລໄດ້ສອນກ່ຽວກັບ 2 ແນວຄິດ ໃນຂໍ້ພຣະຄຳພີເຫຼົ່ານີ້: ກ່ອນອື່ນໝົດ, ເປົາໂລສອນໃຫ້ເຮົາຮູ້ວ່າ ກົດບັນຍັດ ບໍ່ໄດ້ເປັນບັນຫາ. ກົດບັນຍັດນັ້ນ ສັກສິດ, ຍຸດຕິທຳ ແລະ ດີງາມ (ໂຣມ 7:12). ບັນຫາຢູ່ທີ່ຄວາມບາບ ເພາະຄວາມບາບນໍາໄປສູ່ ຄວາມຕາຍ. ອັນທີສອງ ເປົາໂລສອນເຮົາວ່າ ກົດບັນຍັດບໍ່ມີອຳນາດທີ່ຈະຊ່ວຍເຮົາໃຫ້ພົ້ນຈາກຄວາມບາບ ແລະ ຄວາມຕາຍ. ກົດບັນຍັດໄດ້ສະແດງໃຫ້ເຫັນຢ່າງຊັດເຈນ ກ່ຽວກັບບັນຫາຂອງ ຄວາມບາບ ແລະ ຄວາມຕາຍ. ກົດບັນຍັດໄດ້ສະແດງໃຫ້ເຮົາເຫັນເຖິງຄວາມຕ້ອງການຂອງເຮົາໃນການລອດພົ້ນຈາກຄວາມບາບ. ແຕ່ກົດບັນຍັດບໍ່ໄດ້ສະເໜີທາງແກ້ໄຂບັນຫາຄວາມບາບຂອງເຮົາ. 

ມີພຽງແຕ່ຄົນທີ່ບໍ່ໄດ້ອ່ານ ພຣະຄຳ ໂຣມ 7:11-14 ຢ່າງລະອຽດເທົ່ານັ້ນທີ່ໃຊ້ພຣະຄຳຕອນນີ້ໃນການອ້າງວ່າ ພຣະເຈົ້າໄດ້ຍົກເລີກພຣະບັນຍັດແລ້ວ. ຖ້າເຮົາຫາກບໍ່ຈໍາເປັນຕ້ອງເຊື່ອຟັງພຣະບັນຍັດແລ້ວ ສິ່ງທີ່ເປົາໂລເວົ້າມາທັງໝົດນີ້ກໍ່ເປັນສິ່ງບໍ່ມີຄວາມໝາຍຫຍັງ. 

`ອ່ານ ໂຣມ 7:13 ຢ່າງລະມັດລະວັງ. ເປັນຫຍັງເປົາໂລຈຶ່ງໄດ້ເວົ້າກ່ຽວກັບກົດບັນຍັດໃນຂໍ້ພຣະຄຳນີ້ ແລະ ເປັນຫຍັງເຮົາຈຶ່ງຍັງຕ້ອງການກົດບັນຍັດຢູ່?`

ກົດບັນຍັດບໍ່ໄດ້ນໍາຄວາມຕາຍມາ ຄວາມບາບຕ່າງຫາກທີ່ນໍາຄວາມຕາຍມາ. ກົດບັນຍັດໄດ້ສະແດງໃຫ້ເຮົາເຫັນຄວາມອັນຕະລາຍຂອງຄວາມບາບ. ກົດບັນຍັດເປັນສິ່ງດີ ເພາະມັນຊ່ວຍສະທ້ອນໃຫ້ເຮົາເຫັນຄວາມບາບຂອງເຮົາ. ແຕ່ກົດບັນຍັດບໍ່ສາມາດຊ່ວຍແກ້ໄຂບັນຫາຄວາມບາບໄດ້. ມີພຽງແຕ່ຂ່າວປະເສີດເທົ່ານັ້ນທີ່ຊ່ວຍໄດ້. ດັ່ງນັ້ນແຫລະ ເປົາໂລຈຶ່ງກ່າວວ່າເຮົາຕ້ອງ ບົວລະບັດຮັບໃຊ້ໃນທາງໃໝ່ ຄືຕາມລັກສະນະຂອງພຣະວິນຍານ (ໂຣມ 7:6). ພວກເຮົາຄວນເຊື່ອມຕໍ່ກັບພຣະເຢຊູ ແລະ ໄວ້ວາງໃຈໃນພຣະອົງໃນການຊ່ວຍເຮົາໃຫ້ພົ້ນ.