---
title:  ການສະເດັດກັບມາຄັ້ງທີສອງຂອງອົງພຣະເຢຊູ
date:   23/06/2018
---

### ອ່ານສຳລັບບົດຮຽນອາທິດນີ້
ເອຊາຢາ 13:6,9; ມັດທາຍ 24:30,31; ດານີເອນ 2:34,35; 2 ເທຊະໂລນິກ 1:7-10.

> <p>ຂໍ້ຄວນຈຳ</p>
> “ດ້ວຍວ່່າຟ້າແມບເຫຼື້ອມອອກມາແຕ່ທິດຕາວັນອອກສ່ອງໄປເຖິງທິດຕາເວັນຕົກຢ່າງໃດ ການທີ່ບຸດມະນຸດຈະສະເດັດມາກໍ່ຈະເປັນຢ່າງນັ້ນ.” (ມັດທາຍ 24:27)

ນັກປະພັນທີ່ເອສເອລີອ໋ອດໄດ້ເລີ່ມຕົ້ນຂຽນກອນດ້ວຍປະໂຫຍກນີ້: “ຢູ່ໃນຈຸດເລີ່ມຕົ້ນຂອງເຮົາກໍ່ມີຈຸດຈົບໃນນັ້ນ”. ຄໍາເວົ້າຂອງນັກປະພັນຜູ້ນີ້ກໍສະແດງໃຫ້ເຫັນຄວາມຈິງອັນຍິ່ງໃຫຍ່. ຈຸດຈົບກໍ່ຢູ່ໃນຈຸດເລີ່ມຕົ້ນ. ພວກເຮົາເຫັນຄວາມຈິງນີ້ໃນຊື່ຂອງເຮົາ. ນັ້ນກໍຄື ເຊເວັນເດແອັດເວັນຕິດ. ຄຳວ່າ ເຊເວັນເດ ຫຼື “ວັນທີເຈັດ” ເປັນສ່ວນໜຶ່ງຂອງຊື່ເຮົາເຊິ່ງຢໍ້າເຕືອນເຖິງຂໍ້ຄໍາສັ່ງກ່ຽວກັບວັນສະບາໂຕທີ່ຢູ່ໃນກົດບັນຍັດຂອງພຣະເຈົ້າ. ໃນທຸກໆອາທິດ ວັນສະບາໂຕກໍ່ຊ່ວຍຢໍ້າເຕືອນບອກພວກເຮົາວ່າພຣະເຈົ້າໄດ້ຊົງສ້າງສະຫວັນແລະ ແຜ່ນດິນໂລກ. ຄຳວ່າ: “ແອັດເວັນຕິດ” ໃນຊື່ຂອງເຮົານັ້ນກໍ່ຊ່ວຍໃຫ້ພວກເຮົາຈົດຈໍາການສະເດັດກັບມາຂອງພຣະເຢຊູທີ່ຈະເກີດຂຶ້ນໃນອະນາຄົດອັນໄວໆນີ້.

ຈຸດເລີ່ມຕົ້ນແລະຈຸດຈົບຂອງເຮົາເບິ່ງຄືວ່າຫ່າງໄກກັນ. ແຕ່ການສ້າງໂລກນີ້ແລະການສະເດັດກັບຄັ້ງທີສອງນັ້ນກໍ່ເຊື່ອມໂຍງກັນ. ພຣະເຈົ້າຜູ້ທີ່ໄດ້ສ້າງພວກເຮົາ (ໂຢຮັນ 1:1-3) ກໍ່ເປັນພຣະເຈົ້າອົງດຽວກັນທີ່ຈະກັບມາຮັບພວກເຮົາ. ໃນພິບຕາດຽວເທົ່ານັ້ນ “...ຈະມີສຽງແກ ... ແລະພວກເຮົາກໍຈະຖືກຊົງປ່ຽນແປງໃຫມ່...” (1ໂກລິນໂທ 15:52). ອາທິດນີ້ພວກເຮົາຈະມາລົມກັນກ່ຽວກັບສິ່ງສຸດທ້າຍທີ່ຈະເກີດຂຶ້ນໃນປະຫວັດສາດຂອງໂລກນີ້. ນັ້ນກໍ່ຄືການສະເດັດກັບມາຄັ້ງທີສອງຂອງອົງພຣະຜູ້ເປັນເຈົ້າ.