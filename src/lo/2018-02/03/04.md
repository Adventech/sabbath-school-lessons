---
title:  ໃນຂະນະນີ້ເທິງສະຫວັນ ພຣະເຢຊູຊົງທຳງານເພື່ອເຮົາ
date:   17/04/2018
---

`ອ່ານພະນິມິດ 4:1,2. ປະຕູທີ່ເປີດໄວ້ໃນສະຫວັນ ຫມາຍເຖິງຫຍັງ? ເຫດການທີ່ບັນຍາຍໄວ້ໃນຂໍ້ພຣະຄຳພີເຫລົ່ານີ້ເກີດຂຶ້ນຢູ່ໃສ? ອ່ານເພີ່ມເຕີມໃນ ກິດຈະການ 2:33; ກິດຈະການ 5:31; ເຮັບເຣີ 10:12, 13; ແລະ ພະນິມິດ 12:5 ເພື່ອຫາຄຳຕອບ.`

ພຣະເຢຊູຊົງຖືກແຕ່ງຕັ້ງໃຫ້ເປັນມະຫາປະໂລຫິດ ພາຍຫລັງຊົງສະເດັດກັບຄືນສູ່ສະຫວັນ. ມະຫາປະໂລຫິດ ເປັນຜູ້ທີ່ທຳງານເພື່ອຊ່ວຍປະຊາຊົນຂອງຕົນໃຫ້ລອດພົ້ນ. ໃນຖານະມະຫາປະໂລຫິດ ພຣະເຢຊູໄດ້ຊົງສະຫລະພຣະໂຣຫິດ(ເລືອດ) ຂອງພຣະອົງ ເພື່ອຊໍາລະບາບຂອງທຸກຄົນທີ່ເຊື່ອໃນພຣະອົງ.

ພຣະເຈົ້າພຣະບິດາໄດ້ຕັ້ງພຣະເຢຊູ ໃຫ້ເປັນມະຫາປະໂຣຫິດ ໃນຫ້ອງສັກສິດໃນວິຫານເທິງສະຫວັນ. ຍ້ອນພຣະເຢຊູໄດ້ຊົງຮັບໄຊຊະນະເທິງໄມ້ກາງແຂນ ພຣະເຈົ້າຈຶ່ງໄດ້ຊົງເປີດປະຕູນີ້ສຳລັບພວກເຮົາ.

`ອ່ານພະນິມິດ 11:19. ໃນນີ້ ໂຢຮັນໄດ້ເຫັນນິມິດວ່າ ພະວິຫານຢູ່ເທິງສະຫວັນໄດ້ໄຂອອກ. ໂຢຮັນເຫັນຫີບພັນທະສັນຍາ ເປັນຫີບທີ່ຮັກສາແທ່ນພຣະບັນຍັດໄວ້. ຫີບພັນທະສັນຍາຖືກເກັບໄວ້ໃນຫ້ອງທີສອງ ຂອງວິຫານຂອງຊາວເຮັບເຣີເທິງແຜ່ນດິນໂລກ. ເປັນຫຍັງການທີ່ໂຢຮັນເຫັນຫີບພັນທະສັນຍາຈຶ່ງເປັນສິ່ງທີ່ພິເສດ?`

ຫີບພັນທະສັນຍາຢູ່ເທິງສະຫວັນ ເຮັດໃຫ້ເຮົາຄິດກ່ຽວກັບຫ້ອງທີ່ສັກສິດທີ່ສຸດເທິງສະຫວັນ. ຫີບພັນທະສັນຍາຍັງສະແດງໃຫ້ເຮົາເຫັນ ວຽກງານຂອງພຣະເຢຊູໃນຫ້ອງທີສອງ. ວຽກງານຂອງພຣະອົງໄດ້ມອບຄວາມຫວັງໃຫ້ກັບເຮົາ ເພາະສະຫວັນກຳລັງເຮັດວຽກຮ່ວມກັນ ເພື່ອຊ່ວຍໃຫ້ປະຊາຊົນຂອງພຣະອົງ ຈົງຮັກພັກດີຕຊ່ພຣະອົງໃນຍຸກສຸດທ້າຍ.