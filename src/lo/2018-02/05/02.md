---
title:  ຂອງຂວັນທີ່ດີທີ່ສຸດສຳລັບມະນຸດ
date:   29/04/2018
---

`ອ່ານໂຣມ 8:3; 1 ຕີໂມທຽວ 1:17; 1 ຕີໂມທຽວ 6:16; 1 ໂກຣິນໂທ 15:33. ເປັນຫຍັງພຣະເຈົ້າຈຶ່ງຊົງສົ່ງພຣະບຸດຂອງພຣະອົງມາຕາຍ?`

ພຣະເຈົ້າສົ່ງພຣະເຢຊູມາຕາຍແທນຄວາມບາບຂອງພວກເຮົາ. ພຣະເຈົ້າຊົງສົ່ງພຣະເຢຊູໃນສະພາບ ມະນຸດເພື່ອພິພາກສາຄວາມບາບ. ການກະທຳນີ້ມີຄວາມໝາຍຄືແນວໃດ? ນັ້ນໝາຍເຖິງວ່າ ພຣະເຢຊູຕ້ອງຮັບສະພາບເປັນມະນຸດກ່ອນ ຈຶ່ງຈະສາມາດຊ່ວຍເຮົາໃຫ້ພົ້ນໄດ້. ເພາະພຣະເຈົ້າຕາຍບໍ່ເປັນ ພຣະເຢຊູຈຶ່ງຊົງເກີດໃນຮ່າງກາຍມະນຸດທີ່ຕາຍເປັນຄືກັບເຮົາ ເພື່ອທີ່ຈະມີໄຊໃນສົງຄາມຕໍ່ສູ້ກັບຄວາມບາບເພື່ອພວກເຮົາ.

ເປັນຄວາມຈິງທີ່ພຣະເຢຊູຊົງເປັນພຣະເຈົ້າຢູ່ແລ້ວ ພຣະອົງຍັງຊົງສືບຕໍ່ເປັນພຣະເຈົ້າ ພາຍຫລັງທີ່ເຄີຍຮັບສະພາບເປັນມະນຸດແລ້ວ (ຟີລິບປອຍ 2:7). “ພຣະອົງຊົງຖ່ອມພຣະອົງລົງ ຍອມເຊື່ອຟັງຄືເຖິງຄວາມມໍລະນາທີ່ໄມ້ກາງແຂນ” (ຟີລິບປອຍ 2:8). ເປັນຫຍັງສ່ວນທີ່ເປັນພຣະເຈົ້າຂອງພຣະເຢຊູຈຶ່ງບໍ່ຕາຍ ເມື່ອຮ່າງກາຍຂອງພຣະເຢຊູໄດ້ຕາຍໄປແລ້ວເທິງກາງແຂນ? ຄຳຕອບສຳລັບຄຳຖາມນີ້ແມ່ນຄວາມລຶກລັບ, ພຣະເຈົ້າເທົ່ານັ້ນທີ່ຊົງຮູ້ຄຳຕອບ.

`ອ່ານລູກາ 9:22. ຂໍ້ພຣະຄຳພີນີ້ໄດ້ບອກຫຍັງເຮົາແດ່ ກ່ຽວກັບເຫດຜົນທີ່ພຣະເຢຊູໄດ້ຊົງຕາຍແທນເຮົາ?`

ພຣະເຢຊູຊົງເກີດມາເພື່ອສິ້ນພະຊົນ(ຕາຍ). ການສິ້ນພະຊົນຂອງພຣະອົງມາຈາກຄວາມຮັກທີ່ບໍ່ມີຮັກໃດທຽບເທົ່າໄດ້. ບໍ່ມີໃຜໃນສະຫວັນເຫັນສິ່ງອື່ນທີ່ທຽບເທົ່າຄວາມຮັກນີ້ໄດ້ ແລະ ຈົນເຖິງຕອນນີ້ ຍັງບໍ່ມີໃຜທີ່ເຂົ້າໃຈຄວາມຮັກດັ່ງກ່າວນີ້ໄດ້ເລີຍ. 

`ໄມ້ກາງແຂນໄດ້ສະແດງໃຫ້ເຮົາຮູ້ຄືແນວໃດວ່າ ການກະທຳຂອງເຮົາບໍ່ສາມາດດີພໍທີ່ຈະຊ່ວຍເຮົາໃຫ້ພົ້ນໄດ້?`