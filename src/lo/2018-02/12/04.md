---
title:  ອາມາເຄໂດນ
date:   19/06/2018
---

ພຣະຄຳພີສະແດງໃຫ້ເຫັນວ່າ ອາມາເຄໂດນ ບໍ່ແມ່ນສົງຄາມສຸດທ້າຍລະຫວ່າງປະເທດຕ່າງໆເຊິ່ງຕໍ່ສູ້ກັນຍາດຊິງເງິນຄຳ ອໍານາດ ຫຼື ດິນແດນ. ແຕ່ສົງຄາມອາມາເຄໂດນນັ້ນເປັນພຽງຄຳສັບພັນລະນາພາບສຳລັບການຕໍ່ສູ້ທາງດ້ານຄວາມເຊື່ອໃນສົງຄາມລະດັບໂລກລະຫວ່າງ ພຣະເຈົ້າ ແລະ ຊາຕານ. ອາມາເຄໂດນ ຄື ສົງຄາມແຫ່ງຈິດວິນຍານສຳລັບໂລກນີ້.

`ໃຫ້ເຮົາອ່ານ ພຣະນິມິດ 16:12-16. ພວກເຮົາສາມາດຮຽນຮູ້ສິ່ງໃດຈາກຂໍ້ພຣະຄຳພີເຫຼົ່ານີ້ກ່ຽວກັບອາມາເຄໂດນ?`

ກ່ອນອື່ນ ທ່ານເຫັນຄຳສັບທີ່ໃຊ້ພັນລະນາໃຫ້ເຫັນພາບໃນພຣະນິມິດ 16:12-16 ທັງໝົດຫຼືບໍ່? ຍົກຕົວຢ່າງ ພວກເຮົາເຫັນວ່າວິນຍານເປັນຄືກັບກົບທີ່ໂດດອອກມາຈາກປາກຂອງມັງກອນ, ຈາກປາກຂອງຜູ້ປະກາດຈອມປອມ ແລະ ຈາກອຳນາດຂອງສັດຮ້າຍທີ່ມາຈາກທະເລ. ອຳນາດສາມຢ່າງນີ້ໄດ້ຖືກສະແດງອອກໃນພຣະນິມິດບົດທີ 13. ຜູ້ປະກາດຈອມປອມນັ້ນແມ່ນຄຳສັບທີ່ໃຊ້ພັນລະນາພາບຂອງສັດຮ້າຍທີ່ມາຈາກພື້ນດິນ. ພວກເຮົາເຄີຍຮຽນຮູ້ແລ້ວວ່າອຳນາດສັດທີ່ມາຈາກພື້ນດິນນັ້ນແມ່ນຮູບພາບຂອງສະຫະລັດອາເມລິກາ. ນອກຈາກນັ້ນພວກເຮົາຍັງສາມາດເຫັນສົງຄາມໃຫຍ່ລະຫວ່າງພຣະເຈົ້າແລະຊາຕານໃນຂໍ້ພຣະຄຳພີເຫຼົ່ານີ້. ພວກເຮົາບໍ່ຮູ້ຊັດເຈນວ່າ ສົງຄາມອາມາເຄໂດນນັ້ນຈະເກີດຂຶ້ນແບບໃດແທ້. ແຕ່ພວກເຮົາຮູ້ວ່າມັນເປັນສົງຄາມທົ່ວໂລກລະຫວ່າງ ກອງທັບຂອງພຣະເຈົ້າແລະກອງທັບຂອງຊາຕານ.