---
title:  ບາບີໂລນໄດ້ຫຼົ້ມແລ້ວ!
date:   18/06/2018
---

`ອ່ານພຣະນິມິດ 18:1-10. ຂໍ້ພຣະຄຳພີເຫຼົ່ານີ້ບອກຫຍັງພວກເຮົາກ່ຽວກັບ “ບາບີໂລນມະຫານະຄອນແມ່ຂອງຍິງໂສເພນີທັງຫຼາຍ ແລະ ແມ່ຂອງສິ່ງທັງປວງທີ່ໜ້າກຽດໜ້າຊັງໃນແຜ່ນດິນໂລກ”?`

ຂ່າວສານຂອງທູດສະຫວັນອົງທີສອງບອກພວກເຮົາກ່ຽວກັບການຫຼົ້ມຈົມຂອງບາບີໂລນ (ພຣະນິມິດ 14:8). ຂ່າວສານນີ້ຖືກປະກາດໃຫ້ຮູ້ອີກເທື່ອໜຶ່ງໃນພຣະນິມິດ 18:2. ຂ່າວສານຂອງທູດສະຫວັນອົງທີສາມສະແດງໃຫ້ພວກເຮົາເຫັນວ່າ ອຳນາດທາງສາດສະໜາທີ່ຈອມປອມຂອງບາບີໂລນນັ້ນໄດ້ກາຍເປັນສິ່ງທີ່ຊົ່ວຮ້າຍຢ່າງຮ້າຍແຮງ. “ພຣະຄຳພີບອກພວກເຮົາເຖິງສິ່ງທີ່ຊາຕານຈະກະທຳກ່ອນການສະເດັດກັບມາຄັ້ງທີສອງຂອງພຣະເຢຊູ. ຊາຕານຈະນຳໃຊ້ ‘ຜູ້ຊົ່ວຮ້າຍນັ້ນ ຈະມາດ້ວຍການດົນບັນດານຂອງຊາຕານ ພ້ອມລິດອຳນາດທຸກຢ່າງ ແລະ ດ້ວຍໝາຍສຳຄັນກັບການອັດສະຈັນທີ່ຫຼອກລວງ. ແລະອຸບາຍອັນຊົ່ວຮ້າຍທຸກຢ່າງສຳລັບຄົນພວກນັ້ນທີ່ກຳລັງຈິບຫາຍໄປ ເພາະເຂົາບໍ່ໄດ້ຍອມຮັບຄວາມຈິງທີ່ຈະໃຫ້ເຂົາພົ້ນໄດ້. ດ້ວຍເຫດນີ້ແຫຼະ ພຣະເຈົ້າຈິ່ງຊົງໃຫ້ອິດທິພົນອັນຫຼອກລໍ້ນັ້ນເຮັດການຢູ່ພາຍໃນ ເພື່ອໃຫ້ເຂົາເຊື່ອຟັງຄວາມບໍ່ຈິງ‘ (2 ເທຊະໂລນິກ 2:9-11). ການຫຼົ້ມຈົມຂອງບາບີໂລນຈະເກີດຂຶ້ນກໍ່ຕໍ່ເມື່ອທຸກໆຢ່າງໃນຂໍ້ພຣະຄຳພີເຫຼົ່ານີ້ກາຍເປັນຈິງ. ແຕ່ການລົ້ມລົງຂອງບາບີໂລນຈະບໍ່ເກີດຂຶ້ນຈົນກວ່າ ຄຣິດສຕະຈັກ ແລະ ລັດຖະບານຕ່າງໆຈະຮ່ວມມືກັນ. ການປ່ຽນແປງນັ້ນຈະເກີດຂຶ້ນເທື່ອລະໜ້ອຍ. ດັ່ງນັ້ນ ສິ່ງຕ່າງໆທີ່ພຣະນິມິດ 14:8 ກ່າວວ່າຈະເກີດຂຶ້ນຍັງບໍ່ໄດ້ເກີດຂຶ້ນທັງໝົດ. ພວກມັນຈະເກີດຂຶ້ນໃນອະນາຄົດ (ປື້ມທ່ານນາງເອເລັນຈີໄວທ໌).