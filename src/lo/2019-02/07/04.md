---
title:  ຫົວໃຈທີ່ເຫັນແກ່ໂຕນັ້ນທຳລາຍຄອບຄົວ
date:   14/05/2019
---

`“ຈະເປັນແບບໃດຖ້າຫາກພວກເຮົາຢຸດທີ່ຈະເຫັນແກ່ໂຕ? ຈະເປັນແບບໃດຖ້າເຮົານັ້ນບໍ່ເຕັມໄປດ້ວຍຄວາມຍິ່ງຜະຫຍອງ? ຖ້າເປັນແບບນັ້ນ ພວກເຮົາກໍຄົງສາມາດແກ້ໄຂບັນຫາຂອງເຮົາໂດຍສ່ວນຫຼາຍໃນເວລາຫ້ານາທີ!” (ທ່ານນາງ ເອເລັນຈີໄວທ໌).` 

ພວກເຮົາເປັນຄົນບາບ. ແມ່ນຫຍັງທີ່ສະແດງໃຫ້ພວກເຮົາເຫັນວ່າພວກເຮົານັ້ນເຕັມໄປດ້ວຍຄວາມບາບຫຼາຍກວ່າສິ່ງອື່ນໃດ? ແມ່ນຫົວໃຈທີ່ເຫັນແກ່ຕົວຂອງເຮົານັ້ນເອງ. ແຕ່ພຣະເຢຊູໄດ້ມາເພື່ອປ່ຽນແປງຈິດໃຈທີ່ເຫັນແກ່ຕົວຂອງເຮົາ (ເອເຟໂຊ 4:24). ພຣະຄໍາພີສັນຍາກັບພວກເຮົາວ່າຄວາມເຫັນແກ່ຕົວນັ້ນບໍ່ມີຄວາມຈຳເປັນທີ່ຈະຕ້ອງຄວບຄຸມຊີວິດຂອງເຮົາໄວ້. ຊີວິດທັງໝົດຂອງພຣະເຢຊູກໍເປັນຕົວຢ່າງທີ່ສົມບູນສຳລັບສິ່ງນີ້. ຊີວິດຂອງພຣະອົງສະແດງໃຫ້ພວກເຮົາເຫັນເຖິງຄວາມໝາຍຂອງການມີຊີວິດໂດຍບໍ່ເຫັນແກ່ຕົວ. ນີ້ຄືຄຳສັນຍາທີ່ມະຫັດສະຈັນຄື ພວກເຮົາຍິ່ງດຳລົງຊີວິດຄືກັບພຣະເຢຊູຫຼາຍຂຶ້ນຊໍ່າໃດ ພວກເຮົາກໍຍິ່ງຈະເປັນຄົນເຫັນແກ່ຕົວໜ້ອຍລົງຫຼາຍຊໍ່ານັ້ນ (1ໂຢຮັນ 2:6) 

`ໃຫ້ທ່ານອ່ານຂໍ້ພຣະຄຳພີລຸ່ມນີ້. ຂໍ້ພຣະຄຳພີເຫຼົ່ານີ້ບອກສິ່ງໃດພວກເຮົາກ່ຽວກັບການໃຊ້ຊີວິດທີ່ບໍ່ເຫັນແກ່ຕົວ? ອ່ານ ຟີລິບປອຍ 2:3-5; 1ໂຢຮັນ 3:16-18.`

ໃຫ້ທ່ານອ່ານສິ່ງທີ່ນາງເອເລັນ ຈີໄວທ໌ ໄດ້ຂຽນກ່ຽວກັບຫົວໃຈທີ່ເຫັນແກ່ຕົວອີກເທື່ອໜຶ່ງ. ເພິ່ນບອກວ່າສິ່ງໃດຈະເກີດຂຶ້ນເມື່ອພວກເຮົາເຊົາເຫັນແກ່ຕົວແລະເຊົາຍິ່ງຜະຫຍອງໃນຕົນເອງ? ເພິ່ນບອກວ່າພວກເຮົາຈະສາມາດແກ້ໄຂບັນຫາຕ່າງໆຂອງເຮົາຢ່າງວ່ອງໄວ. ນັ້ນເປັນສິ່ງທີ່ສຳຄັນ. ເກີດຫຍັງຂຶ້ນເມື່ອພວກເຮົາບໍ່ແກ້ໄຂບັນຫາຂອງພວກເຮົາ? ບັນຫາເຫຼົ່ານີ້ກໍເຮັດໃຫ້ໃຈຂອງເຮົາບໍ່ສຸພາບແລະຫຍາບຄາຍ. ດັ່ງນັ້ນພວກເຮົາຈະຕ້ອງຖິ້ມຄວາມເຫັນແກ່ໂຕເຮົາອອກໄປ (ສຸພະສິດ 16:6) ແຕ່ພວກເຮົາບໍ່ສາມາດເຮັດສິ່ງນີ້ໄດ້ເອງ. ພວກເຮົາຕ້ອງການໃຫ້ພຣະເຢຊູຊ່ວຍ. ພຣະອົງຊົງເຊີນເຮົາໄປທີ່ຕີນຂອງໄມ້ກາງແຂນຂອງພຣະອົງ. ຢູ່ທີ່ນັ້ນພວກເຮົາຈະຕ້ອງຄຸກເຂົ່າດ້ວຍການອະທິຖານດ້ວຍຄວາມເຊື່ອແລະດ້ວຍນ້ຳຕາ. ຫຼັງຈາກນັ້ນພວກເຮົາຈະຕ້ອງມອບດວງໃຈທັງໝົດຂອງເຮົາໃຫ້ກັບພຣະເຢຊູ. ພວກເຮົາຈະຕ້ອງທູນຂໍໃຫ້ພຣະອົງຊຳລະລ້າງພວກເຮົາຈາກຄວາມບາບຂອງເຮົາ.