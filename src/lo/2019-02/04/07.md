---
title:  ຂໍ້ຄິດເພີ່ມເຕີມ
date:   26/04/2019
---

ໃຫ້ເຮົາອ່ານປຶ້ມຂອງທ່ານນາງ ເອເລັນ ຈີ ໄວທ໌ (Gospel Workers P.52 ຜູ້ຮັບໃຊ້ຂ່າວປະເສີດ). ເລື່ອງຂອງເອໂນກນັ້ນກໍໃຫ້ຄວາມຫວັງແກ່ພວກເຮົາ. ມັນມີຂ່າວສານທີ່ມີພະລັງອໍານາດສໍາລັບພວກເຮົາກ່ຽວກັບເຫດຜົນທີ່ພວກເຮົາຈໍາເປັນຕ້ອງໃຊ້ເວລາຄົນດຽວກັບພຣະເຈົ້າ. ແຕ່ຫຼາຍຄົນທີ່ຢູ່ຄົນດຽວນັ້ນກໍບໍ່ໄດ້ຕ້ອງການທີ່ຈະຢູ່ຄົນດຽວ. ແມ່ນແລ້ວ ພວກເຮົາສາມາດມີຄວາມສໍາພັນທີ່ດີງາມໄດ້ກັບພຣະເຈົ້າເມື່ອພວກເຮົາຢູ່ຄົນດຽວ. ແຕ່ບາງຄັ້ງພວກເຮົາກໍຕ້ອງການເພື່ອນມະນຸດ. ນັ້ນເປັນເຫດຜົນທີ່ສໍາຄັນ        ສໍາລັບຄຣິສຕະຈັກທີ່ຈະຊ່ອຍຜູ້ທີ່ຢູ່ຄົນດຽວ ຫຼື ເຫງົາ. ພວກເຮົາຈະຕ້ອງພ້ອມທີ່ຈະເອື້ອມມືໄປຫາເຂົາ. ພວກເຂົາອາດຈະເປັນຄົນນັ່ງເຫງົາຢູ່ຂ້າງທ່ານ. ຖ້າຫາກທ່ານຮູ້ສຶກເຫງົາກໍຈົ່ງໃຫ້ຄົນທີ່ຢູ່ໃນຄຣິສຕະຈັກຮູ້ຄວາມຮູ້ສຶກຂອງທ່ານ. ຫຼາຍເທື່ອພວກເຮົາບໍ່ສາມາດຮູ້ໄດ້ວ່າອີກຄົນໜຶ່ງຮູ້ສຶກແນວໃດ ໂດຍການຫຼຽວເບິ່ງພວກເຂົາຢ່າງດຽວ. ມັນເປັນເລື່ອງງ່າຍສໍາລັບບາງຄົນທີ່ຈະປົກປິດຕົນເອງໂດຍການສວມໜ້າກາກ ຫຼື ສະແດງລະຄອນ. ພວກເຂົາອາດຈະຍິ້ມຢູ່ພາຍນອກແຕ່ພາຍໃນກໍຮູ້ສຶກໂສກເສົ້າແລະເສຍໃຈ. ດັ່ງນັ້ນ, ພວກເຮົາຈໍາເປັນຕ້ອງຖາມວ່າພວກເຂົາຮູ້ສຶກແນວໃດ ແລະ ກໍຕ້ອງຕັ້ງໃຈຖາມແທ້ໆ. ພວກເຮົາສາມາດສະແດງໃຫ້ເຫັນວ່າ ພວກເຮົາເປັນຫ່ວງພວກເຂົາໂດຍການສະແດງຄວາມພ້ອມທີ່ຈະຮັບຟັງພວກເຂົາ. ພວກເຮົາສາມາດໃຫ້ການສະໜັບສະໜູນໃຫ້ກໍາລັງໃຈເຂົາເຊັ່ນກັນ. 

**ຄຳຖາມສົນທະນາ**

`1.	ຄຣິສຕະຈັກຂອງທ່ານສາມາດເຮັດສິ່ງໃດເພື່ອຊ່ວຍສະມາຊິກຜູ້ທີ່ເຫງົາອ້າງວ້າງ?`

`2.	ອາຈານເປົາໂລຂຽນວ່າ: “ເຮົາກໍຮຽນຮູ້ແລ້ວທີ່ຈະພໍໃຈຢູ່ຢ່າງນັ້ນ” (ຟີລິບປອຍ 4:11). ຄໍາເວົ້າຂອງອາຈານເປົາໂລນັ້ນມີບົດຮຽນອັນໃດສໍາລັບຊີວິດຂອງເຮົາ? ຂໍ້ພຣະຄໍາພີນີ້ສາມາດຊ່ອຍຜູ້ໃດຜູ້ໜຶ່ງທີ່ຮູ້ສຶກເຫງົາໄດ້ແນວໃດ? ໃນເວລາດຽວກັນນັ້ນຂໍ້ພຣະຄໍາພີນີ້ອາດບໍ່ແມ່ນສິ່ງທີ່ດີທີ່ສຸດທີ່ຈະກ່າວຕໍ່ຄົນທີ່ຮູ້ສຶກເຫງົາແລະເຈັບປວດຢູ່. ເປັນຫຍັງພວກເຮົາຈຶ່ງຕ້ອງລະມັດລະວັງບໍ່ໃຫ້ໃຊ້ຂໍ້ພະຄໍາພີນີ້ໃນທາງທີ່ຜິດ?`

`3.	ໃນຊັ້ນຮຽນ ໃຫ້ທ່ານກ່າວເຖິງຕົວຢ່າງສຳລັບເວລາທີ່ທ່ານເອງເຄີຍຮູ້ສຶກໂດດດ່ຽວ. ແມ່ນຫຍັງທີ່ໄດ້ຊ່ອຍໃຫ້ທ່ານຮູ້ສຶກດີຂຶ້ນ? ທ່ານສາມາດຮຽນຮູ້ສິ່ງໃດທີ່ສາມາດຊ່ວຍຄົນອື່ນໄດ້ເຊັ່ນກັນ?`