---
title:  ຄໍາແນະນໍາອັນມີປັນຍາສໍາລັບຄອບຄົວ
date:   27/04/2019
---

### ອ່ານສໍາລັບອາທິດນີ້
ສຸພາສິດ 5:3-14 ; ສຸພາສິດ 14:26 ; ສຸພາສິດ 13:24 ; ສຸພາສິດ 21:9,19 ; ສຸພາສິດ 31:10-3.

> <p>ຂໍ້ຄວນຈໍາ</p>
> “ຈົ່ງໄວ້ວາງໃຈໃນພຣະຜູ້ເປັນເຈົ້າດ້ວຍສຸດໃຈຂອງເຈົ້າ ແລະຢ່າເຊື່ອໝັ້ນຄວາມເຂົ້າໃຈຂອງຕົນເອງ. ຈົ່ງຍອມຮັບຮູ້ພຣະອົງໃນທຸກວິທີທາງຊີວິດຂອງເຂົາເຈົ້າ ແລະ ພຣະອົງຈະຊົງນໍາໜ້າເຈົ້າໄປໃນທາງແຫ່ງການດໍາເນີນຊີວິດຂອງເຈົ້ານັ້ນ” (ສຸພາສິດ 3:5,6).

ພຣະຄໍາສຸພາສິດມີຄໍາເວົ້າທີ່ມີປັນຍາຫຼາຍຢ່າງກ່ຽວກັບຄອບຄົວ. ພຣະຄໍາເຫຼັ້ມນີ້ເຕັມໄປດ້ວຍຂໍ້ມູນ, ກາບກອນ, ຄໍາຖາມ ແລະ ຄໍາແນະນໍາສໍາລັບຊີວິດທີ່ບໍລິສຸດ. ໃຫ້ທ່ານຄິດເຖິງພຣະຄໍາສຸພາສິດເຊິ່ງເປັນໜັງສືທີ່ຖືກຂຽນໄວ້ໂດຍພໍ່ຄົນໜຶ່ງທີ່ຂຽນຫາລູກຊາຍທີ່ບອກວ່າ: “ລູກຊາຍຂອງເຮົາເອີ້ຍ ຈົ່ງຟັງຄໍາສອນຂອງພໍ່ເຈົ້າແລະຢ່າຖິ້ມຄໍາສັ່ງສອນຂອງແມ່ເຈົ້າ” (ສຸພາສິດ 1:8). ພຣະຄໍາພຣະບັນຍັດສອງກໍບອກພໍ່ແມ່ໃຫ້ແບ່ງປັນຄວາມເຊື່ອຂອງເຂົາໃຫ້ກັບລູກຊາຍຂອງເຂົາ. ພຣະຄໍາສຸພາສິດກໍກະທໍາແບບນັ້ນ. ຄໍາເວົ້າຂອງຜູ້ເປັນພໍ່ໃນພຣະຄໍາສຸພາສິດສະແດງໃຫ້ພວກເຮົາເຫັນສິ່ງທີ່ຢູ່ໃນຫົວໃຈຂອງພຣະບິດາຂອງເຮົາໃນສະຫວັນ. ພຣະເຈົ້າຊົງກ່າວກັບພວກເຮົາໃນພຣະຄໍາສຸພາສິດ. ພຣະອົງຊົງຕ້ອງການໃຫ້ພວກເຮົາອ່ານພຣະຄໍາເຫຼົ່ານີ້ເພື່ອໃຫ້ເຮົາເຫັນວ່າ: ພຣະອົງຊົງຮັກພວກເຮົາຫຼາຍພຽງໃດ.