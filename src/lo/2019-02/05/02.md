---
title:  ຮັກຜູ້ຍິງທີ່ຖືກຕ້ອງ
date:   28/04/2019
---

`ສຸພາສິດ 5:3-14 ເຕືອນກ່ຽວກັບບັນຫາທັງໝົດທີ່ຈະເກີດຂຶ້ນເມື່ອຄົນໆໜຶ່ງມີເພດສໍາພັນກັບເມຍຂອງຄົນອື່ນ. ຂໍ້ພຣະຄໍາພີເຫຼົ່ານີ້ເຕືອນພວກເຮົາກ່ຽວກັບບັນຫາອັນໃດແດ່? ມີສິ່ງທີ່ບໍ່ດີອັນໃດເກີດຂຶ້ນກັບຄົນທີ່ໄປນອນກັບຜົວ ຫຼື ເມຍຄົນອື່ນ?`

ເພດສໍາພັນນັ້ນເປັນຂອງຂວັນທີ່ພິເສດອັນໜຶ່ງທີ່ພຣະເຈົ້າໄດ້ປະທານໃຫ້. ແຕ່ພຣະຄໍາພີກໍກ່າວຢ່າງຈະແຈ້ງວ່າ: ເພດສໍາພັນຈະຖືກຕ້ອງກໍຕໍ່ເມື່ອມັນເກີດຂຶ້ນລະຫວ່າງສອງຄົນທີ່ແຕ່ງງານນໍາກັນແລ້ວເທົ່ານັ້ນ (ມັດທາຍ 19:5 ; 1ໂກລິນໂທ 7:3,4 ; ເຮັບເລີ 13:4). ໃນພຣະຄໍາສຸພາສິດ ຄຳວ່ານ້ຳເປັນຄໍາທີ່ໃຊ້ພັນລະນາພາບຄວາມຮັກແລະຄວາມສຸກທີ່ຄູ່ຜົວເມຍຄວນຮູ້ສຶກ. ແຕ່ນໍ້າທີ່ເປິເປື້ອນແມ່ນຄໍາພັນລະນາສໍາລັບສິ່ງທີ່ເກີດຂຶ້ນເມື່ອຄົນທີ່ແຕ່ງງານແລ້ວມີເພດສໍາພັນກັບຄົນອື່ນທີ່ບໍ່ແມ່ນຄູ່ຜົວເມຍຕົນເອງ. ພຣະຄໍາສຸພາສິດ 5:18 ບອກໃຫ້ “ເປັນສຸກຍິນດີກັບເມຍຄົນທີ່ເຈົ້າໄດ້ເມື່ອຕອນເປັນໜຸ່ມນັ້ນ”. ຄໍາແນະນໍານີ້ກໍດີ. ມັນບອກພວກເຮົາວ່າຄູ່ຜົວເມຍທີ່ແຕ່ງງານແລ້ວຄວນຮັກເຊິ່ງກັນແລະກັນຫຼາຍຂຶ້ນເລື້ອຍໆໃນຂະນະທີ່ພວກເຂົາອາຍຸເພີ່ມຂຶ້ນ. ພຣະທຳສຸພາສິດບອກວ່າໃຫ້ມີຄວາມສຸກກັບຄວາມຮັກຂອງນາງແລະ “ຈົ່ງເພີດເພີນຢູ່ກັບຄວາມຮັກຂອງນາງສະເໝີ” (ສຸພາສິດ 5:19).

ໃນຖານະທີ່ພວກເຮົາເປັນຄົນບາບ ຄວາມປາຖະໜາໃນເລື່ອງເພດນັ້ນສາມາດນໍາພວກເຮົາອອກຈາກແຜນການຂອງພຣະເຈົ້າໃນບາງເວລາ. ແຕ່ພຣະເຈົ້າຊົງປະທານອໍານາດໃນການຄິດແລະໃນການເລືອກໃຫ້ແກ່ເຮົາ. ດັ່ງນັ້ນ, ພວກເຮົາຈະຕ້ອງຕັດສິນໃຈວ່າຈະປະຕິບັດຕາມແຜນການຂອງພຣະເຈົ້າຢ່າງດຽວສໍາລັບເລື່ອງເພດສໍາພັນ. ແລ້ວພວກເຮົາກໍຈະມີຄວາມສຸກຢ່າງແທ້ຈິງ.

`ທ່ານຮູ້ຈັກຜູ້ໃດຜູ້ໜຶ່ງທີ່ກໍາລັງມີຄວາມຍາກລໍາບາກໃນການປະຕິບັດຕາມແຜນຂອງພຣະເຈົ້າ ສໍາລັບການມີເພດສໍາພັນໃນຊີວິດແຕ່ງງານເທົ່ານັ້ນ ບໍ່? ທ່ານສາມາດໃຫ້ຄໍາແນະນໍາອັນໃດໃຫ້ກັບເຂົາ?`