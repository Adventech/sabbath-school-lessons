---
title:  ຂອງຂວັນແຫ່ງຊີວິດແລະເພດສໍາພັນ
date:   05/05/2019
---

`ພຣະຄໍາພີສອນຫຍັງພວກເຮົາກ່ຽວກັບຮ່າງກາຍຂອງມະນຸດ? ອ່ານປະຖົມມະການ 2:7; ບົດເພງສັນລະເສີນ 63:11; ເພງສັນລະເສີນ 84:2; 1 ໂກລິນໂທ 6:19,20; 1ເທຊະໂລນິກ 5:23 ສໍາລັບຄໍາຕອບ.` 

ບາງສາສະໜາເຊື່ອວ່າຮ່າງກາຍຂອງມະນຸດນັ້ນເປັນສິ່ງຊົ່ວຮ້າຍ. ແຕ່ພວກເຂົາບອກວ່າ “ວິນຍານ” ທີ່ຢູ່ໃນຮ່າງກາຍນັ້ນດີ. ແຕ່ພຣະຄໍາພີບໍ່ໄດ້ກ່າວດັ່ງນັ້ນ. ພຣະຄໍາພີສອນເຮົາບອກວ່າຄົນແຕ່ລະຄົນນັ້ນມີ “ຮ່າງກາຍ” ແລະ “ວິນຍານ” (ອ່ານປະຖົມມະການ 2:7).

`ບົດເພງຂອງກະສັດໂຊໂລໂມນ (ຍອດເພງ) ນັ້ນສອນຫຍັງພວກເຮົາກ່ຽວກັບຮ່າງກາຍຂອງມະນຸດແລະ ເພດສໍາພັນ? ສໍາລັບຄໍາຕອບໃຫ້ທ່ານອ່ານຍອດເພງ 1:2,13; ຍອດເພງ 2:6 ແລະ ຍອດເພງ 7:1-9. ຂໍ້ພຣະຄໍາພີເຫຼົ່ານີ້ສະແດງໃຫ້ພວກເຮົາເຫັນວ່າຮ່າງກາຍຂອງມະນຸດແລະເພດສໍາພັນນັ້ນເປັນຂອງຂວັນຈາກພຣະເຈົ້າແນວໃດ?`

ບົດເພງຂອງໂຊໂລໂມນ ຫຼື ພຣະທຳຍອດເພງ ນັ້ນສະແດງໃຫ້ເຫັນວ່າຮ່າງກາຍຂອງມະນຸດນັ້ນມີຄວາມສວຍງາມຫຼາຍ. ນອກຈາກນັ້ນ ບົດເພງເຫຼົ່ານີ້ກໍສອນວ່າ: ພວກເຮົາບໍ່ຄວນຮູ້ສຶກລະອາຍ ຫຼື ຮູ້ສຶກຜິດກ່ຽວກັບການມີເພດສໍາພັນກັບຜົວ ຫຼື ເມຍຂອງເຮົາເອງ. ເພດສໍາພັນລະຫວ່າງຄູ່ຜົວເມຍທີ່ຮັກກັນນັ້ນບໍ່ໄດ້ເປັນສິ່ງທີ່ບໍ່ດີ ຫຼື “ເປິເປື້ອນ”. 

ໃນບາງສາສະໜາແລະບາງປະເທດ ຄົນຈະບໍ່ມີສິດທີ່ຈະເວົ້າເລື່ອງຂອງເພດສໍາພັນ. ດັ່ງນັ້ນມັນຈຶ່ງອາດຈະເປັນເລື່ອງທີ່ຍາກຫຼາຍສໍາລັບຄູ່ແຕ່ງງານບາງຄູ່ທີ່ຈະເວົ້າເຖິງເລື່ອງນີ້. ພຣະຄໍາພີກໍກ່າວກ່ຽວກັບເລື່ອງຂອງເພດສໍາພັນ. ດັ່ງນັ້ນແລ້ວ, ພວກເຮົາຈຶ່ງຕ້ອງຮູ້ສຶກດີກວ່ານີ້ທີ່ຈະເວົ້າກ່ຽວກັບເລື່ອງນີ້ກັບຜົວຫຼືວ່າເມຍຂອງເຮົາ.