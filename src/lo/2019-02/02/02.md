---
title:  ພຣະເຈົ້າຊົງສ້າງເຮົາໃຫ້ມີອິດສະລະພາບໃນການເລືອກ
date:   07/04/2019
---

ຄຣິດສະຕຽນບາງຄົນເຊື່ອວ່າພຣະເຈົ້າຊົງຕັດສິນໃຈເລືອກຜູ້ທີ່ຈະພົ້ນ ຫຼື ບໍ່ພົ້ນ ກ່ອນທີ່ຜູ້ນັ້ນຈະເກີດ. ຄົນເຫຼົ່ານີ້ຄິດວ່າບໍ່ມີໃຜສາມາດເຮັດສີ່ງໃດເພື່ອປ່ຽນການຕັດສິນໃຈຂອງພະເຈົ້າ. ຄຣິດສະຕຽນຄະນະວັນເສົາບໍ່ເຫັນດີກັບຄວາມຄິດນີ້ ພວກເຮົາເຊື່ອວ່າພຣະເຈົ້າຊົງຕ້ອງການໃຫ້ແຕ່ລະຄົນລອດພົ້ນ. ກ່ອນທີ່ພຣະເຈົ້າຊົງສ້າງໂລກນີ້ພຣະອົງຊົງເລືອກໃຫ້ມະນຸດມີຊີວິດນິລັນ.

`ພຣະຄໍາເອເຟໂຊ 1:1-4; ຕີໂຕ 1:1, 2; ແລະ 2 ຕີໂມທຽວ 1:8,9 ໄດ້ບອກໃຫ້ເຮົາຮູ້ວ່າ ພຣະເຈົ້າຊົງເລືອກທີ່ຈະຊ່ວຍເຮົາໃຫ້ພົ້ນ. ເຮົາໄດ້ຮຽນຮູ້ຫຍັງແດ່ກ່ຽວກັບທາງເລືອກນີ້ຂອງພຣະເຈົ້າໃນຂໍ້ພຣະຄໍາເຫຼົ່ານີ້? ພຣະເຈົ້າຊົງເລືອກທີ່ຈະຊ່ວຍເຮົາໃຫ້ພົ້ນຕັ້ງແຕ່ຕອນໃດ?`

ນີ້ເປັນຂ່າວທີ່ຍີ່ງໃຫຍ່ສຳລັບເຮົາ ແຕ່ໜ້າເສົ້າກັບບາງຄົນທີ່ຈະສູນຫາຍໄປໃນຄາວສຸດທ້າຍ. ເປັນຫຍັງ?ຍ້ອນວ່າພຣະເຈົ້າຊົງສ້າງເຮົາມາໃຫ້ມີອິດສະຫຼະໃນການເລືອກ. ເຊີ່ງວ່າທາງເລືອກນັ້ນແມ່ນຂອງຂວັນທີ່ພຣະເຈົ້າຊົງພະທານໃຫ້ແກ່ມະນຸດ. 

`ມັດທາຍ 22:35-37 ໄດ້ສອນຫຍັງເຮົາແດ່ກ່ຽວກັບຂອງຂວັນທີ່ພຣະເຈົ້າຊົງປະທານໃຫ້ເຮົາໃນການເລືອກ?`

ພຣະເຈົ້າບໍ່ໄດ້ຊົງບັງຄັບໃຫ້ເຮົາຮັກພຣະອົງ, ຄວາມຮັກແມ່ນທາງເລືອກ. ເຮົາເລືອກທີ່ຈະຮັກຜູ້ອື່ນ. ຖ້າເຮົາຖືກບັງຄັບໃຫ້ຮັກຜູ້ອື່ນຈະເປັນແນວໃດ? ນັ້ນກໍ່ບໍ່ແມ່ນຄວາມຮັກທີ່ແທ້ຈິງ. ພຣະຄຳພີສະແດງໃຫ້ເຫັນວ່າແນວຄິດນີ້ແມ່ນຄວາມຈິງ. ພຣະຄຳພີແມ່ນເລື່ອງລາວທັງໝົດກ່ຽວກັບພະເຈົ້າ. ເລື່ອງລາວທັງໝົດແມ່ນກ່ຽວກັບພຣະເຈົ້າທີ່ຊົງພະຍາຍາມເອົາຊະນະໃຈຂອງເຮົາດ້ວຍຄວາມຮັກຂອງພຣະອົງ. ຊີວິດຂອງພຣະເຢຊູໄດ້ສະແດງໃຫ້ເຫັນຂໍ້ນີ້. ບາງຄົນເລືອກທີ່ຈະຮັກພຣະເຢຊູ. ແຕ່ບາງຄົນກໍ່ເລືອກທີ່ຈະຂ້າພຣະອົງ. ແມ່ນແລ້ວ, ພຣະເຈົ້າຊົງເລືອກທີ່ຈະຊ່ວຍເຮົາໃຫ້ພົ້ນ. ພຣະອົງຊົງຕ້ອງການໃຫ້ທຸກຄົນລອດພົ້ນຈາກຄວາມຕາຍ. ແຕ່ໃນທີ່ສຸດເຮົາຕ້ອງເລືອກທີ່ຈະຍອມຮັບເອົາຂໍ້ສະເໜີຂອງພຣະເຈົ້າທີ່ຈະຊ່ວຍເຮົາໃຫ້ພົ້ນນັ້ນ. ທາງເລືອກທີ່ສຳຄັນທີ່ສຸດທີ່ເຮົາສາມາດເຮັດໄດ້ແມ່ນການຮັບໃຊ້ພຣະເຈົ້າ.