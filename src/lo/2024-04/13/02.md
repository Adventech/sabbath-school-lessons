---
title:  ພົບປະໃນແຂວງຄາລີເລ
date:   22/12/2024
---

`ອ່ານໂຢຮັນ 21:1–19 ຂໍ້ພຣະຄໍາພີເຫຼົ່ານີ້ສະແດງໃຫ້ພວກເຮົາເຫັນຄວາມຈິງທີ່ສໍາຄັນຫຍັງແດ່? ຄວາມຈິງໃນພຣະຄຳພີນີ້ ສອນພວກເຮົາຫຍັງກ່ຽວກັບພຣະຄຸນຂອງພຣະເຈົ້າ ແລະ ຄວາມຈໍາເປັນທີ່ພວກເຮົາຈະຕ້ອງລະຖິ້ມຄວາມຈອງຫອງຈາກໃຈ?`

ໃນໂຢຮັນ 21, ພຣະເຢຊູຊົງຖາມເປໂຕສາມຄໍາຖາມ. ຄໍາຖາມທັງສາມແມ່ນກ່ຽວກັບຄວາມຮັກຂອງເປໂຕຕໍ່ພຣະຜູ້ເປັນເຈົ້າຂອງລາວ.ກ່ອນພຣະເຢຊູຊົງສິ້ນພຣະຊົນເທິງໄມ້ກາງແຂນ, ເປໂຕໄດ້ສາບານວ່າຂ້ານ້ອຍພ້ອມແລ້ວທີ່ຈະຕາຍເພື່ອພຣະອົງ (ໂຢຮັນ 13:37). ພຣະເຢຊູເຈົ້າຕອບວ່າ, ກ່ອນໄກ່ຂັນ ເຈົ້າຈະປະຕິເສດວ່າ ບໍ່ຮູ້ຈັກເຮົາເຖິງສາມເທື່ອ (ໂຢຮັນ 13:38). ການພົບປະໃນແຂວງຄາລີເລນີ້, ເປໂຕບໍ່ໄດ້ເຮັດໃຫ້ຕົນເອງເປັນສ່ວນສໍາຄັນຂອງການສົນທະນາກັບພຣະເຢຊູ. ເປໂຕເຮັດໃຫ້ພຣະເຢຊູຊົງເປັນສ່ວນທີ່ສໍາຄັນທີ່ສຸດ. ເປໂຕເວົ້າວ່າ: "ຂ້າແດ່ພຣະອົງເຈົ້າ ພຣະອົງຮູ້ຈັກທຸກໆສິ່ງ ພຣະອົງຮູ້ຈັກວ່າ ຂ້ານ້ອຍຮັກພຣະອົງ!" (ໂຢຮັນ 21:17).

ເປໂຕຕອບຕອບເຊັ່ນນັ້ນ ເພາະຫົວໃຈຂອງລາວປາສະຈາກຄວາມຈອງຫອງ. ພວກເຮົາຍັງເຫັນວ່າ ພຣະເຢຊູຍອມຮັບຄໍາຕອບຂອງເປໂຕ ເພາະວ່າ ພຣະຜູ້ເປັນເຈົ້າມອບພັນທະກິດຄືນໃຫ້ເປໂຕເຮັດເພື່ອພຣະເຈົ້າ. ສິ່ງສໍາຄັນທີ່ສຸດຢ່າງໜຶ່ງທີ່ພວກເຮົາຕ້ອງມີເມື່ອພວກເຮົາທຳງານໃຫ້ພຣະເຈົ້າຄື ຫົວໃຈທີ່ປາສະຈາກຄວາມຈອງຫອງທັງໝົດ. ຈາກນັ້ນພວກເຮົາຈະມອງຫາພຣະເຢຊູ ແລະ ບໍ່ແມ່ນຕົວເອງເພື່ອຄວາມເຂັ້ມແຂງ, ສະຕິປັນຍາ ແລະ ຄວາມຊ່ວຍເຫຼືອໃນການທຳໜ້າທີຂອງພຣະອົງ.