---
title:  ຫົວໃຈແຂງກະດ້າງ
date:   02/10/2024
---

ການອັດສະຈັນ ແລະ ໝາຍສຳຄັນບໍ່ສາມາດພິສູດໄດ້ວ່າ ບາງສິ່ງແມ່ນມາຈາກພຣະເຈົ້າ. ແຕ່ເມື່ອການອັດສະຈັນມາຈາກພຣະເຈົ້າ, ພວກເຮົາເຮັດຜິດພາດຢ່າງຮ້າຍແຮງ ຖ້າພວກເຮົາປະຕິເສດສິ່ງເຫຼົ່ານັ້ນ.

`ອ່ານເລື່ອງລາວກ່ຽວກັບການອັດສະຈັນທີ່ພຣະເຢຊູຊົງກະທຳໃນໂຢຮັນ 5:10. ພວກເຮົາສາມາດຮຽນຮູ້ສິ່ງໃດຈາກການທີ່ມີຈິດໃຈທີ່ແຂງກະດ້າງຂອງພວກຜູ້ນໍາຊາວຢິວ?`

ພວກຜູ້ນໍາຊາວຢິວໄດ້ອະນຸຍາດໃຫ້ຄົນເຈັບໄດ້ຮັບປິ່ນປົວໃນວັນຊະບາໂຕ ສະເພາະໃນກໍລະນີສຸກເສີນເທົ່ານັ້ນ. ຊາຍເປ້ຍຄົນນີ້ປ່ອຍໄດ້ 38 ປີມາແລ້ວ. ດັ່ງນັ້ນ, ການໂຜດຮັກສາປິ່ນປົວຂອງລາວ ຈຶ່ງບໍ່ແມ່ນເລື່ອງສຸກເສີນ. ນອກຈາກນັ້ນ, ມັນເປັນສິ່ງຈໍາເປັນແທ້ໆທີ່ພຣະເຢຊູຕ້ອງສັ່ງໃຫ້ລາວລຸກຂຶ້ນ ແລະ ຍົກເອົາບ່ອນນອນຂອງລາວ ແລະ ຍ່າງໄປໃນວັນຊະບາໂຕບໍ? ຖ້າຫາກວ່າຜູ້ໃດຜູ້ໜຶ່ງໄດ້ຮັບພະລັງອຳນາດຈາກພຣະເຈົ້າທີ່ຈະເຮັດການອັດສະຈັນທີ່ໂຜດຮັກສາໄດ້ຢ່າງຫຼວງຫຼາຍ, ຜູ້ກ່ຽວບໍ່ຄວນຮູ້ວ່າ ຜິດກົດຫມາຍທາງສາສະໜາຂອງຊາວຢິວທີ່ຈະຍົກເອົາບ່ອນນອນຍ່າງເມືອເຮືອນໃນວັນຊະບາໂຕບໍ? ເປັນຫຍັງພຣະເຢຊູຈຶ່ງເຮັດສິ່ງເຫຼົ່ານີ້? ພຣະເຢຊູຕ້ອງການຊ່ວຍຜູ້ນຳຊາວຢິວໃຫ້ເຂົ້າໃຈຄວາມຈິງໃນພຣະຄຳພີທີ່ສຳຄັນກວ່າ ກົດເກນທີ່ມະນຸດສ້າງຂຶ້ນມາ. ກົດເກນເຫຼົ່ານີ້ໄດ້ປິດບັງຄວາມຈິງກ່ຽວກັບພຣະເຈົ້າ ແລະ ຄວາມເຊື່ອທີ່ແທ້ຈິງຈາກຜູ້ຄົນ.

`ອ່ານໂຢຮັນ 9:1-16; ມາຣະໂກ 3:22, 23; ມັດທາຍ 12:9-14. ເລື່ອງລາວອື່ນໆນີ້ສອນພວກເຮົາຫຍັງກ່ຽວກັບວິທີທີ່ຜູ້ຄົນສາມາດກາຍເປັນຄົນທີ່ມີຈິດໃຈແຂງກະດ້າງໄດ້?`