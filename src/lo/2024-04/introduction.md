### ຫົວຂໍ້ສໍາຄັນໃນພຣະທຳໂຢຮັນ

ພຣະທຳໂຢຮັນ, ດັ່ງທີ່ພວກເຮົາໄດ້ອ່ານໃນພຣະຄຳຂອງພຣະເຈົ້າຄື ພຣະຄຳພີ.

ຖ້າພວກເຮົາຕ້ອງການເຂົ້າໃຈສິ່ງທີ່ພຣະເຈົ້າຕ້ອງການກ່າວແກ່ພວກເຮົາ, ພວກເຮົາຕ້ອງສຶກສາພຣະຄຳພີຢ່າງຮອບຄອບ. ພວກເຮົາຕ້ອງສັງເກດເບິ່ງແຕ່ລະຂໍ້,ແຕ່ລະບົດ, ແຕ່ລະສ່ວນທີ່ແຕກຕ່າງກັນຂອງໜັງສືແຕ່ລະເຫຼັ້ມໃນພຣະຄຳພີ ແລະ ຂ່າວສານຂອງພຣະຄໍາພີເທົ່ານັ້ນ. ພຣະຄຳພີທັ້ງເຫຼັ້ມແມ່ນໄດ້ຮັບການດົນໃຈມາຈາກພຣະວິນຍານບໍຣິສຸດ. ພຣະອົງຊົງສຳແດງໃຫ້ມວນມະນຸດເຫັນເຖິງສິ່ງທີ່ຈະຂຽນ. ດັ່ງນັ້ນ, ພວກເຮົາຈຶ່ງຕ້ອງສຶກສາແຕ່ລະຂໍ້ໂດຍເປັນສ່ວນໜຶ່ງຂອງໜັງສືເຫຼັ້ມໃຫຍ່ ເພື່ອຈະໄດ້ຮູ້ສິ່ງທີ່ພຣະເຈົ້າຕ້ອງການຊົງບອກພວກເຮົາ.

ພຣະທຳໂຢຮັນແມ່ນໜຶ່ງໃນສີ່ເລື່ອງລາວແຫ່ງຂ່າວປະເສີດໃນພັນທະສັນຍາໃໝ່ກ່ຽວກັບຊີວິດຂອງພຣະເຢຊູ. ຂ່າວປະເສີດທັ້ງສີ່ເຫຼັ້ມຄື ມັດທາຍ, ມາຣາໂກ, ລູກາ ແລະ ໂຢຮັນ. ພຣະທຳໂຢຮັນແມ່ນແຕກຕ່າງຈາກເລື່ອງລາວຂ່າວປະເສີດອີກສາມເຫຼັ້ມ. ສິ່ງໃດທີ່ເຮັດໃຫ້ຂ່າວປະເສີດຂອງໂຢຮັນແຕກຕ່າງຫຼາຍແທ້? ພວກເຮົາອ່ານກ່ຽວກັບການສົນທະນາແບບສ່ວນຕົວລະຫວ່າງພຣະເຢຊູ ແລະ ຄົນອື່ນໆ. ການສົນທະນາເຫຼົ່ານີ້ ລວມເຖິງການສົນທະນາກັບນະທານາເອັນ,ນີໂກເດມ, ຍິງຊາວຊາມາເຣຍທີ່ບໍນໍ້າສ້າງ, ຊາຍເປ້ຍລ່ອຍທີ່ສະນໍ້າເບັດສະທາ, ຊາຍຕາບອດມາແຕ່ເກີດ, ລາຊາໂຣ ແລະ ເອື້ອຍທັງສອງຂອງລາວ, ປີລາດ, ເປໂຕ ແລະ ໂທມາ. ເລື່ອງລາວເຫຼົ່ານີ້ຫຼາຍໆເລື່ອງປາກົດສະເພາະຢູ່ໃນພຣະທຳໂຢຮັນເທົ່ານັ້ນ. ໜັງສືໂຢຮັນແມ່ນພຣະຄໍາຂອງພຣະເຈົ້າສໍາລັບພວກເຮົາ. ພຣະເຈົ້າຊົງປະທານພຣະຄຳນີ້ໃຫ້ແກ່ໂຢຮັນເພື່ອມອບໃຫ້ພວກເຮົາ. ພຣະຄຳພີທັ້ງເຫຼັ້ມມາເຖິງພວກເຮົາຈາກພຣະເຈົ້າ, ບໍ່ແມ່ນຄວາມຄິດຂອງມະນຸດ. ໂຢຮັນເປັນຜູ້ຮັບໃຊ້ພຣະເຈົ້າດ້ວຍໃຈອາສາ. ພຣະວິນຍານບໍຣິສຸດໄດ້ໃຫ້ຄໍາແນະນໍາ ແລະ ຫົວຂໍ້ສໍາຄັນຫຼາຍຢ່າງແກ່ໂຢຮັນ ເພື່ອໃຫ້ພວກເຮົາ. ຫົວຂໍ້ເຫຼົ່ານີ້ປະກອບດ້ວຍ: ພຣະເຢຊູຊົງເປັນພຣະຄຳແຫ່ງແສງສະຫວ່າງ, ເຂົ້າຈີ່, ນໍ້າ, ພຣະວິນຍານບໍຣິສຸດ, ເຊື່ອມໂຍງການເປັນໜຶ່ງດຽວ, ການເຮັດອັດສະຈັນ ແລະ ຂ່າວສານພິເສດ.

ເມື່ອພວກເຮົາສຶກສາພຣະຄຳພີ, ພວກເຮົາມັກຈະສັງເກດເບິ່ງຄວາມຫມາຍຂອງຄຳ ຫຼື ບາງຂໍ້ເທົ່ານັ້ນ. ພວກເຮົາພິຈາລະນາບັນດາປະໂຫຍກ. ພວກເຮົາສັງເກດເບິ່ງສິ່ງທີ່ເກີດຂຶ້ນໃນປະຫວັດສາດໃນເວລາທີຜູ້ຂຽນໄດ້ຂຽນຂໍ້ພຣະຄຳພີເຫຼົ່ານີ້. ພຣະທຳໂຢຮັນສາມາດເຮັດໃຫ້ພວກເຮົາຮູ້ສຶກວ່າພວກເຮົາຢູ່ກັບພຣະເຢຊູໃນຊ່ວງເວລາທີ່ພຣະອົງຢູ່ໃນໂລກ. ເມື່ອພວກເຮົາຮູ້ຈັກພຣະເຢຊູ, ພວກເຮົາກໍມີຊີວິດນິລັນດອນ. ສ່ວນນ້ອຍໆຂອງພຣະທຳໂຢຮັນມີໜ້າວຽກທີ່ສໍາຄັນ. ຂໍ້ພຣະຄຳພີເຫຼົ່ານີ້ຊ່ວຍໃຫ້ພວກເຮົາເຫັນ ແລະ ເຂົ້າໃຈຮູບພາບລວມ ຫຼື ຫົວຂໍ້ສໍາຄັນໃນພຣະທຳໂຢຮັນ. ຮູບພາບລວມຄື ພຣະເຢຊູຊົງເປັນພຣະເຈົ້າ ແລະ ພຣະຜູ້ຊ່ວຍໃຫ້ລອດຂອງພວກເຮົາ.