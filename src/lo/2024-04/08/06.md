---
title:  ຝ່າຍເບື້ອງລຸ່ມ
date:   21/11/2024
---

ໃນການສຶກສາຂອງພວກເຮົາມາຮອດປັດຈຸບັນນີ້, ພວກເຮົາໄດ້ເຫັນວ່າ ໂຢຮັນໄດ້ສະແດງໃຫ້ເຫັນວ່າ ພຣະເຢຊູຊົງເປັນພຣະຜູ້ຊ່ວຍໃຫ້ລອດຕາມຄຳໝັ້ນສັນຍາທີ່ໃຫ້ໄວ້. ພຣະເຢຊູຊົງເປັນຄວາມຫວັງທີ່ຊາວຢິວໄດ້ລໍຖ້າມາເປັນເວລາດົນນານແລ້ວ.

ແຕ່ພວກຜູ້ນໍາຝ່າຍຈິດວິນຍານຂອງຊາວຢິວຫຼາຍຄົນເປັນສັດຕູຮ້າຍກາດຂອງພຣະເຢຊູ. ຍ້ອນຫຍັງ?

`ອ່ານໂຢຮັນ 8:12–30. ສິ່ງໃດທີ່ກໍາລັງເກີດຂື້ນໃນຂໍ້ພຣະຄຳພີເຫຼົ່ານີ້? ຂໍ້ໃດໃນໂຢຮັນ 8:12–30 ສາມາດອະທິບາຍໄດ້ດີທີ່ສຸດວ່າ ເປັນຫຍັງພວກຜູ້ນໍາຊາວຢິວຫຼາຍຄົນຈຶ່ງປະຕິເສດພຣະເຢຊູ?`

ພຣະເຢຊູຊົງກ່າວວ່າ ພວກຜູ້ນຳຊາວຢິວບໍ່ຮູ້ຈັກພຣະອົງ ຫຼື ພຣະເຈົ້າພຣະບິດາ (ໂຢຮັນ 8:19). ພວກຜູ້ນໍາຊາວຢິວຄວນຮູ້ຈັກທັ້ງພຣະບິດາ ແລະ ພຣະເຢຊູ. ແຕ່ຜູ້ນໍາເຊື່ອຄຳຂີ້ຕົວະ. ພວກຜູ້ນໍາບໍ່ຍອມຖິ້ມຄວາມເຊື່ອຜິດໆ ແລະ ຄວາມຄິດທີ່ຜິດໆຂອງເຂົາເຈົ້າ. ພຣະເຢຊູຊົງຢືນຢູ່ຕໍ່ໜ້າພວກເຂົາ. ພຣະເຢຊູຊົງກ່າວ ແລະ ຊົງກະທຳສິ່ງທີ່ມີອໍານາດຫຼາຍຢ່າງ ເພື່ອສະແດງໃຫ້ພວກຜູ້ນໍາເຫັນວ່າ ພຣະບິດາຊົງເປັນຜູ້ໃດ.ແຕ່ພວກຜູ້ນໍາໄດ້ປະຕິເສດຕໍ່ພຣະເຢຊູຢູ່ແລ້ວ.

ພຣະເຢຊູກ່າວກັບພວກຜູ້ນຳວ່າ, “ພວກເຈົ້າເປັນຝ່າຍເບື້ອງລຸ່ມ (ໂຢຮັນ 8:23). ໃນຂໍ້ພຣະຄຳພີອື່ນ, ພຣະເຢຊູຊົງກ່າວວ່າ ພວກຜູ້ນຳບໍ່ເປັນຄົນບໍຣິສຸດ. ພວກເຂົາເຄັ່ງຄັດສາສະໜາພຽງແຕ່ພາຍນອກ. ແຕ່ພວກເຂົາບໍ່ມີຄວາມເຊື່ອທີ່ອອກມາຈາກຫົວໃຈຂອງເຂົາເຈົ້າ.