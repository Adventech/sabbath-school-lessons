---
title:  ເມືອງຊີຂາ
date:   27/10/2024
---

`ອ່ານເລື່ອງໃນໂຢຮັນ 4:5–9. ພຣະເຢຊູຊົງໃຊ້ເຫດການທີ່ເກີດຂຶ້ນໃນເລື່ອງນີ້ ເພື່ອເລີ່ມການສົນທະນາກັບແມ່ຍິງຄົນນັ້ນທີ່ບໍນໍ້າສ້າງແນວໃດ?`

ບໍນໍ້າສ້າງຂອງຢາໂຄບຕັ້ງຢູ່ໃກ້ກັບເມືອງຊີເຄມ. ເມືອງຊີຂາ ຊຶ່ງເປັນບ້ານເກີດຂອງແມ່ຍິງຄົນນັ້ນຢູ່ຫ່າງອອກໄປປະມານ 1,5 ກິໂລແມັດ. ພຣະເຢຊູນັ່ງລົງທີ່ແຄມບໍນໍ້າສ້າງໃນຂະນະທີ່ພວກສາວົກຂອງພຣະອົງເຂົ້າໄປຊື້ອາຫານໃນເມືອງ. ພຣະເຢຊູບໍ່ມີຫຍັງຕັກເອົານໍ້າເຢັນຈາກນໍ້າສ້າງໄດ້. ເມື່ອຍິງຊາວຊາມາເຣຍມາຕັກນໍ້າໃນສ້າງ, ພຣະເຢຊູຈຶ່ງຂໍດຶ່ມນໍ້າຈາກນາງ. 	ເມື່ອພວກເຮົາອ່ານໂຢຮັນ 3, ພວກເຮົາປະຫຼາດໃຈ ເມື່ອນີໂກເດມ ຊຶ່ງເປັນຜູ້ນໍາ ແລະ ອາຈານຂອງຊາວຢິວກົ້ມຕົວລົງມາຫາພຣະເຢຊູ. ນີໂກເດມມາຫາພຣະອົງໃນຕອນກາງຄືນ ເພື່ອບໍ່ໃຫ້ຜູ້ໃດເຫັນລາວ. ໃນໂຢຮັນ 4, ແມ່ຍິງຊາວຊາມາເຣຍມາຕັກນໍ້າໃນຊ່ວງອາກາດຮ້ອນທີ່ສຸດຂອງມື້ທີ່ແດດສົດໃສທີ່ສຸດ. ບາງທີແມ່ຍິງຕ້ອງການທີ່ຈະຫຼີກລ້ຽງການພົບປະກັບແມ່ຍິງຄົນອື່ນໆ. ແມ່ຍິງສ່ວນຫຼາຍມາຕັກນໍ້າທີ່ບໍນໍ້າສ້າງຕອນເຊົ້າໆ ຫຼື ຕອນແລງເມື່ອອາກາດເຢັນລົງ. ເປັນຫຍັງແມ່ຍິງຄົນນີ້ຈຶ່ງໄປໄກຈາກເຮືອນເພື່ອຕັກນໍ້າໃນຕອນກາງເວັນໃນຊ່ວງທີ່ແດດຮ້ອນແຮງ? ບໍ່ວ່ານາງຈະໄປຕັກນໍ້າຢູ່ບໍນໍ້າສ້າງແຫ່ງນັ້ນດ້ວຍເຫດຜົນໃດກໍຕາມ ແຕ່ການໄດ້ພົບກັບພຣະເຢຊູໄດ້ປ່ຽນແປງຊີວິດຂອງນາງໄປໃນທາງທີ່ດີຂື້ນ.