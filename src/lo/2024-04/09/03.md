---
title:  ພຣະຄຳແຫ່ງຊີວິດນິລັນດອນ
date:   25/11/2024
---

`ເມື່ອພຣະເຢຊູຊົງຖາມພວກສາວົກຂອງພຣະອົງວ່າ ພວກເຂົາຈະໜີໄປຈາກພຣະອົງບໍ, ເປໂຕຕອບແນວໃດ? ຄໍາຕອບຂອງເປໂຕມີຄວາມໝາຍວ່າແນວໃດ? ອ່ານໂຢຮັນ 6:61–68 ເພື່ອຄຳຕອບ.`

ຄໍາເວົ້າຂອງເປໂຕກ່ຽວກັບ "ຊີວິດນິລັນດອນ" ແມ່ນຫົວຂໍ້ສໍາຄັນໃນພຣະທຳໂຢຮັນ. ໂຢຮັນເວົ້າເຖິງຊີວິດນິລັນດອນໃນໂຢຮັນ 6:27, 40, 47, 54, 68. ໃນໂຢຮັນ 6:35 ພຣະເຢຊູຊົງກ່າວວ່າ "ພຣະອົງເປັນເຂົ້າຈີ່ແຫ່ງຊີວິດ. ດັ່ງນັ້ນ, ຊີວິດ, ຄວາມຕາຍ ແລະ ການຟື້ນຄືນມາຈາກຕາຍຂອງພຣະເຢຊູຊົງເປັນເຫດຜົນທີ່ເຮັດໃຫ້ພຣະອົງສາມາດປະທານຂອງຂວັນແຫ່ງຊີວິດນິລັນດອນແກ່ພວກເຮົາ.

ໂຢຮັນໃຊ້ຄໍາວ່າ "ຊີວິດນິລັນດອນ" ຫຼື ຄໍາທີ່ມີຄວາມໝາຍຢ່າງນ້ອຍ 17 ຄັ້ງໃນພຣະທຳໂຢຮັນ. ຄໍາເຫຼົ່ານີ້ ບໍ່ໝາຍເຖິງການດໍາລົງຊີວິດເປັນວິນຍານທີ່ບໍ່ມີເນື້ອໜັງ ຫຼື ກາຍເປັນສ່ວນໜຶ່ງຂອງວິນຍານທີ່ບໍ່ຕາຍ. ຄໍາວ່າ "ຊີວິດນິລັນດອນ" ໝາຍເຖິງອໍານາດໃນການໃຫ້ຊີວິດຂອງພຣະເຈົ້າ.ອຳນາດນີ້ຈະຊ່ວຍພວກເຮົາໃຫ້ລອດ, ເຮັດໃຫ້ພວກເຮົາມີຊີວິດໃໝ່ໃນຂະນະນີ້ ແລະ ຊີວິດນິລັນດອນເມື່ອພຣະເຢຊູສະເດັດກັບມາ. ພຣະເຢຊູຊົງມີຮ່າງກາຍ ເມື່ອພຣະອົງປະທັບຢູ່ໃນໂລກນີ້. ເຊັ່ນດຽວກັນ, ເມື່ອພຣະເຢຊູຊົງຟື້ນພວກເຮົາມາຈາກຕາຍ, ພວກເຮົາຈະຕື່ນຂື້ນມາໃນຮ່າງກາຍໃໝ່. ຫຼັງຈາກນັ້ນ, ພຣະເຢຊູຈະປະທານຊີວິດທີ່ພວກເຮົາໄດ້ສູນເສຍໃນສວນເອເດນກັບຄືນມາໃຫ້ພວກເຮົາ.

`ພວກເຮົາຈະໄດ້ຮັບຊີວິດນິລັນດອນແນວໃດ? ອ່ານໂຢຮັນ 3:15, 16; 5:24; 6:40, 47; 8:31; 12:46.`