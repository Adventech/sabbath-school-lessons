---
title:  ໃນພຣະອົງນັ້ນຄື ຊີວິດ
date:   24/11/2024
---

ໂຢຮັນ 1:1 ບອກພວກເຮົາວ່າ ພຣະເຢຊູຊົງເປັນພຣະເຈົ້າແຫ່ງພຣະບຸດ. ໂຢຮັນ 1:4 ຍັງບອກພວກເຮົາວ່າ "ຊີວິດໄດ້ເລີ່ມຕົ້ນໂດຍ ພຣະອົງ. ຊີວິດນັ້ນເປັນຄວາມສະຫວ່າງຂອງມະນຸດ". "ຊີວິດ" ທີ່ໂຢຮັນເວົ້າເຖິງນັ້ນ ແມ່ນຊີວິດທີ່ມາຈາກພຣະເຈົ້າເທົ່ານັ້ນ. ພຣະເຢຊູຊົງມີຊີວິດຢູ່ໃນພຣະອົງເອງ. ດັ່ງນັ້ນ, ພຣະອົງຈຶ່ງສາມາດສະລະຊີວິດຂອງພຣະອົງ ໃນຖານະເປັນມະນຸດ ແລະ ຮັບຊີວິດກັບຄືນມາອີກຄັ້ງ (ໂຢຮັນ 10:17). ເພາະຊີວິດເລີ່ມຕົ້ນທີ່ພຣະເຢຊູ, ພຣະອົງຈຶ່ງສາມາດມອບຊີວິດໃຫ້ກັບຜູ້ໃດກໍຕາມທີ່ພຣະອົງຕ້ອງການ (ໂຢຮັນ 5:21; ປຽບທຽບກັບ ໂຢຮັນ 14:19).

ຄໍາວ່າ "ຊີວິດ" ແມ່ນມາຈາກຄໍາວ່າ "ໂຊເອ" ໃນພາສາກຣີກ. ໂຢຮັນໃຊ້ຄໍາວ່າ "ໂຊເອ" 36 ເທື່ອໃນພຣະທຳໂຢຮັນ. ໃນໂຢຮັນ 1:4, 5, ໂຢຮັນບອກພວກເຮົາວ່າ ທຸກຊີວິດເລີ່ມຕົ້ນທີ່ພຣະເຢຊູ. ລາວຍັງໃຊ້ຄໍາວ່າ "ໂຊເອ" ເພື່ອຫມາຍເຖິງແຜນຂອງພຣະເຈົ້າເພື່ອຊ່ວຍຜູ້ຄົນໃຫ້ພົ້ນຈາກຄວາມບາບ. ໃນສ່ວນທີ່ເຫຼືອຂອງພຣະທຳໂຢຮັນ, ລາວໃຊ້ຄຳວ່າ "ໂຊເອ" ເພື່ອເວົ້າເຖິງພຣະສັນຍາຂອງພຣະເຈົ້າເລື່ອງຊີວິດນິລັນດອນ (ອ່ານໂຢຮັນ 3:15, 16, 36; 4:14, 36; 6:27, 40, 47, 54, 68; 10:27, 28). ດັ່ງນັ້ນ,ຜູ້ທີ່ປະທານຊີວິດແກ່ທຸກໆສິ່ງທີ່ມີຊີວິດຢູ່ໃນໂລກຄື ພຣະອົງດຽວທີ່ຊ່ວຍພວກເຮົາໃຫ້ລອດ ແລະ ປະທານຊີວິດນິລັນດອນແກ່ພວກເຮົາ.

`ເປັນຫຍັງພຣະເຢຊູເຈົ້າຈຶ່ງສະເດັດມາໃນໂລກນີ້? ອ່ານໂຢຮັນ 1:29; 3:16; 6:40; 10:10; 12:27 ສໍາລັບຄໍາຕອບ.`