---
title:  ການອະທິຖານຂອງພຣະເຢຊູ
date:   12/12/2024
---

ໂຢຮັນ 17 ມັກຈະຖືກເອີ້ນວ່າ ຄໍາອະທິຖານຂອງມະຫາປຸໂລຫິດຂອງພຣະເຢຊູ. ມະຫາປຸໂລຫິດແມ່ນຜູ້ນໍາຝ່າຍຈິດວິນຍານສູງສຸດໃນສະໄໝຂອງພຣະເຢຊູ. ຄຳອະທິຖານຂອງພຣະເຢຊູມາເຖິງໃນຕອນທ້າຍຂອງບົດເທດສະໜາອຳລາຂອງພຣະອົງ. ພຣະເຢຊູສະເດັດມາໃນໂລກນີ້ ເພື່ອຊ່ວຍມວນມະນຸດໃຫ້ລອດ ແລະ ປ່ຽນແປງຊີວິດຂອງພວກເຂົາ. ພຣະອົງຊົງຕ້ອງການຊ່ວຍໃຫ້ມວນມະນຸດມີຄວາມສຳພັນກັບພຣະເຈົ້າອີກເທື່ອໜຶ່ງ. ພຣະອົງຊົງກະທຳການອັດສະຈັນຕ່າງໆ ຕາມທີ່ອົງພຣະຜູ້ເປັນເຈົ້າບອກໃຫ້ພຣະອົງເຮັດ. ພຣະອົງຊົງສຳແດງພຣະເຈົ້າໃຫ້ຜູ້ຄົນເຫັນດ້ວຍຄໍາເວົ້າ ແລະ ການກະທໍາ.

ອີກບໍ່ດົນ, ພຣະເຢຊູຈະຈາກໂລກນີ້ໄປ. ພຣະອົງຕ້ອງການໃຫ້ພວກສາວົກຂອງພຣະອົງຮູ້ວ່າພຣະອົງຊົງຮັກພວກເຂົາຫຼາຍປານໃດ. ພຣະອົງຍັງຕ້ອງການໃຫ້ພວກເຂົາເຂົ້າໃຈເຖິງຄວາມສຳພັນອັນໃກ້ຊິດລະຫວ່າງພຣະອົງເອງ, ພຣະບິດາ ແລະ ພຣະວິນຍານບໍຣິສຸດ. ພຣະອົງຊົງຕ້ອງການຊ່ວຍໃຫ້ຜູ້ຄົນມີຄວາມສຳພັນສ່ວນຕົວກັບພຣະເຈົ້າພຣະບິດາ ແລະ ພຣະວິນຍານບໍຣິສຸດເໝືອນທີ່ພຣະອົງມີ.

`ອ່ານໂຢຮັນ17:1-26. ພຣະເຢຊູຊົງກ່າວຄຳໃດທີ່ສຳແດງໃຫ້ເຫັນວ່າ ພຣະອົງຕ້ອງການມີຄວາມສຳພັນທີ່ໃກ້ຊິດ ແລະ ຮັກແພງກັບພຣະບິດາ ແລະ ພວກສາວົກຂອງພຣະອົງຫຼາຍປານໃດ?`

ພຣະເຢຊູຊົງອະທິຖານວ່າ, "ນີ້ແມ່ນຊີວິດນິຣັນດອນ ຄືໃຫ້ພວກເຂົາຮູ້ຈັກພຣະອົງ ຜູ້ເປັນພຣະເຈົ້າທ່ຽງແທ້ແຕ່ອົງດຽວ ແລະ ຮູ້ຈັກພຣະເຢຊູຄຣິດເຈົ້າຜູ້ທີ່ພຣະອົງໃຊ້ມາ" (ໂຢຮັນ 17:3).