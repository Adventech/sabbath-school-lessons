---
title:  ພຣະເຢຊູ ແລະ ພຣະບິດາ
date:   09/12/2024
---

ດັ່ງທີ່ພວກເຮົາໄດ້ເຫັນແລ້ວ, ພຣະເຈົ້າສາມພຣະພາກແມ່ນພຣະເຈົ້າສາມອົງເປັນໜຶ່ງດຽວ: ພຣະບິດາ, ພຣະບຸດ ແລະ ພຣະວິນຍານບໍຣິສຸດ. ພຣະເຈົ້າສາມພຣະພາກຊົງສ້າງພວກເຮົາມາເພື່ອເຫດຜົນພິເສດ. ພຣະເຈົ້າຊົງສ້າງພວກເຮົາຂື້ນມາ ເພື່ອມີຄວາມສຳພັນສ່ວນຕົວກັບພຣະອົງ (ປະຖົມມະການ 1:26, 27). ແຕ່ບາບໄດ້ທຳລາຍຄວາມສຳພັນນັ້ນ. ພວກເຮົາສາມາດເຫັນໄດ້ຈາກເລື່ອງໃນສວນເອເດນວ່າ ບາບໄດ້ທໍາລາຍຄວາມສໍາພັນຂອງພວກເຮົາກັບພຣະເຈົ້າຢ່າງຊັດເຈນ.

`ອ່ານເລື່ອງໃນປະຖົມມະການ 3:7–9. ເລື່ອງນີ້ສະແດງໃຫ້ເຫັນປັນຫາທີ່ເກີດຈາກບາບແນວໃດ? ການທີ່ພຣະເຈົ້າຊົງເປັນຜູ້ຄົ້ນຫາອາດາມ ແລະ ເອວາ, ແຕ່ພວກເຂົາບໍ່ໄດ້ຄົ້ນຫາພຣະອົງໝາຍຄວາມວ່າຢ່າງໃດ?`

ພຣະເຈົ້າສາມພຣະພາກສະເໜີທີ່ຈະຮັກສາມວນມະນຸດທຸກຄົນຈາກບາບ. ພຣະເຈົ້າຊົງປະທານຂອງຂວັນນີ້ໃຫ້ກັບທຸກໆຄົນ. ແຕ່ບໍ່ແມ່ນທຸກຄົນທີ່ຈະຍອມຮັບຂໍ້ສະເໜີຂອງພຣະເຈົ້າ.

ເພື່ອຮັກສາຄວາມສໍາພັນລະຫວ່າງພຣະເຈົ້າ ແລະ ມະນຸດ, ສະມາຊິກຂອງພຣະເຈົ້າໜຶ່ງອົງໄດ້ກາຍເປັນມະນຸດ. ດັ່ງນັ້ນ, ພຣະເຢຊູ, ພຣະທຳຂອງພຣະເຈົ້າ, ຈຶ່ງໄດ້ມາບັງເກີດໃນຮ່າງກາຍຂອງມະນຸດ. ພຣະເຢຊູຊົງຢູ່ທ່າມກາງພວກເຮົາ ແລະ ຊົງສຳແດງສະຫງ່າຣາສີຂອງພຣະເຈົ້າໃຫ້ພວກເຮົາເຫັນ (ໂຢຮັນ 1:14-18). ພຣະເຢຊູຊົງສຳແດງຄວາມຮັກ ແລະ ຄວາມເມດຕາຂອງພຣະອົງແກ່ພວກເຮົາ. ພຣະເຢຊູຊົງສະເດັດມາເພື່ອປະກາດເຖິງສະຫງ່າຣາສີຂອງພຣະເຈົ້າ ເພື່ອໃຫ້ຄວາມສໍາພັນທີ່ແຕກຫັກຂອງພວກເຮົາກັບພຣະເຈົ້າສາມາດໄດ້ຮັບການຮັກສາ ແລະ ສ້າງຂື້ນໃໝ່. ທຸກຄົນທີ່ຍອມຮັບດ້ວຍຄວາມເຊື່ອໃນທຸກສິ່ງທີ່ພຣະເຢຊູຊົງສະເໜີ ສາມາດມີຄວາມສຳພັນໃໝ່ກັບພຣະເຈົ້າພຣະບິດາໄດ້.