---
title:  ມາຣີສະແດງຄວາມເຊື່ອຂອງນາງໃນພຣະເຢຊູ
date:   11/11/2024
---

ຫົກວັນກ່ອນເທດສະການປັດສະຄາ, ພຣະເຢຊູໄດ້ໄປຢ້ຽມຢາມນາງມາຣີ, ມາທາ ແລະ ລາຊາໂຣນ້ອງຊາຍຂອງພວກເຂົາ. ຊີໂມນໄດ້ຈັດງານລ້ຽງເພື່ອເປັນກຽດແກ່ພຣະເຢຊູ ແລະ ສະແດງໃຫ້ພຣະອົງເຫັນວ່າ ລາວຮູ້ສຶກຂອບຄຸນທີ່ພຣະເຢຊູຊົງໂຜດຮັກສາລາວ. ນາງມາທາເປັນຜູ້ຮັບໃຊ້ທີ່ໂຕະອາຫານ. ລາຊະໂຣແມ່ນຜູ້ໜຶ່ງໃນພວກທີ່ນັ່ງຮ່ວມໂຕະຮັບປະທານອາຫານກັບພຣະອົງ (ໂຢຮັນ 12:1-8).

`ມາຣີເຮັດສິ່ງໃດໃນງານລ້ຽງ? ການກະທໍາຂອງນາງສະແດງໃຫ້ພວກເຮົາເຫັນຫຍັງກ່ຽວກັບນາງ? ນອກຈາກນັ້ນ, ການກະທໍາຂອງນາງສະແດງໃຫ້ພວກເຮົາເຫັນວ່າແທ້ຈິງແລ້ວພຣະເຢຊູຊົງເປັນຜູ້ໃດ? ອ່ານໂຢຮັນ 12:1-3 ເພື່ອຄຳຕອບ.`

ນໍ້າມັນຫອມເປັນສິ່ງທີ່ມີລາຄາແພງຫຼາຍ. ມັນມີຄຸນຄ່າເທົ່າກັບຄ່າຈ້າງຄົນຮັບຈ້າງລາຍວັນໃນເວລານັ້ນປະມານໜຶ່ງປີ. ມາຣີອາດຈະໄດ້ນໍາເອົານໍ້າຫອມນີ້ມາເພື່ອສະແດງໃຫ້ພຣະເຢຊູເຫັນວ່າ ນາງຮູ້ສຶກຂອບຄຸນທີ່ພຣະອົງຊົງອະໄພໂທດບາບ ແລະ ໄດ້ຟື້ນນ້ອງຊາຍຂອງນາງມາຈາກຕາຍ. ມາຣີໄດ້ວາງແຜນທີ່ຈະໃຊ້ນໍ້າຫອມເພື່ອຖອກໃສ່ສົບຂອງພຣະເຢຊູ ຫຼັງຈາກທີ່ພຣະອົງໄດ້ສິ້ນພຣະຊົນ ແລະ ຖືກຝັງໄວ້ໃນຫຼຸມຝັງສົບ. ແຕ່ຈາກນັ້ນມາຣີໄດ້ຍິນວ່າ ພຣະເຢຊູກຳລັງຈະເປັນກະສັດ. ນາງຢາກເປັນຜູ້ທໍາອິດທີ່ຈະແທນໍ້າຫອມລົງເທິງພຣະອົງ ແລະ ຖວາຍກຽດຕິຍົດແກ່ພຣະອົງ.

`ພຣະເຢຊູຊົງຮູ້ສິ່ງທີ່ຢູ່ໃນໃຈຂອງມາຣີ. ພຣະເຢຊູຊົງຮູ້ສິ່ງທີ່ຢູ່ໃນໃຈຂອງທ່ານ, ເຊັ່ນກັນ. ຄວາມຈິງທີ່ສໍາຄັນນີ້ຄວນສອນພວກເຮົາຫຍັງກ່ຽວກັບຄວາມຈໍາເປັນຂອງພວກເຮົາທີ່ຕ້ອງການໃຫ້ພຣະເຢຊູຊົງປ່ຽນແປງຈິດໃຈຂອງພວກເຮົາ?`