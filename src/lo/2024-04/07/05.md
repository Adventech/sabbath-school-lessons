---
title:  ໂທມາແບ່ງປັນຄວາມເຊື່ອຂອງລາວໃນພຣະເຢຊູ
date:   13/11/2024
---

`ອ່ານເລື່ອງກ່ຽວກັບໂທມາໃນໂຢຮັນ 20:19-31. ພວກເຮົາສາມາດຮຽນຮູ້ສິ່ງໃດກ່ຽວກັບຄວາມເຊື່ອ ແລະ ຄວາມສົງໄສຈາກເລື່ອງຂອງໂທມາ?`

ພຣະເຢຊູຊົງມາປາກົດໃຫ້ພວກສາວົກຂອງພຣະອົງເຫັນ ຫຼັງຈາກພຣະອົງຟື້ນມາຈາກຕາຍ. ພວກສາວົກຂອງພຣະເຢຊູເກີດຄວາມຢ້ານກົວ. ດັ່ງນັ້ນ, ພວກເຂົາຮ່ວມກັນຢູ່ໃນຫ້ອງ ແລະ ປິດປະຕູໃສ່ໄລໄວ້ເພາະຢ້ານພວກຢິວ. ແຕ່ໂທມາບໍ່ໄດ້ຢູ່ກັບພວກສາວົກຄົນອື່ນໆ. ຕໍ່ມາ, ໂທມາໄດ້ຍິນຂ່າວຈາກພວກສາວົກຄົນອື່ນໆວ່າ ພຣະເຢຊູຊົງຟື້ນມາຈາກຕາຍແລ້ວ. ແຕ່ໂທມາຮູ້ສຶກໂສກເສົ້າຢູ່. ຂ່າວດັ່ງກ່າວບໍ່ຕົງກັບຄວາມຄິດຂອງລາວກ່ຽວກັບຣາຊະອານາຈັກຂອງພຣະເຈົ້າ. ໂທມາອາດຈະສົງໄສວ່າເປັນຫຍັງພຣະເຢຊູຈຶ່ງສຳແດງໃຫ້ສາວົກຄົນອື່ນໆຂອງພຣະອົງເຫັນໃນເວລາທີ່ຕົນບໍ່ຢູ່.

ແຕ່ໂທມາຕອບພວກເພິ່ນວ່າ, “ຂ້ອຍຈະບໍ່ເຊື່ອຖ້າຂ້ອຍບໍ່ເຫັນຮອຍຕະປູທີ່ຝາມືຂອງເພິ່ນ ແລະ ເອົານິ້ວມືຂອງຂ້ອຍແປະໃສ່ຮອຍຕະປູນັ້ນ ແລະ ຈັບບາຍຂ້າງຂອງເພິ່ນ" (ໂຢຮັນ 20:25).

ຫຼາຍຄົນຈະບໍ່ເຊື່ອຈົນກວ່າ ພວກເຂົາເຫັນຫຼັກຖານກ່ອນ. ແຕ່ພຣະທຳໂຢຮັນເຕືອນພວກເຮົາບໍ່ໃຫ້ສົງໄສ. ຫຼັງຈາກທີ່ພຣະເຢຊູຊົງຟື້ນມາຈາກຕາຍແລ້ວ, ພຣະອົງກໍກ່າວຕໍ່ໂທມາວ່າ, “ຈົ່ງເອົານິ້ວມືຂອງເຈົ້າມານີ້ ແລະ ລູບເບິ່ງຝາມືຂອງເຮົາ ແລະ ເອົາມືຂອງເຈົ້າແປະຂ້າງຂອງເຮົາດ້ວຍ. ພຣະເຢຊູເຈົ້າກ່າວຕໍ່ໂທມາວ່າ, “ເພາະເຈົ້າໄດ້ເຫັນເຮົາ ເຈົ້າຈຶ່ງເຊື່ອບໍ? ຜູ້ທີ່ບໍ່ເຫັນເຮົາ ແຕ່ໄດ້ເຊື່ອກໍເປັນສຸກ (ໂຢຮັນ 20:29).