---
title:  ການຍອມຮັບ ຫຼື ປະຕິເສດພຣະເຢຊູ
date:   05/11/2024
---

`ພຣະເຢຊູກ່າວແນວໃດວ່າ ຜູ້ຄົນມີບັນຫາໃນການຍອມຮັບ? ອ່ານໂຢຮັນ 6:51-71 ສໍາລັບຄໍາຕອບ.`

ຫຼັງຈາກທີ່ພຣະເຢຊູຊົງເຮັດການອັດສະຈັນ ເພື່ອລ້ຽງປະຊາຊົນຫຼາຍກວ່າ 5,000 ຄົນ, ພວກເຂົາໄດ້ກຽມພ້ອມທີ່ຈະຕັ້ງພຣະເຢຊູເປັນກະສັດ (ໂຢຮັນ 6:1–15). ຕໍ່ມາ, ຢູ່ທີ່ທຳມະສາລາຊາວຢິວໃນເມືອງກາເປນາອູມ, ພຣະເຢຊູຊົງອະທິບາຍເຖິງຄວາມໝາຍຝ່າຍຈິດວິນຍານຂອງການອັດສະຈັນໃຫ້ປະຊາຊົນຟັງ. ພຣະເຢຊູກ່າວວ່າ, “ເຮົາເປັນເຂົ້າຈີ່ແຫ່ງຊີວິດ (ໂຢຮັນ 6:35)." ພຣະເຢຊູຊົງອະທິບາຍວ່າ ເຂົ້າຈີ່ນີ້ເປັນພາບແທນເນື້ອກາຍຂອງພຣະອົງ. ພຣະເຢຊູຈະຊົງມອບເນື້ອກາຍຂອງພຣະອົງເປັນເຄື່ອງບູຊາໄຖ່ບາບ ເພື່ອໃຫ້ຜູ້ຄົນໃນໂລກນີ້ສາມາດມີຊີວິດນິຣັນດອນ (ໂຢຮັນ 6:51).

ຖ້ອຍຄຳຂອງພຣະເຢຊູຊ່ວຍໃຫ້ຜູ້ຄົນເຂົ້າໃຈວ່າ ພຣະເຢຊູຈະບໍ່ເປັນກະສັດຂອງພວກເຂົາ. ແຕ່ຜູ້ຄົນບໍ່ຍອມຮັບຟັງສິ່ງທີ່ພຣະເຢຊູຊົງກ່າວແກ່ພວກເຂົາ. ດ້ວຍເຫດນີ້ ພວກທີ່ຕິດຕາມພຣະອົງຫຼາຍຄົນຈຶ່ງທໍ້ຖອຍ ແລະ ບໍ່ໄປກັບພຣະອົງອີກ (ໂຢຮັນ 6:66). ຫຼັງຈາກນັ້ນ, ເປໂຕໄດ້ປະກາດຢ່າງຫນ້າປະທັບໃຈວ່າ ພຣະເຢຊູຊົງເປັນຜູ້ໃດ ແລະ ພຣະອົງຈະຕ້ອງປະທານສິ່ງໃດໃຫ້. ຝ່າຍຊີໂມນເປໂຕໄດ້ຕອບພຣະອົງວ່າ, “ພຣະອົງເຈົ້າເອີຍ ພວກຂ້ານ້ອຍຈະໜີໄປຫາຜູ້ໃດ? ພຣະອົງເປັນຜູ້ມີຖ້ອຍຄຳແຫ່ງຊີວິດນິຣັນດອນ. ບັດນີ້ຂ້ານ້ອຍເຊື່ອ ແລະ ຮູ້ແລ້ວວ່າ, ພຣະອົງເປັນຜູ້ບໍຣິສຸດທີ່ມາຈາກພຣະເຈົ້າ (ໂຢຮັນ 6:68, 69).”