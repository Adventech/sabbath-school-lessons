---
title:  ໂຢຮັນບັບຕິສະໂຕປຽບທຽບຕົນເອງກັບພຣະເຢຊູເຈົ້າ
date:   03/11/2024
---

`ໂຢຮັນບັບຕິສະໂຕປຽບທຽບຕົນເອງກັບພຣະເຢຊູແນວໃດ? ອ່ານໂຢຮັນ 3:25–36 ເພື່ອຄໍາຕອບ.`

ເຫຼົ່າສາວົກຂອງໂຢຮັນບັບຕິສະໂຕ ແລະ ຄົນຢິວຜູ້ໜຶ່ງໄດ້ໂຕ້ຖຽງກັນກ່ຽວກັບກົດບັນຍັດເພື່ອຮັກສາບໍ່ໃຫ້ເປັນມົນທິນ. ເມື່ອພວກສາວົກກັບມາຫາໂຢຮັນເພື່ອຄົ້ນຫາຄຳຕອບ, ພວກເຂົາຊິ້ໄປທີ່ພຣະເຢຊູເຈົ້າ. “ພຣະອາຈານເອີຍ ທ່ານຈື່ຄົນທີ່ເຄີຍຢູ່ກັບທ່ານທາງດ້ານຕາເວັນອອກຂອງແມ່ນໍ້າຈໍແດນ ຄືຜູ້ທີ່ທ່ານເວົ້າເຖິງນັ້ນ ຫຼື ບໍ່? ດຽວນີ້ເພິ່ນກຳລັງໃຫ້ຮັບບັບຕິສະມາ ແລະ ທຸກຄົນກໍກຳລັງໄປຫາເພິ່ນ (ໂຢຮັນ 3:26). ພວກເຮົາສາມາດເຫັນໄດ້ຢ່າງງ່າຍດາຍຈາກຂໍ້ນີ້ວ່າ ເຫຼົ່າສາວົກຂອງໂຢຮັນບັບຕິສະໂຕມີຄວາມອິດສາພຣະເຢຊູ.

ໂຢຮັນບັບຕິສະໂຕບໍ່ຮູ້ສຶກອິດສາເລີຍ. ທ່ານຮູ້ພັນທະກິດທີ່ພຣະເຈົ້າໄດ້ມອບໃຫ້ຕົນເຮັດ. ທ່ານບອກເຫຼົ່າສາວົກຂອງລາວໃຫ້ຈື່ວ່າ ລາວບໍ່ເຄີຍເວົ້າວ່າ ລາວຄືພຣະຜູ້ຊ່ວຍໃຫ້ລອດເລີຍ. ພຣະເຈົ້າໄດ້ສົ່ງໂຢຮັນມາເພື່ອຊ່ວຍຄົນໃຫ້ຍອມຮັບເອົາພຣະຜູ້ຊ່ວຍໃຫ້ລອດ ແລະ ຕຽມຈິດໃຈໃຫ້ພ້ອມຕ້ອນຮັບພຣະອົງ. ໂຢຮັນເປັນພຽງພະຍານໃຫ້ແກ່ພຣະອົງເທົ່ານັ້ນ (ໂຢຮັນ 1:6–8).

ໂຢຮັນເວົ້າບາງສິ່ງບາງຢ່າງທີ່ສະແດງໃຫ້ເຫັນວ່າ ລາວບໍ່ມີຄວາມອິດສາໃນໃຈຂອງລາວ. ດ້ວຍຄໍາເວົ້າເຫຼົ່ານີ້, ພວກເຮົາເຂົ້າໃຈວ່າ ໂຢຮັນແມ່ນຄົນທີ່ໜ້າປະທັບໃຈຄົນໜຶ່ງ. ທ່ານກ່າວວ່າ: ພຣະອົງນັ້ນຕ້ອງໃຫຍ່ຂຶ້ນ ແຕ່ເຮົາຈະຕ້ອງນ້ອຍລົງ (ໂຢຮັນ 3:30).