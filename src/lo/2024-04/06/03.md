---
title:  ຄວາມເຂົ້າໃຈໃໝ່ກ່ຽວກັບພຣະຜູ້ຊ່ວຍໃຫ້ລອດ
date:   04/11/2024
---

`ໃນຖານະເປັນປະຊາຊົນ, ຊາວຢິວໄດ້ລໍຄອຍພຣະຜູ້ຊ່ວຍໃຫ້ລອດມາເປັນເວລາດົນນານ. ໂຢຮັນບັບຕິສະໂຕເວົ້າຫຍັງກ່ຽວກັບພຣະເຢຊູທີ່ເຮັດໃຫ້ຜູ້ຄົນປະຫຼາດໃຈ? ອ່ານໂຢຮັນ 1:32–36 ເພື່ອຄໍາຕອບ.`

ຊາວຢິວຄາດຫວັງໃຫ້ພຣະຜູ້ຊ່ວຍໃຫ້ລອດທີ່ຈະສະເດັດມາເຮັດໃຫ້ພວກເຂົາເປັນອິດສະຫຼະຈາກການປົກຄອງຂອງໂຣມ. ຣາຊະອານາຈັກໂຣມໄດ້ປົກຄອງຊາວຢິວມາເປັນເວລາດົນນານ. ຊາວຢິວເຊື່ອວ່າ ພຣະຜູ້ຊ່ວຍໃຫ້ລອດທີ່ຈະສະເດັດມາຈະຍຸຕິການປົກຄອງຂອງໂຣມ ແລະ ເຮັດໃຫ້ອິດສະຣາເອນກາຍເປັນປະເທດທີ່ສໍາຄັນ ແລະ ມີອໍານາດ. ແຕ່ໂຢຮັນບັບຕິສະໂຕຕັ້ງນາມພຣະເຢຊູວ່າ "ລູກແກະຂອງພຣະເຈົ້າ (ໂຢຮັນ 1:36)." ນາມນີ້ໄດ້ເຊື່ອມໂຍງພຣະເຢຊູກັບສິ້ນພະຊົນໃນອະນາຄົດຂອງພຣະອົງ ເພື່ອເປັນເຄື່ອງບູຊາໄຖ່ບາບ. ຄົນສ່ວນຫຼາຍເຂົ້າໃຈຜິດຄໍາເວົ້າຂອງໂຢຮັນກ່ຽວກັບພຣະເຢຊູ. ພວກເຂົາບໍ່ເຂົ້າໃຈຢ່າງແທ້ຈິງເຖິງສິ່ງທີ່ໂຢຮັນບັບຕິສະໂຕກຳລັງເວົ້າເລີຍ. ດັ່ງນັ້ນ, ໂຢຮັນຜູ້ເປັນທີ່ຮັກຈຶ່ງໄດ້ຂຽນກ່ຽວກັບຊີວິດຂອງພຣະເຢຊູ. ໂຢຮັນຕ້ອງການຊ່ວຍໃຫ້ຜູ້ຄົນມີຄວາມເຂົ້າໃຈຢ່າງຖືກຕ້ອງກ່ຽວກັບພຣະເຢຊູ.

ເມື່ອພຣະເຢຊູຊົງຮັບບັບຕິສະມາ, ໂຢຮັນບັບຕິສະໂຕໄດ້ປະກາດວ່າ ພຣະເຢຊູຊົງເປັນລູກແກະຂອງພຣະເຈົ້າ. ຄໍາເວົ້າຂອງໂຢຮັນໄດ້ຊ່ວຍໃຫ້ຜູ້ຄົນເຂົ້າໃຈພັນທະກິດຂອງພຣະຜູ້ຊ່ວຍໃນວິທີໃໝ່. ພຣະວິນຍານບໍຣິສຸດໄດ້ຊ່ວຍໃຫ້ໂຢຮັນບັບຕິສະໂຕຈື່ຄໍາເວົ້າຂອງເອຊາຢາວ່າ:"ດັ່ງລູກແກະພວມຖືກນຳໄປຂ້າ" (ເອຊາຢາ 53:7). (ໜັງສືຄວາມປາຖາໜາແຫ່ງປວງຊົນ, ຂອງທ່ານ ນາງ ເອເລນ ຈີໄວທ໌, ໜ້າ 136).