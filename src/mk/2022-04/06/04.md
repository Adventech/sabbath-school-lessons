---
title: "Се сврши!"
date: 01/11/2022
---

`Прочитајте го текстот Јован 19,1-30. Која клучна порака за нас се наоѓа во зборовите на Исус: „Се сврши“?`

Конечно пристигнал решавачкиот момент за Христа, човештвото и целата вселена. Во длабока агонија, Тој се борел против силите на темнината. Полека го преминувал патот од Гетсиманската градина, преку нечесното судење, до ридот Голгота. Злите ангели се обидувале да Го совладаат. Додека Исус висел на крстот, првосвештениците, книжниците и старешините му се потсмевале велејќи: „Други спасуваше, а Сам Себе не може да се спаси! Ако е Тој Цар Јудејски, нека слезе од крстот, па ќе поверуваме во Него“ (Матеј 27,42).

Дали Христос можел да слезе од крстот и да се спаси себеси? Да, можел, но не сакал. Неговата безусловна љубов кон целокупното човештво, вклучувајќи ги и оние кои Му се потсмевале, не му дозволила да се откаже. Всушност, „тие потсмевачи биле меѓу оние за чие спасение Тој умирал, и не можел да слезе од крстот и да се спаси, зашто бил прикован, не со клинци, туку со Неговата волја да ги спаси“ (Alfred Plummer, *An Exegetical Commentary on the Gospel According to S. Matthew*; London: Elliot Stock, 1910, p. 397).

Христос тука, со своето страдање, го победувал сатанското царство, иако токму сатаната бил тој што ги придвижил настаните што довеле до крстот, вклучувајќи го и предавството на Јуда (Јован 6,70; Јован 13,2.27). „На некој начин, кој евангелистот не се обидува да го опише, Исусовата смрт била дело и на сатаната, но и чин со кој Исус извојувал победа над сатаната“ (George E. Ladd, *A Theology of the New Testament*, rev ed. Cambridge, UK; Lutterworth Press, 1994, p. 192).

Со својот восклик од крстот: „Се заврши!“ (Јован 19,30), Христос го објавил не само крајот на Неговата агонија, туку и она што е особено важно, тоа што ја добил големата космичко-историска битка против Сатаната и неговите зли сили... „Цело небо ја прославувало победата на Спасителот. Сатаната бил победен и знаел дека неговото царство пропаднало“ (Елена Вајт, *Копнежот на вековите*, стр. 758 оригинал).

Тешко е да се согледа тој неверојатен контраст – во своето крајно понижување, Синот Божји, заради нас и заради целата вселена, ја извојувал најголемата и најславна победа.

`Размислете колку лош мора да е гревот, кога Христовата смрт била неопходна за негово искупување. Што треба да нè научи таа вистина за тоа колку бескорисни се нашите дела за да стекнеме каква било заслуга пред Бога? На крајот на краиштата, што би можеле ние да додадеме на она што Христос веќе го направил за нас? Изнесете го вашиот одговор во саботношколската класа.`