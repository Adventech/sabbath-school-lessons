---
title: Тој умрел за нас
date: 02/11/2022
---

`Прочитајте ги текстовите Јован 3,14-18 и Римјаните 6,23. Според тие стихови, што значела за нас Христовата смрт?`

Кога Исус дошол на реката Јордан за да се крсти, Јован Крстител извикал: „Еве Го Јагнето Божјо, Кое ги зеде гревовите на светот врз Себе!“ (Јован 1,29) Таа изјава го прогласила Христа за антитипско Божјо Јагне на кое укажувале сите старозаветни жртви.

Меѓутоа, самите животински жртви не можеле да ги отстранат гревовите (Евреите 10,4). Тие обезбедиле само условно простување, кое зависело од делотворноста на Христовата идна жртва на крстот. „Ако ги исповедаме гревовите свои, Тој е верен и праведен за да ни ги прости гревовите и да нè очисти од секаква неправда“ (1. Јованово 1,9).

`Прочитајте го текстот Јован 3,16-17. Која голема надеж можеме да најдеме во тие стихови, особено кога со право чувствуваме дека заслужуваме осуда за нешто што сме го направиле?`

Размислете што значи сето тоа. Исус, едно со Оној кој ја создал вселената (Јован 1,1-3), се принел себеси за секој од нас како жртва за гревовите, и сето тоа за да не мораме да бидеме осудени за она за кое со право би можеле да бидеме осудени. Тоа е големото ветување на евангелието.

Исус Христос изјавил дека „Зашто Бог толку го возљуби светот, што Го даде Својот Единороден Син“ да умре за нас (Јован 3,16). Но, никогаш не треба да заборавиме дека Христос доброволно се принел себеси во наша полза (Евреите 9,14). Мартин Лутер го нарекол крстот како „олтар на кој Тој (Христос), проникнат со огнот на безграничната љубов што горела во Неговото срце, му ја принел на Отецот живата и света жртва на Неговото тело и крв, со жестоко посредување, со гласно пекање и врели, мачни солзи (Евреите 5,7)“ (*Luther’s Works*, vol. 13, St. Louis, MO: Concordia Publishing House, 1956, p. 319). Христос умрел еднаш за сите (Евреите 10,10) и еднаш засекогаш (Евреите 10,12), бидејќи Неговата жртва е сеопфатна и никогаш не ја губи својата моќ.

И тоа не е сè: „Дури само една душа да го прифатела Евангелието на Неговата благодат, Христос би избрал живот на макотрпна работа, понижување и срамна смрт само за спасение на таа една душа“ (Елена Г Вајт, *Во потрага по подобар живот*, стр. 135 оригинал).

`Повторно прочитајте го текстот Јован 3,16, заменувајќи ги зборовите „свет“ и „никој“ со вашето име. На кои сѐ начини можеме, од миг во миг, да учиме да го усвојуваме тоа ветување за нас сами, особено кога сме во искушение да грешиме?`