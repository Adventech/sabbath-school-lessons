---
title: Значењето на крстот
date: 03/11/2022
---

`Прочитајте 1. Коринтјани 1,18-24. Што кажува Павле за крстот, и како го споредува со мудроста на „овој свет“? Зошто пораката за крстот е толку важна, дури и денес, кога „материјализмот“ (идејата дека целата реалност има само материјална природа, што значи не постои Бог или некој натприроден домен) доминира со мудроста на овој свет?`

Христос е самото средиште на историјата на спасението. „Дури ни во сета вечност нема да можеме да ја сфатиме длабочината на љубовта откриена на крстот на Голгота, каде што бескрајната Христова љубов и неограничената себичност на сатаната се соочиле лице в лице“ (Stephen N. Haskell, *The Cross and Its Shadow*; South Lancaster, MA: Bible Training School, 1914).

Додека Христос понизно се принесувал себеси како откуп за човечкиот род, сатаната себично Му нанесувал најтешки страдања и маки. Христос не умрел само од природната смрт со која секој човек мора да се соочи. Тој умрел со втората смрт, така што ниту еден од оние што Го прифаќаат нема да мора да ја искусат.

Што се однесува до значењето на Крстот, постојат неколку важни аспекти кои треба да ги земеме предвид. Прво, Крстот е конечното откровение на Божјата правда во справувањето со гревот (Римјаните 3,21-26) Второ, Крстот е врвно откровение на Божјата љубов кон грешниците (Римјаните 5,8). Трето, крстот е голем извор на сила за раскинување на синџирите на гревот (Римјаните 6,22.23; 1. Коринтјани 1,17-24). Четврто, Крстот е нашата единствена надеж за вечен живот (Филипјаните 3,9-11; Јован 3,14-16; 1. Јованово 5,11-12). И петто, Крстот е единствениот противотров за каков било иден бунт во вселената (Откровение 7,13-17; Откровение 22,3).

Ниту една од тие клучни вистини за крстот не може да се открие со „мудроста на овој свет“. Напротив, и тогаш, како и сега, проповедањето на крстот било „лудост“ според световната мудрост, која често не ја признава ниту најочигледната можна вистина – дека Создателот постои (види Римјаните 1,18-20).

Грчкиот збор за „лудост“ е поврзан со нашиот збор „морон“. Што значи, проповедањето на крстот е нешто „моронско“ според „мудроста на овој свет“. Световната мудрост не е во состојба да го спознае Исуса ниту спасението што Тој ни го нуди преку Неговата заменичка смрт на крстот.

`Каква било вредност што би можела да ни ја понуди некоја „световна мудрост“, зошто никогаш не треба да дозволиме таа да влијае на она што го веруваме за Исуса, ниту на надежта што ни се нуди преку „безумието на проповедта“ (1. Коринтјани 1,21)?`