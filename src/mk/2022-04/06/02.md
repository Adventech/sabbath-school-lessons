---
title: "Од почетокот на светот"
date: 30/10/2022
---

`Прочитајте ги следните текстови: Откровение 13,8; Дела 2,23 и 1 Петрово 1,19.20. Зошто Христос може да се смета за „погубен од основањето на светот“?`

„И ќе му се поклонат сите земни жители, чии имиња не се запишани во книгата на животот на Јагнето заклано, од создавањето на светот“ (Откровение 13,8). Она што е од клучно значење за нас овде е идејата дека Христос, Јагнето, е „заклано, од создавањето на светот“. Очигледно, ова мора да го разбереме во симболична смисла (книгата Откровение е полна со симболи), бидејќи Христос бил распнат неколку илјади години по создавањето на земјата. Она што го кажува овој текст е дека планот на спасението е воспоставен пред создавањето на светот. И во центарот на тој план е смртта на Исуса, Јагнето Божјо, на крстот.

`Прочитајте го текстот Тит 1,2. Според тој текст, пред колку време бил направен планот на спасението, чие средиште е Христовата смрт?`

„Планот за нашето спасение не бил дополнителна мисла, план создаден по Адамовото паѓање.... Тој е откровение на начелата што биле темел на Божјиот престол уште од вечноста“ (Еленa Г. Вајт, *Копнежот на вековите*, стр. 22 оригинал).

Тој план првично им бил откриен на Адам и Ева во Едем (1. Мојсеева 3,15.21), а типолошки е прикажан со секоја крвна жртва во Стариот завет. На пример, кога ја ставил на тест Аврамовата вера, Бог обезбедил овен да биде жртвуван наместо Исак (1. Мојсеева 22,11-13). Таа замена уште појасно типолошки ја прикажала заменичката природа на Христовата искупителна жртва на крстот.

Според тоа, централното место во целокупниот план на спасение го зазема Исусовата заменичка смрт, која со векови била симболизирана со жртви на животни, од кои секоја претставувала тип на Исуса, кој умрел на крстот како „Јагнето Божјо, Кое ги зеде гревовите на светот врз Себе“ (Јован 1,29).

`Жртвите на животните се ужасни и крвави – тоа е точно. Но поентата е токму во таа грозоморност и крвавост, која нè учи за Христовата смрт наместо нас и за тоа колку страшна била цената на гревот.`