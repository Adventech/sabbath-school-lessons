---
title: Најавување на крстот
date: 31/10/2022
---

**Какви биле реакциите на учениците на Исусовото претскажување на сопственото страдање и смрт, и што треба да нѐ учат нивните реакции за опасностите од погрешното разбирање на Светото писмо?**

`Матеј 16,21-23`

`Матеј 17,22.23; Марко 9,30-32; Лука 9,44.45`

`Лука 18,31-34`

Исус бил роден за да умре и живеел за да умре. Секој чекор што го преземал Го приближувал до Неговата голема откупителска жртва на крстот на Голгота. Целосно свесен за својата мисија, Тој не дозволил никому или ништо да го одвлече вниманието од неа. Всушност, „целиот негов живот бил само увертира во Неговата смрт на крстот“ (Елена Г Вајт, *Fundamentals of Christian Education*, стр. 382).

Во последната година од својата земна служба, Исус сѐ поотворено им зборувал на учениците за својата претстојна смрт. Но, тие изгледа биле неспособни и неволни да ја прифатат реалноста на Неговите тврдења Бидејќи биле задоени од лажните претстави за улогата на Месија, последното нешто што го очекувале било дека Тој, Исус, особено како Месија, ќе умре. Накратко, нивната погрешна теологија им донела непотребна болка и страдање.

Исус веќе му објавил на Никодим: „И како што Мојсеј ја подигна змијата во пустината, така треба да се издигне и Синот Човечки, та секој што верува во Него да не загине, но да има живот вечен“ (Јован 3,14.15). Додека биле во Цезареја Филипова, Исус им рекол на учениците „дека Тој треба да отиде во Ерусалим и да пострада многу од старешините, првосвештениците и книжниците и да биде убиен, и на третиот ден да воскресне“ (Матеј 16,21). Додека поминувале сами низ Галилеја (Марко 9,30-32) и за време на нивното последно патување во Ерусалим (Лука 18,31-34), Исус повторно им зборувал на своите ученици за неговата смрт и воскресение. Но, бидејќи тоа не сакале да го слушнат, тие едноставно не Го слушале. Колку лесно можеме да ја направиме истата грешка.

`Народот, особено Божјиот избран народ, имал лажни претстави за првото доаѓање на Месија. Кои лажни претстави постојат денес во врска со второто Христово доаѓање?`