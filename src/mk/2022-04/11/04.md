---
title: Реинкарнација
date: 06/12/2022
---

Паганскиот поим за бесмртна душа дава основа за небиблиската теорија за реинкарнација или преселување на душите. Таа теорија ја усвоиле некои големи светски религии. И додека повеќето христијани веруваат во постоењето на бесмртна душа, која останува во постојан рај или пекол по смртта, оние кои веруваат во реинкарнација веруваат дека таквата бесмртна душа минува низ многу циклуси на умирање и повторно раѓање овде на земјата.

Некои веруваат дека реинкарнацијата е процес на духовна еволуција што му овозможува на духот, на својот пат кон совршенство, да достигнува сѐ повисоки нивоа на знаење и морал. Хиндусите веруваат дека вечната душа поминува низ развојот на свеста, или „самсара“, во рамките на шест класи на живот: водни животни, растенија, влекачи и инсекти, птици, животни и човечки суштества, вклучувајќи ги и жителите на небото.

Прочитајте ги текстовите Евреите 9,25-28 и 1. Петрово 3,18. Ако Исус умре „еднаш“ (Евреите 9,28, 1. Петрово 3,18), а сите луѓе исто така умираат само „еднаш“ (Евреите 9,27), зошто дури и некои таканаречени христијани веруваат во некаков облик на реинкарнација?

Многумина не веруваат во она во што треба да веруваат, туку во она во што сакаат да веруваат. Ако некоја теорија им обезбедува егзистенцијален мир и утеха, за нив целата дискусија завршува тука. Но, за оние кои сериозно ја сфаќаат Библијата, прифаќањето на реинкарнација не доаѓа предвид.

Прво, таа теорија е во спротивност со библиските учења за смртноста на „душата“ и воскресението на телото (1. Солунјани 4,13-18).

Второ, таа го го негира учењето за спасение засновано на благодатта преку вера како дел од откупителното дело на Исуса Христа (Ефесјаните 2,8-10) и го заменува со човечки дела.

Трето, оваа теорија е во спротивност со библиското учење дека вечната судбина на поединецот зависи од одлуките што тој ги носи во овој живот (Матеј 22,1-14; Матеј 25,31-46).

Четврто, таа теорија го намалува значењето и важноста на второто Христово доаѓање (Јован 14,1-3).

И петто, таа теорија им нуди на луѓето можност да ги надминат своите недостатоци дури и по смртта, а тоа е небиблиско учење (Евреите 9,27).

Накратко, во христијанската вера нема место за идејата за реинкарнација.