---
title: Некроманија и култот на предците
date: 07/12/2022
---

Зборот „некромантија“ доаѓа од грчките зборови *nekros* (мртов) и *manteia* (гатање). Практикувана уште од дамнешно време, некроманијата е облик на повикување на наводно активните духови на покојниците, со цел да се стекне знаење, често за идните настани. Од друга страна, култот на предците е обичај да се обожаваат починатите роднини, бидејќи тие сè уште се сметаат за членови на семејството, чии духови, како што се верува, можат да влијаат на она што се случува со живите. Тие пагански обичаи можат да бидат многу привлечни за луѓето кои веруваат во бесмртност на душата и за оние на кои им недостасуваат нивните мили и драги кои починале.

`Прочитајте го текстот 1. Самуил 28,3-25. Какви духовни поуки против каков било обид за комуникација со мртвите можеме да извлечеме од искуството на Саул со вражарката од Ендор?`

Библијата многу јасно вели дека, во древната израелска теократија, сите спиритисти, медиуми, вражари и бајачи биле одвратни пред Господа и требало да бидат каменувани до смрт (3. Мојсеева 19,31; 3. Мојсеева 20,6.27; 5. Мојсеева 18,9-14). Во согласност со тој закон, Саул ги истребил сите гатачи и вражари од Израел (1. Самуил 28,3.9).

Но, потоа, откако Господ го отфрлил, и тој самиот отишол во ханаанскиот град Ендор за да се распраша за една вражарка (1. Самуил 28,6.7.15; споредете со Исус Навин 17,11; Псалми 83,10). Тој барал од неа да го повика покојниот пророк Самоил, кој наводно се појавил во некромантично привидение и разговарал со Саула (1. Самуил 28,13-19) Лажниот дух, преправајќи се дека е Самоил, му рекол на Саула, „Утре ти и твоите синови ќе бидете со мене“ (1. Самуил 28,19). Предвидувајќи ја смртта на Саул, овој лажлив дух, со самото тоа што го презел ликот на Самоил, наводно ја потврдил небиблиската теорија за вродената бесмртност на душата. Тоа била моќна измама, но Саул требало да постапи помудро и да не се вплеткува во она што претходно го осудил.

Повеќе од два века подоцна, пророкот Исаија напишал: „И кога ќе ви речат: ‘Обратете се кон оние, што извикуваат мртовци, и кон маѓесници, кон бајачи и оние што говорат од стомак, тогаш одговарајте: не треба ли народот да се обрнува кон својот Бог? Се прашуваат ли мртви за живи?’ Допрашајте се до законот и откровението! Ако некои речат дека не е така, тогаш за нив нема светлина“ (Исаија 8,19.20; исто и: Исаија 19,3).

`Колку често, особено кога сме под стрес, правиме нешто за кое знаеме дека е погрешно? Зошто верата, молитвата и послушноста кон Божјата реч се нашата единствена сигурна одбрана од самите нас?`