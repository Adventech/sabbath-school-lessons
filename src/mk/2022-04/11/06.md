---
title: Лажно прикажување на мртвите како да се живи и други појави
date: 08/12/2022
---

Слични на некроманијата се демонските „лажни прикажувања“ на мртвите и другите демонски појави. За време на тие лажни прикажувања, духовите можат да го попримат ликот на починат член на семејството, пријател или некој друг. Во исто време, физичкиот изглед и гласот многу потсетуваат на покојникот. Сите овие сатански измами ќе бидат искористени за да бидат заведени оние што не се цврсто втемелени во Божјата реч. Елена Вајт предупредува: „Овие лажни духови се јавуваат во вид на ‘апостоли’ кои му противречат на она што го пишувале апостолите вдах нати со Светиот Дух додека биле на земјата“ (*Големата борба*, стр 557 ориг.). Таа потоа додава: „Во завршниот чин на големата измама, лично сатаната ќе се прикаже како Христос“ (*Големата борба*, стр. 624 ориг.).

`Прочитајте 2. Коринтјани 11,14-15 и Ефесјаните 6,10-18. Што би требало да биде наша заштита од таквите демонски измами?`

Апостол Павле нѐ предупредува дека „нашата борба не е против крв и тело, туку против началствата, против властите, против световните управители на темнината од овој век, против поднебесните духови на злобата“ (Ефесјаните 6,12). Од овие измами можеме да се заштитиме само ако го облечеме „сето оружје Божјо“ (Ефесјаните 6,13) опишано во Ефесјаните 6,13-18.

Сатанските лажни прикажувања на умрените како да се живи и други појави можат да бидат многу застрашувачки и измамливи, но не можат да ги заведат оние што се под Божја заштита и кои се втемелени на Божјата реч. Од доктринална гледна точка, оние кои веруваат во библиското учење за условна бесмртност на луѓето знаат дека секое појавување на „мртвите“ или комуникација со нив има сатанско потекло и мора да бидат отфрлени со дејствувањето на Божјата моќна благодат. И повторно, колку и да изгледаат моќни, убедливи и навидум реални овие појави, ние секогаш мораме цврсто да се држиме до учењето дека мртвите спијат во гробовите.

Меѓутоа, замислете да изгубите некој сакан близок, а потоа истата личност наводно да се појави пред вас и да ви каже дека ве сака и дека многу ѝ недостигате. Да ви раскажува нешто што само таа може да го знае. А уште вели и дека сега е на подобро место. Размислете колку лесно би можел да падне на таа измама некој што не е целосно утврден во она што го учи Библијата за состојбата на мртвите. Особено затоа што луѓето понекогаш сакаат да веруваат во тоа.

`Што значи да се облече „сето оружје Божјо“? Како ние, во секојдневна практична смисла, го правиме тоа во секоја област од нашиот живот, не само кога се соочуваме со измамите на последното време?`