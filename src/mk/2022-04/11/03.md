---
title: Искуства блиски до смртта
date: 05/12/2022
---

Некои од најпопуларните современи аргументи со кои се „докажува“ теоријата за вродена бесмртност на душата се „искуствата блиски до смртта“. Во својата книга *Живот по животот*, Рејмонд Муди ги изнесува резултатите од неговото петгодишно истражување на повеќе од сто луѓе кои доживеале „клиничка смрт“, но биле вратени во живот. Овие поединци тврдат дека виделе некое љубезно и срдечно светлосно битие пред да се вратат во живот. Се смета дека тоа претставува „возбудлив доказ за опстојување на човечкиот дух по смртта“ (коментар на задната страна на книгата). Со текот на годините, биле објавени многу слични дела, промовирајќи ја истата идеја. (Видете ја 2. лекција).

`Прочитајте ги извештаите за воскресението во следните текстови: 1. Царевите 17,22-24; 2. Царевите 4,34-37; Марко 5,41-43; Лука 7,14-17 и Јован 11,40-44. Колкумина од нив зборуваат за какво и да е свесно постоење на мртвите пред воскресението, и зошто тој одговор е важен?`

Сите искуства блиски до смртта, пријавени во современата литература, се однесуваат на луѓе кои се сметале за клинички мртви, но не и навистина мртви, за разлика од Лазар, кој бил мртов четири дена и чиј труп почнал да се распаѓа (Јован 11,39). Меѓутоа, ниту Лазар, ниту некој од оние што воскреснале од мртвите во библиско време, никогаш не спомнал некакво задгробно искуство, било во Рајот, Чистилиштето или Пеколот. Тоа е, впрочем, „аргумент од тишина“, но е во целосна согласност со библиското учење за несвесната состојба на мртвите!

Меѓутоа, што е со искуствата „блиски до смртта“ за кои толку често се зборува денес? Ако го прифатиме библиското учење за несвесната состојба на мртвите (Јов 3,11-13; Псалми 115,17; Псалми 146,4; Проповедник 9,10), тогаш ни остануваат две главни можности: или станува збор за природна психохемиска халуцинација во екстремни услови, или може да биде натприродно сатанско измамно искуство (2. Коринтјани 11,14) Сатанската измама навистина може да биде објаснување, особено затоа што во некои случаи тие луѓе тврдат дека разговарале со своите мртви роднини! Но, тоа може да биде и комбинација од двата фактора.

Бидејќи оваа измама е толку распространета и толку убедлива за многумина, од најголема важност е цврсто да се држиме до учењата на Божјата реч, без оглед на сите искуства што ние самите или другите луѓе би можеле да ги имаат, а се во спротивност со она што го учи Библијата.

`Интересно е што овие „искуства блиску до смрт“ сега често доаѓаат со посебно одобрение на „науката“. Тогаш, колку треба да бидеме претпазливи дури и кон нешто што науката наводно го „докажува“?`