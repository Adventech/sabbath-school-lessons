---
title: Мистицизам
date: 04/12/2022
---

Нашиот свет е преплавен со силни бранови на мистицизмот. „Мистицизам“ е сложен термин кој опфаќа огромна разновидност на идеи. Од религиозна перспектива, тој збор подразбира соединување на поединецот со Божественото или со Апсолутното во некакво духовно искуство или транс. Ова е карактеристично за богослужбеното искуство дури и на одредени цркви. Феномените можат да се разликуваат по форма и интензитет, но секогаш постои тенденција авторитетот на Божјиот пишан збор да се замени со сопствени субјективни искуства. Во секој случај, Библијата губи голем дел од својата доктринарна улога, а христијанинот останува подложен на влијанието на своите искуства. Таквата субјективна религија не обезбедува заштита од каква било измама, особено не од измамите на последното време.

`Прочитајте го текстот Матеј 7,21-27. Во светлината на зборовите на самиот Исус, што значи да ја градиш својата духовна куќа „на камен“, а што „на песок“?`

Во постмодерниот христијански свет, постои силна тенденција да се минимизира важноста на библиските учења, гледајќи ги притоа како заморен одек на една застарена форма на религија. Во тој процес, Христовите учења вештачки се заменуваат со Христовата личност – при што се тврди, на пример, дека овој или оној библиски извештај не може да биде вистинит затоа што Исус, како што тие го доживуваат, никогаш не би дозволил тоа да се случи онака како што е напишано. Личните чувства и вкусови на крајот стануваат критериуми за толкување на Светото писмо, па дури и за целосно отфрлање на она што јасно го учи Библијата, особено кога станува збор за послушноста кон Бога, што, според Исусовите зборови, е толку важно за да можеме нашата куќа да ја изградиме на камен.

Оние кои мислат дека не е важно во што веруваат во поглед на доктрината, сѐ додека веруваат во Исуса Христа, се наоѓаат на опасен терен. Дури и римските инквизитори, кои осудиле безброј протестанти на смрт, верувале во Исуса Христа. Во Него верувале и оние кои „истерувале ѓаволи“ во Христово име (Матеј 7,22). „Тврдењето дека не е важно луѓето во што веруваат е една од најуспешните заблуди на сатаната. Тој знае дека вистината, ако е прифатена со љубов, ја посветува душата на оној што ја прифаќа; затоа секогаш се обидува вистината да ја замени со лажни теории, со прикаски – со друго евангелие“ (Е. Вајт, *Големата борба*, стр. 520 ориг.).

`Како можеме да се бориме против таа типична човечка склоност да им дозволуваме на нашите емоции и желби да нè наведат на дела спротивни на Божјата реч?`