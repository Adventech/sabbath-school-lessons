### За смртта и умирањето - нашата идна надеж

Бог ги создал човечките суштества за да уживаат во заемното со љубов проникнатo општење со Него и со делата на Неговото создавање во текот на целата вечност. Меѓутоа, тој меѓусебен однос бил прекинат со таинствената појава на гревот на небото (Исаија 14,12-15; Езекиел 28,12-19; Откровение 12,7-12) и подоцнежниот пад на Адам и Ева (1. Мојсеева 3,1-19; Римјаните 5,12). Трагично, смртта го зафатила не само човечкиот род туку целокупниот жив свет. Реалноста на смртта денес може да се види во лисјата што паѓаат од дрвјата, цвеќињата што венеат во нашите вазни, нашите недолжни миленици умираат во агонија и нашите најблиски се одземени од нас на толку суров начин. Нашиот свет е полн со страдања и неизбришани солзи.

Од копнеж за подобар свет, луѓето си насликале бројни места како „рај“ во кои би сакале да живеат. На пример, во 1933 година, англискиот романсиер Џејмс Хилтон ја објави книгата „Изгубениот хоризонт“, врз основа на која беше снимен истоимениот филм неколку години подоцна. Филмот и книгата ја раскажуваат приказната за авионска несреќа при која авионот останал без гориво и завршил паѓајќи над снежните падини на Хималаите. Пилотот загинал во несреќата, но неколкутемина преживеани биле извлечени од урнатините, по што група Тибетанци ги однеле во небесната долина Шангри-Ла, чии жители, изолирани од надворешниот свет, раснеле во љубов и мудрост, живеејќи речиси бесмртен живот во постојана хармонија и радост.

Се разбира, тоа е само фикција. Но, нам, како смртни човечки суштества, ни треба сигурност во сегашноста и надеж за иднината. Како што добро забележал швајцарскиот теолог Емил Брунер: „Она што е кислородот за белите дробови, тоа е надежта за смислата на човечкиот живот Одземете им го кислородот и ќе настапи смрт од задушување, одземете им ја надежта и човештвото ќе згаснува останувајќи без здив; ќе го обземе очајот, предизвикувајќи парализа на менталните и духовните способности со чувство на бесмисленост и бесцелност на постоењето. Како што судбината на човечкиот организам зависи од снабдувањето со кислород, така судбината на човештвото зависи од поседувањето надеж“ (Емил Брунер, *Eternal Hope*, London: Luttervorth Press, 1954, p. 7 стр. 7). Навистина, библиската надеж нè одржува во текот на животните кризи со кои се соочуваме на нашето патување кон вечноста.

За разлика од замислената Шангри-Ла од *„Изгубениот хоризонт“*, нашата надеж за вечен живот не се заснова на „не преку измислени приказни“ (2. Петрово 1,16). Се заснова на веродостојното Божјо ветување за совршен свет без солзи, болка и смрт (Откровение 21,1-5). Тоа драгоцено ветување ја вдахнувало апостолската црква, а и многу други христијани со векови се држеле за него и го чувале. Никогаш не губејќи ја својата моќ, истото тоа ветување и денес му дава смисла и цел на нашиот живот. Тоа ни овозможува со доверба да гледаме во иднината Тоа нè уверува дека сите наши мили и драги кои умреле во Христа на крајот ќе воскреснат од мртвите за да наследат вечен живот.

Во оваа поука ќе се занимаваме со прашањето за големата борба меѓу доброто и злото, имајќи предвид две главни теми. Едната од нив е потеклото и постојаното присуство на гревот и смртта. Втората тема е Божјите постојани напори да ги реши тие проблеми и да го врати светот во првобитната совршена состојба. Посебен акцент ќе ставиме на смртната природа на човечките битија и на фактот дека воскресението е она што води до бесмртност. Реално, не треба да се плашиме од смртта бидејќи Христос умрел за нас и ја скршил нејзината моќ. Освен тоа, ние сме убедени дека Тој ги држи „клучевите од адот и смртта“ (Откровение 1,18).

Во текот на ова тримесечје ќе ја проучуваме болната тема за смртта, но низ призмата на надежта што ни е понудена преку Исуса Христа.