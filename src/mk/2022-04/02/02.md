---
title: Спротивставени тврдења
date: 02/10/2022
---

Овој свет, кога бил создаден од Господа, бил совршен (1. Мојсеева 1,31). Смртта била непознато искуство за Адама и Ева. Во тој контекст, Бог дошол во едемската градина и ги предупредил: „Од секое дрво во градината можеш да јадеш, освен од дрвото за познавање на доброто и на злото; од него не јади; зашто во оној ден кога ќе вкусиш од него, ќе умреш“ (1. Мојсеева 2,16.17).

`На кој начин текстот 1. Мојсеева 2,16.17 ја открива реалноста на слободната волја во совршениот Едем? Односно, зошто Бог морал да ги предупреди ако тие не можеле слободно да одлучуваат?`

Извесно време по даденото предупредување од Бога, сатаната зел лик на змија преку која влегол во Едем. Ева гледала како змијата со задоволство го јаде забранетото овошје и притоа не умира. „Таа јадела од забранетото дрво“ (Елена Г. Вајт, *Патријарси и пророци* стр. 54 оригинал) и ништо не ѝ се случило.

`Прочитајте 1. Мојсеева 3,1-4. Ако се ставите на местото на Ева, зошто овие зборови би можеле да ви звучат убедливо?`

Од перспектива на човечката логика, аргументот на змијата звучел многу поубедливо од Божјите зборови. Како прво, никаде во светот на природата дотогаш немало докази за постоење на грев и смрт. Потоа, змијата навистина го изела забранетото овошје и тоа со големо задоволство. Тогаш зошто Ева би се притеснувала да го стори истото? Божјата заповед изгледала премногу ограничувачка и бесмислена.

За жал, при одлучувањето помеѓу овие две спротивставени тврдења, Ева занемарила три основни принципи: (1) човечкото расудување не е секогаш најсигурниот пат да се проценат духовните предмети; (2) Божјата реч можеби ни изгледа нелогично и бесмислено, но таа секогаш е точна и доверлива; и (3) може да постои нешто што само по себе не е ниту зло ниту погрешно, но Бог тоа го избрал како тест за нашата послушност.

Треба да бидеме свесни дека искуството на Ева во едемската градина не бил единствениот случај во времето. Секој ден и секој момент ние одлучуваме помеѓу Божјата реч (која за многумина можеби е непопуларна) и заводливите влијанија на културата околу нас. А тој наш избор ќе има вечни последици.

`На кој начин јасните учења на Библијата се судираат со принципите на овој свет?`