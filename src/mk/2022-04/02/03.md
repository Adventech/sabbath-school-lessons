---
title: Измамени од змијата
date: 03/10/2022
---

`Прочитајте го текстот 1. Мојсеева 3,1-7. Кои критериуми ги користела Ева кога избирала помеѓу Божјите и сатанските зборови?`

Текстот 1. Мојсеева е еден од најјасните примери за психологијата на искушението. Бог ги предупредил Адама и Ева дека, ако јадат од забранетиот плод, сигурно ќе умрат (1. Мојсеева 2,16.17). Меѓутоа, сатаната, земајќи облик на змија, употребил неколку реторички стратегии за да ја наведе Ева на грев.

Прво, тој ја генерализирал конкретната Божја забрана. Тој прашал: „Вистина ли е дека Бог рекол да не јадете од ниедно дрво во рајот?“ (1. Мојсеева 3,1). Ева возвратила со противаргумент дека забраната се однесувала само на едно конкретно дрво, бидејќи ако некогаш го допрат или го изедат неговиот плод, ќе умрат.

Тогаш сатаната директно се спротивставил на Божјите зборови. Тој категорично изјавил: „Нема да умрете“ (1. Мојсеева 3,4).

Најпосле сатаната го обвинил Бога дека намерно ги лишува Адама и Ева од суштинското знаење. Измамникот изјавил: „Но Бог знае дека оној ден кога ќе вкусите од него (забранетото дрво), ќе ви се отворат очите, па ќе станете како богови и ќе знаете што е добро, а што зло“ (1. Мојсеева 3,5).

Љубопитноста на Ева ја довела на маѓепсан сатански терен. Таму била принудена да одлучи дали да остане верна на Божјата ограничувачка заповед или да ја прифати примамливата понуда на сатаната. Бидејќи се посомневала во Божјата реч, таа се потпирала на сопствените сетила ‒ емпириски метод на лична перцепција ‒ за да избере меѓу двете спротивставени изјави.

Прво, од прехранбена перспектива, таа забележала дека „родот на дрвото е добар за јадење“. Второ, од естетска гледна точка, забележала „дека е убав на изглед“. Трето, врз основа на логичка анализа, таа заклучила дека „дрвото е пожелно поради тоа што дава знаење“. Така, во нејзиниот ум, таа несомнено имала добри причини да ги послуша зборовите на змијата и да го проба плодот од забранетото дрво. За жал, таа го сторила токму тоа.

Некои тврдат дека секое знаење е корисно сè додека се придржуваме до принципот: „Сè испитувајте, за доброто држете се!“ (1. Солунјани 5,21) Меѓутоа, трагичното искуство на Адама и Ева во едемската градина покажува дека знаењето само по себе може да биде многу штетно Понекогаш е навистина подобро за нас нешто да не знаеме.

`Што нè учи овој извештај кога станува збор за тоа колку е лесно да ги рационализираме и оправдаме нашите грешни избори?`