---
title: Последиците од гревот
date: 05/10/2022
---

`Според 1. Мојсеева 3,7-19 и Римјаните 5,12, кои биле главните последици од гревот?`

Фасцинирана од убедливите зборови на змијата, Ева не ги насетила долгорочните последици на патот по кој тргнала. Чинот на јадење од забранетото овошје сам по себе не бил толку значаен колку тоа што го претставувал. Со таквиот чин на непослушност, Ева се откажала од својата верност на Бога и покажала нова приврзаност кон сатаната.

Текстот 1. Мојсеева 3 глава го опишува падот на Адам и Ева и некои од неговите најтрагични последици. Од теолошка перспектива, и двајцата биле обземени со теофобија (страв од Бога) и се скриле од Него (1. Мојсеева 3,8). На психо-социјално ниво, тие се срамеле од себе и почнале меѓусебно да се обвинуваат (1. Мојсеева 3,7.9-13). Од физичка гледна точка, ги чекале пот, страдање и на крајот смрт (1. Мојсеева 3,16-19). А од еколошка перспектива, светот на природата бил нарушен (1. Мојсеева 3,17.18).

Едемската градина повеќе не била толку убаво и пријатно место како некогаш. „Кога во овенатото цвеќе и во отпаднатите лисја ги виделе првите знаци на распаѓање, Адам и неговата содружничка тагувале повеќе и поболно отколку што тагуваат луѓето денеска за своите покојници Смртта на нежното и милно цвеќе навистина била повод тие да почувствуваат болка; но кога величествените стебла ги отфрлиле своите лисја, таа сцена на нивниот ум живо им го предочила суровиот факт дека смртта станала судбина на сѐ што е живо на овој свет“ (*Патријарси и пророци*, стр. 62 ориг.).

Адам и Ева не умреле веднаш, во смисла дека животот им завршил, туку смртната пресуда ја добиле истиот ден. Господ му рекол на Адам: „Со пот на лицето свое ќе јадеш леб, сè дури не се вратиш во земјата, од која си земен; зашто си земја, и во земја ќе се вратиш!“ (1. Мојсеева 3,19) Падот во грев навистина донел трагични последици за целото човештво Апостол Павле објаснува дека „како што гревот влезе во светот преку еден човек, а преку гревот - смртта, по таков начин и смртта премина на сите луѓе преку еден човек, зашто сите згрешија“ (Римјаните 5,12).

Тажен и болен е фактот дека и ние денес, како и целото човештво низ сите векови, ги трпиме последиците од она што се случило во Едем. Затоа, колку треба да бидеме благодарни затоа што, благодарение на Исуса и крстот, имаме надеж во вечен живот во свет во кој гревот никогаш повеќе нема да се појави.

`Додека размислуваме за трагичното искуство на Ева, какви поуки можеме да научиме од последиците од нашите сопствени грешни постапки?`