---
title: Првото евангелско ветување
date: 06/10/2022
---

`Прочитајте го текстот 1. Мојсеева 3,15.21. Каква надеж за сите луѓе можеме да најдеме во овие стихови?`

Текстот 1. Мојсеева 3 глава ја опишува страшната трагедија што го снашла светот по падот. Сè се променило, а Адам и Ева можеле да го видат контрастот помеѓу светот каков што бил некогаш и каков станал по падот.

Но, среде нивната фрустрација и очај, Бог им дал охрабрување за сегашноста и надеж за иднината. Прво, тој ја проколнал змијата со зборови на месијанска надеж. Тој изјавил: „И ставам непријателство меѓу тебе и жената и меѓу родот твој и породот нејзин. Тој ќе ти ја смачкува главата, а ти ќе го каснуваш во петата“ (1. Мојсеева 3,15).

Зборот „непријателство“ (еврејски „eybah“) подразбира не само вековна космичка борба меѓу доброто и злото, туку и лична одбивност кон гревот, која, според Божјата благодат, е всадена во човечкиот ум. По природа, ние сме целосно паднати (Ефесјаните 2,1.5) и сме станале „робови на гревот“ (Римјаните 6,20). Но, благодатта што Христос ја всадува во секој човечки живот, создава во нас непријателство кон сатаната. И токму тоа „непријателство“, божествениот дар од Едем, ни овозможува да ја прифатиме Неговата спасоносна благодат. Без таа преобразувачка благодат и обновувачка сила, човештвото сè уште би било во ропство на сатаната – како слуга кој е секогаш подготвен да ги исполнува неговите барања.

Потоа Господ употребил животински жртви за да го илустрира ова месијанско ветување (видете 1. Мојсеева 3,21). „Кога Адам принел жртва за грев, според Божјите посебни упатства, тоа била најболната церемонија за него. Неговата рака морала да се крене за да го одземе животот што само Бог можел да го даде, и да принесе жртва за грев. Тогаш прв пат бил сведок на смртта. Додека ја гледал жртвата што крвави грчејќи се во смртната мака, тој требал да се радува со вера во Божјиот Син, кого таа жртва го претставувала, а кој требало да умре како жртва за човекот“ (Елена Вајт, *The Story of Redemption*, стр. 50).

`Прочитајте 2. Коринтјани 5,21 и Евреите 9,28. Што нè учат овие текстови за она што за прв пат било откриено во Едем?`

Знаејќи дека на крајот ќе умрат (1. Мојсеева 3,19.22-24), Адам и Ева ја напуштиле едемската градина. Но, тие не ја напуштиле голи, туку биле облечени во својата наметка од смоквини лисја (1. Мојсеева 3,7). Сам „Бог им направи на Адам и на неговата жена облеки од кожа, и ги облече во нив“ (1. Мојсеева 3,21), што е симбол за Неговата праведност која нè покрива (видeтe Захарија 3,1-5; Лука 15,22). Затоа, уште тогаш, на самиот почеток, во Едем, Евангелието им било објавено на луѓето.