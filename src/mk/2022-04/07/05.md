---
title: Оние кои сведочат за воскреснатиот Христос
date: 09/11/2022
---

`Прочитајте: Јован 20,11-29 и 1. Коринтјани 15,5-8. Како реагирале учениците кога за првпат се сретнале со воскреснатиот Христос?`

Двајцата ангели крај празната гробница ѝ кажале на Марија Магдалена и на некои други жени дека Исус воскреснал (Матеј 28,1.5-7; Марко 16,1-7; Лука 24,1-11). Но, набргу Исус лично се појавил пред нив и луѓето Му се поклониле (Матеј 28,1.9.10; Јован 20,14-18). Тој се појавил пред Петар (Лука 24,34; 1. Коринтјани 15,5) и пред двајцата ученици на патот за Емаус, чиишто срца едноставно гореле додека Тој им зборувал (Марко 16,12; Лука 24,13-35). Кога Исус влегол во горната соба, учениците најпрвин биле преплашени, а потоа биле преплавени од радост и воодушевување поради сè што се случило (Лука 24,33-49; Јован 20,19-23). Една седмица подоцна Исус повторно влегол во истата просторија без да ја отвори вратата, а тогаш дури и Тома поверувал во Неговото воскресение (Јован 20,24-29).

Во текот на четириесетте дена помеѓу Неговото воскресение и вознесение, Исус се појавил „еднаш на повеќе од петстотини браќа“ (1. Коринтјани 15,6), како и на Јаков и на други ученици (1. Коринтјани 15,7). Исус им се придружил на некои ученици на брегот на Галилејското Море и појадувал со нив, по што следел Неговиот разговор со Петар (Јован 21,1-23). Можно е Исус да се појавил и во други пригоди (Дела 1,3), пред Неговата конечна средба со учениците на денот на Неговото вознесение (Лука 24,50-53; Дела 1,1-11). Павле се сметал себеси за очевидец на воскреснатиот Христос, кој му се јавил на патот за Дамаск (1. Коринтјани 15,8; споредете со Дела 9,1-9).

Кога на Тома, кој бил отсутен, другите ученици му рекле дека го виделе воскреснатиот Господ, тој одговорил: „Додека не ги видам раните од клинците на рацете Негови, и не го ставам прстот свој во раните од клинците, и не ја ставам раката своја во ребрата Негови, нема да поверувам“ (Јован 20,25). Кога повторно им се јавил на учениците една седмица подоцна, Исус му рекол на Тома, кој бил присутен во таа прилика: „Дај го прстот свој овде и види ги рацете Мои; дај ја раката своја и стави ја во ребрата Мои; и не биди неверлив, туку поверувај“ (Јован 20,27). Тогаш Тома рекол: „Господ мој и Бог мој!“ А Исус додал: „Поверува затоа што Ме виде; блажени се оние кои не виделе, а поверувале“ (Јован 20,29).

`„Блажени се оние кои не виделе, а поверувале.“ Иако вие лично не сте го виделе воскреснатиот Христос, кои причини сепак ги имате за вашата вера во Него?`