---
title: "Првиот плод на оние што умреле"
date: 10/11/2022
---

`Прочитајте го стихот 1. Коринтјани 15,20 во светлината на текстот 5. Мојсеева 26,1-11. Во која смисла Павле вели за Христа дека тој е „првина (во оригиналот: прв плод) за умрените“?`

Принесувањето на „првиот плод“ бил древен израелски земјоделски обичај со длабоко религиозно значење. Тоа било свето признание на Бога како милостив Домаќин, кој на своите управители им ја доверил земјата со земјоделски култури подготвени за жетва (види ги следните текстови: 2. Мојсеева 23,19; 2. Мојсеева 34,26; 3. Мојсеева 2,11-16; 5. Мојсеева 26,1-11). Првите плодови не само што го означувале почетокот на жетвата туку го откривале и нејзиниот квалитет.

Според Вејн Грудем, „нарекувајќи го Христа ‘прв плод’ (грчки: *aparhē*), Павле користи метафора од земјоделието за да сугерира дека и ние ќе бидеме како Христос. Како што ‘првите плодови’ или првото пробување на собраните зрна покажуваат каков ќе биде остатокот од жетвата, така и Христос, како ‘прв плод’ покажува какво ќе биде нашето воскреснато тело кога Бог, во неговата последна ‘жетва’, ќе нѐ воскресне од мртвите и ќе нѐ доведе во неговото присуство“ (Wayne Grudem, *Systematic Theology*, Grand Rapids, MI: Zondervan, 1994, p. 615).

Вреди да се потсетиме дека Исус излегол од гробот со прославено човечко тело, но сепак ги носел трагите од неговото распнување (Јован 20,20.27). Дали тоа значи дека и воскреснатите Божји чеда ќе ги носат физичките траги на сопствените страдања? Во случајот со апостол Павле, дали тој ќе продолжи да трпи „убод во телото“ (2. Коринтјани 12,7) и ќе ги носи „на своето тело белезите на Исус“ (Галатјани 6,17) во своето прославено тело?

Сè до својата смрт, Павле „требало на себе секогаш да го носи телесниот белег на Христовата слава – на своите очи, кои биле заслепени од небесната светлина (види Дела 9,1-9)“ (Ellen G. White, *The Story of Redemption*, стр. 275). Но, тоа не значи дека тој, или кој било друг од прославените свети, ќе се вознесе на небото со траги од неговите сопствени страдања (споредете со 1. Коринтјани 15,50-54). Што се однесува до Христа, „Тој секогаш ќе ги носи знаците на тоа сурово мачење Секоја трага од распнувањето ќе ја раскажува приказната за чудесното спасение на човекот и за високата цена по која е купено“ (Елена Вајт, *Рани списи*, стр. 179). Неговите лузни ни гарантираат дека сите наши лузни ќе исчезнат засекогаш.

`Христос засекогаш ќе ги носи лузните од неговото распнување. Што открива тоа за Божјата љубов кон нас и за тоа колку го чинело за да нè спаси? Како тоа ни покажува, меѓу другото, колку Божеството било подготвено да вложи во нашето спасение?`