---
title: Запечатениот гроб
date: 06/11/2022
---

Христовата мисија се чинело дека е завршена (и тоа неуспешно) со Неговата смрт на крстот. Сатаната успеал да го охрабри Јуда да го предаде Спасителот (Лука 22,3.4; Јован 13,26.27), а првосвештениците и старешините да бараат Негова смрт (Матеј 26,59; Матеј 27,20). Откако Исус бил уапсен, „сите ученици Го оставија и се разбегаа.“ (Матеј 26,56), а Петар трипати се откажал од Него (Матеј 26,69-75). Сега Исус лежел во гроб издлабен во карпа, затворен со голем камен и запечатен, чуван од римската стража (Матеј 27,57-66), додека невидливите демонски сили демнеле над него. „Да можел, тој (сатаната) би го држел Христа затворен во гробот“ (Елена Г. Вајт, *Manuscript Releases*, кн. 12, стр. 412).

За време на својата земна служба, Христос ја прорекол не само неговата смрт на крстот, туку и неговото воскресение. Користејќи го источниот, инклузивен начин на изразување – според кој дел од денот се смета како цел ден – Исус спомнал дека „како што Јона беше во утробата на китот три дни и три ноќи, така и Синот Човечки ќе биде во срцето на земјата три дни и три ноќи“ (Матеј 12,39.40). Во друга прилика, Исус нагласил дека ќе биде убиен, но дека повторно ќе стане третиот ден (Матеј 16,21; Матеј 17,22.23; Матеј 20,17-19). Првосвештениците и фарисеите биле свесни за овие изјави и презеле одредени мерки, надевајќи се дека ќе го спречат Неговото воскресение.

`Прочитајте го текстот Матеј 27,62-66. Како сите тие постапки подоцна му дале на светот уште повеќе докази за Исусовото воскресение?`

Сите овие мерки на претпазливост што биле преземени за да го задржат Исуса заклучен во гробот и да го спречат Неговото воскресение, само ја направиле Неговата победа над смртта и над војските на злото уште позабележителна.

Тие луѓе сигурно слушале за чудата на Исус, а виделе и некои од нив А сепак мислеле дека стражата околу гробот може да го спречи Него, Кој направил толку чуда, повторно да стане!

Освен тоа, поставиле стража околу гробницата, во случај да се случи – што? Учениците да го украдат Неговото тело, а потоа да кажат дека Исус воскреснал од мртвите? И кога би ги прашале: Каде е воскреснатиот Исус? – тие едноставно можеле да кажат: Само верувајте ни на зборот.

`Ако ништо друго, постапките на првосвештениците јасно покажале колку тие се плашеле од Исуса, дури и по Неговата смрт. Можеби, длабоко во себе, тие се плашеле дека Tој сепак може да воскресне.`