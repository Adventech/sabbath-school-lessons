---
title: Христовата победа над смртта
date: 05/11/2022
---

### Прочитајте ги библиските текстови:
Матеј 27,62-66; Јован 10,17.18; Матеј 27,51-53; Јован 20,11-29; 1. Коринтјани 15,5-8.

> <p>Запомнете го стихот</p>
> „Штом Го видов, паднав пред Неговите нозе како мртов. Тој ја стави Својата десна рака врз мене и ми рече: 'Не плаши се! Јас сум Првиот и Последниот и Живиот. Бев мртов, и ете, жив сум за сите векови и ги имам клучевите од адот и смртта'“ (Откровение 1,17.18).

Во средиштето на христијанската вера е Исусовото воскресение. Павле го нагласил тоа многу силно кога напишал: „Зашто, ако мртвите не воскреснуваат, и Христос не воскреснал; ако, пак, Христос не воскреснал, напразна е верата ваша; вие сте уште во своите гревови; тогаш и оние, што умреле за Христос, пропаднале“ (1. Коринтјани 15,16-18) Следната седмица ќе го разгледаме тоа подетално.

Затоа, без разлика колку Павле ја нагласувал Христовата смрт и колку и да е важна ‒ „Бидејќи бев решил да не знам меѓу вас ништо друго освен за Исус Христос, и тоа - Распнатиот“ (1. Коринтјани 2,2) – таа навистина не би ни била од никаква корист да не било Неговото воскресение. До тој степен Исусовото воскресение е клучно за целокупната христијанска вера и планот на спасение.

Меѓутоа, би било тешко да се разбере зошто Христовото воскресение, а со тоа и нашето, е толку важно ако, како што многумина веруваат, мртвите во Христа веќе уживаат во блаженствата на небото, бидејќи „заминале дома за да бидат со Господа“.

Сево ова настрана, оваа седмица ќе го разгледаме Христовото воскресение и сите убедливи докази што ни се дадени за да веруваме во тоа.