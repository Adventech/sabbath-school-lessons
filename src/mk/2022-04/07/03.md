---
title: "Стана како што рече!"
date: 07/11/2022
---

Христовата победа над сатаната и над неговите сили на злото била осигурана на крстот и потврдена со празниот гроб. „Кога Исус е положен в гроб, сатаната ликувал. Се осмелил да се надева дека Спасителот нема повеќе да го земе својот живот. Тврдел дека полага право на Господовото тело и поставил своја стража околу гробот, сакајќи да го задржи Христа како заробеник. Бил мошне лут кога неговите ангели побегнале пред небесниот весник. Кога го видел Христа како излегува како победник, знаел дека неговото царство ќе заврши и дека на крај и самиот ќе мора да умре“ (Елена Вајт, *Копнежот на вековите*, стр. 782 оригинал). Иако Христовата човечка природа умрела, Неговата божествена природа не умрела. Во Својата божествена природа, Тој имал моќ да ги раскине оковите на смртта.

`Прочитајте ги следните текстови: Матеј 28,1-6; Јован 10,17.18 и Римјаните 8,11. Кој бил директно вклучен во Исусовото воскресение?`

За време на неговата служба во Самарија, Исус изјавил дека има моќ да го положи својот живот и повторно да го земе (Јован 10,17.18). На Марта ѝ рекол: „Јас сум воскресението и животот“ (Јован 11,25). Други текстови зборуваат за Неговото воскресение како Божји чин (Дела 2,24; Римјаните 8,11; Галатјани 1,1; Евреите 13,20). Во тој славен настан бил вклучен дури и еден моќен ангел Господов (Матеј 28,1.2).

Во меѓувреме, текстот на Матеј 28,11-15 ги открива напразните и неразумни напори на водачите да ја продолжат борбата против Исуса. Римските стражари им раскажале на водачите „за сето она што беше станало“ (Матеј 28,11). Она што премолчено се подразбира во овој извештај е фактот дека стражарите го набљудувале воскресението. Бидејќи, во спротивно, што би значеле нивните зборови? Ангел слегол од небото, го поместил каменот, седнал на него, а тие се онесвестиле? Следно што знаеле е дека гробницата е празна? Можеби, додека Римјаните биле без свест, некој ангел го однел Исусовото тело? Можеби тоа го направиле учениците? Или некој друг го украл? Што и да се случило, Христовото тело очигледно го снемало.

Тоа што ангел слегол од небото, што луѓето се онесвестиле од страв и гробот бил празен, би било доволно да ги вознемири верските водачи. Но, податокот што тие „им дадоа многу пари на војниците“ (Матеј 28,12) за да ги замолчат, потврдува дека она што им го кажале тие длабоко ги загрижило. А она за што зборувале војниците било, се разбира, Исусовото воскресение.

`Некои се потсмеваат на идејата дека првите луѓе што го виделе воскреснатиот Христос биле, всушност, Римјани. Зошто? Во која смисла овој факт станал симбол на она што требало да дојде – дека Евангелието ќе им биде објавено и на незнабошците?`