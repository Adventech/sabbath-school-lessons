---
title: Нема да има веќе смрт и солзи
date: 28/12/2022
---

Учењата за бесмртноста на душата и за вечното мачење во пеколниот оган се во спротивност со библиското учење дека на новото небо и новата земја „смрт нема да има веќе; ни плач, ни пискот“ (Откровение 21,4). Кога би била вистинита теоријата за пекол што вечно гори, тогаш „втората смрт“ не би го искоренила гревот и грешниците од вселената, туку само ќе ги затвори во вечен пекол на маки и плач. И уште повеќе, во тој случај, вселената никогаш не би била обновена до своето првобитно совршенство. Но, благодарност на Господа што Библијата дава една сосема поинаква слика!

`Прочитајте ги следните текстови: Исаија 25,8; Откровение 7,17; Откровение 21,4. Каква утеха и надеж можат да ни дадат овие текстови среде искушенијата и страдањата на овој сегашен свет?`

Животот може да биде многу тежок, неправеден, суров. Студената прегратка на смртта брутално ни однела некои нам многу драги луѓе. Од друга страна, некои други луѓе вешто влегуваат во нашиот живот, ги освојуваат нашите чувства, а потоа едноставно си заминуваат како ништо да не се случило. Колку е страшно кога некој што сме го сакале и на кого сме му верувале ќе нѐ изневери!

Има моменти кога, со скршено срце, можеби дури и се прашуваме дали животот воопшто вреди да се живее. Но, што и да нѐ растажило, Бог секогаш сака да избрише што повеќе солзи од нашите образи. Сепак, некои од нашите најтешки солзи ќе продолжат да течат сѐ до оној славен ден кога смртта, тагата и плачот ќе престанат да постојат (Откровение 21,1-5).

Можеме да се потпреме на фактот дека, на конечниот суд, Бог ќе постапи праведно и со љубов со секое човечко суштество. Сите наши најмили кои умреле во Христа ќе воскреснат од мртвите за да бидат со нас во текот на сета вечност. Оние недостојни за вечен живот конечно ќе престанат да постојат и нема да бидат принудени да живеат во „омразен“ рај ниту во пекол што вечно гори. Најголема утеха ќе ни донесе сознанието дека Бог праведно постапил со сите. И кога смртта конечно ќе престане да постои, откупените радосно ќе повикаат: „О, смрт, каде ти е осилката? О, смрт, каде ти е победата?“ (1. Коринтјани 15,54,55).

Господ ветил дека, на новата земја и новото небо, „поранешните нема повеќе да се спомнуваат, ниту на ум ќе доаѓаат“ (Исаија 65,17). Ова не значи дека небото ќе биде место на општа амнезија, туку дека минатото нема да ја поткопува трајната радост на неговите жители.

`Кој од нас не доживеал тешки неправди што го придружуваат човечкото постоење на овој свет? Како можеме, особено во тие мачни времиња, да научиме да веруваме и, колку што е можно, да се радуваме на Божјата добрина и љубов?`