---
title: Во присуство на Бога
date: 27/12/2022
---

Библијата вели дека Бог „живее во непристапна светлина“ (1. Тимотеј 6,16), и дека „Бога никој никогаш не Го видел“ (Јован 1,18; 1. Јованово 4,12). Дали ова значи дека светите на небото никогаш нема да го видат Бог Отецот? Не, не значи. Сосема е очигледно дека оваа изјава за неможноста да се види Бог се однесува на луѓето по Падот, бидејќи во Светото Писмо има неколку показатели дека светите навистина ќе Го видат на небото.

`Прочитајте: Матеј 5,8; 1. Јованово 3,2.3; Откровение 22,3.4. Што ни кажуваат овие текстови за врвната предност да го видиме Бога?`

Истиот апостол Јован кој изјавил дека „Бога никој никогаш не Го видел“ (Јован 1,18; 1. Јованово 4,12), исто така рекол дека „ќе го видиме каков што е“ (1. Јованово 3,2.3) и „ќе го гледаат лицето негово“ (Откровение 22,3.4). Спорна точка може да биде дали овие текстови се однесуваат на Бог Отецот или на Христа. Меѓутоа, сите сомнежи се отфрлаат во светлината на Христовата изјава, „Блажени се чистите по срце, зашто тие ќе Го видат Бога“ (Матеј 5,8) Каква привилегија ќе биде за откупените – да му се поклонaт на Бога во Неговиот храм! Но, најголемата привилегија од сите ќе биде да гледаат Неговото лице.

„Божјиот народ ужива предимство на непосредна заедница со Отецот и со Синот. ‘Зашто сега гледаме како во огледало, загадочно’ (1. Коринтјани 13,12). Ние сега ја гледаме Божјата слика како на некое огледало: во делата на природата и во неговите постапки со луѓето; но тогаш ќе го видиме лице в лице, без црн превез меѓу нас. Ќе стоиме пред него и ќе го гледаме неговото лице“ (*Големата борба*, стр. 676, 677 ориг.).

Во текстовите што ги проучувавме денес, забележете ја поврзаноста меѓу чистотата и гледањето на Бога. „Чистите по срце“ ќе го видат Бога; оној што ќе го види Бога „се очистува самиот себе, како што е чист Тој“ (1. Јованово 3,3). Овие стихови откриваат дека Бог сега мора да изврши одредено дело во нас за да нè подготви за небото.

Иако, на крајот на краиштата, нашето право на небото е обезбедено со Исусовата смрт, сепак овде и сега ќе мораме да поминеме низ процесот на чистење, што ќе ни помогне да се подготвиме за нашиот вечен дом. А она што е пресудно во процесот на очистување е послушноста кон Неговото Слово.

`Прочитајте го текстот од 1. Петрово 1,22. Како овој текст ни ја открива врската меѓу послушноста и очистувањето? Што е тоа во врска со послушноста што нè прочистува? Според Петровите зборови, како конкретно ќе се покаже нашата послушност?`