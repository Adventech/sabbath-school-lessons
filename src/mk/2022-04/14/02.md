---
title: Ново небо и нова земја
date: 25/12/2022
---

За некои следбеници на грчката филозофија, самата помисла дека нешто е од физичка природа подразбира дека тоа е лошо. Затоа за нив е незамисливо во иднина да постои вистински рај со вистински луѓе. Според овој начин на размислување, за нешто да го претставува небото и да се смета за добро, тоа би требало да има чисто духовна природа, без дамките што се наоѓаат овде во физичкиот свет. Ако е нешто материјално, тврдат тие, не може да биде духовно; а ако нешто е духовно, не може да биде материјално. Спротивно на тоа, Библијата зборува за небото во конкретна смисла, но без ограничувањата што ги наметнува присуството на гревот.

`Прочитајте ги текстовите: Исаија 65,17-25; Исаија 66,22.23; 2. Петрово 3,13; Откровение 21,1-5. Која е клучната порака на овие текстови?`

Книгата на пророкот Исаија дава интересен увид за тоа како би изгледала Земјата доколку Израел како народ останел верен на својот завет со Бога (Исаија 65,17-25; Исаија 66,22.23; споредете со 5. Мојсеева 28). Природното окружување, со своите различни облици на живот, би се развивало сè повеќе според првичниот Божји план, односно според планот што постоел пред појавата на гревот.

Меѓутоа, тој план не се остварил во согласност со очекувањата. Затоа е воспоставен нов план, но сега со црквата, составена од Евреи и незнабожци од сите народи (Матеј 28,18-20; 1. Петрово 2,9). Затоа пророштвата на Исаија мора повторно да се читаат, овој пат од перспектива на црквата (2. Петрово 3,13; Откровение 21,1-5).

„Во Библијата наследството на спасените се нарекува татковина (Евреите 11,14-16). Таму небесниот Пастир своето стадо го води на извори на жива вода. Дрвото на животот носи плод секој месец, а неговите лисја служат за здравје на народот. Таму течат потоци кои вечно жуберкаат, бистри како кристал, на чиишто брегови се лелеат дрвја кои со своите сенки ги постилаат патеките што им ги приготвил Господ на откупените. Таму пространите рамнини прераснуваат во прекрасни брекчиња зад кои Божјите гори ги издигнуваат своите величествени врвови. На тие тивки полјани, покрај тие живи потоци, Божјиот народ, кој бил толку долго патник и поклоник, ќе најде своја татковина“ (Еленa Г. Вајт, *Големата борба*, стр. 675 оригинал).

`Многу световни писатели, без надежта во вечноста како што е претставена во Светото писмо, се жалат на бесмисленоста на човековото постоење. Иако грешат во поглед на иднината, сепак, зошто е тешко да се негира нивното тврдење за бесмисленоста на животот кој би бил без идна надеж? Изнесете го вашиот одговор во класата во сабота.`