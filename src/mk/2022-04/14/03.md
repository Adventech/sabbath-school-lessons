---
title: Во Божјиот храм
date: 26/12/2022
---

Некои тврдат дека самото небото го претставува Божјото светилиште Меѓутоа, книгата Откровение зборува за конкретно светилиште/храм во рамките на Новиот Ерусалим, каде што се наоѓаат Божјиот престол и стакленото море (Откровение 4,2-6 ; Откровение 7,9-15; Откровение 15,5-8). Таму големото мноштво свети „од сите племиња и колена, народи и јазици“, вечно ќе го слават Бога (Откровение 7,9-17).

Споредете ги Откровение 7,9-15 и Откровение 21,3.22. Како можеме да го усогласиме описот на големото мноштво откупени кои му служат на Бога „во Неговиот храм и дење и ноќе“ (Откровение 7,15) со тврдењето на Јован во врска со Новиот Ерусалим: „Не видов црква во него“ (Откровение 21,22)?

Небесното светилиште/храм отсекогаш било местото каде што небесните војски му се поклонуваат на Бога. Но, со појавата на гревот, тоа светилиште станало и место од каде што му се нуди спасение на човештвото. „Кога ќе заврши проблемот со гревот, на небесното светилиште ќе му биде вратена првобитната улога. Во текстот на Откровение 21,22, Јован известува дека не видел храм во градот, бидејќи неговиот храм е Семоќниот Господ Бог и Јагнето. Меѓутоа, дали тоа значи дека повеќе нема да има дом Господов каде што Неговите созданија ќе можат да доаѓаат за да уживаат во посебна заедница со Него? Во никој случај!“ (Richard M. Davidson, *„The Sanctuary: ’To Behold the Beauty of the Lord’“*, in Artur Stele, ed., The Word: Searching, Living, Teaching, vol.; 1 Silver Spring, MD: Biblical Research Institute, 2015, p. 31).

Книгата Откровение посебно внимание му посветува на Оној кому му се поклонуваат и на оние што Му се поклонуваат. Тоа небесно обожавање е сосредоточено на Бога и Јагнето (Откровение 5,13; Откровение 7,10). Како и секогаш, и како што би требало да биде, Христос е во центарот на богослужението.

А учесниците на тоа богослужение се оние „што дојдоа од големи маки; тие ги испраа облеките свои и ги избелија со крвта на Јагнето“ (Откровение 7,14). Тие се живи сведоци на Божјата способност да откупи и преобрази. Тие му пеат пофалби на Бога за тоа кој е Тој и што направил за нив.

`Текстот Откровение 21,3 гласи: „И чув висок глас од небото како зборува: ‘Ете го светиот шатор, светилиштето на Бога меѓу луѓето, и Тој ќе живее со нив; тие ќе бидат Негов народ, а Сам Бог ќе биде со нив - нивниот Бог’.“ (Еремија 32,38; Езекиел 37,27; Захарија 8,8; Евреите 8,10). Што значи за нас сега, додека сè уште сме на земјата, тоа што Бог е наш Бог и тоа што ние сме Негов народ? Како сега живееме во согласност со оваа неверојатна вистина?`