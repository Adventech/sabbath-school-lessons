---
title: На звукот на трубата
date: 16/11/2022
---

Солунјаните биле уверени дека вечен живот ќе им биде даден само на оние кои ќе останат живи до Второто доаѓање. „Тие внимателно ги чувале и пазеле животите на своите пријатели и сонародници за да не умрат и со тоа да не го загубат благословот што го очекувале при Господовото доаѓање. Но еден по еден нивните мили си заминувале од овој свет и Солунјаните со страв за последен пат ги гледале лицата на своите покојници, одвај наслутувајќи ја надежта дека повторно ќе ги сретнат во идниот живот“ (Елена Вајт, *Делата на апостолите*, стр. 258 ориг.).

`Прочитајте 1. Солунјани 4,13-18. Како Павле го исправил тоа погрешно сфаќање?`

Постои историска тенденција, на изразот „така Бог и упокоените преку Исус, ќе ги доведе со Него“ (1. Солунјани 4,14), да му се припише пошироко значење од она што навистина го има. Многумина кои ја прифаќаат теоријата за природна бесмртност на душата сугерираат дека Христос, при своето второ доаѓање, ќе ги донесе со себе од небото душите на праведните мртви кои веќе се на небото со Бога. Така, тие души можат повторно да се соединат со нивното воскреснато тело. Меѓутоа, таквото толкување не е во согласност со општите учења на апостол Павле на оваа тема.

Прочитајте го коментарот на еден неадвентистички теолог во врска со вистинското значење на тој стих: „Причината зошто христијаните во Солун можеле да се надеваат додека ги оплакувале мртвите членови на нивната црква била таа што Бог ќе ги ‘донесе’, односно ќе ги воскресне, и ќе им овозможи да бидат присутни при Христовото враќање, така што и тие ќе бидат ‘со него’. Она што го подразбира тој текст е дека тие починати верници нема да бидат во некаква неповолна положба во времето на Христовата парусија, туку дека ќе бидат ‘со него’ на таков начин што ќе учествуваат подеднакво со живите верници во славата, која е поврзана со Неговото враќање“ (Jeffrey A. D. Weima, 1–2 Thessalonians, *Baker Exegetical Commentary on the New Testament*, Grand Rapids, MI: Baker Academic, 2014, p. 319.

Ако душите на починатите праведници веќе биле со Господа на небото, немало да има потреба Павле да го спомнува конечното воскресение како христијанска надеж. Тој едноставно можел да забележи дека праведниците се веќе со Господа. Но наместо тоа, тој вели дека „умрените во Исуса“ (1. Солунјани 4,14) ќе бидат подигнати од мртвите на крајот на времето.

`Надежта во конечното воскресение им донела утеха на ожалостените Солуњани. Истата надеж може да ни помогне и нам со доверба да се соочиме со болните моменти кога ледениот стисок на смртта ни ги одзема нашите најмили од нас.`