---
title: Средба за вечноста
date: 17/11/2022
---

`Прочитајте го текстот 1. Коринтјани 15,51-55. Која „тајна“ (1. Коринтјани 15,51) ја открива Павле овде?`

Некои популарни проповедници сугерираат дека оваа „тајна“ (1. Коринтјани 15,51) е всушност „тајното возанесение“ (англиски: *secret rapture*) на црквата, до кое треба да дојде седум години пред Христовото славно второ доаѓање. При ова „тајно вознесение“ верните христијани ненадејно, тивко и тајно се пренесени на небото, додека сите останати се оставени овде, прашувајќи се што се случило. Луѓето можат, наводно, одеднаш да се најдат во автомобил без возач, бидејќи е однесен на небото, а сѐ што „останува е неговата облека“. Најпродаваниот серијал на книги „Оставени“ (*Left Behind*) од 16 серии, врз основа на кој се снимени четири филмови, го промовира ова лажно учење кое допира до милиони луѓе.

Се разбира, ниту еден библиски текст не го поддржува таквото вештачко одвојување на вознесението и Второто доаѓање. „Тајната“ за која зборува Павле едноставно се однесува на преобразувањето на живите праведници, за да им се придружат на воскреснатите праведници при второто Христово доаѓање. Тоа е вистинското „вознесение“. Нема да има „тајно вознесување“, бидејќи Второто доаѓање ќе биде видливо за сите живи (Откровение 1,7), а воскресението на мртвите и преобразувањето на живите ќе се случат истовремено, на звукот на трубата што ќе го означи Христовото враќање (1. Коринтјани 15,51.52).

При Христовото враќање ќе дојде до највеличествената средба на сите времиња. Живите праведници ќе се преобразат „одеднаш, за еден миг на око“ (1. Коринтјани 15,52). На звукот на Божјиот глас тие ќе бидат прославени. Тогаш тие ќе станат бесмртни и, заедно со воскреснатите свети, ќе бидат подигнати од земјата за да се сретнат со својот Господ во воздухот. Божјите ангели „ќе ги соберат Неговите избраници од четирите ветра, од едниот до другиот крај на небесата“ (Матеј 24,31).

„Малечките деца светите ангели ги носат во прегратките на нивните мајки. Пријателите, кои толку долго ги разделила смртта, пак се соединети за никогаш повеќе да не се разделат и со радосни песни се искачуваат заедно во Божјиот град“ (Е. Г. Вајт, *Големата борба*, стр. 645 ориг.).

`Тоа е толку извонредно ветување, толку поинакво од сè што сме доживеале, што е тешко да се разбере. Но, размислете за пространствата на вселената и неверојатната сложеност на животот на оваа земја Самото создавање сведочи за Божјата несфатлива моќ. Што можеме да научиме од сето ова за Божјата моќ да ги преобрази живите и да ги воскресне мртвите при второто Исусово доаѓање?`