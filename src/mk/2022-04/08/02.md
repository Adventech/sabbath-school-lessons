---
title: Надеж која ги надминува границите на овој живот
date: 13/11/2022
---

Старогрчкиот историчар Херодот (5 век пред Христа) пишувал за едно племе чиишто членови во моментот на раѓањето на детето започнуваат период на жалост, поради страдањата со кои ќе треба да се соочи ако доживее зрела доба. Колку и да ни изгледа чуден овој обичај, има одредена логика во него.

Илјадници години подоцна, во Америка се појавил оглас во кој пишувало: „Зошто да живееш кога можеш да бидеш погребан за 10 долари?“.

Свесни сме дека животот може да биде доста тежок, дури и ако веруваме во Бога и се надеваме на вечноста. И замислете колку мора да им е тешко на оние кои не се надеваат на ништо друго освен на краткото и често болно постоење на овој свет. Повеќе секуларни писатели ја коментирале бесмисленоста на човековото постоење, бидејќи не само што сите умираме, туку сите живееме со сознанието дека ќе умреме. И токму тоа сознание го прави целиот човечки живот, кој и онака често е тежок и мрачен, навидум бесмислен и ништовен. Еден мислител ги нарекол луѓето „парчиња расипливо месо на коски што се разделуваат“. Звучи прилично морничаво, а сепак, тешко е да се негира дека и во тоа има некоја логика.

Сепак, за разлика од сето ова, го имаме библиското ветување за вечен живот во Исуса. И токму тоа е клучот – ја имаме таа надеж во Исуса и во она што ни го нуди Неговата смрт и воскресение. Во спротивно, каква надеж би имале?

`Прочитајте 1. Коринтјани 15,12-19. Што кажува Павле за тоа колку тесно е поврзано Христовото воскресение со надежта во нашето сопствено воскресение?`

Павле изрично вели дека нашето воскресение е нераскинливо поврзано со Христовото. Ако ние не воскреснеме од мртвите, тоа значи дека и Христос не воскреснал, а ако Христос не воскреснал – тогаш што? „Ако, пак, Христос не воскреснал, напразна е верата ваша; вие сте уште во своите гревови“ (1. Коринтјани 15,17). Со други зборови, по смртта би останале мртви, засекогаш, и тогаш сè би било бесмислено. А Павле, всушност, тврди нешто сосема спротивно од ставот изразен во 1. Коринтјани 15,32: „Каква е мојата полза? Ако мртвите не воскреснуваат – ‘Да јадеме и да пиеме, бидејќи утре ќе умреме!’“

Ако нашето сегашно постоење, во форма на протоплазма базирана на јаглерод, е сè што постои, и ако нашите „седумдесет години, а кај посилниот до осумдесет“ (ако имаме среќа, или малку подолго ако не пушиме и не јадеме премногу хамбургери) – ако е тоа сè што некогаш ќе добиеме, тогаш сме во прилично тешка положба. Не е ни чудо што Елена Вајт забележува: „Небото ни е повредно од сè, а ако го изгубиме Небото, сме изгубиле сè“ (*Синови и ќерки Божји*, стр. 349 оригинал).

`Размислете за тоа колку се драгоцени нашата вера и нашата надеж Зошто мораме да направиме сè што е во наша моќ за да можеме, со Божја милост, да ги одржиме и да ги зачуваме?`