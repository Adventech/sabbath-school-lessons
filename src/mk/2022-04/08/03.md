---
title: "Пак ќе дојдам!"
date: 14/11/2022
---

`Прочитајте Јован 14,1-3. Поминале речиси 2000 години откако Исус ветил дека ќе дојде повторно. Како можеме да им помогнеме на другите да сфатат дека, и покрај оддолжување на времето (што не е толку важно), тоа ветување сè уште важи, дури и за нашата генерација, временски толку далеку од моментот кога Исус го изговорил?`

Во книгата Откровение, Исус четири пати изјавил: „Ете, доаѓам скоро“ (Откровение 3,11; Откровение 22,7.12.20). Очекувањето на Неговото неизбежно доаѓање ја придвижило мисијата на апостолската црква и животот на безброј христијани низ вековите ги исполнувало со надеж. Меѓутоа, генерација по генерација умирала, а тој ветен настан сè уште не се случил. И затоа многумина се прашуваат: Уште колку ќе треба да проповедаме дека „Исус доаѓа наскоро“? Дали тие зборови поттикнале нереални очекувања? (Види 2. Петрово 3,4).

Многу христијани се жалат на големото „доцнење“ (споредете со Матеј 25,5). Но, како воопшто знаеме дека се работи за големо „доцнење“? Кое би било „вистинското“ време Христос да се врати? Дали тоа било пред 50, 150, 500 години? Она што е навистина важно е библиското ветување дека „Господ нема да задоцни со Своето ветување, како што некои мислат за бавењето; но долго време трпи, бидејќи не сака да загине некој, туку сите да се покаат“ (2. Петрово 3,9).

И покрај долгите векови што поминале откако Исус се вознел на небото, ветувањето за Неговото доаѓање останува суштински важно дури и денес. Зошто? Бидејќи сè што имаме е овој краток живот (Псалми 90,10), по кој следи несвесно почивање во гроб (Проповедник 9,5.10), а потоа конечно воскресение, без никаква можност да ја промениме нашата судбина (Евреите 9,27). Што се однесува до секој од умрените (како што веќе беше наведено во 3-та лекција), бидејќи тие спијат во несвесен сон, за нив второто Христово доаѓање ќе следи само миг или два по смртта Па дури и вие, според вашето лично искуство (како и сиот Божји народ од сите векови), нема да го чекате Христовото враќање подолго од момент по вашата смрт. А тоа е многу кратко, зар не?

Со секој изминат ден, ние сме еден ден поблиску до славното појавување на Господа Исуса Христа на небесните облаци. И иако не знаеме точно кога ќе дојде, можеме да бидеме сигурни дека ќе дојде, и тоа е она што навистина е важно.

`Еден пастор во својата проповед изјавил дека не му е важно кога Христос ќе се врати. Единствено што му е важно е Христос да се врати. Како ви звучи таа логика и како би можела да ви помогне ако сте обесхрабрени што Христос сѐ уште не дошол?`