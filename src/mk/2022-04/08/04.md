---
title: "Јас ќе го воскреснам"
date: 15/11/2022
---

Во едно од своите чуда, Исус нахранил пет илјади луѓе со мала количина леб и риба (Јован 6,1-14). Сфаќајќи дека по тоа мноштвото имало намера да го прогласи за цар (Јован 6,15), Исус отпловил со своите ученици на другата страна на Галилејското Море. Но, следниот ден, мноштвото го следело и таму, а потоа Тој ја одржал моќната проповед за Лебот на животот, со посебен акцент на дарот на вечниот живот (Јован 6,22-59).

`Прочитајте го текстот Јован 6,26-51. Како Исус го поврзал дарот на вечниот живот со конечното воскресение на праведните?`

Во таа проповед, Исус нагласил три основни концепти во врска со вечниот живот. Прво, Тој се поистоветил себеси со лебот „Кој слегува од небото и му дава живот на светот“ (Јован 6,33.58). Кога изјавил: „Јас сум (грчки: *egō eimi*) лебот на животот“ (Јован 6,35.48), Исус се претставил себеси како големиот „ЈАС СУМ“ од Стариот Завет (2. Мојсеева 3,14) Второ, Исус објаснил дека нашиот вечен живот може да биде осигуран во Него: „Кој доаѓа кај мене“ и „кој верува во мене“ ќе го има тој благослов (Јован 6,35). И на крајот, Исус трипати го поврзал дарот на бесмртноста со конечното воскресение, уверувајќи ги своите слушатели со зборовите: „И јас ќе го воскреснам во последниот ден“ (Јован 6,40.44.54).

Исус ни го дал и следното извонредно ветување: „Вистина, вистина ви велам: кој верува во Мене има вечен живот“ (Јован 6,47). Според тоа, дарот на вечниот живот е веќе присутна реалност. Но, тоа не значи дека верникот никогаш нема да умре, бидејќи изразот „Јас ќе го воскреснам“ (Јован 6,40) подразбира враќање во живот на некој што умрел.

Сликата е јасна. Без Христа човекот нема вечен живот. Меѓутоа, дури и кога ќе го прифатиме Христа и ќе стекнеме сигурност за вечен живот, ние засега остануваме смртни и затоа подложни на природна смрт При Второто доаѓање, Исус ќе нѐ воскресне, а потоа ќе ни го даде дарот на бесмртноста што веќе сега ни припаѓа. Дарот е обезбеден, не поради некоја наводна природна бесмртност на душата, туку поради праведноста на Исус која ја стекнуваме со вера во Него.

`Задржете се на размислувањето за Исусовите зборови дека ако верувате во Него, имате (токму сега) вечен живот! Како може ова преубаво ветување да ви помогне да се справите со болната реалност на нашата сегашна, макар и само привремена, смртност?`