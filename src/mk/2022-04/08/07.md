---
title: За натамошно проучување
date: 18/11/2022
---

Во книгата *Делата на апостолите* од Елена Вајт прочитајте ги следните поглавја: „Посланието до Солуњаните“, стр. 255-268 ориг. и „Повикани да прифатат повисоки духовни мерила“, стр. 319-321 ориг.

„Римјаните“, пишува Стивен Кејв, „добро го познавале верувањето на христијаните дека еден ден телесно ќе станат од гробот, и правеле сѐ што било во нивна моќ да ги исмеваат и да ги осуетат таквите надежи Еден извештај за прогонството во Галија во 177 година вели дека мачениците прво биле погубени, а потоа нивните тела биле оставани да гнијат непогребани шест дена, пред да бидат запалени, а потоа нивната пепел била фрлена во реката Рона. ‘Да видиме сега дали повторно ќе станат’, велеле Римјаните, според тој извештај“ (Stephen Cave, Immortality: *The Quest to Live Forever and How It Drives Civilization*, New York: Crown Publishers, 2012, pp. 104, 105).

Таа мала очигледна поука од теолошкиот скептицизам, колку и да била драматична, сепак ја промашува суштината. Таа не докажува ништо во врска со библиското ветување за воскресение. Силата што го воскреснала Исус од мртвите може да го стори истото за нас, без оглед на состојбата на нашето тело. На крајот на краиштата, ако истата таа Сила ја создала и ја одржува целата вселена, тогаш сигурно може да ги преобрази живите и да ги воскресне мртвите.

„’Така и оние кои умреле во Исуса, Бог ќе ги доведе со него’, пишува Павле во 1. Солунјани 4,14. Мнозина овој израз го толкуваат така како умрените да ќе слезат со Христа од небото. Но Павле кажува дека, како Христос што станал од мртвите, така Господ умрените свети ќе ги подигне од гробовите и ќе ги земе на небото. Колку драгоцена утеха! Колку прекрасна и величествена надеж! И тоа не само за солунската црква, туку за сите христијани без оглед каде се наоѓаат“ (Е. Вајт, *Делата на апостолите*, стр. 259 ориг.).

**Прашања за разговор**

`1. Некој еднаш рекол: „Смртта нè брише целосно... А да се биде целосно збришан, заедно со секоја трага од сопственото постоење, тоа во голема мера му ја одзема смислата на човечкиот живот.“ Каква надеж воопшто би имале, соочени со таквата бесмисленост на животот?`

`2. Како можеме да ја усогласиме потребата за напредување кон совршенство (Филипјаните 3,12-16) со фактот дека дури при второто Христово доаѓање ќе добиеме нераспадлива и безгрешна природа (1. Коринтјани 15,50-55)?`

`3. Како би можеле да му помогнеме на некој што ја прифатил идејата за „тајно вознесување“ да увиди зошто тоа учење е погрешно?`

`4. Прочитајте уште еднаш 1. Коринтјани 15,12-19. Што во тие стихови претставува толку силен доказ за учењето дека мртвите спијат, наспроти мислењето дека се со Исуса на небото? Каква смисла воопшто би имале тие стихови, кога починатите праведници веќе сега, навистина, би биле на небото со Исуса?`