---
title: Ум Христов
date: 13/12/2022
---

Некои луѓе сметаат дека менувајќи ја средината, поединецот може значително да се промени. И навистина, ние секако треба да ги избегнуваме местата и околностите во кои би можеле да бидеме изложени на искушенија (Псалми 1,1; Изреки 5,1-8). Меѓутоа, нашиот проблем со искушението и гревот може да се реши само со преобразување на нашето срце (односно умот). Христос ја допрел самата суштина на тој проблем велејќи дека „однатре, од срцето човечко, излегуваат лоши помисли, прељубодејства, блудства, убиства, кражби, лакомства, лукавства, пакости, злоби, око завидливо, богохулство, гордост, безумство“ (Марко 7,21.22). Ова значи дека најпрво треба нашиот ум да се преобрази за да може да се промени и нашето однесување.

`Прочитајте: 1. Коринтјани 2,16; Псалми 24,3.4; Римјаните 12,2; Филипјаните 4,8; Колосјани 3,2. Што значи да се има „ум Христов“?`

Господ ветил дека, во рамките на „новиот завет“, Тој ќе го стави законот во умот на припадниците на својот народ и ќе го запише во нивните срца (Еремија 31,31-33; спореди со: Евреите 8,8-10; Евреите 10,16) Затоа, не е никакво чудо што во Проповедта на гората Христос го проширил и го продлабочил значењето на Божјите заповеди, сѐ до ниво на мисли и побуди (види Матеј 5,17-48). Според тоа, ние можеме да извојуваме победа над искушението само со Божјата благодат која преобразува и можеме, на ниво на мисли и побуди, да се повикаме на тоа ветување за да ги запреме грешните мисли.

Меѓутоа, ние ќе имаме грешна природа сè додека не дојде Исус. Но, ако сме во Христа, тогаш сме целосно покриени со Неговата праведност Иако сè уште не сме совршени, уште сега се сметаме за совршени во Него (Филипјаните 3,12-15). „Кога сме соединети со Христа, ние го имаме Христовиот ум. Чистотата и љубовта се огледуваат во карактерот, а кротоста и вистината управуваат со животот. Дури и самиот израз на нашето лице се менува. Христос, кој живее во душата, има моќ да преобрази, така што нашиот надворешен изглед сведочи за мирот и радоста што владеат во нас самите“ (Елена Г. Вајт, *Selected Messages*, книга 1, стр. 337).

Таква преобрaзба во нашиот живот можеме да доживееме само со секојдневно предавање, со секојдневно умирање за себе, со секојдневни решителни напори направени со вера да му бидеме послушни на Исуса.

`Замислете како би изгледал вашиот живот кога би можеле да ги запрете дури и грешните мисли. Колку поинаков би бил вашиот живот? Кој е единствениот можен начин тоа да стане наше искуство?`