---
title: Водството на Духот
date: 14/12/2022
---

Светиот Дух е Божјиот моќен Претставник, кој ја излева Божјата љубов во нашите срца (Римјаните 5,5), нè води кон вистинското спасоносно искуство (Јован 16,7-11), нè упатува во сета вистина (Јован 16,13) и нè оспособува да го исполниме евангелскиот налог (Дела 1,8). Бидејќи Светиот Дух е тој што се спротивставува на разорното дејствување на сатаната, не е ни чудо што сатаната се служи со сите средства за да го изврти нашето разбирање за природата и дејствувањето на Светиот Дух. И така, додека некои ја негираат Неговата личност, други претерано ги нагласуваат даровите на Духот, во однос на Неговата моќ да нè преобрази.

`Прочитајте Дела 8,4-24. Симон вражарот од Самарија сакал да ги прими даровите на Светиот Дух без самиот да биде обновен од Дух На кој начин овој ист став се манифестира и во нашево време?`

Божји деца се оние кои се упатени од Светиот Дух (Римјаните 8,14) во сите вистини на Божјата реч (Јован 16,13; Јован 17,17). Исус нè предупредил многу јасно: „Не секој што Ми вели:,Господи, Господи‘, ќе влезе во царството небесно, туку оној што ја исполнува волјата на Мојот Отец небесен. Мнозина ќе Ми речат во оној ден,Господи, Господи, нели во Твое име пророкувавме? И зар во Твое име демони не изгонувавме? И нели во Твое име многу чуда правевме?‘ И тогаш Јас ќе им кажам:,Никогаш не сум ве познавал; бегајте од Мене вие што правите незаконски дела!‘“ (Матеј 7,21-23). Ова значи дека Светиот Дух никогаш не води некого без Божјото слово – кое Тој лично го вдахнал – и секогаш нè доведува во хармонија со Словото.

Истиот Свети Дух кој нè упатува на сета вистина, нè оспособува да ги водиме и другите кон истата чудесна вистина (Матеј 28,18-20; Дела 1,8). И додека ја исполнуваме нашата света мисија, примаме Негова посебна помош. Затоа мораме, од утро во утро, да клекнуваме пред Господа и да го обновуваме нашиот завет на посветување кон Него. Ако го правиме тоа, Тој ќе ни го дава присуството на Својот Дух, со Неговата оживувачка сила, сила која посветува.

Меѓутоа, мораме да бидеме отворени за Неговото водство така што секојдневно ќе донесуваме свесна одлука да го правиме она што знаеме дека е правилно и да го избегнуваме она што знаеме дека е погрешно Односно, само ако настојуваме да живееме онака како што треба, во силата што ни ја дал Бог, ќе бидеме отворени да ја примиме во нашиот живот силата на Светиот Дух што Бог ни ја ветил.

`Зошто е толку важно, од утро во утро, да се отвораме за водството на Светиот Дух во нашиoт живот преку молитва?`