---
title: Телото како храм
date: 12/12/2022
---

Дуалистичката теорија за смртно тело со бесмртна душа довела до различни верувања за човечкото тело. На пример, за древните грчки филозофи, човечкото тело било затвор на душата, која се ослободувала при смртта. Како ехо на тоа паганско разбирање, многу христијани денес веруваат дека телото е само привремено живеалиште на бесмртната душа, која повторно ќе се соедини со телото при воскресението. Спротивно на тоа, пантеистите го сметаат човечкото тело за божествено. Тие веруваат дека Бог и вселената се едно исто. За нив сè е Бог, а човечкото тело е само дел од единствената, обединета, универзална божествена творба. И така, наспроти сите овие спротивставени теории на оваа тема, ние мора да останеме цврсто на она што го учи Библијата за природата на човекот.

`Прочитајте ги текстовите 1. Коринтјани 6,19.20 и 1. Коринтјани 10,31. Како сфаќањето дека нашето тело е „црква на Светиот Дух“ може да изврши позитивно влијание врз нашиот начин на живот?`

И Адам и Ева биле создадени според Божјиот лик (1. Мојсеева 1,26.27), што се одразило не само на нивниот карактер, туку и на физичкиот аспект на нивното битие. И бидејќи тој лик е нарушен, па дури и скриен поради присуството на гревот, делото на откупување е човечките суштества да се вратат во нивната првобитна состојба, што го вклучува и нивното физичко здравје, до степен до кој тоа е можно за суштествата кои не се во можност да јадат од дрвото на животот.

Тоа обновување е животен процес кој ќе заврши дури со второто Христово доаѓање, кога расадливото ќе стане нераспадливо, а она што е смртно ќе стане бесмртно (1. Коринтјани 15,53.54).

Апостол Јован му напишал на својот пријател Гај: „Возљубен, се молам да бидеш здрав и во сè да ти биде добро, како што и е добро на душата твоја“ (3. Јованово 1,2).

Ако прифатиме дека човечкото суштество е неделива целина, а дека религијата ги опфаќа сите аспекти на човечкиот живот, тогаш треба да го сметаме и нашето физичко здравје како верска обврска. Треба да се водиме од вдахновеното начело: „И така било да јадете, или да пиете, или нешто друго да правите, сето тоа правете го за слава Божја“ (1. Коринтјани 10,31). Но, да имаме на ум дека сè уште живееме во свет во кој, и покрај нашите сесрдни напори, дури и добрите луѓе сепак ги трпат последиците од грешната човечка природа и грешното окружение Затоа, треба да се надеваме на Бога и да го дадеме најдоброто од себе, а резултатите да му ги ги препуштиме Нему.