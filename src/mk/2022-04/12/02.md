---
title: Исус како пример
date: 11/12/2022
---

`Прочитајте го текстот Лука 2,52. Кои четири димензии на Исусовиот раст се споменуваат во тој стих?`

Исус бил совршено човечко суштество, а Неговиот раст ги опфаќал сите основни димензии на човековото постоење. Според Лука 2,52, „Исус, пак, напредуваше во мудроста (ментално) и во растењето (физички) и во милост кај Бога (духовно) и кај луѓето (социјално)“. „Бил жив и со прониклив ум, а неговата разборитост и мудрост ги надминувале неговите години. Неговиот карактер бил урамнотежен и хармоничен. Силите на неговиот ум и тело се развивале постепено во согласност со законите на детството. Како дете, Исус се одликувал со исклучително привлечна природа. Неговите услужливи раце секогаш биле подготвени да им послужат на другите. Тој покажувал непоколеблива стрпливост и вистинољубивост која никогаш не би ја жртвувала чесноста. Во начелата цврст како карпа, неговиот живот откривал особина на несебична љубезност“ (Еленa Г. Вајт, *Копнежот на вековите*, стр. 68, 69 оригинал).

`Прочитајте го текстот Матеј 4,23. Како можеме ние денес успешно да ја извршуваме тројната Исусова служба – поучување, проповедање и исцелување?`

Ако прифатиме дека човечкото суштество е единствена и неделива личност, тогаш не можеме да ја ограничиме нашата религија само на духовни прашања. Всушност, вистината го опфаќа целокупното наше битие, го покрива сиот наш животен век и ги вклучува сите димензии на нашиот живот. Нашите физички и духовни елементи се толку силно соединети, што навистина не можат да се разделат. И иако ние, како паднати суштества, никогаш не можеме да се изедначиме со тоа како е прикажан Исус овде, со Божјата благодат треба да се угледаме на Него, зашто „да се обнови во човекот ликот на неговиот Создател, да се врати во состојбата на првично совршенство, да се поттикне развојот на неговото тело, умот и душата“ (Елена Г. Вајт, *Воспитување*, стр . 15,16 оригинал) ‒ тоа е делото на откупување. Ова е она што Бог сака да го направи во Својот народ како дел од процесот на подготовката за Неговото враќање.

`Ако се споредиме себеси со Исуса, таа разлика лесно може да нè обесхрабри. Тогаш како сосредоточеноста на крстот и сето она што тој го подразбира, нè штити од обесхрабрување, особено кога она што го гледаме во себе го споредуваме со она што го гледаме во Исуса?`