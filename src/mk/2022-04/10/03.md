---
title: Пеколниот оган
date: 28/11/2022
---

`Прочитајте го текстот 2. Мојсеева 32,1-14. Која улога на Мојсеј можеме да ја видиме овде?`

Во својата книгичка за деца со наслов Поглед на пеколот (John Furniss, *The Sight of Hell*, Dublin: James Duffy, [1874], p. 24), англискиот римокатолички свештеник Џон Фурнис (1809-1865) го илустрира вечното мачење со топка од цврсто железо, поголема од небото и земјата. „Птица лета еднаш во сто милиони (sic!) години и само ја допира голема железна топка со пердувите на своите крилја.“ Авторот тврди дека горењето на грешниците во пеколот ќе продолжи дури и откако таа железна топка целосно ќе се излиже и истроши од таквите попатни допири на крилата!

Тажно е што и многу протестанти денес веруваат во нешто слично, кога е во прашање судбината на изгубените.

`Прочитајте ги стиховите Малахија 4,1 и Јуда 1,7. Како овие текстови ни помагаат подобро да го разбереме поимот „вечен оган“, или идејата, како што ја изразил Исус, дека изгубените ќе бидат во „вечен оган“ (Матеј 18,8) или во „неизгаслив оган“ (Марко 9,43)?`

Зборот „вечен“ (еврејски: *‹olam*; грчки: *aion, aionios*) може да има различни значења во зависност од непосредниот контекст. На пример, кога е поврзан со зборот Бог (5. Мојсеева 33,27. „вечен“), тој го изразува Неговото вечно постоење. Кога се однесува на човечки суштества (2. Мојсеева 21,6, „вечен“), значењето на зборот е ограничено со должината на нивниот животен век. Кога се однесува на оган (Матеј 18,8; Матеј 25,41; „вечен“), тогаш се подразбира дека огнот нема да се изгасне додека она што е запалено не биде целосно изгорено. Тоа значи дека „вечниот оган“ ќе биде вечен во смисла дека целосно и неповратно ќе ги изгори злите, не оставајќи им „ни корен, ниту гранчиња“ (Малахија 4,1).

Теоријата за вечно казнување на злите има сериозни импликации. Кога злите би биле казнувани засекогаш, тогаш злото никогаш не би се искоренило. На крајот на краиштата, целиот живот потекнува од Бога (5. Мојсеева 32,39; Псалми 36,9), кој вели дека „не ја посакувам смртта на грешникот“ (Езекиел 33,11). Зошто тогаш Тој би продолжил да им го продолжува животот на злите, за тие да трпат бескрајни маки? Зар не би било многу поразумно за Него едноставно да го прекине нивното постоење? Ако злите ќе бидат казнети „според своите дела“ (Откровение 20,12), зошто поради краткотрајноста на човечкиот живот би биле бескрајно казнувани?

Сите библиски референци за „вечен оган“ треба да се гледаат како алузии на постмилениумското „огнено езеро“ од текстот Откровение 20 (видете ја лекција 13). Затоа, не е во согласност со Библијата да се зборува за веќе присутен, вечно запален пекол.

`Колку и да се лоши тие пеколни огнови, што ни открива за Божјата љубов оваа вистина за пеколот, особено ако се спореди со идејата за вечно мачење?`