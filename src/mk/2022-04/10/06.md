---
title: Библиски поглед
date: 01/12/2022
---

`Прочитајте го текстот 1. Јованово 5,3-12. Зошто апостол Јован го ограничува „вечниот живот“ само на оние кои се во Христа?`

Библиското учење за условна бесмртност на човечките суштества – наспроти небиблиската теорија за вродена бесмртност на душата – е експлицитно наведено во текстот 1. Јованово 5,11.12. За да го разбереме значењето на овој важен текст, мора да имаме на ум дека само Бог е „единствен бесмртен“ (1. Тимотеј 6,15.16) и дека тој е единствениот Извор на животот (Псалми 36,9; Колосјани 1,15-17; Евреите 1,2).

Кога гревот навлегол во овој свет преку падот на Адам и Ева (1. Мојсеева 3), тие, заедно со сите нивни потомци (вклучувајќи нѐ и нас), паднале под проклетството на физичката смрт, губејќи го дарот на вечниот живот. Но, нашиот драг Бог спровел план за спасение, за луѓето да можат да си го вратат вечниот живот – живот што требало да им припаѓа од почетокот. Павле за ова напишал: „Така што и нè избра преку Него, уште пред светот да биде создаден, за да бидеме свети и непорочни пред Него во љубовта“ (Ефесјаните 1,4).

Апостол Павле објаснува дека „како што гревот влезе во светот преку еден човек (Адам), а преку гревот – смртта“, така „преку благодатта на еден Човек, Исус Христос“, благодатниот дар на вечниот живот станал достапен за сите луѓе (Римјаните 5,12-21). Павле овде недвосмислено и дословно мисли на Адам кој ги донел гревот и смртта на овој свет Зашто, ништо за што зборува Библијата нема да има смисла без дословниот Адам, кој со својот престап донел грев и смрт во нашиот свет.

Во врска со тоа, апостол Јован додава: „А сведоштвото е тоа дека Бог ни дарувал живот вечен; и тој живот е во Неговиот Син. Кој Го има Синот Божји, тој го има и тој живот; кој го нема Синот Божји, го нема тој живот“ (1. Јованово 5,11.12).

Целата слика станува појасна во светлината на следните Исусови изјави: „Секој што ќе го види Синот и ќе поверува во Него да има вечен живот, а Јас ќе го воскреснам во последниот ден“ (Јован 6,40) и: „Јас сум воскресението и животот; кој верува во Мене, и да умре, ќе живее“ (Јован 11,25).

Тоа значи дека вечниот живот е дар од Бога преку Христа – дар кој е обезбеден во сегашноста, но во потполност се ужива дури по конечното воскресение на праведните. Заклучокот е мошне едноставен – ако вечниот живот им се дава само на оние што се во Христа, тогаш оние што не се во Него немаат вечен живот (1. Јованово 5,11.12). Наспроти ова, теоријата за вродена бесмртност на душата им ветува вечен живот – било во рајот или во пеколот – на сите луѓе, дури и на оние кои не се во Христа. Колку и да е популарно ова учење, тоа сепак не е библиско.