---
title: За натамошно проучување
date: 02/12/2022
---

Во книгата *Големата борба* од Елена Г. Вајт прочитајте ги следните поглавја: „Првата голема измама“, стр. 531-550 оригинал; „Можеме ли да разговараме со мртвите?“ стр. 551-562 оригинал.

„Врз големата заблуда за вродена бесмртност се засновува науката за свесна состојба на мртвите по смртта - наука која, како и онаа за вечните маки, му се противи на учењето на Светото писмо, на логиката на разумот и на нашите чувства за човечност. Според верувањето што е раширено среде народот, спасените на небото се запознати со сѐ што се случува на земјата, а особено со животот на пријателите што ги оставиле зад себе. Но како би можело за мртвите да биде извор на радост сознанието дека нивните мили на земјата страдаат, дека грешат, дека чувствуваат болки, разочарувања и животни грижи? Колкава небесна среќа би можеле да уживаат оние што постојано би се наднесувале над своите пријатели на земјата? А колку е ужасно верувањето дека душата на непокајаниот, штом здивот ќе го напушти телото, си заминува во пеколен оган! Каков ужасен страв мора да поднесуваат оние што ги гледаат своите пријатели како неподготвени си заминуваат в гроб за да влезат во вечноста на болката и гревот!“ (Елена Вајт, *Големата борба*, стр. 545 ориг.).

**Прашања за разговор**

`1. Оние кои имале прилика да разговараат со други христијани за состојбата на мртвите и природата на пеколот, веројатно откриле колку луѓето можат да бидат непоколебливи и цврсти во нивните убедувања, не само во поглед на тоа дека спасените веднаш одат во рајот, туку и дека изгубените трпат вечни маки во пеколот. Што мислите, зошто е тоа така? Едно е тоа што луѓето сакаат да веруваат, и донекаде разбирливо, дека нивните сакани кои починале сега се „со Господа“ (иако, како што видовме, и понатаму останува прашањето колку би било вознемирувачко за нив да ја набљудуваат хаотичната состојба на работите како што е овде) Меѓутоа, од каде таа приврзаност за ужасната идеја дека изгубените вечно се мачат во пеколот? Што нè учи овој факт за силата на традицијата? Дискутирајте за ова во класата.`

`2. Повеќето христијански деноминации ја застапуваат небиблиската теорија за вродена бесмртност на душата заедно со сите други теории поврзани со неа. Што друго би можеле ние како црква да направиме (покрај тоа што веќе го правиме) за да му го објавиме на светот библискиот поглед на смртта и задгробниот живот?`

`3. Иако станува збор за обична фикција, поемата на Данте, Божествена комедија, стана многу влијателна, придонесувајќи лажните учења за тоа што се случува со „душата“ по смртта цврсто да се всадат во човечкиот ум. Кои поуки можеме да ги извлечеме во врска со тоа колку лесно христијанската теологија може да биде под влијание на надворешните учења? Кои други нехристијански идеи влијаат на христијанската мисла дури и денес, и како можеме да се заштитиме од нив?`