---
title: Светците во чистилиштето
date: 29/11/2022
---

Римокатоличката црква смета дека мртвите кои не заслужуваат пекол, но сè уште не се подготвени ни за Рајот, можат да се исчистат од своите гревови во чистилиште, а потоа оттаму да се вознесат на Рајот Во исто време, страдањата на кои се изложени во чистилиштето можат да се намалат со молитвите и покорите на нивните најблиски.

Катихизисот на Католичката црква експлицитно зборува за чистилиштето: „Сите кои умираат во Божјата благодат и пријателство, но сепак несовршено исчистени, можат навистина да бидат сигурни во своето вечно спасение. Но, тие поминуваат низ очистување по смртта за да ја постигнат светоста неопходна за да се влезе во небесната радост“ (*Catechism of the Catholic Church*, New York: Doubleday, 1995, p. 291). Исто така, тука се наведува дека нивните страдања можат да се ублажат со молитвите на нивните најмили, како и со други дела направени во име на мртвите. „Црквата исто така препорачува милостина, прошталници и дела на покајание кои се преземаат во име на мртвите“ (*Catechism of the Catholic Church*, стр. 291).

`Прочитајте: Проповедник 9,10; Езекиел 18,20-22 и Евреите 9,27. На кои начини овие текстови ја побиваат теоријата за чистилиштето?`

Догмата за чистилиштето ја комбинира паганската претстава за пекол што гори со паганската практика на молитва за мртвите. Таа догма е неприфатлива за оние кои веруваат во следните библиски учења: (1) дека мртвите остануваат да почиваат во своите гробови во несвесна состојба (Проповедник 9,10); (2) дека праведноста на едно грешно човечко суштество не може да се пренесе на друго грешно човечко суштество (Езекиел 18,20-22); (3) дека нашиот единствен Посредник е Исус Христос (1. Тимотеј 2,5); и (4) дека по смртта следи конечен суд, без каква било друга шанса човекот да се покае за своите падови во овој живот (Евреите 9,27).

Уште посериозна импликација на антибиблиската теорија за чистилиште е начинот на кој таа го искривува самиот Божји карактер. Навистина, „уште од својот пад сатаната се труди погрешно да го претстави нашиот небесен Татко. Тој ја предложил догмата за бесмртност на душата... Идејата за вечно запален пекол била сатанско дело; чистилиштето е исто така негов изум. Тие учења погрешно го прикажуваат Божјиот карактер, обвинувајќи го дека е строг, одмаздољубив, дека настапува произволно и не проштава“ (Елена Г. Вајт, *Manuscript* 51, 10 декември, 1890 година). Наместо мртвите да спијат и да го чекаат Христовото враќање, според тоа сфаќање, тие се наоѓаат во чистилиште, каде што страшно страдаат сѐ додека некој не успее да ги избави оттаму.

`Што нè учат погрешните сфаќања како оние за чистилиштето и вечните маки за важноста на доктрините? Зошто е важно и тоа во што веруваме, а не само во кого веруваме?`