---
title: Бесмртни црви?
date: 27/11/2022
---

`Споредете го текстот Марко 9,42-48 со стихот Исаија 66,24. Како го разбирате изразот „нивниот црв не умира“ (Марко 9,48)?`

Некои именката во еднина, „црв“ (Марко 9,48), ја толкуваат како алузија на бестелесна душа или духот на злите луѓе, кои по смртта одат во пеколот, каде никогаш не умираат и трпат вечни маки.

Меѓутоа, тоа толкување не го одразува библиското сфаќање за бесвесната состојба по смртта. Исто така, тоа ја занемарува и старозаветната заднина на текстот. Всушност, „еднината – ‘црв’ се користи генерички за ‘црви’ – и не се однесува на поединечен црв. Така, тоа е поврзано со црви кои се хранат со телата во состојба на распаѓање“ (Robert G. Bratcher and Eugene A. Nida, *A Translator’s Handbook on the Gospel of Mark*, London: United Bible Societies, 1961, p. 304

Во текстот Марко 9,48, Исус го цитира стихот Исаија 66,24, кој гласи: „И ќе излегуваат и ќе ги видат труповите на луѓето што отстапиле од Мене; зашто црвот нивни нема да умре, ниту огнот нивни ќе угасне и ќе бидат одвратност за секоја плот“.

Таа застрашувачка метафоричка сцена го доловува бојното поле каде што Божјите непријатели лежат мртви и се уништени. Телата кои не се изгорени од оган ќе бидат распаднати од црви, или можеби прво ќе дејствуваат црви, а потоа оган. Во секој случај, не се споменува никаква наводна душа која би можела да го избегне тоа уништување на телото и да отиде во пеколот.

Но, што е со „црвите“ кои никогаш не умираат? Метафоричкиот јазик на стихот Исаија 66,24 (цитиран во Марко 9,48) не подразбира дека овие црви се бесмртни. (Бесмртни црви?) Акцентот е на тоа дека црвите нема да ја напуштат својата работа на распаѓање додека целосно не ја завршат. Со други зборови, тие ќе продолжат да ги голтаат телата на злите додека не бидат целосно уништени. Наспроти ова, Божјите верни деца радосно ќе живеат на „новата земја и новото небо“ и ќе го обожаваат Бога во самото негово присуство (Исаија 66,22.23). Имајќи ги на ум таквите различни судбини, не е ни чудо што Исус изјавил дека е многу подобро да се влезе во Божјото царство без некој дел од телото – без рака, нога, па дури и око – отколку да се има совршено тело кое ќе биде проголтано од оган и црви (Марко 9,42-48).

`На крајот на краиштата, ние или сме целосно спасени или целосно изгубени. Нема средина. Можеме да имаме вечен живот или да се соочиме со вечно уништување. Какви одлуки мора да ги донесете денес? Како таа реалност – вечен живот или вечно уништување – треба да влијае на тие одлуки?`