---
title: Милениумскиот (илјадагодишен) суд
date: 20/12/2022
---

Библијата ни кажува дека при Второто доаѓање (1) и живите свети и воскреснатите свети ќе бидат „грабнати на облаците, за да се сретнеме со Господа во воздухот“ (1. Солунјани 4,16.17); (2) сите свети ќе бидат однесени на небото, каде што ќе престојуваат во „живеалишта“ кои Исус лично ги подготвува за нив (Јован 14,1-3); а (3) дури на крајот на милениумот Новиот Ерусалим ќе се спушти на земјата за да стане вечен дом на светите (Откровение 21,1-3.9-11). И така, во текот на милениумот, додека на земјата владее пустош, светите ќе царуваат со Христа на небото (Еремија 4,23; Откровение 20,4).

`Прочитајте: 1. Коринтјани 6,2.3 и Откровение 20,4-6.11-13. Зошто светите треба да земат учество на илјадагодишниот суд?`

Целиот тој судски процес има за цел (1) да го одбрани Божјиот карактер од обвинувањата на сатаната, кој тврди дека Бог е неправеден во постапувањето кон своите созданија; (2) да се потврди непристрасноста во наградувањето на праведните; (3) да покаже дека злите се праведно казнети; и (4) да ги отфрли сите сомнежи кои би можеле да доведат до некаков нов бунт во вселената. Само небесните војски ќе учествуваат во предадвентното истражно судење на праведните (Даниел 7,9.10). Но, во илјадагодишното судење на злите луѓе и паднатите ангели, ќе бидат вклучени и самите праведници (1. Коринтјани 6,3; Јуда 1,6 ; Откровение 20,4-6).

Предадвентниот истражен суд започнал во 1844 година, кога „се поставија престоли... седнаа судиите и книгите се отворија“ (Даниел 7,9.10) Сепак, илјадагодишниот суд ќе започне дури кога светите ќе бидат вознесени на небото и поставени на престолите, по што судот ним ќе им биде доверен. Тогаш, уште еднаш, ќе се отворат небесните книги и „судени беа мртвите според запишаното во книгите, според делата нивни“ (Откровение 20,4.12). Тој процес ќе им даде можност на светите да ги прегледаат небесните извештаи и да се уверат во Божјото праведно постапување во секој од тие случаи. Тој нема само да ги награди и казни сите луѓе според она што го заслужуваат врз основа на нивните сопствени одлуки, туку и ќе им објасни зошто го прави тоа.

Што ни кажува овој факт за Божјиот карактер, дека пред некој од изгубените да воскресне за да се соочи со втората смрт, спасените ќе бидат вклучени во судскиот процес, така што никој нема да биде казнет додека и ние самите не се увериме во Божјата праведност и чесност? Изнесете го вашиот одговор во вашата класа во сабота.