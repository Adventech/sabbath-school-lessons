---
title: Извршниот суд
date: 21/12/2022
---

Во текот на средниот век постоела силна тенденција да се прикаже Бог како строг судија, секогаш подготвен да го казни престапникот. Денес, напротив, постои тенденција Тој да се опишува како благ и љубезен Татко, кој никогаш не ги казнува своите деца. Меѓутоа, љубовта без правда би се претворила во хаос и беззаконие, а правдата без љубов во насилство и брутално потчинување. Спротивно на тоа, Божјиот суд претставува совршена комбинација на правдата и милоста, при што и двете произлегуваат од Неговата безусловна љубов.

Извршниот суд е Божјата конечна и неотповиклива казнена интервенција во човечката историја. Некои други казнени интервенции, со ограничен обем, веќе се одиграле, на пример, за време на исфрлањето на сатаната и неговите побунети ангели од небото (Откровение 12,7-12), протерувањето на Адам и Ева од Рајската градина (1. Мојсеева 3), големиот Потоп (1. Мојсеева 6-8), уништувањето на Содом и Гомора (1. Мојсеева 19; Јуда 1,7), смртта на првородените во Египет (2. Мојсеева 11-12) и страдањето на Ананија и Сафира (Дела 5,1-11). Затоа не е ни чудо што извршната пресуда над злите ќе биде спроведена на крајот на човечката историја.

`Прочитајте ги текстовите 2. Петрово 2,4-6 и 2. Петрово 3,10-13. Како овие текстови ни помагаат да ја разбереме природата на конечниот извршен суд? Како тие ни укажуваат на довршувањето на казната, наспроти идејата дека таа трае бесконечно, што всушност би било изопачување на правдата, а не нејзин вистински израз?`

„Божјата добрина и воздржаност, Неговото трпение и милост кон Неговите созданија, нема да го спречат да го казни грешникот кој одбива да ги послуша Неговите барања. Не му доликува на човек – престапник на Божјиот свет закон, помилуван само благодарение на големата жртва што Бог ја принел давајќи го својот син да умре на место виновникот, бидејќи Неговиот закон е непроменлив – значи, не му доликува на човекот да му ја наметнува својата волја на Бога“ (Ellen G. White, *Manuscript Releases*, кн. 12, стр. 208).

Сè што можел да направи за да го спаси човештвото од вечната загуба, Бог направил, и тоа со голема лична жртва. Оние кои на крајот ќе бидат изгубени, сами донеле одлуки што ги довеле до тој несреќен завршеток. Едноставно, погрешно е тврдењето дека Божјиот суд над изгубените, па дури и уништувањето на изгубените (наместо вечно мачење), е во спротивност со карактерот на Бога, кој е полн со љубов. Божјата љубов, и само Божјата љубов, е таа што бара правда.

`Како самиот Крст нѐ учи за тоа што Бог бил подготвен да направи за да ги спаси сите оние што сакаат да бидат спасени?`