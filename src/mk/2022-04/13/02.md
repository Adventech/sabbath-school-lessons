---
title: Конечниот суд
date: 18/12/2022
---

За многумина, идејата за судот подразбира осуда. И иако тоа е навистина дел од процесот, не смееме да заборавиме дека идејата за судот има и своја позитивна страна, во смисла дека судот го опфаќа и оправдувањето на невините. Така, кога во книгата на пророк Даниел се вели: „Судот беше даден на светиите од Севишниот“, тоа всушност значи дека судот ќе се случи на крајот на времето во корист на светите (Даниел 7,22). Според тоа, Божјиот суд ги вклучува и двата елемента – а тоа е принципот што го наоѓаме во овој старозаветен стих: „Tогаш сослушај ги од небото и дејствувај, донеси суд над Своите слуги, обвини го виновниот, стоварувајќи му ја врз главата негова постапката негова, и оправдај го правиот, давајќи му според неговата праведност.“ (1. Царевите 8,32).

`Прочитајте ги текстовите Матеј 25,31-46 и Јован 5,21-29. На кој начин Христос укажува на принципот на истовремена осуда и оправдување за време на конечниот суд?`

Некои тврдат дека изразите „нема да биде суден“ (Јован 3,18) т.е „Нема да дојде на суд“ (Јован 5,24) значи дека оние што се во Христа нема воопшто да им се суди. Меѓутоа, овие изрази всушност значат дека на верните нема да бидат осудени на судот. Затоа, овие текстови треба да се сфатат во смисла на: „нема да биде суден“ (Јован 3,18) и „нема да дојде на суд“ (Јован 5,24).

Накратко, нашата судбина е одредена од нашиот сегашен живот. Оние кои се во Христа веќе им е обезбедено оправдување на судот, а оние кои не се во Христа остануваат под осуда. Опишувајќи го судот (Матеј 25,31-46), Христос не го спомнува само присуството на јарци (злите) туку и овци (праведните). А апостол Павле изрично тврди: „Зашто сите ние треба да се јавиме пред Христовиот суд. Та секој да прими што заслужил, според она што го извршил во телото свое, било добро или зло“ (2. Коринтјани 5,10).

Додека размислуваме за судот, треба да имаме на ум дека сме спасени по благодат (Исаија 55,1; Ефесјаните 2,8-10), оправдани со вера (1. Мојсеева 15,6; Римјаните 5,1), и дека ни се суди врз основа на делата (Проповедник 12,14; Матеј 25,31-46; Откровение 20,11-13). Основата на тој судски процес е Божјиот морален закон, сумиран во Десетте заповеди (Проповедник 12,13.14; Јаков 1,25; Јаков 2,8-17). Нашите дела се надворешен доказ за искреноста на нашето искуство на спасение и, соодветно на тоа, се предмет на процена во текот на судот.

Запомнете: не постои произволен декрет со кој Бог избира некои да бидат спасени, а други да бидат изгубени. Секој носи морална одговорност за сопствената судбина.

Конечно, судот не е време кога Бог одлучува дали ќе нè прифати или ќе нè отфрли, туку време кога Бог го потврдува нашиот избор – дали ние сме Го прифатиле или не – избор што видливо се пројавува преку нашите дела.