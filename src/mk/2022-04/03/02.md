---
title: "Жива душа"
date: 09/10/2022
---

`Прочитајте 1. Мојсеева 1,24-27 и 1. Мојсеева 2,7.19. Какви сличности и разлики гледате во начинот на кој Бог ги создавал животните и луѓето? Што ни кажува текстот 1. Мојсеева 2,7 за човечката природа?`

Извештајот во 1. Мојсеева открива дека во шестиот ден од седмицата на создавањето, Господ Бог донел во постоење копнени животни и првата човечка двојка (1. Мојсеева 1,24-27). Таа вели дека Тој „ги создаде од земјата сите полски животни, и сите небески птици“ (1. Мојсеева 2,19) Тој, исто така, го создал „човекот од земен прав“ (1. Мојсеева 2,7).

Иако и животните и човекот потекнуваат „од земја“, создавањето на човекот се разликувало од создавањето на животните во два основни принципи. Прво, Бог физички го обликувал човекот, а потоа „му дувна во лицето дух животен; и човекот стана жива душа“ (1. Мојсеева 2,7) Тој бил физичко создание пред да стане живо суштество. Второ, Бог ги создал луѓето како машко и женско според Божјиот „образ и подобие“ (1. Мојсеева 1,26.27).

Стихот 1. Мојсеева 2,7 објаснува дека вдишувањето на „духот на животот“ во неговото физичко тело, го преобразило Адама во „жива душа“ (хебрејски: Nephesh chayyah). Ова значи дека никој од нас нема душа што може да постои надвор од телото. Всушност, секој од нас е живо суштество или жива душа. Тврдењето дека оваа „душа“ е свесен ентитет што може да постои одвоено од човечкото тело е паганска, небиблиска идеја. Разбирањето на вистинската природа на луѓето нè спречува да го прифатиме популарното верување за нематеријалната душа и сите оние опасни заблуди што се засноваат на неа.

Ниту еден дел од човечкото битие не може да постои во свесна состојба независно од личноста како целина. Бог нè создал на прекрасен и чудесен начин и не треба да мудруваме надвор од она што го кажува Библијата за ова прашање. Всушност, не само што природата на животот е тајна (научниците сè уште не можат да се сложат околу тоа што навистина значи дека нешто е живо), природата на свеста е уште потаинствена Како може нешто помалку од еден и пол килограм материјално ткиво (клетки и хемиски соединенија) во нашата глава ‒ мозокот ‒ да содржи и да произведе нешто нематеријално како што се мислите и чувствата? Оние кои го проучуваат ова признаваат ‒ ние навистина не го знаеме тоа.

`Какво чудо е животот! Зошто треба да уживаме во тој дар ‒ не само во животот, туку и во вечниот живот, како уште поголемо чудо?`