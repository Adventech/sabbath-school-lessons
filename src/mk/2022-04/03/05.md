---
title: "Мртвите не знаат ништо"
date: 12/10/2022
---

`Прочитајте ги следните текстови: Книгата за Јов 3,11-13; Псалми 115,17; Псалми 146,4 и Проповедник 9,5.10. Што можеме да научиме од нив за состојбата на луѓето по смртта?`

Некои библиски коментатори тврдат дека овие текстови (Јов 3,11-13; Псалми 115,17; Псалми 146,4; Проповедник 9,5.10), напишани на поетски јазик, не можат да се користат за да се дефинира човечката состојба по смртта. Вистина е дека поезијата понекогаш знае да биде двосмислена, и дека лесно може да биде погрешно разбрана, но тоа не е случај кога станува збор за овие стихови. Нивниот јазик е јасен, а нивните концепти се во целосна хармонија со сите старозаветни учења на оваа тема.

Прво, во третата глава од Книгата на Јов, патријархот го проколнал сопственото раѓање поради сите страдања што го снашле. (Кој не посакал во најстрашните моменти воопшто да не се родил?) Да умрел при раѓање, размислува тој, би останал да спие и да мирува (Јов 3,11.13).

Псалми 115 го опишува местото каде што се чуваат мртвите како место на тишина, бидејќи мртвите не го фалат Господа (Псалми 115,17). Ова не звучи како мртвите, верните (и благодарни) мртви, да се на небото и дека го обожаваат Бога.

Според Псалми 146, менталните активности на поединецот престануваат со смртта: „Излегува духот негов и тој се враќа во земјата: во тој ден исчезнуваат сите негови планови.“ (Псалми 146,4). Тоа е совршен библиски опис за тоа што се случува при смртта.

А текстот Проповедник 9 глава додава дека „мртвите не знаат ништо“, и дека „во гробот, каде што ќе појдеш, нема ни работа, ни размислување, ни знаење, ни мудрост“ (Проповедник 9,5.10). Овие изјави го потврдуваат библиското учење дека мртвите се наоѓаат во несвесна состојба.

Сепак, ова библиско учење за несвесната состојба на мртвите не треба да предизвикува никаква паника кај христијаните. Како прво, никаков пекол што вечно гори, ниту привремено чистилиште не ги чека оние што умираат без спасение. Второ, прекрасна награда ги чека оние кои умираат во Христа. Не е ни чудо што „за верникот смртта не значи многу.. За христијанинот смртта е само сон, миг на тишина и темнина. Животот е скриен со Христа во Бога, и 'кога ќе се појави Христос, вашиот живот, тогаш и вие ќе се појавите со Него во слава' (Јован 8,51. 52; Колосјани 3,4)“ (Елена Вајт, *Копнежот на вековите*, стр. 787 оригинал).

`Размислете за оние кои умираат во Христа. Тие ги затвораат очите при смртта и без разлика дали ќе поминат 1500 години или 5 месеци во гробот, ним им е сеедно. Следно нешто за што ќе станат свесни е Христовото доаѓање. Тогаш зошто, во извесна смисла, би можело да се каже дека на мртвите им е подобро отколку на нас, живите?`