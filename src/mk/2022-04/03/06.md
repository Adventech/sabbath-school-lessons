---
title: Почивање со предците
date: 13/10/2022
---

`Прочитајте ги следните текстови: 1. Мојсеева 25,8; 2. Самуил 7,12; 1. Царевите 2,10; 1. Царевите 22,40. Како овие текстови придонесуваат кон вашето разбирање на смртта?`

Стариот завет на различни начини ги изразува идеите за смртта и погребувањето Една од нив е придружување на своите предци. На пример, за Аврама се вели: „И откако издивна, умре Авраам во среќна старост... престар и сит од животот, и се прибра кај народот свој“ (1. Мојсеева 25,8). И за Арон и Мојсеј се вели дека се „прибрале“ кај „народот свој“ (5. Мојсеева 32,50).

`Што можеме да научиме за природата на смртта од фактот дека и добрите и лошите цареви оделе на исто место? (2. Царевите 24,6; 2. Летописи 32,33).`

Друг начин на кој била опишувана смртта е тврдењето дека некој почива со своите предци. Во врска со смртта на цар Давид, Библијата вели: „И потоа Давид почина кај татковците свои и беше погребан во Давидовиот град“ (1. Царевите 2,10). Истиот израз се користи и за неколку други еврејски цареви, како за верните така и за неверните.

Можеме да забележиме најмалку три значајни аспекти за почивањето со предците. Едното е сознанието дека порано или подоцна ќе дојде време кога ќе треба да се одмориме од мачната работа и страдањата. Второ е разбирањето дека ние не сме први и единствени кои ќе тргнат по таа непријатна патека, бидејќи нашите предци веќе поминале таму пред нас Третото е сознанието дека, со тоа што ќе бидеме погребани во нивна близина, нема да бидеме сами и ќе останеме заедно дури и при несвесната состојба на смртта. Можеби ова нема многу смисла во некои од денешните индивидуалистички култури, но многу значело во древно време.

Оние кои умираат во Христа можат да бидат погребани покрај своите најблиски, но и покрај тоа, меѓу нив нема комуникација. Тие ќе останат без свест до оној славен ден кога ќе се разбудат од длабокиот сон за повторно да им се придружат на своите мили и драги кои умреле во Христа.

`Замислете како би изгледало кога мртвите би биле свесни и би можеле да видат каков е животот овде долу, особено за нивните најмили, кои често ужасно страдаат по нивната смрт. Тогаш, зошто вистината дека мртвите спијат треба да биде толку утешна за живите?`