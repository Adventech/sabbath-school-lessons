---
title: "Која душа греши, таа ќе умре"
date: 10/10/2022
---

`Прочитајте Езекиел 18,4.20 и Матеј 10,28. Како овие стихови ни помагаат да ја разбереме природата на човечката душа?`

Човечкиот живот на овој грешен свет е кревок и поминлив (Исаија 40,1-8). Ништо што е заразено со грев, не може по природа да биде вечно. „Затоа, како што гревот влезе во светот преку еден човек, а преку гревот ‒ смртта, по таков начин и смртта премина на сите луѓе преку еден човек, зашто сите згрешија“ (Римјаните 5,12). Смртта е природна последица на гревот, која влијае на целокупниот живот во овој свет.

Во овој поглед, постојат две важни библиски сфаќања. Едното е дека умираат и луѓето и животните. Како што забележал царот Соломон: „зашто сè што се случува со синовите човечки, се случува и со животните;... Сè оди на едно место: сè произлегува од земјата, и сè ќе се врати во земјата“ (Проповедник 3,19.20).

Другото разбирање е дека физичката смрт на една личност подразбира престанок на нејзиното постоење како жива душа (хебрејски: nephesh) Во 1. Мојсеева 2,16.17, Бог ги предупредува Адама и Ева дека ќе умрат ако некогаш згрешат јадејќи од плодот на дрвото на познавање на доброто и злото.

Повторувајќи ја оваа опомена, Господ ја нагласува својата мисла во стиховите во Езекиел 18,4 и Езекиел 18,20: „Која душа греши, таа ќе умре“. Оваа изјава има две главни импликации. Едната е дека сите ние како грешници сме изложени на неизбежниот процес на стареење и умирање (Римјаните 3,9-18,23). Втората е дека библискиот концепт го негира популарното сфаќање за наводната природна бесмртност на душата. Ако душата е бесмртна и живее на друго ниво на реалноста по смртта, тогаш ние навистина не умираме, нели?

Спротивно на ова, библиското решение за проблемот со смртта не е бестелесна душа која се сели во рај, чистилиште, па дури и во пекол Вистинското решение е конечното воскресение на оние кои умреле во Христа. Како што рекол Исус во својата проповед за Лебот на животот, „секој што ќе го види Синот и ќе поверува во Него да има вечен живот, а Јас ќе го воскреснам во последниот ден“ (Јован 6,40).

`Зошто сигурноста во Второто доаѓање, кое е потврдено со Христовото прво доаѓање (бидејќи, на крајот на краиштата, каква корист би имало првото Христово доаѓање без Второто?), има толку суштинско значење за сето она во што веруваме? Каква надеж би имале без ветувањето за Неговото враќање?`