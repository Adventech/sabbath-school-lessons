---
title:  Искуство
date:   14/10/2022
---

#### Секој цент е свет

_од Ендру Мек Чесни_

Очите на Шјамала ширум се отвориле од изненадување додека ја читала рачно напишаната белешка сместена во плик со две парични нарачки во вредност од 110,52 американски долари. Писмото дошло од источниот брег на САД, а налозите за пари биле упатени до Глобалната Мисија, првата линија на адвентистичката мисија чии мисионери започнуваат нови групи верници на недостижни територии.

„Јас приложив донација за Глобалната Мисија за да им помогнам на луѓето да научат за љубовта Божја“, било запишано во писмото. „Го сакам Бога и се трудам да помогнам во ширењето на Евангелието во моето соседство“.

Она од што се зачудила Шјамала, која била специјалист за донатори во Глобалната Мисија, бил наредниот дел од писмото. Таа што го пишувала писмото напишала дека донацијата од 110,52 долари се всушност центи кои биле пронајдени на улица. Кога нејзината тегличка со пронајдени центи се наполнила, истите биле укрупнети во кеш и испратени како донација.

„Овој подарок се центи кои ги собрав за Исус“, напишала таа. „Се надевам дека ќе донесе насмевки некому додека се споделува Божјата љубов“.

Уште едно изненадувачко писмо пристигнало во канцеларијата на Глобалната мисија на Генералната Конференција неколку недели порано. Писмото, кое пристигнало од западниот брег на САД, не содржело никаква белешка, но приложениот чек од 165 долари зборувал многу. Тоа бил чек издаден од затвор во име на затвореник. Имајќи го во предвид фактот дека затворениците заработуваат до 55 долари месечно во затвор, на овој донатор би му требало најмалку три месеци работа за да го собере овој подарок. „И тоа не било негова прва донација“, вели Шјамала.

Пристигнало и трето писмо кое го отворила Нимфа, која заедно со Шјамала го води одделот за донации при Глобалната мисија. Писмото дошло од човек кој неколку дена претходно се јавил на телефонската линија на Глобалната Мисија за да се распраша дали Глобалната Мисија ги добива донациите поднесени преку нејзината веб-страница. Нимфа дознала дека банката на повикувачот ја одбивала трансакцијата. Кога повикувачот побарал алтернативен начин да донира, таа предложила чек или трансакција. Чек од 70.000 долари пристигнал неколку дена подоцна. Донацијата била приход од продажба на парче имот. „Човекот тоа му го ветил на Бога, ако имотот се продаде тој ќе даде сè на мисијата“, вели Нимфа.

Слични приказни и искуства за верноста на луѓето кон Божјата мисија длабоко допираат до срцата на Шјамала, Нимфа и другите кои работат во Глобалната Мисија. Дали донацијата е 1 долар — како на пример еден донатор кој испраќал три банкноти од 1 долар секој месец со години - или 70.000 долари, секој денар оди за мисионерската работа во првите редови. „Секој цент што го добиваме не е обичен цент“, вели Нимфа. „Кога добиваме донација, особено кога дознаваме како тие пари стигнале до нас или зошто биле испратен кај нас, се потсетуваме дека секој цент е свет. Тоа се Господови пари. Секој цент оди само за да помогне да се заврши работата и за да може да дојде Исус поскоро“.