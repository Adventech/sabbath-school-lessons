---
title: "А духот ќе се врати кај Бога"
date: 11/10/2022
---

`Прочитајте 1. Мојсеева 2,7 и Проповедник 12,1-7. Каква спротивност забележувате во овие два библиски текста? Како тие ни помагаат подобро да ја разбереме човечката состојба по смртта? Прочитајте исто така 1. Мојсеева 7,22.`

Како што веќе видовме, Библијата учи дека човечкото суштество е душа (1. Мојсеева 2,7) и како таква таа престанува да постои кога телото ќе умре (Езекиел 18,4.20).

Но, што е со „духот“? Зар тој не останува свесен по смртта на телото? Многу христијани веруваат во ова, па дури и се обидуваат да го оправдаат ова сфаќање со цитирање на Проповедник 12,7, кој гласи: „И ќе се врати правот во земјата, како што си бил; а духот ќе се врати кај Бога, Кој го дал.“ Меѓутоа тука не се тврди дека духот на мртвите останува свесен во присуство на Бога.

Текстот Проповедник 12,1-7, всушност, со многу драматични изрази го опишува процесот на стареење, кој се завршува со смрт. Седмиот стих зборува за смртта како процес спротивен на создавањето, опишан во текстот 1. Мојсеева 2,7. Како што веќе кажавме, на шестиот ден од седмицата на Создавањето, „Господ Бог го создаде човекот од земен прав и му дувна во лицето дух животен; и човекот стана жива душа“ (1. Мојсеева 2,7). Но, сега текстот Проповедник 12,7 ни кажува дека правот „се врати... во земјата, како што си бил; а духот ќе се врати кај Бога, Кој го дал“ Според тоа, духот животен што Бог го дувнал во ноздрите на Адам, а кој исто така им го дава на сите луѓе, се враќа кај Бога или, со други зборови, едноставно престанува да струи низ нашите ноздри.

Треба да се има на ум дека Проповедник 12,7 го опишува процесот на умирање на сите луѓе, без да прави разлика меѓу праведникот и неправедниот. Ако наводните духовите на сите мртви преживуваат во свесна состојба во Божјо присуство, тогаш дали и духовите на злите се со Бога? Оваа идеја не е во согласност со целокупното учење на Светото писмо Бидејќи истиот процес на умирање го доживуваат и луѓето и животните (Проповедник 3,19.20), смртта не е ништо друго туку престанок на постоењето на живите суштества. Како што рекол псалмистот: „Го одвратиш ли лицето Свое ‒ се збунуваат, им го одземеш ли духот нивен ‒ умираат и во земјата своја се враќаат“ (Псалми 104,29).

`Често велиме дека смртта е само дел од животот. Зошто ова е суштински погрешно тврдење? Смртта е спротивност на животот, и негов непријател. Тогаш која голема надеж ја наоѓаме во следниот стих: „А како последен непријател ќе биде уништена смртта“ (1. Коринтјани 15,26)?`