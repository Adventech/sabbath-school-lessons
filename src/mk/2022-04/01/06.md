---
title: Ширење неверство
date: 29/09/2022
---

`Прочитајте Откровение 12 глава. Што нè учи оваa главa за ширењето на бунтот на небото и на земјата?`

Падот на Луцифер не претставувал само судир на спротивставени идеи. Текстот Откровение 12 глава ни кажува дека избувнала голема војна на небото меѓу Луцифер и неговите ангели од една страна и Христа и Неговите ангели од друга страна. Во тој текст, Луцифер е наречен „големиот змев“, „старата змија“, „ѓавол и сатана“, „клеветник на нашите браќа“ (Откровение 12,9.10). Христос се нарекува „Михаил“ (Откровение 12,7), што значи „кој е како Бог“.

Врз основа на укажувањето за „архангел Михаил“ (Јуда 1,9), некои толкувачи сметаат дека Тој е само ангелско суштество. Меѓутоа, во Книгата на пророкот Даниел, секоја голема визија кулминира со Христа и Неговото вечно царство ‒ како камен фрлен без рака (Даниел 2,34.45), како Син Човечки (Даниел 7,13), како Заповедник на војската, Кнез над кнезовите (Даниел 8,11.25) и како Михаил, големиот Кнез (Даниел 12,1). Значи, ако Ангелот Господов е всушност Господ лично (2. Мојсеева 3,1.6; Дела 7,30-33 итн.), тогаш Михаил мора да биде истата божествена Личност, односно лично Христос.

Откровение 12 глава ни дава општ преглед на тековниот конфликт, кој (1) започнал на небото со бунтот на Луцифер и една третина од небесните ангели, (2) кулминирал со Христовата решавачка победа на крстот и (3) продолжува со Божјиот народ на остатокот на крајот на времето.

Размислувајќи за почетокот на тој судир, Елена Вајт објаснува дека во неговата голема милост, „Бог во својата голема милост долго го трпел Луцифера. Не го отстранил веднаш од неговата висока положба кога почнал да предизвикува дух на незадоволство, па дури ни тогаш кога почнал да ги шири своите бунтовни барања меѓу ангелите. Долго му било дозволено да остане на небото. Често му било нудено проштавање под услов да се покае и да биде покорен“ (*Големата борба*, стр. 495, 496 ориг.).

Не знаеме колку долго траела војната на небото. Без оглед на нејзиниот интензитет и временско траење, најважниот аспект на оваа борба е фактот дека сатаната и неговите ангели се поразени и „за нив веќе не се најде место на небото“ (Откровение 12,8; видeте и Лука 10,18). Проблемот, се разбира, е што тие потоа дошле овде на земјата.

`На кои сѐ начини можеме да ја согледаме реалноста на оваа битка што се одвива на земјата? Која е нашата единствена надеж дека ќе го победиме нашиот непријател во таа борба?`