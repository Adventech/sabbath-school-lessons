---
title: Бунт во совршена вселена
date: 24/09/2022
---

### Прочитајте ги библиските текстови:
1. Јованово 4,8.16; 1. Јованово 4,7-16; Езекиел 28,12-19; Исаија 14,12-15; Откровение 12.

> <p>Запомнете го стихот</p>
> „Како падна ти од небото, Денице, сине на зората! Се разби од земјата ти, кој ги угнетуваше народите“ (Исаија 14,12).

Многу мислители се обиделе да го објаснат потеклото на злото. Некои сугерираат дека злото отсекогаш постоело бидејќи, според нивно верување, доброто може да се вреднува само во спротивност на злото. Други веруваат дека светот бил совршен по создавањето, но злото на некој начин сепак се појавило. На пример, според грчката митологија, злото настанало кога љубопитната Пандора отворила запечатена кутија од која излетале сите зла на овој свет (овој мит, сепак, не го објаснува потеклото на злото скриено во таа кутија).

Наспроти тоа, Библијата учи дека нашиот драг Бог е семоќен (1. Летописи 29,10.11) и совршен (Матеј 5,48). Сè што прави Тој мора да биде совршено (5. Мојсеева 32,4), а тоа го вклучува и начинот на кој го создал овој свет. Тогаш, како можело злото да се појави во еден совршен свет? Според текстот 1. Мојсеева 3 глава, падот на Адам и Ева го донел гревот, злото и смртта на оваа планета.

Меѓутоа, овој одговор покренува и едно друго прашање. Уште пред падот, злото веќе постоело, манифестирано во облик на „змија“ која ја измамила Ева (1. Мојсеева 3,1-5). Затоа треба да се вратиме назад, уште пред падот, за да го најдеме изворот и потеклото на злото што толку многу доминира во нашето сегашно постоење и што одвреме-навреме го прави прилично несреќно.