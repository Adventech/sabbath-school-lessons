---
title: Создавањето - Израз на љубовта
date: 25/09/2022
---

Природата во својата сегашна состојба испраќа двосмислена порака во која доброто и злото се измешани. Грмушките од рози раѓаат убави, миризливи цветови, но и остро трње. Туканот може да нè импресионира со својата убавина, а потоа да нѐ преплаши со тоа што ги напаѓа гнездата на други птици и ги јаде нивните слаби младенчиња. Дури и човечките суштества, кои се способни за голема добрина во еден момент, веќе во следниот можат да бидат зли, полни со омраза, па дури и насилни. Не е ни чудо што во параболата за пченицата и каколот, слугите го прашуваат својот господар: „Господару, зар не посеа добро семе на својата нива? Тогаш, од каде е каколот во неа?“ (Матеј 13,27). А господарот им одговара: „Човек непријател го направи тоа“ (Матеј 13,28). Исто така, Бог создал совршенa вселена, но непријателот го осквернил со таинственото семе на гревот.

`Прочитајте го текстот 1. Јованово 4,8.16. Што ни кажува фактот дека „Бог е љубов“ за природата на Неговите творечки активности?`

Фактот дека „Бог е љубов“ (1. Јованово 4,8.16) води до најмалку три основни заклучоци. Прво, љубовта по својата природа не може да постои затворена во себе, туку мора да биде изразена. (Каква е таа љубов што не се покажува?) Божјата љубов се манифестира на внатрешен план меѓу трите Личности на Божеството, а на надворешен преку Божјиот однос со Неговите созданија. Второ, сè што прави Бог е израз на Неговата безусловна и непроменлива љубов. Ова ги вклучува Неговите дела на создавањето, Неговите дела на откупување, па дури и дејствувањето на Неговите казнени судови. Всушност, „Божјата љубов се покажува во неговата правда исто толку колку и во неговата милост. Правдата е основа на неговиот престол и плод на неговата љубов“ (Еленa Вајт, *Копнежот на вековите*, стр. 762 ориг.). И трето, бидејќи Бог е љубов и сè што прави е израз на Неговата љубов. Тој не може да биде зачетник на гревот, кој е во директна спротивност со Неговиот карактер.

Дали Бог навистина имал потреба да ја создаде вселената? Од перспектива на Неговиот суверенитет, би можеле да кажеме дека немал, бидејќи тоа била Негова доброволна одлука. Но, од перспектива на Неговата природа на љубов, Тој ја посакувал вселената како предмет на Неговата љубов. Колку восхитува тоа што создал суштества, како што се луѓето, со способност да одговорат на Неговата љубов, но и да споделуваат и покажуваат љубов не само кон Бога, туку и кон другите (видете Марко 12,30.31).

`Да го погледнеме создадениот свет. Како можеме да ги препознаеме во него изразите на Божјата љубов, и покрај пустошот кој го предизвикал гревот? Како може да научиме да извлекуваме поуки од откровението на Божјата љубов, што јасно се гледа во делата на создавањето?`