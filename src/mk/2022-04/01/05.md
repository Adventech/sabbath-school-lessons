---
title: Цената на горделивоста
date: 28/09/2022
---

Во рамките на Светото писмо, можат да се забележат две преовладувачки теми или мотиви кои меѓусебно се натпреваруваат. Едниот мотив е Салем, или гората Сион, Ерусалим или Новиот Ерусалим, кој го претставува царството Божјо. Другиот мотив е Бабел или Вавилон – лажното царство на сатаната. Бог постојано го повикувал својот народ да излезе од паганскиот Вавилон за да Му служи во Ветената земја.

На пример, Аврам (подоцна Авраам) бил повикан да се пресели од Ур Халдејски во земјата Ханан (1. Мојсеева 11,31–12,9). На крајот од нивното долго прогонство, Евреите го напуштиле Вавилон и се вратиле во Ерусалим (Езра 2). А во книгата Откровение, Божјиот народ е повикан да излезе од Вавилон на последното време (Откровение 18,4), за конечно да живее со Него на гората Сион и во Новиот Ерусалим (Откровение 14,1; Откровение 21,1–3,10).

`Прочитајте го текстот Исаија 14,12-15. Какви далекосежни последици донела горделивоста на Луцифер, додека сè уште бил на небото, на целата вселена и на нашата планета?`

Во Библијата градот Вавилон претставува сила која директно му се спротивставува на Бога и на Неговото царство, а вавилонскиот цар (со посебна алузија на Навуходоносор) станува симбол на горделивост и ароганција. Бог му открил на царот Навуходоносор дека Вавилон е само златна глава на големата статуа која претставувала повеќе последователни царства (Даниел 2,37.38). Спротивставувајќи му се на Божјото откровение, царот направил статуа од злато ‒ за симболички да покаже дека неговото царство ќе владее засекогаш ‒ па дури побарал сите да му се поклонат (Даниел 3). И така, како тирскиот цар (Езекиел 28,12-19), и вавилонскиот цар станал симбол за Луцифер.

Текстот Исаија 14,3-11 го опишува падот на надмениот и суров вавилонски цар. Потоа, во текстот Исаија 14,12-15, наративот од историското царство се преместува во небесните дворови, нагласувајќи дека сличниот надмен и арогантен дух довел до првобитниот пад на Луцифер. Текстот објаснува дека Луцифер планирал да го издигне својот престол над целата небесна војска и да се изедначи „со Севишниот“ (Исаија 14,14). Тоа бил зачеток на една нова, непријателска ситуација, во која Божјата алтруистичка љубов и склоност кон соработка се соочиле со себичноста и натпреварувачкиот дух на Луцифер. Непријателот не се двоумел да го обвини Бога за тоа што го прави самиот и да шири лаги меѓу другите ангели. Ова биле таинствените почетоци на злото во вселената.

`Зошто толку лесно човек може да стане возгордеан и фалбаџија во врска со својата позиција и достигнувања? Како држењето на погледот прикован за крстот ни помага да не паднеме во таквата стапица?`