---
title: Слободната волја - Основа на љубовта
date: 26/09/2022
---

`Прочитајте го текстот 1. Јованово 4,7-16. Што ни кажува овој текст за тоа кој е предусловот за негување на љубовта?`

Вештачките цвеќиња можат да бидат прекрасни, но тие не растат и не цветаат како вистинските. Роботите се однапред програмирани да зборуваат и да извршуваат многу задачи, но тие немаат ниту живот ниту чувства. А животот и слободната волја се, всушност, неопходен услов за некој да може да прифати, да негува и споделува љубов. Така, нашиот Бог, кој е полн со љубов, создал ангели (вклучувајќи го и Луцифера) и човечки суштества со слобода да донесуваат сопствени одлуки, вклучувајќи ја и можноста да заталкаат од вистинскиот пат. Со други зборови, Бог ја создал целата вселена како совршена и хармонична средина за да можат Неговите суштества да растат во љубов и мудрост.

Во текстот 1. Јованово 4,7-16, апостол Јован нагласува дека „Бог е љубов“ и дека ја покажал таа љубов испраќајќи го својот Син да умре за нашите гревови. Како резултат на тоа, ние треба да му ја изразиме нашата благодарност со тоа што ќе се сакаме едни со други. Таквата љубов, божествено замислена, би била најубедлив доказ дека Бог живее во нас и ние живееме во Него. Овој повик да ја одразуваме Божјата љубов во нашите меѓусебни односи има смисла само ако е упатен до суштества кои решиле да ја негуваат и изразат таа љубов или, обратно, да живеат егоцентрично. Сепак, слободата на избор лесно може да се злоупотреби, што е тажен факт кој се покажал во трагичниот бунт на Луцифер на небото.

`Дури и кога ја сфаќаат важноста на слободната волја, некои луѓе сè уште се прашуваат: Ако Бог знаел дека Луцифер ќе се побуни, зошто го создал? Зар создавањето на Луцифер, во крајна линија, не го прави Бога одговорен за потеклото на злото?`

Ова е многу тешко прашање, бидејќи зависи од многу фактори, вклучувајќи го и вистинското значење на зборот „одговорен“. Потеклото и природата на гревот се тајни кои никој не може целосно да ги објасни.

Дури и да е така, Бог не го довел гревот во постоење со Негова наредба, туку само дозволил да постои, а потоа, на крстот, ја зел врз Себе конечната казна за гревот, која овозможила целосно да го искорени. Затоа, во сите наши мачни размислувања за злото, никогаш не смееме да заборавиме дека сам Бог ја платил највисоката цена за постоењето на гревот и злото (видете Матеј 5,43-48; Римјаните 5,6-11), и дека самиот Тој е еден од нив, кој пострадал повеќе отколку што може да пострада кој било од нас.

`Како дар од Бога, слободната волја е света, но со себе повлекува тежок товар со далекoсежни последици, не само за нас самите, туку и за другите. Кои важни одлуки се подготвувате да ги донесете користејќи го овој дар и какви ќе бидат последиците од изборот што ќе го направите?`