---
title: Необјаснива неблагодарност
date: 27/09/2022
---

`Прочитајте го текстот Езекиел 28,12-19. Што можеме да научиме од овој текст за таинственото потекло на гревот?`

Голем дел од книгата на пророк Езекиел е напишана на симболичен јазик кој се поврзува со последното време. Во многу случаи, некои ентитети (како што се лица, животни или предмети), како и локални настани, се користени за да се претстават и доловат пошироките космички и историски реалности. Во Езекиел 28,1-10, за Тирскиот цар (патем, Тир бил напреден древен феникиски пристаништен град), Господ зборува како за богат и арогантен владетел, кој бил само „човек“, но за себе тврдел дека е бог, па дури и седел (според сопствените зборови) на престолот на боговите.

И тогаш, во текстот Езекиел 28,12-19, таа историска реалност станува аналогија што го навестува првобитниот пад на Луцифер на небото. И така, Тирскиот цар, кој како човечко суштество живеел „во срцето на морињата“ (Езекиел 28,2.8), сега претставува „помазан херувим – заштитник“ (Езекиел 28,14), кој живеел „во Едемската градина“ и „светата Божја гора“ (Езекиел 28,13.14).

Клучната изјава во овој извештај се наоѓа во Езекиел 28,15, која гласи: „Ти беше совршен во патиштата свои, од денот кога беше создаден, сè додека не се најде во тебе беззаконие.“ Според тоа, што е многу важно, Луциферовото совршенство опфаќало потенцијал за зло – и можност да прави зло, бидејќи, како морално битие, тој поседувал слободна волја – нераскинлив дел од она што значи да се биде совршено битие.

Всушност, Луцифер бил совршено создаден – што ја подразбирало и неговата способност слободно да одлучува. Но, бидејќи го злоупотребил тоа совршенство и дарот на слободната волја, тој се расипал, сметајќи се поважен отколку што навистина бил.

Незадоволен од тоа како Бог го создал и колку го цени, Луцифер го изгубил чувството на благодарност кон Бога и посакал да му се дава поголемо признание отколку што навистина заслужувал. Како можело да му се случи тоа на едно совршено ангелско суштество, кое живеело во совршенa вселена, претставува тајна.

„Гревот е нешто таинствено и необјасниво. Немало причини за неговото постоење. Да се бара објаснување за гревот значи да се бара негово објаснување, а со тоа и негово оправдување. Гревот се појавил во совршената вселена, а тоа се покажало како нешто непростливо“ (Ellen G. White, *The Truth About Angels*, стр. 30).

`Во 1. Солунјани 5,18, Павле вели дека треба да „благодариме“ за сè. Како овие зборови ни помагаат да го надминеме секое чувство на неблагодарност и самосожалување, особено во тешки времиња?`