---
title: Од силата на гробот
date: 17/10/2022
---

`Прочитајте го текстот Псалми 49. Што го навело псалмистот да биде толку сигурен во своето конечно воскресение (Псалми 49,15), за разлика од оние што умреле без таа сигурност (Псалми 49,6-14)?`

Псалми 49 зборува за лажната сигурност на безумните, „имате верба во силите свои и се фалите со големото богатство свое“ (Псалми 49,6), за кои се вели дека „земјите нивни ги носат имињата нивни“ (Псалми 49,11) и кои живеат само за да си угодат себеси (Псалми 49,18). Тие се однесуваат како нивните куќи и нивната сопствена слава да ќе траат засекогаш (Псалми 49,11.17).

Но, безумните забораваат дека нивната чест поминува и дека умираат исто како животните (Псалми 49,12). „Тие се како овци определени за во пеколот, смртта им е пастир, а в зори праведните ќе господарат над нив; силата нивна ќе се истроши, пеколот ќе им биде дом“ (Псалми 49,14).

Како што рекол Јов неколку векови порано: „Гол излегов од утробата на мајка ми, гол и ќе се вратам“ (Јов 1,21; 1. Тимотеј 6,7). Псалмистот истакнува дека и мудриoт и безумниoт умира, оставајќи им го „својот имот на другите“ (Псалми 49,10).

Сепак, меѓу нив постои целосна спротивност. Од една страна се безумните кои умираат, иако се обидуваат да најдат сигурност во нивните минливи имоти и достигнувања. Наспроти нив, мудрите гледаат подалеку од човечката сага и темницата на гробот, кон славната награда што Бог ја зачувал за нив (1. Петрово 1,4). Имајќи го тоа на ум, псалмистот можел сигурно и со доверба да каже: „Но Бог ќе ја спаси душата моја од раката на пеколот, милостиво ќе ме прими“ (Псалми 49,15).

Во согласност со старозаветната надеж, оваа изјава не укажува на тоа дека душата на псалмистот веднаш ќе летне на небото во моментот на неговата смрт. Тој едноставно вели дека нема вечно да остане во гроб Ќе дојде време кога Бог ќе го избави од смртта и ќе го однесе на небото.

Така, уште еднаш е прикажана извесноста на идното воскресение, кое носи надеж, сигурност и смисла на сегашното постоење. Според тоа, мудриот ќе добие многу пославна и потрајна награда отколку што безумникот би можел да добие за себе во текот на овој краток живот.

`На кои начини можеме да ја согледаме лудоста на оние кои се потпираат на сопственото богатство и достигнувања? Како може гледањето во крстот да нѐ заштити од тоа да ја направиме истата грешка?`