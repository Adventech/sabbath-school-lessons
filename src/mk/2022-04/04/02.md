---
title: "Ќе го видам Бога"
date: 16/10/2022
---

`Прочитајте Јов 19,25-27 и споредете го со Јован 1,18 и 1. Тимотеј 6,16 Кога и под какви околности Јов очекувал „дека ќе го види Бога“?`

Животот не е фер. Ова особено се гледа во случаите кога „добрите“ страдаат, а „неправедните“ напредуваат (видете Псалми 73,12-17; Малахија 3,14-18). На пример, Јов бил „непорочен, праведен, богобојазлив и го одбегнуваше злото“ (Јов 1,1). И покрај тоа, Бог му дозволил на сатаната да го мачи на повеќе ужасни начини. На физички план, неговото тело било нападнато од тешка болест (Јов 2,1-8). Во материјална смисла, тој изгубил голем дел од својот добиток и имот (Јов 1,13-17). Во домаќинството, тој ги изгубил слугите, па дури и сопствените деца (Јов 1,16.18) А на емотивно ниво, тој бил опкружен со пријатели кои го обвинувале дека е непокајан грешник кој заслужува сè што го снашло (Јов 4,1-5,27; Јов 8,1-22; Јов 11,1-20 итн.) Дури и неговата сопруга му рекла: „Ти сè уште си цврст во непорочноста своја. Проколни го Бога и умри!“ (Јов 2,9)

Јов не бил свесен дека се нашол во епицентарот на големата космичка борба меѓу Бога и сатаната. Силно погоден од овие удари, тој го проколнал денот на неговото раѓање и посакал воопшто да не се родил (Јов 3,1-26). Како и да е, неговата безусловна верност кон Бога се огледа во следните зборови: „Тој може да ме убие: немам друга надеж“ (Јов 13,15). И покрај тоа што мислел дека неговиот живот е при крај, тој останал на верувањето дека смртта нема да го има последниот збор. Со силно уверување изјавил дека дури и да умре, неговиот Откупител еден ден ќе стане и дека тој, Јов лично, повторно ќе го види Бога во своето тело (Јов 19,25-27). „Тоа е јасен увид во воскресението“ (*The SDA Bible Commentary*, кн. 3, стр. 549).

Колку голема надеж среде таква трагедија! Опкружен со болести и страдања, економска пропаст, социјална осуда и емоционален слом, Јов сè уште можел да го чека денот кога ќе воскресне од мртвите и ќе го види својот сакан Откупител. Всушност, тврдењето на Јов за воскресението било вдахновено од истото уверување што Марта го споделила со Исуса векови подоцна: „Знам дека ќе воскресне при воскресението, во последниот ден“ (Јован 11,24). Јов, како и Марта, морал да се држи за тоа ветување со вера, иако, за разлика од Јов, на Марта наскоро ќе ѝ биде даден моќен искуствен доказ во прилог на нејзиното верување.

`Како можеме да научиме да имаме доверба во Бога, дури и среде тешките неправди во животот?`