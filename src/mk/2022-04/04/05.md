---
title: "Вашите мртви ќе оживеат"
date: 19/10/2022
---

`Прочитајте го текстот Исаија 26,14.19. Која е разликата меѓу оние кои ќе умрат засекогаш (Исаија 26,14; видете и Малахија 4,1) и оние кои ќе примат вечен живот (Исаија 26,19)?`

Книгата на пророкот Исаија го нагласува големиот контраст меѓу Божјата величественост и нашата човечка кревкост (видете Исаија 40) Додека ние сме како трева која се суши и цвет што венее, Божјата реч останува засекогаш (Исаија 40,6-8). Меѓутоа, и покрај нашата грешност, Божјата спасоносна благодат е достапна за сите луѓе и станува делотворна дури и меѓу незнабошците кои го прифаќаат Неговиот завет и ја држат саботата (Исаија 56).

Во Книгата на пророк Исаија, надежта во воскресението е значително проширена. Додека претходните библиски алузии за воскресението биле изложени повеќе од лична перспектива (Јов 19,25-27; Псалми 49,15; Псалми 71,20), пророкот Исаија за воскресението зборува како за нешто што го опфаќа и него и целата заветна заедница на верници (Исаија 26,19).

Во 26. глава Исаија (Исаија 26) ги споредува различните судбини на злите и на праведните. Од една страна, злите ќе останат мртви и никогаш нема да оживеат, особено по „втората смрт“ (Откровение 21,8). Тие ќе бидат целосно уништени и секој спомен за нив ќе биде изгубен засекогаш (Исаија 26,14). Овој стих нагласува дека нема души што живеат или духови кои остануваат живи по смртта. Зборувајќи за конечното уништување на злите, до кое доаѓа подоцна, Господ на друго место изјавува дека злите ќе бидат целосно изгорени и дека нема да остане од нив „ниту корен, ниту гранка“ (Малахија 4,1).

Од друга страна, праведните мртви ќе воскреснат од гробот за да ја примат својата блажена награда. Во 25. глава (Исаија 25), пророкот нагласува дека Господ Бог „ќе ја уништи смртта засекогаш“ и „ќе ги избрише Господ Бог солзите од сите лица“ (Исаија 25,8). Во 26. глава (Исаија 26), ги наоѓаме следните зборови: „Твоите мртовци ќе оживеат, мртвите тела ќе воскреснат!“ Разбудете се и ликувајте вие, соборените во прав; зашто Твојата роса е роса на светлина, и земјата ќе ги даде мртовците“ (Исаија 26,19). Сите воскреснати праведници ќе уживаат во радосната гозба што Господ ќе ја приготви за сите луѓе (Исаија 25,6). При конечното воскресение ќе се состанат праведните од сите векови, вклучувајќи ги и вашите најблиски кои веќе умреле во Христа.

`Замислете да немаме никаква надеж, ни сигурност ни причина да мислиме дека смртта не е ништо друго, освен конечен крај за нас. И тогаш, уште полошо, секој што некогаш нè познавал ќе си замине и наскоро ќе изгледа како да не сме ни постоеле, како нашиoт живот да не значел ништо. Колку се разликува таквата судбина од надежта што ја имаме?`