---
title: "Од бездната на земјата"
date: 18/10/2022
---

`Прочитајте го текстот Псалми 71. На што мисли Давид кога вели дека Бог „ќе ме изведеш од земните длабочини“ (Псалми 71,20)?`

Во Псалми 49 наоѓаме трогателен израз на надежта во воскресението, наспроти лажната сигурност на безумниот кој се надева во своето богатство. Во Псалми 71, Давид ја бара сигурноста и надежта во Бога додека е опкружен со непријатели и лажни обвинувачи, тврдејќи дека Бог го напуштил (Псалми 71,10.11).

Среде неговите неволји, Давид наоѓа утеха и сигурност во сеќавањето на тоа како Бог се грижел за него во минатото. Прво, тој согледува дека Бог го поддржувал уште од раѓање, и дека го извадил дури и од утробата на мајка му (Псалми 71,6). Потоа, тој признава дека Бог го поучувал уште од неговата младост (Псалми 71,17).

Уверен дека Бог е неговата карпа и тврдина, Давид Му се моли: „Биди ми Карпа за мое прибежиште, изведи ме на место сигурно“ (Псалми 71,3). „Не отфрлај ме на старост, кога ќе почне силата моја да исчезнува, не напуштај ме“ (Псалми 71,9). „Боже мој, не оддалечувај се од мене; Боже мој, побрзај ми на помош“ (Псалми 71,12). А потоа Давид додава: „Колку големи и тешки маки ми прати, но Ти пак ќе ме оживееш, и пак ќе ме изведеш од земните длабочини“ (Псалми 71,20).

Изразот „од земните длабочини“ може да се сфати буквално како алузија на идното физичко воскресение на псалмистот. Меѓутоа, би се рекло дека контекстот повеќе укажува на метафоричен опис на состојбата на длабоката депресија на Давид, во која тој се чувствува како земјата да го проголтала (споредете со стиховите: Псалми 88,6 и Псалми 130,1) Според тоа, може да се каже дека „тоа е првенствено фигуративен говор, но се однесува и на физичкото воскресение“ (Andrews Study Bible note on Ps. 71,20).

Сите ние понекогаш минуваме низ моменти на страшно обесхрабрување. Меѓутоа, како сосредоточувањето на присуството на Господа во минатото може да ни помогне да напредуваме во верата и довербата во моменти кога ни изгледа како Тој да е далеку од нас?

`Сите ние понекогаш минуваме низ моменти на страшно обесхрабрување. Меѓутоа, како сосредоточувањето на присуството на Господа во минатото може да ни помогне да напредуваме во верата и довербата во моменти кога ни изгледа како Тој да е далеку од нас?`