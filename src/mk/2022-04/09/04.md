---
title: "Сакам да заминам и да бидам со Христос"
date: 22/11/2022
---

`Прочитајте ги Филипјаните 1,21-24 и 1. Солунјани 4,13-18. Кога Павле очекувал да биде „со Христос“ (Филипјаните 1,23) и „со Господа“ (1. Солунјани 4,17)?`

Павле бил воден од горливата желба да живее „во Христа“ сега (2. Коринтјани 5,17) и „со Господа“ по Неговото второ доаѓање (видете 1. Солунјани 4,17). За апостолот, дури ни смртта не можела да ја наруши сигурноста на неговото припраѓање на неговиот Спасител и Господ. Како што напишал во своето Послание до Римјаните, „ни смртта ни животот“ не можат „да нè одвојат од љубовта Божја, која е во Христос Исус, нашиот Господ“ (Римјаните 8,38.39). „Туку, било да живееме или да умираме, за Господ живееме и за Господ умираме, – ние Му припаѓаме на Господ Според тоа – живееме ли, умираме ли – Господови сме“ (Римјаните 14,8).

Имајќи ја оваа сигурност на ум, Павле зборува за верниците кои веќе умреле како такви „кои умреле во Исуса“ (1. Солунјани 4,14) и кои ќе бидат воскреснати при второто Христово доаѓање за да примат вечен живот (1. Коринтјани 15,16-18; 1. Солунјани 4,13-18).

Кога Павле вели дека има желба „да заминам и да бидам со Христос“ (Филипјаните 1,23), дали тој мисли дека неговата душа ќе оди во свесна состојба да живее со Христа? Во никој случај. Во тој текст, „Павле изразува желба да го напушти ова сегашно мачно постоење и да биде со Христа, не обѕрнувајќи се на некој одреден временски период што би можел да постои меѓу тие два настана. Тој стих не подразбира дека Павле очекувал да оди на небото веднаш по смртта. Тој многу јасно става до знаење дека нема да ја добие својата награда пред Второто доаѓање (2. Тимотеј 4,8)“ (*Andrews Study Bible*, p. 1555, note on Philippians 1:23).

Накратко, Павле „зборува за фактот дека првото нешто за кое ќе знае по неговото заминување (смртта) ќе биде Христос кој доаѓа на небесните облаци за да ги воскресне мртвите, кога и тој ќе биде ‘со Господа’“ (1. Солунјани 4,17). Треба да се забележи дека библиските писатели понекогаш поврзуваат некои два настана кои можат да бидат разделени со долг временски период“ (*Andrews Study Bible*, p. 1555, note on Philippians 1:23).

Но, зошто Павле повеќе би сакал да умре отколку да живее? Затоа што тогаш конечно ќе се одмори од сите негови неволји и повеќе немало да трпи болки во телото (1. Коринтјани 9,27). И тој би умрел целосно убеден дека, при Второто доаѓање, ќе го добие „венецот на правдата“ (2. Тимотеј 4,6-8). Иако Павле сигурно не ја посакувал смртта, тој знаел што ќе следи кога сепак таа ќе дојде.

`Кој од нас, особено во тешки моменти, не помислил колку би било убаво да ги затвориме очите во смрт, а потоа, во следниот свесен момент, „да бидеме со Господа“? Како оваа мисла ни помага да разбереме за што зборуваат Павле и посланието до Филипјаните?`