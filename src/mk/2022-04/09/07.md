---
title: За натамошно проучување
date: 25/11/2022
---

Во делата на Елена Г. Вајт, прочитајте ги следните поглавја: „Непремостливата бездна премостена“, стр. 260-271 (оригинал) во книгата *Христовите параболи* и „Голгота“, стр. 749-752 (оригинал), во книгата *Копнежот на вековите*. Ако сте во можност, прочитајте го и поглавјето „Teachers as Examples of Christian Integrity“, стр. 504 во книгата *Fundamentals of Christian Education*.

„Во својата парабола за богатиот човек и за сиромавиот Лазар Христос покажува дека човекот во овој живот решава за својата вечна судбина. За време на оваа проверка Божјата милост ѝ е понудена на секоја душа. Меѓутоа, ако луѓето ги испуштат можностите што им се даваат и наместо тоа живеат според своите желби, самите себеси се лишуваат од вечниот живот. Нема да им биде дадено никакво ново време на милост. Со својата одлука сами си создале непремостлива бездна меѓу себе и својот Бог“ (Елена Г. Вајт, *Христовите параболи*, стр. 260 оригинал).

„Кога биле прогонувани во планините и пустините, кога ги оставале во затворите да умираат од глад, студ и мачење, кога им се чинело дека мачеништвото е единствениот излез од нивната мака, тие рани христијани се радувале што се удостоиле да страдаат за Христа кој бил распнат заради нив. Нивниот достоен пример ќе биде утеха и охрабрување за Божјиот народ кој ќе доживее време на неволја какво што немало од почетокот на светот и вековите“ (Е. Г. Вајт, *Сведоштва за црквата*, кн. 5, стр. 213).

**Прашања за разговор**

`1. Како општото библиско гледиште за човечката природа ни помага подобро да разбереме некои од текстовите што ги проучувавме во текот на оваа седмица?`

`2. Размислете за спротивноста меѓу бескомпромисната вера на христијанските маченици и флексибилната вера на нашата постмодерна генерација. Со други зборови, за што вреди да се умре? Од друга страна, ако некој смета дека сите вистини се релативни или културно условени, тогаш дали за некоја од нив вреди да се умре? Во исто време, што можеме да научиме од оние кои се подготвени да умрат за идеалите коишто ние ги сметаме за лажни?`

`3. Разгледајте ја поподробно параболата за богаташот и Лазар. Кога Исус воскреснал од мртвите, многумина поверувале во Него. Меѓутоа, многу други, кои го имале истиот доказ, не верувале. Што ни кажува ова за фактот колку човечкото срце може да отврдне за вистината? Што би можеле да направиме за да не ни се случи тоа?`

`4. Исус зборувал за времето кога мртвите ќе оживеат: „И ќе излезат: кои правеле добро – ќе воскреснат за живот, а кои правеле зло, ќе воскреснат за осудување“ (Јован 5,29). Овие два настана се во временска разлика од илјада години, иако звучи како да се случуваат во исто време. Како тоа може да ни помогне да го разбереме она што сака Павле да го каже во Филипјаните 1,23?`