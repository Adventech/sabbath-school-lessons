---
title: Проповедање на духовите в затвор
date: 23/11/2022
---

`Прочитајте го текстот од 1. Петрово 3,13-20. Како Христос им проповедал на „духовите кои беа в затвор... во времето на Ное“? (Види исто така: 1. Мојсеева 4,10.)`

Коментаторите кои веруваат во вродената бесмртност на душата обично истакнуваат дека Христос им проповедал на „духовите кои беа в затвор“ (1. Петрово 3,19) додека и тој самиот почивал во гробот. Според нив, Неговиот отелотворен дух отишол во пеколот и им проповедал на бестелесните духови на претпотопните луѓе.

Меѓутоа, таа имагинативна замисла е неодржлива од библиска гледна точка, бидејќи по смртта нема друга шанса за спасение (Евреите 9,27.28). Зошто тогаш Исус би им проповедал на оние кои веќе немале шанса за спасение?

И што е најважно, таа теорија е во спротивност со библиското учење дека мртвите остануваат во гробот во несвесна состојба сѐ до конечното воскресение (Јов 14,10-12; Псалми 146,4; Проповедник 9,5.10; 1. Коринтјани 15,16-18; 1. Солунјани 4,13-15).

Исто така, ако тој стих навистина значел дека Исус, додека се наоѓал телесно во гробот, слегол во пеколот и им проповедал на злите претпотопни луѓе, зошто само тие би ја слушнале таа порака? Зар не би имало и други изгубени кои горат во пеколот со нив? Зошто само претпотопните луѓе да го слушаат Неговото проповедање?

Исто така, би било бесмислено да се тврди дека Христос им проповедал на непослушните паднати ангели во времето на Ное. Додека „духовите кои беа в затвор“ се опишани како оние што биле непослушни „некогаш“ (1. Петрово 3,19.20), Библијата зборува за злите ангели како за такви кои се непослушни и денес (Ефесјаните 6,12; 1. Петрово 5,8) Освен тоа, паднатите ангели се чуваат „во вечни окови, во мрак за суд на големиот ден“ (Јуда 1,6), без никаква можност за спасение.

Исто така, треба да забележиме дека во текстот 1. Петрово 3, „духовите кои се в затвор“ од стих 19, во стих 20 се означени како оние кои „не се покорија... во времето на Ное.“ Изразот што се користи за *дух* (грчки: *pneuma*) овде и на други места во Новиот Завет (1. Коринтјани 16,18; Галатјани 6,18), се однесува на живите луѓе кои можат да го слушнат и да го прифатат повикот за спасение. Изразот „в затвор“ очигледно не се однесува на буквален затвор, туку на затворот на гревот во кој се наоѓа непрепородената човечка природа (Римјаните 6,1-23; Римјаните 7,7-25).

Христовото проповедање на непокајаните жители на претпотопниот свет било остварено преку Ное, кој, и самиот поучен (Евреите 11,7), станал „проповедник на правдата“ на своите современици (2. Петрово 2,5) Стиховите на Петар зборуваат за тоа што значи да се биде верен, а не претставуваат коментар за состојбата на мртвите.