---
title: Противречни текстови?
date: 19/11/2022
---

### Прочитајте ги библиските текстови:
Лука 16,19-31; Лука 23,43; Јован 20,17; Филипјаните 1,21-24; 1. Петрово 3,13-20; Откровение 6,9-11.

> <p>Запомнете го стихот</p>
> „Ги истражувате Писмата, зашто вие мислите дека во нив имате живот вечен; а токму тие сведочат за Менe“ (Јован 5,39).

Петар нѐ предупредува: „Бидете секогаш подготвени со кротост и страхопочит за одговор на секого кој од вас ќе побара сметка за вашата надеж“ (1. Петрово 3,15). Павле додава: „Проповедај го словото, настојувај во погодно време и во невреме, укорувај, забранувај, советувај со голема долготрпеливост и поука. Зашто ќе дојде време кога луѓето нема да го слушаат здравото учење, но, водени по своите похоти, ќе си изберат учители да им го залажат слухот“ (2. Тимотеј 4,2.3). Со оглед на тоа, треба да се занимаваме не само за оние текстови кои можат лесно да се објаснат во согласност со нашите верувања, туку и за оние кои вообичаено се користат во прилог на учењата поинакви од оние што ние ги застапуваме.

И додека го правиме тоа, треба да го следиме вдахновениот пример на Исус. „Христос никогаш не прикривал ниту еден збор на вистината, туку секогаш со љубов го изговарал… Никогаш не бил груб, никогаш не изговорил без потреба остар збор, никогаш не и нанесувал непотребна болка на чувствителната душа. Тој не ги осудувал човечките слабости“ (Елена Вајт, *Копнежот на вековите*, стр. 353 оригинал).

Оваа седмица ќе проучуваме некои спорни текстови, кои обично се користат за да се оправда верувањето во вродената бесмртност на душата. Тие размислувања треба да ги зајакнат нашите сопствени убедувања и да ни помогнат љубезно да одговориме на оние што го доведуваат во прашање ова клучно учење.