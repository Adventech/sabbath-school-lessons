---
title: Богатиот и Лазар
date: 20/11/2022
---

`Прочитајте го текстот: Лука 16,19-31. Врз основа на што тврдиме дека оваа приказна не е буквален опис на задгробниот живот?`

Некои проучувачи сметаат дека текстот на Лука 16,19-31 треба да се толкува буквално, односно како точен опис на состојбата на мртвите Меѓутоа, таквото гледиште би довело до повеќе небиблиски заклучоци и би противречеле на многу од текстовите што веќе ги разгледавме.

Прво, би требало да тргнеме од претпоставката дека небото и пеколот се наоѓаат на толку мало растојание, што тоа овозможува меѓусебна комуникација меѓу нивните жители (Лука 16,23-31). Исто така, би требало да заклучиме дека, додека телото лежи во гробот, останува некој свесен дел од бестелесната душа со „очи“, „прст“ и „јазик“, кој дури и чувствува жед (Лука 16,23.24).

Ако тој исечок навистина би бил опис на човечката состојба по смртта, тогаш небото сигурно не би било место на радост и среќа, бидејќи спасените ќе можат одблизу да ги набљудуваат бескрајните страдања на своите најмили кои се изгубени, па дури и да разговараат со нив (Лука 16,23-31). Како би можела една мајка да биде среќна во рајот додека ја набљудува постојаната агонија на своето сакано дете во пеколот? Во овој контекст, исполнувањето на Божјото ветување дека повеќе нема да има тага, плач и болка би било практично невозможно (Откровение 21,4).

Поради ваквите недоследности, многу современи проучувачи на Библајата сметаат дека приказната за богаташот и Лазар е парабола во која не може секој детал да се толкува буквално. На пример, Џорџ Е. Лад, иако не е адвентист, секако звучи како таков кога вели дека приказната веројатно била „парабола во која се користело еврејското сфаќање од тоа време, и која нема намера да учи што било за состојбата на мртвите“(G E. Ladd, „Eschatology“, *The New Bible Dictionary*, edited by J. D. Douglas; Grand Rapids, MI: Eerdmans, 1962, p. 388).

Параболата за богатиот и Лазар ја истакнува острата разлика помеѓу раскошно облечениот „богат човек“ и обичниот сиромав човек „по име Лазар, (кој) лежеше пред вратата негова сиот покриен со красти“ (Лука 16,19.20). Тој извештај нè учи (1) дека статусот и општественото признание во сегашноста не се критериуми за идна награда, и (2) дека вечната судбина на секој човек се решава во овој живот и дека не може да се промени по смртта (Лука 16,25.26).

`„Авраам му рече:,Штом Мојсеј и Пророците не ги слушаат, тогаш и да воскресне некој од мртвите, тие нема да му поверуваат’“ (Лука 16,31). Каква порака треба да извлечеме за себе од овие моќни Исусови зборови, во врска со авторитетот на Библијата и како треба да се однесуваме кон неа?`