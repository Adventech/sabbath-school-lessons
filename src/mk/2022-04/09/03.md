---
title: "Денес ќе бидеш со мене во рајот"
date: 21/11/2022
---

Еден од библиските текстови што најчесто се користи во обидот да се докаже бесмртноста на душата е Лука 23,43: „И Исус му рече: ‘Вистина ти велам, денес ќе бидеш со мене во рајот“. Речиси сите преводи на Библијата (со мали исклучоци) го толкуваат тој текст на сличен начин, создавајќи впечаток дека на самиот ден на Христовата смрт, Христос и крадецот ќе бидат заедно во Рајот. Тоа не треба да нѐ чуди бидејќи тие преводи ги направиле оние кои верувале во догмата за вродена бесмртност на душата. Меѓутоа, дали е тоа најдобриот превод на текстот?

`Споредете ги стиховите Лука 23,43 со Јован 20,17 и Јован 14,1-3. Како треба да се разбере ветувањето дадено на покајаниот разбојник на крстот во светлината на Исусовите зборови упатени до Марија Магдалена и ветувањето дадено на учениците?`

Претпоставката дека Христос и разбојникот отишле во рајот (или небото) истиот ден е во спротивност со она што Исус ѝ го рекол на Марија Магдалена по неговото воскресение, и кое потврдува дека тој сè уште не отишол во присуство на својот Татко на небото (Јован 20,17). Оваа заблуда, дека Исус и покајаниот разбојник отишле на небото тој ден, исто така е во спротивност со ветувањето што Исус им го дал на учениците – дека тие ќе бидат однесени на небото дури при Неговото второ доаѓање (Јован 14,1-3).

Проблемот во текстот Лука 23,43 се состои во тоа дали прилогот „денес“ (грчки: *sēmeron*) треба да се врзе со глаголот што следи („да се биде“) или на оној што му претходи („велам“). Вилсон Пароши забележува дека „од граматичка гледна точка“ е буквално невозможно да се одреди кое од нив е точно. „Лука, сепак, буквално покажува тенденција да го користи тој прилог со глаголот што му претходи. Ова се случува во 14 од 20 примери каде што зборот sēmeron се користи во Евангелието според Лука и Дела“ (Wilson Paroschi, „The Significance of a Comma: An Analysis of Luka 23:43“, *Ministry*, June 2013, p. 7).

Затоа, најприродниот начин за читање на текстот Лука 23,43, би бил: „Вистина ти велам денес, ќе бидеш со мене во рајот.“ Во овој случај, идиомскиот израз „ти велам денес“ го нагласува значењето и свечениот тон на ветувањето: „Ќе бидеш со мене во рајот.“ Накратко, Исус му ветил, токму таму и тогаш, дека ќе биде спасен.

`Прочитајте го извештајот за покајаниот разбојник (Лука 23,39-43), кому, и покрај гревот, и покрај тоа што немал што да му понуди на Бога, Христос му ветил вечен живот. На кои сѐ начини оваа моќна приказна ја открива големата вистина за спасението исклучиво со вера? Во која смисла и ние сме како тој разбојник, а во што се разликуваме?`