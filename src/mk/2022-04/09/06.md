---
title: Душите под олтарот
date: 24/11/2022
---

`Прочитајте го текстот Откровение 6,9-11. Како можат „душите“ на мртвите маченици да извикуваат „под олтарот“?`

Отворањето на петтиот апокалиптичен печат открило необична глетка. Душите на мачениците се гледаат, метафорички, „под жртвеникот“ како викаат кон Бога барајќи одмазда (Откровение 6,9-11). Некои коментатори се склони да го препознаат во тој „жртвеник“ кадилниот жртвеник што се споменува во врска со седмиот печат (Откровение 8,1-6) Меѓутоа, спомнувањето на „крв“ (наместо „кога“) во текстот Откровение 6,9-11, нè наведува да видиме во него алузија на олтарот за жртвите паленици, врз кој се излевала крвта на жртвите. (3. Мојсеева 4,18.30.34) Како што со крвта на тие жртви се попрскувало околу олтарот, така и крвта на мачениците била симболички излеана на Божјиот жртвеник кога тие, останувајќи верни на Божјото слово и на Исусовото сведоштво (Откровение 6,9; види и Откровение 12,17; Откровение 14,12), го загубиле животот.

„Душите“ под олтарот се исто така симболични. Ако ги сфатиме буквално, би можеле да дојдеме до заклучок дека тие маченици не се сосема среќни на небото, бидејќи тие сè уште викаат барајќи одмазда. Тоа не звучи како да уживаат во нивната награда – спасението. Желбата за одмазда може да ви го загорчи животот. Но, дали и смртта може да ви го загорчи?

Исто така, важно е да се запамети и дека на Јован не му било дадено да го види небото онака како што навистина е. „Нема никакви бели, црвени, црни и бледи коњи со воинствени јавачи. Исус не се појавува таму како јагне со рана од нож што крвави. Четирите живи суштества не претставуваат вистински крилести созданија со наведените животински карактеристики... Исто така, нема ни ‘души’ што лежат во подножјето на олтарот на небото. Целата таа сцена е само сликовито и симболично претставување“ (*The SDA Bible Commentary*, кн. 7, стр. 778).

Џорџ Е. Лад, кој не е адвентист, напишал вака (при што повторно звучи како адвентист): „Во горенаведениот случај (Откровение 6,9-11), олтарот очигледно е жртвен олтар на кој се излевала крвта на жртвите. Фактот што Јован ги видел душите на мачениците под олтарот нема никаква врска со состојбата на починатите, ниту со нивната положба во некоја преодна состојба. Тоа е само живописен начин да се прикаже фактот дека тие стрададе маченички во името на нивниот Бог“ (eorge E. Ladd, *A Commentary on the Revelation of John*, Grand Rapids, MI: Eerdmans, 1972, p. 103).

`Кој не викнал за правда која никогаш не дошла (особено ако бил жртва на неправда)? Зошто треба со вера да прифатиме дека правдата, која толку му недостасува на овој свет, на крајот ќе се оствари? Каква утеха можете да извлечете од ова прекрасно ветување?`