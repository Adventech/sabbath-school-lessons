---
title: За натамошно проучување
date: 28/10/2022
---

Во книгите на Елена Вајт прочитајте ги следните поглавја: „Смртта на Мојсеј“, стр. 469-480 ориг., *Патријарси и пророци*; „Глас на строг укор“, стр 129-142 ориг., „Пророк на мирот“, стр. 237-243 ориг., *Пророци и цареви*; „Римскиот капетан“, стр. 318, 319 ориг.; „Допир со вера“, стр. 342, 343 ориг.; „Лазаре, излези надвор!“, стр. 524-536 ориг., *Копнежот на вековите*.

Во Христа е исконскиот, непозајмен, нестекнат живот. ‘Кој го има Синот, има живот’ (1. Јованово 5,12). Христовото божество е цврсто ветување за верникот за вечен живот. ‘Кој верува во мене’, рекол Исус, ‘ако и умре, ќе живее. Секој што живее и верува во мене, нема да умре засекогаш. Веруваш ли ти во ова?’ Христос овде (во Јован 11,25) однапред гледа во времето на своето второ доаѓање. Тогаш умрените праведници ќе станат во нераспадливост, а живите праведници ќе се земат на небото без да вкусат смрт. Чудото што ќе го стори Христос за неколку мига со воскресението на Лазара од мртвите, ќе го претставува воскресението на сите умрени праведници. Со својата реч и со своите дела Тој се прогласил себеси за зачетник на воскресението. Тој, кој и самиот набргу ќе умре на крст, стоел со клучевите на смртта како победник над гробот покажувајќи го своето право и својата сила да даде вечен живот“ (*Копнежот на вековите*, стр. 530 ориг.).

**Прашања за разговор**

`1. Многу луѓе умреле за време на пророчката служба на Илија и Елисеј, како и за време на земната служба на самиот Христос, а само мал број од нив воскреснале (видете Лука 4,24-27). Размислете и за тоа каква разлика ќе има во искуството на умрените, без оглед дали тие биле воскреснати во минатото или за време на Второто доаѓање, земајќи ја предвид состојбата на човекот по смртта?`

`2. Многу писатели низ вековите пишувале за залудноста на животот, кој секогаш завршува со смрт. Заедно со другите живи суштества – кокошките, дабрите, остригите итн. – сите умираме. Меѓутоа, таквата судбина, во одредена смисла, е уште потешка за нас луѓето отколку за животните, бидејќи знаеме дека ќе умреме (видете Проповедник 9,5). Кокошките, дабрите и остригите не го знаат ова. Тогаш, зошто ветувањето за воскресението има толку клучна важност за нас?`

`3. Ако сметате дека душата е бесмртна и дека мртвите, особено оние кои биле праведни, живеат на небото по смртта, каква потреба има од воскресение на крајот на времето?`

`4. Ако некој ви се јави и ве праша: „Дали е Сели тука?“ – би можеле да одговорите: „Да, но таа спие.“ Меѓутоа, во случај да умре, а некој ве праша: „Дали е Сели тука?“ – вие сигурно не би одговориле: „Да, таа е тука, но мртва е“. Зошто не можеме да кажеме така? Што нè учи ова за природата на смртта?`