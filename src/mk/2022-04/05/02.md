---
title: Воскресението на Мојсеј
date: 23/10/2022
---

`Прочитајте ги текстовите Јуда 1,9 и Лука 9,28-36. Каков доказ за физичкото воскресение на Мојсеј наоѓате во овие стихови?`

Според тврдењата на некои грчки црковни отци од Александрија, во времето на Мојсеевата смрт можеле да се видат двајца Мојсеи: едниот жив по дух, другиот мртов во тело; едниот Мојсеј се вознел на небото со ангелите, другиот бил погребан во земја. (Види: Ориген, *Омилии за Исус Навин* 2.1; Климент Александриски, *Стромата* 6.15.) Таа разлика меѓу воздигнувањето на душата и погребувањето на телото може да има смисла за оние кои веруваат во грчкиот концепт за бесмртна душа, но такво нешто не наоѓаме во Библијата. Текстот Јуда 1,9 го потврдува библиското учење, бидејќи таму се води расправа „за телото на Мојсеј“, а не за некоја наводно преживеана душа.

Текстот 5. Мојсеева 34,5-7 ни кажува дека Мојсеј умрел на возраст од 120 години, а Господ го погребал на скриено место, во една долина во Моав. Но Мојсеј не остана долго во гробот. „Сам Христос, со ангелите што го закопале Мојсеја, дошол од небото да го разбуди заспаниот пророк... Христос не се впуштал во расправа со сатаната... Меѓутоа, Христос сето тоа му го препуштил на својот Отец, велејќи: 'Господ нека ти заповеди да замолчиш' (Јуда 9)... Воскресението било обезбедено еднаш засекогаш. На сатаната му бил оттргнат неговиот плен, а на умрените праведници им е овозможено повторно да живеат“ (Елена Вајт, *Патријарси и пророци*, стр. 478, 479 оригинал).

Јасен доказ за воскресението на Мојсеј наоѓаме на Гората на преобразувањето. Таму се појавил Мојсеј заедно со пророкот Илија, кој се вознел на небото без да види смрт (2. Царевите 2,1-11). Мојсеј и Илија дури и разговарале со Исуса (види Лука 9,28-36). „И ете, двајца луѓе разговараа со Него; а тие беа Мојсеј и Илија. Па, кога се појавија во слава, тие зборуваа за Неговото заминување, кое требаше да заврши во Ерусалим“ (Лука 9,30.31). Појавувањето на Мојсеј, како доказ за претстојната Христова победа над гревот и смртта, тука е опишана со термини што не можат погрешно да се разберат. Таму пред Исуса се појавија Мојсеј и Илија, а не нивните „духови“ (впрочем, Илија не умрел).

`На Мојсеј не му било дозволено да влезе во земниот Ханаан (5. Мојсеева 34,1-4), но бил префрлен во небесниот Ханаан. Што ни кажува ова за Бога „Кој, според силата што во нас дејствува, може да изврши изобилно сè што ќе побараме или помислиме“ (Ефесјаните 3,20)?`