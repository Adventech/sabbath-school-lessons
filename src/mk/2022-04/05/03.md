---
title: Два случаи од Стариот Завет
date: 24/10/2022
---

`Прочитајте ги текстовите: 1. Царевите 17,8-24 и 2. Царевите 4,18-37. Какви сличности и разлики забележувате меѓу двете воскресенија?`

Во Евреите 11 глава, читаме дека со вера некои „жени примија свои умрени воскреснати“ (Евреите 11,35). Така било и со двете воскресенија што ќе ги изнесеме во денешното истражување.

Првото од нив (види 1. Царевите 17,8-24) се случило за време на големиот отпад во Израел, настанат под влијание на царот Ахав и неговата жена, паганката Језавела. Додека земјата ја пустоши голема суша, Бог му заповеда на Илија да оди во Сарепта, град надвор од Израел. Таму сретнал сиромашна феничанска вдовица, која се подготвувала да го зготви последниот скуден оброк за себе и за нејзиниот син, пред и двајцата да умрат од глад. Но, нивниот живот бил поштеден благодарение на чудото со брашното и маслото, кои не биле потрошени додека не завршила сушата. Некое време подоцна, нејзиниот син се разболел и умрел. Очајната мајката го молела Илија, кој извикал кон Господа. „И Господ го слушна гласот на Илија, му ја врати душата на момчето во него, и тоа оживе“ (1. Царевите 17,22).

Второто воскресение (видете 2. Царевите 4,18-37) се случило во Сунaм, село јужно од планината Гелвуја. Елисеј ѝ помогнал на една сиромашна вдовица да ги отплати своите долгови со помош на чудо со масло кое наполнило многу садови (2. Царевите 4,1-7). Подоцна, во Сунам, запознал богата мажена жена која немала деца. Пророкот ѝ рекол дека ќе има син, и тоа се случило токму како што било проречено. Детето пораснало во здраво момче, но еден ден ненадејно му се слошило и починало. Сунамката отишла на планината Кармил и го повикала Елисејa да дојде со неа за да го види нејзиниот син. Елисеј истрајно му се молел на Господа и детето на крајот оживеало.

Овие жени имале различна општествена заднина, но иста спасоносна вера. Феникиската вдовица го угостила пророкот во исклучително тешко време, кога за него немало безбедно место во Израел. Сунамката и нејзиниот сопруг изградиле посебна просторија, во која пророкот Елисеј можел да остане додека минувал низ нивниот регион. Кога тие две деца умреле, нивните верни мајки се обратиле кон Божјите пророци и ја доживеале радоста да ги видат своите деца повторно живи.

`Тоа се величествени стории, но за секоја од тие две, колку ли други се нераскажани, во кои ништо толку чудесно не се случило? Како треба тој тажен факт да нѐ научи колку е суштински важно за нашата вера ветеното воскресение на крајот на времето?`