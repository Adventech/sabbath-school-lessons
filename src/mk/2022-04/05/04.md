---
title: Синот на вдовицата од Наин
date: 25/10/2022
---

`Прочитајте го текстот Јов 1,6–2,10. Што го предизвикало страдањето на Јов?`

Библијата вели дека Исус „одеше вршејќи добри дела и исцелувајќи ги сите што ги беше нападнал ѓаволот, зашто Бог беше со Него“ (Дела 10,38). Навистина, сите Евангелија се полни со извештаи за тоа како Исус им служел на напатените и мачни души, што навело многу Евреи подоцна да веруваат дека Исус е ветениот Месија.

„Имало цели села во кои не се слушнал извик на болка од ниедна куќа, бидејќи Тој поминал низ нив и ги исцелил сите болни. Неговото дело било доказ за неговото божествено помазание. Во секое дело на неговиот живот се откривале љубов, милосрдие и сомилост; неговото срце било полно со нежно сочувство кон човечките синови. Тој зел човечка природа за да може да ги сфати потребите на човекот. Најсиромашните и најпонижените не се плашеле да му пристапат. Дури и малечките деца ја чувствувале неговата привлечност“ (Елена Вајт, *Патот кон Христа*, стр. 11, 12 ориг.).

`Прочитајте го текстот Лука 7,11-17. Која важна разлика постои меѓу тоа воскресение и оние за кои размислувавме вчера?`

За време на својата служба во Галилеја, Исус лекувал болни и истерувал демони. Во една прилика, Тој и Неговите следбеници се приближувале до Наин, кога низ портите на градот поминала погребна поворка. Во отворениот ковчег бил единствениот син на вдовицата, која неутешно плачела. Полн со сочувство кон ужалената мајка, Исус ѝ рекол, „Не плачи.“ А потоа се сврте кон нејзиниот мртов син во ковчегот и му заповедал: „Момче, тебе ти велам, стани!“ Синот се вратил во живот и Исус „го предаде на мајка му“ (Лука 7,13-15). Исусовото присуство го сменило целото сценарио, а многумина кои биле сведоци на чудото знаеле не само дека се случило нешто неверојатно, туку и дека некој посебен (тие го нарекувале „големиот пророк“) бил меѓу нив.

И двете вдовици, Феничанката (1. Царевите 17,8-24) и Сунамката (2. Царевите 4,18-37), побарале помош – од Илија, односно од Елисеја. Но, вдовицата од Наин добила помош без воопшто да ја бара. Ова значи дека Бог се грижи за нас дури и кога не сме во можност или се чувствуваме недостојни да побараме помош од Него. Исус го видел проблемот и се справил со него – а тоа било толку типично за Исуса во текот на Неговата служба.

`Вистинската религија вклучува и грижа за сираците и вдовиците околу нас (Јаков 1,27). Иако, очигледно, нема да можеме да правиме исти чуда како што правел Исус, сепак што можеме да направиме за да им помогнеме на оние што страдаат околу нас?`