---
title: Ќерката на Јаир
date: 26/10/2022
---

Воскресение пред смрт и воскресенијата што ги правел самиот Исус не биле ограничени на некоја посебна етничка група или општествена класа. Мојсеј веројатно бил најголемиот водач на Божјиот народ на сите времиња (5. Мојсеева 34,10-12). Спротивно на тоа, сиромашната феникиска вдовица не била ниту од Израел (1. Царевите 17,9). Сунамката била почитувана во нејзината заедница (2. Царевите 4,8). Вдовицата од Наин имала само еден син, од кој веројатно зависела (Лука 7,12). За разлика од неа, Јаир бил управител на синагогата, веројатно во Капернаум (Марко 5,22). Без разлика на нивното различно културно потекло и социјален статус, сите тие биле благословени со Божјата животодавна моќ.

`Прочитајте го текстот Марко 5,21-24;Марко 5,35-43. Што можеме да научиме за смртта врз основа на Христовите зборови: „Девојчето не е умрено, туку спие“ (Марко 5,39)?`

Дванаесетгодишната ќерка на Јаир лежела смртно болна дома. Затоа отишол кај Исуса и Го молел да дојде со него во неговата куќа и да ги положи своите исцелителни раце врз неа. Но, пред да стигнат таму, некој веќе донел тажна вест, „Ќерка ти умре; што Му создаваш уште труд на Учителот?“ (Марко 5,35). Тогаш Исус му рекол на ожалостениот татко: „Не плаши се, само верувај“ (Марко 5,36). И навистина, единственото нешто што можел да го направи таткото било целосно да се потпре на Божјата интервенција.

Пристигнувајќи во куќата, Исус им рекол на оние што се собирале таму: „Што сте се развикале и расплакале? Девојчето не е умрено, туку спие“ (Марко 5,39). И тие го исмевале, бидејќи (1) знаеле дека таа умрела, и (2) не го разбрале вистинското значење на Неговите зборови. „Утешната метафора со која ‘смртта’ се означува како ‘спиење’ очигледно била омилениот начин на кој Христос зборувал за тоа искуство (Матеј 9,24; Лука 8,52; видете Јован 11,11-15). Смртта е сон, но многу длабок сон од кој само големиот Животодавец може да го разбуди човекот, бидејќи само Тој ги поседува клучевите од гробот (види Откровение 1,18; спореди Јован 3,16; Римјаните 6,23)“ (*The SDA Bible Commentary*, кн. 5, стр. 609).

По воскреснувањето на ова девојче, оние што ја виделе „сите се зачудија многу“ (Марко 5,42). Ова не треба да нѐ изненади бидејќи, засега, смртта е конечна, апсолутна и навидум неотповиклива. Гледањето такво нешто со свои очи сигурно било неверојатно искуство што го менува животот.

`Зборовите на Исус: „Не плаши се, само верувај“ (Марко 5,36), се значајни и за нас денес. Како можеме да научиме да го правиме токму тоа, дури и во страшни ситуации, кога е навистина најважно да продолжиме да веруваме?`