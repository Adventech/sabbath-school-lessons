---
title: Лазар
date: 27/10/2022
---

`Прочитајте го текстот Јован 11,1-44. Во која смисла Исус се „прославил“ со болеста и смртта на Лазар (Јован 11,4)?`

И овде Исус повторно ја употребил метафората за спиење, кога зборувал за смртта. „Лазар, пријателот наш, заспал; но ќе отидам да го разбудам“ (Јован 11,11). Бидејќи некои помислиле дека тој зборува за буквален сон (Јован 11,11-13), Исус разјаснил што сака да каже со тоа: „Лазар умре“ (Јован 11,12-14). Всушност, кога Исус пристигнал во Витанија, Лазар бил мртов веќе четири дена. Неговиот труп веќе се распаѓал (Јован 11,17.39). Кога телото почнува да се распаѓа до тој степен што се смирисува, тогаш нема сомнеж – личноста е мртва.

Во таа смисла, кога Исус ѝ рекол на Марта: „Твојот брат ќе воскресне“ (Јован 11,23), таа веднаш го потврдила своето верување во конечното воскресение. Но Исус тогаш изјавил: „Јас сум воскресението и животот; кој верува во Мене, и да умре, ќе живее. И секој што живее и верува во Мене, нема да умре довека. Го веруваш ли тоа?“ (Јован 11,23-26). А потоа додал: „Не ли ти реков дека, ако веруваш, ќе ја видиш славата Божја“ (Јован 11,40). Марта поверувала и ја видела славата Божја во воскресението на нејзиниот брат.

Библијата вели дека животот е создаден со Божјата реч (1. Мојсеева 1,20-30; Псалми 33,6), за да може да се обнови со Неговата реч, како во случајот со Лазар. По кратка молитва, Исус наредил, „Лазаре! Излези надвор!“ (Јован 11,43) И токму таму и тогаш, тие луѓе ја виделе Божјата животодавна сила, истата сила што со Речта го донел светот во постоење, и истата сила што на крајот на времето, при воскресението, ќе ги повика мртвите назад во живот.

Со воскреснувањето на Лазар, Исус докажал дека има моќ да ја победи смртта – а за суштествата како нас, кои неизбежно умираат, дали може да има пославен начин да се покаже Божјата слава?

`Прочитајте го текстот Јован 11,25-26. Во еден стих Исус вели дека верниците умираат, а во следниот дека верниците никогаш не умираат. Што нè учи Исус овде и зошто сфаќањето дека смртта претставува несвесен сон е толку клучно за да се разберат Христовите зборови? Зошто нам, како смртни созданија, Неговите зборови ни даваат толку многу надеж?`