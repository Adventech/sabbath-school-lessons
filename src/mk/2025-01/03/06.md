---
title: Достојна цел
date: 16/01/2025
---

Под закрила на Божјата милост и Неговото посредување, Бог наоѓа задоволство дури и во најмалиот позитивен одговор на Неговата љубов. Преку Оној кој единствено е достоен за љубовта и кој самиот е совршено праведен, секој од нас може да се смета за праведен и вброен меѓу Божјите најмили, кои ќе живеат со Него во совршена љубов низ сета вечност. Тоа е големата надеж во откупувањето, која го подразбира Христово дело за нас на небото. 

Но, можеби се прашувате, дали тоа ме вклучува дури и мене? Што ако не сум доволно добар? Што ако се плашам дека немам доволно вера?

`Прочитајте го текстот Марко 9,17-29. Како Бог одговара на човекот во таа сторија? Колкава вера е доволна?`

Учениците не успеале да го истераат демонот и се чинело дека е изгубена секоја надеж. Но Исус дошол и му рекол на тој татко: „Ако можеш да поверуваш – сè е можно за оној што верува“ (Марко 9,23). А таткото, плачејќи, одговорил: „Верувам, Господи! Помогни му на моето неверие!“ (Марко 9,24) 

Забележете дека Исус не му рекол на човекот: „Врати се кај мене кога ќе имаш повеќе вера“. Наместо тоа, доволен бил извикот на човекот: „Помогни му на моето неверие!“ 

Без вера невозможно e да му угодиме на Бога (Евреите 11,6); a сепак Исус ја прифаќа и најмалата вера, а ние можеме со вера (преку Христовото посредување) да бидеме според Неговата волја. Врз основа на верата и благодарение на Христовото дејствување во наше име, ние можеме да одговориме на начин што прави Бог да биде задоволен, исто како што таткото е задоволен кога детето ќе му донесе подарок кој инаку е безвреден. 

Затоа треба да го следиме советот на Павле и да си поставиме пред себе цел да му угодиме на Бога (2. Коринќаните 5,9.10; споредете со, Колошаните 1,10; 1. Солуњаните 4,1; Евреите 11,5). И треба да бараме од Бога да ги преобликува нашите интереси за да ги опфати најдобрите интереси на оние што ги сакаме и да ја зголеми нашата љубов за таа да допре до другите. „Со својата братска љубов сакајте се срдечно едни со други; натпреварувајте се во почитувањето еден кон друг. Во усрдноста да не сте колебливи; бидете со горлив дух; служете Му на Господ; радувајте се во надежта; во маката бидете трпеливи, а во молитвата постојани; помагајте им на светиите во нивните потреби; трудете се да бидете гостопримливи“ (Римјаните 12,10-13).

`Ако Бог нè прифаќа преку Христа, колку повеќе ние треба да ги прифаќаме другите? Каква светлина фрла врз таа идеја заповедта да ги сакаме другите како себеси (2. Мојсеева 19,18; Матеј 22,39) и златното правило да постапуваме кон другите онака како што би сакале тие да постапуваат кон нас?`

---

#### Додаток: Утрински стих

**Мора да Го бараме:** Пословици 8,17.