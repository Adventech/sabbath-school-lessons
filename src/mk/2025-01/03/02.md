---
title: Повредно отколку што можете да замислите
date: 12/01/2025
---

Како што видовме во една од претходните лекции, нема никој – дури ни најлошиот грешник или најлошиот злосторник – а Бог да не го сака. И токму затоа што ги цени луѓето повеќе отколку што можеме да замислиме, Бог е незадоволен поради гревот, затоа што нè љуби и знае што ни прави гревот.

`Прочитајте го текстот Лука 15,11-32. Што открива параболата за изгубениот син за Божјата сомилост и љубов? Какво предупредување им упатува на оние кои, како и другиот син, остануваат дома?` 

Во приказната што ја раскажува Исус, синот на човекот рано го побарал своето наследство, практично отфрлајќи го својот татко и неговиот дом. Тој заблуден син потоа го расфрла своето наследство, запаѓа во сиромаштија и трпи глад до таа мера што им завидува на свињите што јадат од корита. Потоа, сеќавајќи се дека слугите во куќата на неговиот татко имаат повеќе од доволно храна, тој донесува одлука да се врати дома со надеж дека ќе стане слуга.

А она што следи е навистина моќно. Некои татковци би одбиле да примат таков син по неговото враќање. „Ти си го зеде своето наследство и ги прекина врските со мојата куќа. Твојот дом веќе не е тука“. Тоа би бил логичен, па дури и здраворазумски став, зар не? Во очите на некои родители, таквиот син отишол предалеку за да биде примен назад, особено како син.

Меѓутоа, во оваа парабола, таткото (кој го претставува самиот Бог) не реагира на ниту еден од тие начини. Наместо тоа, „кога (тој заблуден син) беше уште далеку, го виде неговиот татко и се сожали на него, па потрча, го прегрна и го целива“ (Лука 15,20). Иако во тоа време се сметало дека е недоволно достоинствено домаќинот на куќата да трча да се сретне со некого, овој татко во своето големо сочувство потрчал во пресрет на својот син, и што е уште пошокантно, го примил назад во својот дом, па дури и направил гозба во негова чест, со која тој е како показател за Божјото големо сочувство кон секој самоглав поединец и задоволството што го предизвикува кај Него враќањето на макар и една единствена личност. Каква ли слика за нашиот Бог!

`Интересна е реакцијата на другиот син. Зошто таа реакција е всушност толку човечка и, барем делумно, заснована на чувство за правичност, а исто така и толку разбирлива? Меѓутоа, што нè учи тој дел од приказната за тоа како човечкото сфаќање на правичноста не ја досегнува длабочината на евангелието како ни Божјата љубов кон нас?`

---

#### Додаток: Утрински стих

**Неговата добрина постојано сведочи:** Дела 14,17.