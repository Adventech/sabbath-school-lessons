---
title: Угодување на Бога
date: 11/01/2025
---

### Прочитајте ги библиските текстови:
Лука 15,11-32; Софонија 3,17; Ефесјаните 5,25-28; Исаија 43,4; Римјаните 8,1; Римјаните 5,8; Марко 9,17-29.

> <p>Запомнете го стихот:</p>
> „Господ, твојот Бог, е среде тебе. Тој е силен да те спаси; ќе се развесели за тебе со радост, ќе те обнови според љубовта Своја, ќе се гордее за тебе со песни, како на празничен ден“ (Софонија 3,17).

Замислете го следното сценарио: петгодишно дете му пристапува на својот татко со лошо спакуван подарок за Денот на таткото и возбудено му го предава. 

Сега замислете тој татко да каже: „Сине, не ми е грижа за твојот подарок. Во крајна линија, нема ништо што можеш ти да ми дадеш, а да ми се допаѓа. Сè што можеш да ми дадеш, можам самиот да си го набавам, и сè што ќе ми дадеш е или купено со мои пари или направено со материјали за кои сум платил јас. Затоа, чувај си го твојот подарок. Ниту ми треба, ниту го сакам. Но, во секој случај, сепак те сакам“. 

Уф! 

Што мислите за реакцијата на тој татко? Веднаш ни доаѓаат на ум зборовите „бездушно“, „ладно“ и „нечувствително“. Дали е ова начинот на кој Бог ни одговара? Можеме ли ние навистина да му угодиме на Бога? Колку и да е тешко да се замисли, дури и ние како паднати суштества, расипани од гревот и склони кон зло – да, можеме да му угодиме на Бога! Со други зборови, Бог не гледа на нас, ниту на даровите што Му ги носиме, со став каков што имал таткото во оваа приказна. Напротив, можеме да Му угодиме на Бога – но само преку Христа.

---

#### Додаток: Утрински стих

**Бога го наоѓаме во делата на создавањето:** Римјаните 1,20.
