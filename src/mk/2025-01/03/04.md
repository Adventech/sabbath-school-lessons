---
title: Да му угодуваме на Бога?
date: 14/01/2025
---

Како е можно Бог, кој е Бог на сета вселена, да ужива во обичните луѓе, непостојани груткички од протоплазма на една малечка планета во веројатно бескрајната вселена? Како е можно луѓето да се толку важни за Севишното Битие, кое е семоќно и кому не му треба ништо? Овие прашања можат да се поделат на два аспекта. Прво, со што би можел да биде воодушевен и самиот Бог? Второ, како би можеле луѓето да Му донесат задоволство, особено со оглед на нашата грешност? Првиот аспект на тие прашања е предмет на денешното, а вториот на утрешното проучување.

`Прочитајте ги следните текстови: Исаија 43,4; Псалми 149,4 и Пословици 15,8.9. Што ни кажуваат тие за Божјата воодушевеност од Неговиот народ?` 

Како што делумно видовме вчера, Бог може да биде задоволен со луѓето, затоа што луѓето ги сака на начин што ги зема предвид нивните најдобри интереси, како што би постапил секој што ги сака и се грижи за другите. 

Наспроти ова, Бог е незадоволен кога неговиот народ прави зло. Навистина, текстот Пословици 15,8.9 учи дека, додека „жртвата“ и „патот“ на злите се „одвратност пред Господа“, „молитвата на праведните Му е пријатна“ и Тој „го сака“ оној кој „ја бара правдата“. Тој пасус покажува не само дека Бог не е задоволен од злото, туку и дека ужива во доброто. Тоа ги доведува божественото задоволство и Неговата љубов во директна паралела, покажувајќи ја длабоката поврзаност меѓу Божјата љубов и Неговото задоволство, што се гледа низ целото Свето писмо. 

Според стихот Псалми 146,8, „Господ ги сака праведните“. Текстот 2. Коринќаните 9,7 додава: „Зашто Бог го љуби оној што од срце дава“. Но најпрво забележете што тие текстови не кажуваат. Тие не велат дека Бог ги сака само праведните или само радосните даватели. Бог ги сака сите. Сепак, за да можат тие текстови воопшто да пренесат нешто, тоа мора да значи дека Бог ги сака „праведните“ и „радосните даватели“ во некоја посебна смисла. Она што го видовме во текстот Пословици 15,8.9 ни дава навестување за тоа – Бог ги сака и првите, но и другите луѓе со тоа што искажува дека е задоволен од нив.

`Размислете колку мора да се тесно поврзани небото и земјата, кога Бог, Творецот на универзумот, може да биде толку блиску, дури и емотивно, поврзан со нас. Каква надеж треба да ви пружи таа неверојатна мисла, особено ако поминувате низ некој тежок период?`

---

#### Додаток: Утрински стих

**Божјиот престол е на небесата:** Псалми 11,4.
