---
title: Божјиот непроменлив карактер
date: 04/02/2025
---

`Прочитајте ги стиховите Малахија 3,6 и Јаков 1,17. Што учат овие текстови за Божјиот карактер?`

Во текстот Малахија 3,6, Бог изјавува: „Зашто, Јас, Господ, не се менувам; затоа вие, синови на Јаков, не бевте уништени!“

Иако некои го читаат тој дел од стихот и го разбираат како Бог да  не се менува на кој било начин, остатокот од стихот и неговиот непосреден контекст покажуваат дека Божјата непроменливост, која е објавена тука, всушност е Божјата морална непроменливост.

Остатокот од тој стих укажува на тоа дека Бог може да го промени неговиот однос спрема некого, зашто Тој вели: „Затоа вие, синови на Јаков, не бевте уништени!“ И, веќе во следниот стих, Бог го повикува  својот народ: „Вратете се кон Мене, и Јас ќе се вратам кај вас“ (Малахија 3,7).

Според тоа, Бог навистина влегува во односи со Своите созданија кои вклучуваат оддалечување и повторно зближување, но преку сите тие бурни врски и преку сè друго, Божјиот карактер останува постојан. Тоа  го потврдува и стихот Јаков 1,17, кој објавува дека сите добри и совршени дарови доаѓаат од Бога, кој не се менува. Бог не е извор на злото.

Овде и на други места, Светото писмо повеќе пати учи дека Божјиот карактер е непроменлив. Со други зборови, Библијата учи дека Бог  е во морална смисла непроменлив. Сепак, Бог може, и влегува во вистински однос со созданијата, на кои им возвраќа на соодветен начин, но секогаш со љубов и праведност.

`Прочитајте ги следните текстови: 2. Тимотеј 2,13; Тит 1,2 и Евреите 6,17.18. Што учат тие за Бога?`

Бог не може да биде спротивен на самиот себе. Бог никогаш не лаже  и Божјите ветувања не можат да се прекршат. Можеме да бидеме уверени дека Бог на Библијата е истиот Бог кој (во Христа) доброволно се  предал себеси за нас на крстот. Тој е Бог на кој можеме безрезервно да се потпреме и во иднината да гледаме со доверба и надеж, бидејќи, како што вели Евреите 13,8: „Исус Христос е ист вчера, и денес, и во вечни векови.“

`Како можете да научите да се надевате во Божјата добрина дури и кога во животот работите навистина ви одат лошо? Како Божјата слика  на крстот ни помага да научиме да се потпираме на Неговата добрина?`

---

#### Додаток: Утрински стих

**Христос нè љуби нас како што Отецот го љуби Него:** Јован 17,23.
