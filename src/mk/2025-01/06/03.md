---
title: Бог е сосема добар и праведен
date: 03/02/2025
---

Бог не само што тврди дека ја сака правдата и не само што ги повикува луѓето да љубат и да вршат правда, туку и Самиот совршено и  непоколебливо ги покажува овие особини. Светото писмо учи дека Бог  е потполно свет, верен, праведен и полн со љубов. Бог секогаш го прави само она што е љубезно, исправно и праведно. Тој никогаш не прави ништо лошо.

`Прочитајте ги стиховите 5. Мојсеева 32,4 и Псалми 92,15. Што нè учат овие пасуси за Божјата верност и праведност?`

Овие и многу други пасуси објавуваат дека Бог е праведен и полн со љубов – и во Него „нема неправедност“ (Псалми 92,15; споредете  Псалми 25,8 и Псалми 129,4). Бог „не врши неправда, секое утро го произнесува Својот суд на видело, но беззаконикот не знае за срам“ (Софонија 3,5). Забележете ја директната спротивност меѓу Божјиот карактер и карактерот на оние што ја сакаат неправдата.

Бог знае што е најдобро за секого, го посакува она што е најдобро за секого и постојано работи за да го оствари најдобриот исход за сите кои се вклучени во тоа.

`Прочитајте ги текстовите Псалми 9,7.8 и Псалми 145,9-17. Што учат овие стихови за Бога?`

Библискиот Бог е „праведен судија“ (Псалми 7,11) и никакво зло не живее покрај Него (Псалми 5,4). Како што вели стихот 1. Јованово 1,5: „Бог е светлина, и во Него нема никаква темнина“. Навистина, Бог не само што е совршено добар, туку, според стихот Јаков 1,13, „Бог со зло не се искушува“ (споредете со стихот Хабакук 1,13).

Во сето ова, Божјата добрина и слава се нераскинливо поврзани. И додека многумина ја обожаваат моќта, Бог е семоќен, но Тој Својата моќ ја манифестира само на начини кои се праведни и полни со љубов. Не случајно, кога Мојсеј Го замолил: „Покажи ми ја својата слава“, Бог одговорил велејќи: „Ќе дозволам пред тебе да помине сиот Мој болскот“ (2. Мојсеева 33,18.19).

`Зошто еден толку добар Бог дозволува толку многу зла на овој свет? Разговарајте за вашиот одговор во класата.`

---

#### Додаток: Утрински стих

**Бог ги бара своите овци:** Езекиел 34,12.