---
title: Држете се цврсто за љубовта и правдата
date: 06/02/2025
---

Светото писмо доследно учи дека „Господ, твојот Бог, е Бог верен, Кој го пази Својот завет и има милост кон оние што Го сакаат и ги извршуваат заповедите Негови до илјада поколенија“ (5. Мојсеева 7,9).  Неговиот карактер полн со добрина и љубов врвно го претставил Исуса на крстот (видете: Римјаните 3,25.26; Римјаните 5,8). Според Псалми  100,5, „добар е Господ: Неговата милост е вечна и Неговата верност е од род во род“ (споредете со стихот Псалми 89,2). Значи, можеме да му веруваме на Бога. Тој им дава само добри дарови на своите деца (Јаков 1,17; споредете со Лука 11,11-13). Всушност, Тој им дава добри работи дури и на оние кои се поставуваат како Негови непријатели.

`Прочитајте го текстот Матеј 5,43-48. Што нè учи тој за Божјата неверојатна љубов? Како би требало да постапуваме кон другите во светлината на тоа Исусово учење?`

Матеј 5 ја опишува Божјата љубов како совршена. Несовршена љубов е кога ги сакаме само оние кои нè сакаат. Но Бог ги сака дури и  оние што Го мразат, дури и оние што се поставуваат како Негови непријатели. Неговата љубов е целосна, па оттаму и совршена.

Иако Божјата љубов, како и милоста, во голема мера ги надминува сите разумни очекувања, таа никогаш не ја заобиколува правдата, ниту ѝ противречи. Напротив, таа ги спојува правдата и милоста (Псалми 85,10). Исто така, Библијата и нас нѐ охрабрува: „Чувај ги љубовта и  справедливоста и надевај се секогаш во својот Бог“ (Осија 12,6). Односно, како што вели англискиот превод: „Држи се за љубовта и правдата“ (ESV; споредете со стихот Лука 11,42).

На крајот, сам Бог ќе воспостави совршена правда. Стихот Римјаните 2,5 учи дека „ќе се открие праведниот суд од Бога“ (Римјаните 2,5).  Конечно, откупените ќе пеат: „Големи и чудесни се делата Твои, Господи Боже Седржителе! Праведни и вистинити се Твоите патишта,  Царе на народите! Кој нема да се уплаши од Тебе, Господи, и не ќе го прослави името Твое? Зашто само Ти си свет; зашто сите народи ќе дојдат и ќе се поклонат пред Тебе; бидејќи се појавија Твоите праведни судови!“ (Откровение 15,3.4; споредете со стиховите Откровение 19,1.2).

`Исаија 25,1 објавува: „Господи, Ти си Бог мој; ќе Те возвеличам, ќе  го славам името Твое, зашто си извршил премудри дела, определени во старо време, вистинити и сигурни.“ Како можеме да научиме  да го славиме Бога, дури и во лоши времиња? Како и самиот ваш живот може да биде живот на принесување похвала на Бога, на начин кој ја промовира правда во вашата сфера на влијание?`

---

#### Додаток: Утрински стих

**Бог во својата љубов ги исполнува секојдневните потреби:** Псалми 145,15.16.