---
title: Љубовта и правдата
date: 02/02/2025
---

Низ целото Свето писмо, љубовта и правдата одат заедно. Вистинската љубов бара правда, а вистинската правда може да се спроведе и да  биде задоволена само во љубовта. Ние не сме навикнати да размислуваме за тие двата концепта како нешто што оди заедно, но тоа е само затоа  што човечкиот род во голема мера ги изопачил и љубовта и правдата.

`Прочитајте ги следните стихови: Псалми 33,5; Исаија 61,8; Еремија 9,24; Псалми 85,10 и Псалми 89,14. Како тие ја расветлуваат Божјата заинтересираност за правдата?`

Тие текстови изречно тврдат дека Бог ја сака правдата (Псалми 33,5;  Исаија 61,8). Во Светото писмо поимите „љубов“ и „правда“ се нераскинливо поврзани. Неговата љубов и Неговата праведност одат заедно,  а Бог е длабоко заинтересиран за тоа да види дека правичноста и правдата се спроведуваат во светот.

Затоа, со добра причина, пророците доследно ги осудуваат сите  видови неправди, вклучувајќи ги и неправедните закони, лажните мерила, угнетувањето и неправичното постапување кон сиромашните,  вдовиците или кој било што е ранлив. Иако луѓето прават многу зла и  неправди, Бог е тој кој постојано твори „милост, суд и правда на земјата“ (Еремија 9,24). Според тоа, во целото Свето писмо, оние кои му се  верни на Бога со копнеж го очекуваат божествениот суд како нешто многу добро, бидејќи тој носи казна за злосторниците и мачителите, а правда и ослободување за жртвите на неправдата и насилството.

Всушност, правичноста и праведноста се темел на Божјото владеење.  Божјото морално владеење на љубовта е чесно и праведно, сосема поинакво од корумпираните влади на овој свет, кои често ја поддржуваат  неправдата заради лична корист и лична моќ. Во Бога „милоста и вистината ќе се сретнат, праведноста и мирот ќе се целиваат“ (Псалми 85,10).

Бог јасно ни дава до знаење што очекува од нас. „О, човеку, речено ти е што е добро, и што бара од тебе Господ; да работиш праведно, да сакаш милосрдни дела и понизно да врвиш пред твојот Бог“ (Михеј 6,8). Ако има нешто во Божјиот карактер за што треба да го одразуваме, тогаш љубовта – како и правдата и милоста што произлегуваат од неа – би биле од суштинска важност.

`Кои примери на изопачена човечка правда постојат дури и сега? Како тогаш да не пекаме кон Бога Неговата совршена правда да дојде еден ден?`

---

#### Додаток: Утрински стих

**Христовата љубов е како Татковата љубов:** Јован 15,9.10.