---
title:  Искуство
date:   07/02/2025
---

#### „Не можеш да заминеш“

_од Ендру Мек Чесни_

Американската мисионерка Џоан (Парк) Ким одела до нејзиниот изнајмен стан во Улан Батор, Монголија. Било мртва зима, а температурата на попладневните часови била околу минус 40 целзиусови степени.

Тогаш Џоан видела пијан маж како лежи на тротоарот. Таа била напаѓана во повеќе ситуации од пијани мажи во текот на изминатата година во Монголија и затоа не сакала да застане. Што ако и тој ја нападне? Таа започнала да оди покрај него, но потоа застанала. Се чинело како некој мал глас да и рекол: „Не можеш да заминеш“.

Џоан се борела со идејата да му помогне. „Господи“, рекла таа, „тој тежи речиси двојно повеќе од мене. Како можам да му помогнам?“

Таа погледнала наоколу. Улицата била празна. Немало други луѓе на повидок.

Џоан повторно го погледнала странецот. „Ако само заминам покрај него и го оставам, тој ќе умре“, си помислила таа. „Неговото тело ќе смрзне за само неколку часа“.

Наоколу видела станбени згради. Секоја зграда имала мала соба на првиот кат што служела како чуварница, така што влезот бил прилично топол. Најблиската зграда била оддалечена околу 300 метри. „Во ред, Господи“, рекла Џоан. „Ќе го одведам овој човек таму“. Ставајќи ги рацете под неговите, таа се молела за сила и го влечела. Некако го одвлекла до зградата. Оставајќи го во влезот, таа се повлекла и го погледнала. Ново чувство го исполнило нејзиното срце. Чувствувала сочувство и сожалување.

Оваа средба означила пресвртница во мисијата на Џоан. Таа веќе не негувала никакви лоши чувства кон напаѓачите. Наместо тоа, сочувството и сожалувањето ја преплавиле. Конечно, таа можела да сака како Исус.

Џоан исто така помогнала да се формира првата адвентистичка црква во Улан Батор како пионерска мисионерка во мисионска организација од 1992 до 1998 година. Таа се вратила во 2017 година и сега работи како директор за образование и развој на Адвентистичката црква во Монголија.

Дури и сега, непознати пијани лица сè уште ја напаѓаат од време на време, но нејзината љубов кон Бога и Неговиот народ е непоколеблива. „Сатаната не се откажува“, вели таа. „Тој знаеше дека може да ме потишти. Но, Бог ме подари со познавање на монголскиот јазик и промена на срцето. Бог ги сака дури и пијаните мажи кои ме напаѓаа повремено, па затоа треба и јас да ги сакам и да им помагам најдобро што можам“.

**Оваа мисионерска приказна не запознава одблиску со животот на американката мисионерка Џоан (Парк) Ким, која помогнала во започнувањето на делото на адвентистичката црква на седмиот ден во посткомунистичка Монголија и продолжила да служи како мисионерка таму.**