---
title: Бог кој се кае ?
date: 05/02/2025
---

Може ли Бог да се „покае“? Ако може, што би значело тоа? Видовме дека Божјиот карактер никогаш не се менува. Меѓутоа, некои библиски текстови зборуваат за тоа како Бог се „кае“ или се „откажува“.  Барем кога станува збор за луѓето, покајанието подразбира дека некој направил нешто лошо. Како тогаш некои библиски текстови можат да го прикажуваат Бога како некој кој се „кае“?

`Прочитајте го стихот 2. Мојсеева 32,14 и споредете го со текстот Еремија 18,4-10. Што мислите за тие описи на Божјото „жалење“ и „откажување“?`

Во тие и во многу други стихови, Бог е прикажан како некој што се откажува од осуда како одговор на покајание или некое посредување  од страна на народот. Бог ветува дека, ако народот се одврати од своето зло, и Тој ќе се одврати од осудата што ја планирал. Божјото одвраќање од извршување на осуда како одговор на човечкото покајание  е вообичаена тема во целото Свето писмо.

`Прочитајте ги текстовите 4. Мојсеева 23,19 и 1. Самуил 15,29. Што нè учат за тоа дали Бог се „кае“ и се „предомислува“ или не?`

Во тие пасуси изрично се кажува дека Бог „не е човек, та да се предомисли“ (1. Самуил 15,29) и „Бог не е човек па да лаже, не е човечки  син за да се кае, зар Тој кога ќе рече, и не ќе направи? Зар ветува, па не исполнува?“ (4. Мојсеева 23,19). Тие текстови, читани во светлината на  други пасуси, не можат да се разберат во смисла дека Бог воопшто никогаш не „попушта“, туку ја пренесуваат вистината дека Бог не се „предомислува“ и не се „кае“ на начин на кој луѓето го прават тоа. Напротив,  Бог секогаш ги исполнува своите ветувања, и иако понекогаш го менува правецот на своето дејствување како одговор на човечкото покајание, Тој секогаш го прави тоа во согласност со Неговата добрина и Неговата Реч. Бог се повлекува од осудата како одговор на покајанието, токму затоа што Неговиот карактер е добар, праведен, милостив и полн со љубов.

`Кое е значењето на тие библиски прикази за божественото „попуштање“? Што ни кажува тоа за постојаноста на Божјиот карактер,  паралелно со фактот дека Тој влегува во вистински односи на давање и земање, а тоа е всушност она што му е навистина важно?`

---

#### Додаток: Утрински стих

**Христос ги сакаше своите до крај:** Јован 13,1.