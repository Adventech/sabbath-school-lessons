---
title: Бог ја сака правдата
date: 18/03/2025
---

Светото писмо објавува дека Бог ја сака правдата, а го мрази злото (на пример, Псалми 33,5; Исаија 61,8). Тој е длабоко загрижен поради неправдата, која предизвикува Негова праведна огорченост во полза на сите оние што се жртви на неправдата. Во целиот Стар и Нов завет Бог постојано и огнено се залага за обесправените и злоупотребените, додека во исто време изразува праведен гнев против насилниците и злоупотребувачите.

`Прочитајте го текстот Псалми 82. Како овој псалм ја изразува Божјата заинтересираност за правдата во светот? Што би можело да значи тоа за нас денес?`

Како што разбираат многу коментатори, тој псалм ги осудува земните владетели одговорни за неправдата во општеството, а се однесува и на времето кога Бог ќе им суди на демоните исфрлени од небото („боговите“), кои стојат зад корумпираните судии и владетели на овој свет (демонски сили, очигледно). Конкретно, на владетелите им се поставува прашањето: „До кога ќе судите неправедно и спрема нечестивите ќе покажувате пристрасност?“ (Псалми 82,2)

Понатаму, ним им е дадено задолжение: „Бидете праведни кон сирак и беден, праведен и сиромав; ослободувајте го сиромавиот и бедниот од рацете на нечестивите“ (Псалми 82,3.4). Овде и на други места, пророците од Стариот завет упатувале јасен повик за правда. Тоа не е некоја периферна тема во Светото писмо. Тоа е главен дел од пораката на пророците во Стариот завет и она што Исус го зборувал додека бил овде во тело.

Не е никаква тајна што сака и бара Бог од оние кои тврдат дека го љубат и му се покоруваат. Тој јасно го прецизира ова во стихот Михеј 6,8 (и во слични текстови на други места): „О, човеку, речено ти е што е добро, и што бара од тебе Господ; да работиш праведно, да сакаш милосрдни дела и понизно да врвиш пред твојот Бог?“

Таа мисла одекнува низ Светото писмо. На пример, Исус вели: „По тоа сите ќе знаат дека сте мои ученици, ако имате љубов меѓу себе“ (Јован 13,35; споредете со текстот 1. Јованово 4,8-16).

`Како би изгледале нашите семејства кога би посветиле посебно внимание на стихот Михеј 6,8 и свесно би го спроведувале во дело, со збор и постапки? Без оглед на околностите во кои се наоѓате, како би можела подобро да дојде до израз примената на тие принципи во вашиот живот?`

---

#### Додаток: Утрински стих

**Бог нè избрал нас:** 1. Петрово 2,9.