---
title: Повикан да воспостави правда
date: 19/03/2025
---

Пророците во Светото писмо постојано го истакнуваат Божјиот повик за правда во светот. Секогаш одново гледаме дека Светото писмо не се притеснува да го нагласи проблемот со неправдата и угнетувањето. И самиот повик до Бога да донесе суд, всушност, бил повик до Бога да воспостави правда.

На пример, пророкот Исаија не ги ублажува зборовите кога зборува за неправдата во Израел во тоа време. И тие негови зборови и повикот за правда треба да одекнат гласно и јасно во нашите уши денес. „Научете се да правите добро, барајте правда, спасувајте угнетен, заштитувајте сирак, застапувајте се за вдовица“ (Исаија 1,17). Понатаму, тој најавува дека ќе биде „тешко“ за оние што „создаваат неправедни закони“ и кои ги отстрануваат „сиромасите од правосудието“ (Исаија 10,1.2). Таквите тој ги предупредува: „А што ќе правите вие во денот на посетата, кога смртта ќе дојде оддалеку? Кон кого ќе прибегнете за помош? Каде ќе го оставите богатството свое?“ (Исаија 10,3).

На ист начин, и пророкот Еремија ја објавува Божјата порака: „Тешко му на оној, кој гради своја куќа со неправда, и свои соби – со беззаконие, кој го присилува ближниот свој да му работи без награда и не му дава плата... Татко ти јадеше и пиеше, но вршеше суд и правда, па затоа му беше добро. Тој го бранеше правото на бедниот и на сиромавиот, и затоа му беше добро. Зар не значи тоа дека некој Ме познава? – вели Господ“ (Еремија 22,13.15.16).

`Прочитајте Матеј 23,23-30. Што учи Исус овде за она што е најважно? Според вас, што мисли Тој кога зборува за „најважното“?`

За да не помисли некој дека неправдата ги загрижувала само старозаветните пророци, овде и во други прилики јасно гледаме дека тоа било главна преокупација и на самиот Христос за време на Неговата служба. Како што Тој вели: „Тешко вам, книжници и фарисеи, лицемери,зашто давате десеток од нане, копра и ким, а сте го оставиле најважното во Законот: праведноста, милоста и верата; ова требаше да го правите, а и она да не го оставате“ (Матеј 23,23). Во паралелниот пасус во Евангелието според Лука, Исус се жали што тие ги „занемаруваат“ „правдата и љубовта Божја“ (Лука 11,42).

`Ако денес треба да се сосредоточите на „она што е најважно“, како би изгледало тоа, наспроти „десеток од нане и рута, и од секаков зеленчук“ на кои можеби сте фокусирани?`

---

#### Додаток: Утрински стих

**Бог не ускратува ниедно добро:** Псалми 84,11.