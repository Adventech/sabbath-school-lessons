---
title:  Искуство
date:   21/03/2025
---

#### Заглавен на Блискиот Исток

_од Ендру Мек Чесни_

Светот на Ки-нам се урнал откако од Јужна Кореја пристигнала да работи како студент мисионер на Блискиот Исток.

Таа пристигнала со туристичка виза која требала да се замени со виза за престој, со која би можела да остане цела година.

Сопственикот на станот во кој престојувала се согласил да ја потпише документацијата, давајќи и потврда за престој потребна за издавање на новата виза.

Но, тој наеднаш се предомислил и побарал поголема сума на пари од договорената за да ги потпише документите.

Ки-нам немала толку средства. Мисионерскиот водач кој бил задолжен да ја надгледува нејзината група исто немал средства да помогне.

Ниту малата заедница на Адвентисти на седмиот ден не можела да стори ништо. 

Оваа заедница главно се состоела од сиромашни бегалци кои се собирале во домашни услови за да го прослават Бога.

Опциите на Ки-нам биле ограничени. Таа не можела едноставно да се префрли во друг апартман бидејќи било навистина тешко да се најде сопственик кој би сакал да го изнајми својот стан на странец.

Да остане нелегално во државата не била прифтлива опција, а таа не сакала ниту да подмити некој службеник како би ја добила полесно визата за престој.

Затоа решила да се моли: 'Боже, Ти ме испрати овде, сега Ти реши Го мојот проблем'.

Се молела секој ден цели два месеци. Нејзините родители во Јужна Кореја се придружиле на нејзините молитви.

Водачот на мисионерската група го ставил нејзиното име на листата за молитва и сите членови на малата заедница се молеле заедно со неа.

Поминале два месеци и сопственикот не ги потпишал документите.

Тогаш дошол и денот кога Ки-нам требала да оди на интервју за новата виза иако немала никаков документ за да го поткрепи барањето.

Кратко пред интервјуто, нејзиниот телефон заѕвонил. Тоа бил водачот на нејзината мисионерска група. 'Можеби најдовме решение. Ајде, да одиме.' Тој и објаснил дека некој член од црквата пред малку застанал во некоја агенција за недвижнини. 

Го познавал сопственикот на оваа агенција и решил да го праша за нејзиниот случај.

'Можеш ли да и помогнеш на една моја пријателка?' - го прашал, објаснувајќи му ја целата ситуација.

'Да, само донеси го нејзиниот пасош и ќе и дадам потврда за престојувалиште'.

Ки-нам била воодушевена. Можела само да каже : 'Ти благдарам Господе'.

Сопственикот на агенцијата го потпишал документот и Ки-нам лесно добила виза за престој.

После ова искуство, Ки-нам немала никаков сомнеж дека Бог ќе го благослови нејзниот едногодишен престој на Блискиот Исток.

И навистина било така. Дури седуммина биле крстени преку нејзината работа.

'Господ ме повика и ме искористи да ги спаси овие луѓе.' - изјавила Ки-нам давајќи го ова интервју за Адвентистичката Мисија во Сеул, Јужна Кореја.

'Тој беше со мене на секој чекор и ми помагаше. Јас разбрав дека не постојат грешки во повиците кои Бог го прави, и ова беше за мене една благословена година на благодарност.'