---
title: Кој е мојот ближен?
date: 20/03/2025
---

Во извештајот на Лука, веднаш откако Исус ги објавил двете најголеми заповеди,за љубовта кон Бога и љубовта кон ближните,законикот „сакајќи да се оправда, Му рече на Исус: ‘А кој е мој ближен?’“ (Лука 10,29). Како одговор, Исус ја кажува денес познатата, но тогаш шокантна парабола за добриот Самарјанец.

`Прочитајте ја параболата за добриот Самарјанец во Лука 10,25-37. Што ни кажува таа во светлината на пророчкиот крик за милост и правда и во светлината на сите неправди што одредени општествени групи им ги нанесувале на „другите“ низ целата човечка историја?`

Исус не зборувал само за правдата, туку Тој дошол и да ја донесе. Тој бил и ќе биде исполнување на пророчкиот повик и желба за правда (видете го текстот Лука 4,16-21 во светлината на стиховите Исаија 61,1.2). Тој е копнеж на сите народи, а особено на оние кои ја препознаваат својата потреба за избавување.

Во директна спротивност на непријателот кој ја приграбил власта и се обидел да го узурпира Божјиот престол, Исус се понизил себеси и се поистоветил со оние кои се под гревот, кои трпат неправда и насилство (без самиот да биде заразен од гревот). И го победил непријателот давајќи се себеси во љубовта, за да се утврди правдата – како Оној кој е праведен и ги оправдува сите што веруваат. Како можеме да тврдиме дека се грижиме за законот што Христос го поддржал со својата смрт, ако не се грижиме за она што Тој го нарекува најважно во тој закон?

Текстот Псалми 9,8.9 објавува: „Тој ќе му суди на светот според правда, на луѓето ќе им суди праведно. Господ им е тврдина на угнетените, крепост во време на неволја.“ Слично на тоа, текстот Псалми 146,7 додава дека Бог „извршува правда за угнетените“ и „им дава леб на гладните; Господ крши окови на затворени. Господ им ги отвора очите на слепите, Господ ги исправа подгрбавените, Господ ги сака праведните. Господ ги пази придојдените, ги поддржува сираците и вдовиците, а патот на нечестивите го разурнува.“

Може ли Божјата реч да биде појасна за тоа како треба да настојуваме да им служиме на оние околу нас кои имаат многу потреби и кои страдаат?

`Што можеме да научиме од животот и службата на Исус за тоа како да допреме до оние на кои им е потребна помош? Иако не можеме да правиме чуда како што правел Тој, како може нашата помош за многу повредени луѓе да се смета за доволно „чудесна“?`

---

#### Додаток: Утрински стих

**Тој им помага на оние кои се во искушение:** Евреите 2,18.