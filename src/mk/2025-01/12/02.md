---
title: Двете најголеми заповеди
date: 16/03/2025
---

Кога размислуваме за тоа што би можеле да направиме, поединечно и како заедница,за да ја шириме Божјата љубов и правда во нашиот свет, соодветно е за почеток да обрнеме внимание на она што Бог ни заповедал.

`Прочитајте го текстот Матеј 22,34-40. Како одговорил Исус на прашањето на тој познавач на законот?`

Според самиот Исус, „првата и најголема заповед“ е: „Возљуби Го Господа, својот Бог, со сето свое срце, и со сета своја душа, и со сиот свој разум“. „А“, додава Исус, „втората е слична на неа: ,возљуби го својот ближен како себесиʻ.“ Меѓутоа, тие две заповеди не стојат сами. Исус понатаму поучува: „На тие две заповеди се држат целиот Закон и Пророците“ (Матеј 22,37-40). Навистина, и самите тие се цитати од Стариот завет.

`Прочитајте го текстот Матеј 19,16-23. На кој начин Исусовите одговори на прашањата на богатиот млад поглавар се поврзани со Неговите одговори на прашањето на законикот во текстот Матеј 22? Што се случувало таму? Зошто Исус одговорил на тој млад човек на таков начин? И што треба да ни кажат тие средби на сите нас, без разлика на нашата положба или статус во животот?`

„Христос ги одредил единствените услови што би можеле да му помогнат на поглаварот да го усоврши христијанскиот карактер. Неговите зборови биле зборови на мудрост, иако изгледале строги и дека многу бараат. Единствена надеж за спасение на овој поглавар била да ги прифати и да ги послуша. Неговата висока положба и неговиот имот неусетно внесувале зло во неговиот карактер. Ако ги негува, тие ќе го заменат Бога во неговите мисли. Да се закине Бог малку или многу значи да се задржи она што ја намалува неговата морална сила и делотворност; ако грижливо се негува она што е световно, колку и да е несигурно или безвредно, тоа ќе преовладее“ (Елена Г. Вајт, *Копнежот на вековите*, стр. 520 оригинал).

`Иако можеби нема сите да бидеме повикани да го продадеме сето она што го имаме како тој богат млад поглавар, за што вие лично сè уште се држите и кое, ако не се откажете од тоа, може да доведе до ваша вечна пропаст?`

---

#### Додаток: Утрински стих

**Повикани сме по Негова заповед:** 2. Тимотеј 1,9.
