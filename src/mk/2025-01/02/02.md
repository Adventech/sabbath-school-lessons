---
title: Божјата вечна љубов
date: 05/01/2025
---

Светото писмо е јасно – Бог ги сака сите. Најпознатиот стих во Светото писмо, Јован 3,16, ја објавува следната вистина: „Зашто Бог толку го возљуби светот, што Го даде Својот Единороден Син, та секој што верува во Него да не загине, туку да има вечен живот“.

`Прочитајте ги следните стихови: Псалми 33,5 и Псалми 145,9. Што учат овие стихови за тоа колку далеку досегнува Божјата добрина, сочувство и милост?` 

Некои можеби мислат дека не се достојни за љубовта или дека Бог ги сака сите други, но не и нив. Меѓутоа, Библијата доследно објавува дека Бог го сака секој поединец. Не постои некој кого Тој не го сака. И бидејќи ги сака сите, Бог исто така сака и сите да бидат спасени.

`Прочитајте ги следните текстови: 2. Петрово 3,9; 1. Тимотеј 2,4 и Езекиел 33,11. Што нè учат овие текстови за Божјата желба да ги спаси сите луѓе?`

Стихот Јован 3,16 додава: „Зашто Бог не Го испрати Својот Син во светот за да му суди на светот, туку светот да се спаси преку Него“ (Јован 3,17). Ако зависи само од Бога, секое човечко суштество би ја прифатило Неговата љубов и би било спасено. Сепак, Господ никому нема да му ја наметне својата љубов. Луѓето се слободни да ја прифатат или да ја отфрлат. 

И иако некои ја отфрлаат, Бог никогаш не престанува да ги сака. Во стихот Еремија 31,3, Тој му кажува на Својот народ: „Оддалеку ми се јави Господ и ми рече: со вечна љубов те засакав и затоа останав милостив кон тебе.“ И на други места, Библијата секогаш одново учи дека Божјата љубов трае засекогаш (видете го, на пример, текстот Псалми 136). Божјата љубов никогаш не престанува. Тешко ни е да го разбереме тоа, бидејќи често ни е полесно да не ги сакаме другите, зар не? 

Меѓутоа, кога ние како поединци би успеале да научиме како да ја искусиме реалноста на таа љубов – односно, сами за себе да ја спознаеме Божјата љубов – колку поинаку би живееле и би постапувале спрема другите!

`Ако Бог ги љуби сите, тоа значи дека Тој мора да ги љуби и некои личности со прилично незгоден карактер, бидејќи има некои (всушност, има многу) луѓе кои навистина се покажале достојни за презир. Што може да нѐ научи Божјата љубов кон таквите луѓе за тоа како треба да настојуваме да се однесуваме кон нив?`

---

#### Додаток: Утрински стих

**Бог ги создал небесата:** 1. Летописи 16,26.