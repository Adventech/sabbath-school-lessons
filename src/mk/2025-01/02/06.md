---
title: Бесплатно добивте, бесплатно давајте!
date: 09/01/2025
---

Како што тој слуга никогаш не би можел да му го отплати долгот на својот господар, така и ние не можеме да му се оддолжиме на Бога. Никогаш не би можеле да ја заработиме или заслужиме Божјата љубов. „Но Бог ја докажа љубовта Своја кон нас, со тоа што Христос умре за нас, уште додека бевме грешни“ (Римјаните 5,8). Каква неверојатна љубов! Како што се вели во стихот 1. Јованово 3,1: „Гледајте колку голема љубов ни дал Отецот – да бидеме наречени чеда Божји, а тоа и сме!“ 

Меѓутоа, она што можеме и треба да го правиме е колку што можеме повеќе да ја одразуваме Божјата љубов кон другите. Ако сме примиле толку големо сочувство и простување, колку повеќе сочувство и простување треба да покажеме кон другите? Да се потсетиме дека слугата го изгубил правото на сочувство и простување од господарот затоа што самиот не го покажал тоа спрема својот колега, другиот слуга. Ако навистина го сакаме Бога, нема да пропуштиме да ја одразуваме Неговата љубов спрема другите.

`Прочитајте ги следните текстови: Јован 15,12; 1. Јованово 3,16 и 1. Јованово 4,7-12. Што нè учат овие исечоци за односот меѓу Божјата љубов, нашата љубов кон Бога и љубовта кон другите?`

Веднаш по стихот Јован 15,12, Исус им рекол на своите ученици: „Вие сте Ми пријатели ако го вршите она што ви заповедам Јас“ (Јован 15,14). А што им заповедал Исус? Меѓу другото, Исус им заповедал ним (но и нам) да ги сакаме другите како што Тој ги сака нив. Овде и на други места Господ ни заповеда да го сакаме Бога и да се сакаме едни со други. 

Накратко, треба да сфатиме дека ни е простен бескраен долг кој никогаш не би можеле да го отплатиме, долг кој уште на крстот бил платен за нас. Според тоа, треба да го сакаме и да го славиме Бога и да живееме со љубов и благонаклоност спрема другите. Како што учи Лука 7,47, оној на кого му е простено многу, љуби многу, но „кому му е простено малку, тој мала љубов има“. А кој од нас не согледува колку многу му е простено? 

Ако љубовта кон Бога бара од нас да ги сакаме другите, треба итно да ја пренесуваме пораката за Божјата љубов, и тоа со збор и со дела. Ние треба да им помагаме на луѓето во нивниот секојдневен живот овде и сега, а исто така да се стремиме да бидеме проводници на Божјата љубов и да ги насочуваме луѓето кон Оној што им го нуди ветувањето за вечен живот на новото небо и новата земја – една сосема нова творба во однос на овој свет, кој е толку оштетен и опустошен од гревот и смртта, од тажните плодови на отфрлањето на Божјата љубов.

`Кои конкретни чекори можете да ги преземете за да ја покажете својата љубов кон Бога со тоа што ќе ги сакате другите? Што би можеле да направите денес и во наредните денови за да им ја покажувате Божјата љубов на луѓето и да ги повикате (најпосле) да уживаат во она што подразбира да се има ветување за вечен живот?`

---

#### Додаток: Утрински стих

**Небесата ја кажуваат Неговата слава:** Псалми 19,1–3.