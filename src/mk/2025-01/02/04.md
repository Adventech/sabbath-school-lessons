---
title: Условен однос
date: 07/01/2025
---

Бог го повикува секој човек да оствари со Него близок однос проникнат со љубов (видете Матеј 22,1-14). Да се одговори на тој повик на соодветен начин, значи да се држат Божјите заповеди да го сакаме Него и да ги сакаме другите (видете Матеј 22,37-39). Дали некој ќе ги ужива предностите од тој однос со Бога, зависи од тоа дали слободно ќе одлучи да ја прифати или отфрли Неговата љубов.

`Прочитајте ги текстовите: Осија 9,15; Еремија 16,5; Римјаните 11,22 и Јуда 1,21. Што нè учат овие текстови во врска со тоа дали предностите на Божјата љубов можат да се отфрлат – дури и да се изгубат?` 

Во овие и други текстови, повеќе пати се прикажува дека уживањето во благодетите од заемниот однос со Бога проникнат со љубов, е условено од човечкиот одговор на Неговата љубов. Сепак, не треба да згрешиме мислејќи дека Бог некогаш навистина престанува да ги сака луѓето. Како што видовме, Божјата љубов е вечна. И иако стихот Осија 9,15 ги вклучува следните зборови што Бог ги кажал за Својот народ: „Нема повеќе да ги сакам“, важно е да се има предвид дека подоцна во истата книга Тој изјавува за нив: „благонаклоно (во други преводи доброволно; заб. на прев.) ќе ги засакам“ (Осија 14,4). Значи, стихот Осија 9,15 не може да значи дека Бог целосно престанува да го сака својот народ. Тоа, всушност, мора да се однесува на условеноста на некои посебни аспекти или предности од односот со Бога полн со љубов. А начинот на кој ние одговараме на Неговата љубов е од пресудна важност за тој заемен однос да продолжи. 

„Кој ги има заповедите Мои и ги пази, тој е оној што Ме љуби; а кој Ме љуби Мене, возљубен ќе биде од мојот Отец; и Јас ќе го возљубам, и ќе му се јавам Сам“ (Јован 14,21). Исто така, на своите ученици Исус им вели: „Бидејќи Отецот Сам ве сака, зашто вие Ме засакавте и поверувавте дека Јас сум излегол од Бога“ (Јован 16,27). 

Овие и слични текстови учат дека, за да се сочува благодатта на спасоносниот однос со Бога, зависи од тоа дали ќе ја прифатиме Божјата љубов (која вклучува спремност да бидеме и пренесувачи на таа љубов). И повторно, тоа не значи дека Божјата љубов некогаш престанува. Напротив, како што не можеме да го спречиме сонцето да грее, но можеме да се скриеме од неговите зраци, така не можеме да направиме ништо за да ја спречиме Божјата вечна љубов. Но, она што можеме да го направиме е на крајот да го отфрлиме заемниот однос со Него и, на тој начин, да се лишиме себеси од она што го нуди и обезбедува тој однос, особено од ветувањето за вечен живот.

`На кој начин луѓето можат да ја видат и доживеат реалноста на Божјата љубов, без разлика дали ја возвраќаат или не? На пример, како светот на природата, дури и по гревот, ја открива Неговата љубов?`

---

#### Додаток: Утрински стих

**Ајде да Го запознаеме:** 1. Јованово 5,20.