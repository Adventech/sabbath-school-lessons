---
title: Изгубеното право на милост
date: 08/01/2025
---

Божјата љубов е вечна и секогаш незаслужена. Но луѓето можат и да ја отфрлат. Ние имаме можност да ја прифатиме или да ја отфрлиме таа љубов, но само затоа што Бог доброволно нѐ сака со својата совршена, вечна љубов пред да направиме што било (Еремија 31,3). Нашата љубов кон Бога е одговор на она што веќе ни е дадено уште пред да го побараме.

`Прочитајте 1. Јованово 4,7-20, со посебен нагласок на 1. Јованово 4,7 и 1. Јованово 4,19. Што ни е кажано тука за Божјата љубов, која претходи на секоја друга?` 

Божјата љубов секогаш доаѓа прва. Ако Тој не нѐ засакал прво, ние не би можеле да му ја возвратиме љубовта. Иако нè создал со способност да сакаме и да бидеме сакани, сам Бог е темелот и изворот на сета љубов. Ние, меѓутоа, имаме право да одлучиме дали ќе ја прифатиме, а потоа и ќе ја одразуваме во нашиот живот. Оваа вистина е илустрирана со Христовата парабола за слугата кој не простува (видете Матеј 18,23-35). 

Во таа парабола гледаме дека немало начин на кој слугата некогаш би можел да го отплати она што му го должел на својот господар. Според текстот Матеј 18, слугата му должел на својот господар 10.000 таланти. Еден талант изнесувал околу шест илјади денарии. А еден денариј бил колку што би му било платено на просечен работник за еден ден работа (споредете со текстот Матеј 20,2). Значи, на просечен работник му требале 6.000 работни денови за да заработи еден талант. Да претпоставиме, по пресметувањето на слободните денови, дека просечниот работник би можел да работи 300 дена годишно и, на тој начин, да заработи 300 денарии годишно. Според тоа, на просечниот работник би му требале приближно дваесет години за да врати еден талант, кој се состоел од 6.000 денарии (6.000/300 = 20). Затоа, за да заработи 10.000 талант, просечниот работник треба да работи 200.000 години. Накратко, слугата никогаш не би можел да го врати тој долг. Сепак, господарот се смилувал над него и доброволно му го простил тој огромен долг. 

Меѓутоа, кога тој слуга, на кого му било простено, одбил на еден од своите колеги да му прости далеку, далеку помал долг од 100 денарии, и кога го испратил во затвор поради тој долг, господарот се разгневил и го отповикал неговото милосрдно простување. Тој слуга го изгубил правото на љубов и проштавање од својот господар. Иако Бог секогаш е полн со сочувство и милост, човекот секако може да го отфрли, па дури и да го изгуби своето право на предностите на Божјото сочувство и милост.

`Сетете се што вам ви било простено и колку ве чини тоа што Исус ви простил. Што треба ова да ни каже за тоа колку треба да им простуваме на другите?`

---

#### Додаток: Утрински стих

**Писмата сведочат за Бога:** Јован 5,39.
