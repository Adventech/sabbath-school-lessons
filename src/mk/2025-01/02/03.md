---
title: Заветната љубов
date: 06/01/2025
---

Божјиот посебен однос на љубов спрема нас, Библијата често го опишува користејќи семејни или роднински врски како метафори, особено метафори на љубовта меѓу мажот и жената или добрата мајка кон своето дете. Овие метафори се користат особено за да го прикажат посебниот однос меѓу Бога и Неговиот заветен народ. Тоа е однос на заветна љубов, кој не ја подразбира само Божја љубов кон Неговиот народ, туку и очекувањето дека луѓето ќе ја прифатат таа љубов и, за возврат, ќе го сакаат Него (и едни со други).

`Прочитајте 5. Мојсеева 7,6-9. Што нè учат овие стихови кога станува збор за заветот што го склопува Бог и за Неговата добрина?` 

Стихот 5. Мојсеева 7,9 опишува посебен вид на љубов што Бог ја има со својот заветен народ, однос кој делумно зависи од тоа дали тие ќе останат верни или не. Божјата љубов не е условена, но заветниот однос со Неговиот народ е. 

Зборот кој се преведува како „добрина“ или „милост“ во стихот 5. Мојсеева 7,9, *hesed*, сам по себе претставува пример на заветниот аспект на божествената љубов (и многу повеќе од тоа). *Хесед* често се користи за да се опише величината на Божјата милост, добрина и љубов. Меѓу другото, *хесед* се однесува на љубезност или на непоколеблива љубов кон другите во рамките на постоечки заемен однос проникнат со љубов. Тој, исто така, и го придвижува таквиот однос, со очекување дека и другата страна, за возврат, ќе ја покаже истата љубезност. 

Божјиот *hesed* покажува дека Неговата љубезност е крајно сигурна, постојана и трајна. Сепак, во исто време, примањето на благодатта на *hesed* е условно, зависи од подготвеноста на Неговиот народ да биде послушен и да ја одржи својата страна на тој заветен однос (видете: 2. Самуил 22,26; 1. Царевите 8,23; Псалми 25,10; Псалми 32,10; 2. Летописи 6,14). 

Божјата непоколеблива љубов е основа на сите односи на љубовта, и ние во никој случај не можеме да се мериме со таа љубов. Бог не само што бесплатно ни дал живот, туку во Христа бесплатно се дал и себеси за нас. „Никој нема поголема љубов од оваа: да го положи сопствениот живот за своите пријатели“ (Јован 15,13). Несомнено, највисокиот израз на Божјата љубов се покажал кога Господ „се понизи Самиот Себе и стана послушен до смрт, дури и до смрт на крст“ (Филипјаните 2,8).

`На кои сè начини можете постојано да ја имате реалноста на Божјата љубов во вашите мисли? Зошто е тоа важно?`

---

#### Додаток: Утрински стих

**Бог ни дал Посредник:** Евреите 7,25.