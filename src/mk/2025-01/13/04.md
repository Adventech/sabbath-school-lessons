---
title: Законот и благодатта
date: 25/03/2025
---

Како што видовме, законот и благодатта не се меѓусебно спротивставени. Тие служат само за друга цел во согласност со Божјата љубов и правда. Острата спротивност меѓу законот и благодатта би ги збунила древните Израелци, кои дури и на самото давање на законот гледале како на моќен израз на Божјата благодат. Додека „боговите“ на околните народи биле непостојани и целосно непредвидливи, оставајќи ги луѓето без никаква можност да дознаат што сакаат и што би им се допаднало, Бог, откриен во Библијата, многу јасно го учи својот народ што му е Нему угодно. А она што Нему му е угодно, е токму она што претставува врвно добро за сиот Негов народ, и за поединецот и за заедницата.

Меѓутоа, законот не може да нè спаси од гревот ниту да го промени нашето човечко срце. Поради нашата вродена грешност, потребно ни е духовно пресадување на срцето.

`Прочитајте го текстот Еремија 31,31-34. Што нѐ учи ова во врска со Божјето ветување дека ќе ни даде ново срце? Споредете го тоа со Христовите зборови за новото раѓање, упатени до Никодим во Јован 3,1-21. Видете исто така Евреите 8,10.`

Десетте заповеди сам Бог ги напишал на камени плочи (2. Мојсеева 31,18), но тој закон требало да биде запишан и во срцата на Божјиот народ (Псалми 37,30.31). Во идеален случај, Божјиот закон на љубовта не треба за нас да биде нешто надворешно, туку нешто што извира однатре, од самиот наш карактер. Само Бог може да го напише Својот закон во човечкото срце, и Тој ветил дека ќе го стори тоа за Неговиот заветен народ (видете Евреите 8,10).

Ние не може да се спасиме со држење на законот. Напротив, ние се спасуваме со благодатта преку верата. Тоа не е нешто што доаѓа од нас, туку е дар од Бога (Ефесјаните 2,8). Ние не го држиме законот за да бидеме спасени; го држиме законот затоа што веќе сме спасени. Не го држиме законот за да бидеме сакани, туку затоа што сме сакани, и затоа што го сакаме Бога и другите (види Јован 14,15).

Во исто време, законот ни укажува на нашиот грев (Јаков 1,22-25; Римјаните 3,20; Римјаните 7,7) и на потребата од Искупител (Галатјани 3,22-24), нè упатува кон најдобриот начин на живот и ни го открива Божјиот карактер полн со љубов.

`На што се надевате кога е во прашање судот? Во вашето вредно и верно држење на законот или во Христовата праведност што ве покрива? Што открива вашиот одговор за улогата на Божјиот закон во поглед на тоа што може и што не може да направи?`

---

#### Додаток: Утрински стих

**Нам ни е ветено постојано водство:** Исаија 58,11.