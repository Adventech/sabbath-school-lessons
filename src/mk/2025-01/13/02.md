---
title: Законот на љубовта
date: 23/03/2025
---

Божјиот закон не се состои од апстрактни принципи. Тој е, всушност, олицетворение на односите. Ова може јасно да се види во Десетте заповеди. Основните принципи на Десетте заповеди веќе биле на сила во Едемската градина – принципи на љубов наменети да управуваат со односот меѓу Бога и човекот, како и со односите меѓу самите луѓе.

Кога Десетте заповеди биле врежани во камен, како што гледаме во 2. Мојсеева 20, тие му биле дадени на Израел во контекст на заветниот однос. Десетте заповеди биле напишани откако Господ веќе го избавил народот од Египет, и тие се засновале на Божјата љубов и на Неговите ветувања дадени на народот (видете: 2. Мојсеева 6,7.8 и 3. Мојсеева 26,12). Врз основа на нивната поделба во две групи, се гледа дека тие имале за цел процут на односот на човекот со Бога, како и на односот меѓу луѓето.

`Прочитајте го текстот 2. Мојсеева 20,1-17. На кој начин во овие стихови се откриваат овие два принципа – љубов кон Бога и љубов кон другите?`

Првите четири заповеди се однесуваат на човековиот меѓусебен однос со Бога, а вторите шест за меѓусебните човечки односи. Затоа, нашиот однос спрема Бога и спрема другите луѓе мора да биде регулиран со принципите на Божјиот закон.

Тие два дела од законот директно одговараат на она што Исус го означил како две најголеми заповеди: „Љуби Го Господа, својот Бог со сето свое срце“ (Матеј 22,37; споредете со стихот 5. Мојсеева 6,5) и „возљуби го својот ближен како себеси!“ (Матеј 22,39; споредете со: 3. Мојсеева 19,18).

Првите четири заповеди нè упатуваат на тоа како да го сакаме Бога со целото наше битие, а вторите шест како да се сакаме еден со друг како себеси. Исус конкретно вели дека двете заповеди за љубовта се неразделно поврзани со законот. „На тие две заповеди се држат целиот Закон и Пророците“ (Матеј 22,40).

Според тоа, Божјиот закон е целосно втемелен на Божјата љубов. Божјата љубов и законот се неразделни. Често слушаме како луѓето велат: Не мора да го држиме законот, само треба да го сакаме Бога и другите луѓе. Зошто таа идеја нема смисла?

`Како можеме да зборуваме за љубовта кон Бога или за љубовта кон другите, ако кршиме некоја од Десетте заповеди?`

---

#### Додаток: Утрински стих

**Господовиот дел е Неговиот народ:** 5. Мојсеева 32,9.10.