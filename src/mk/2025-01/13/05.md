---
title: Љубовта е исполнување на законот
date: 26/03/2025
---

Поврзаноста меѓу љубовта и законот не може да се пренагласи. Навистина, според Светото писмо, да се љуби значи да се исполни законот.

Во Римјаните 13,8-10, Павле учи дека „оној што го љуби ближниот, го исполнува Законот“ (Римјаните 13,8). Откако ги наведува повеќето од другите шест Божји заповеди, Павле изјавува дека „и секоја друга заповед се содржат во овие зборови: ‘Љуби го ближниот како самиот себеси!’“ (Римјаните 13,9) Навистина, Павле јасно учи дека „љубовта е исполнување на законот“ (Римјаните 13,10). И повторно, во Галатјани 5,14, Павле објаснува дека „целиот Закон се извршува во еден збор, односно: сакај го ближниот како самиот себе“. Но, каква е таа љубов што го исполнува законот? Како изгледа таа љубов?

`Прочитајте Матеј 23,23.24. Што е „најважното во законот“? Прочитајте ги и следните текстови: 5. Мојсеева 5,12-15 и Исаија 58,13.14. Како овие пасуси го покажуваат односот меѓу законот (особено саботната заповед) и Божјиот интерес за правда и ослободување?`

Исус го означува „најважното во Законот: праведноста, милоста и верата“. А во врска со особено една заповед – онаа за саботата – можеме да видиме во Светото писмо дека самата сабота е нераскинливо поврзана со ослободувањето и правдата.

Во текстот 5. Мојсеева 5,заповедта за сабота е втемелена на Божјото ослободување на Израел од ропството. Односно, саботата не е само спомен на создавањето, туку и спомен на избавувањето од ропството и угнетувањето. А во контекст на одвраќањето од личното задоволство на човекот, со цел саботата да се нарече милина заради уживањето во Господа (Исаија 58,13.14), нагласокот е ставен на делата на љубовта и правдата насочени кон другите – на правењето добро, хранење на гладните, вдомување на бездомниците (видете го текстот Исаија 58,3-10).

Имајќи ги предвид сите овие учења (а и многу други), оние кои сакаат да го исполнат законот правејќи дела на љубов, треба да ги земат предвид не само „гревовите што се направени“, туку и „гревовите на неправење“. Љубовта како исполнување на законот не го опфаќа само држењето на заповедите, во смисла на воздржување од правење гревови, туку се состои и од активно правење добро – вршење дела на љубов со кои верно се унапредуваат правдата и милоста. Да се биде верен на Бога, тоа подразбира многу повеќе отколку само да не се прекрши словото на законот.

---

#### Додаток: Утрински стих

**Господ не доцни со своите ветувања:** 2. Петрово 3,9.