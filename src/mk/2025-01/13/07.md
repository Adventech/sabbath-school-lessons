---
title: За натамошно проучување
date: 28/03/2025
---

Во книгата *Копнежот на вековите* од Елена Г. Вајт прочитајте го поглавјето со наслов „*На еден од овие мои најмали браќа*“, стр. 637-641 оригинал).

„Големиот Пастир ќе им служи на оние што им служат на другите. Тие ќе пијат од реката на животот и ќе ја угаснат жедта. Нема да се стремат кон возбудливи забави или кон некоја промена во својот живот. Најважен предмет на нивно интересирање ќе биде како да ги спасат душите што се наоѓаат пред пропаст. Нивните општествени допири ќе бидат корисни. Љубовта на Откупителот ќе ги привлече и ќе ги соедини срцата.

Кога ќе сфатиме дека сме Божји соработници, неговите ветувања нема да ги објавуваме рамнодушно. Тие ќе горат во нашите срца и ќе се распалат на нашите усни. Кога бил повикан да му служи на неукиот, недисциплиниран и бунтовен народ, Бог на Мојсеја му дал ветување: ‘Лично јас ќе појдам со тебе и ќе ти дадам одмор’. Рекол и: ‘Јас ќе бидам со тебе’ (2. Мојсеева 33,14; 3,12). Ова ветување е за сите што работат наместо Христа за сиромасите и за измачените луѓе“ (Елена Г. Вајт, *Копнежот на вековите*, стр. 641 оригинал).

**Прашања за разговор**

`1. Прочитајте го текстот 1. Коринтјани 13,4-8. Како 1. Коринтјани 13 фрла светлина врз тоа какви луѓе треба да бидеме?`

`2. Што ги одвојува овците од јарците во Матеј 25,31-46? Како можеме да ги разбереме овие Исусови зборови на начин што не го поткрепува учењето за спасение со дела?`

`3. Што значи за вас сознанието дека „кога ќе го сакаме овој свет како што го сакал Тој, тогаш е остварена неговата мисија за нас. Приготвени сме за небото, зашто небото го имаме во своето срце“. (видете го проучувањето за четврток)? Што ни открива тоа за природата на Бога и за природата на самото небо? Имајќи го тоа предвид, како можеме уште овде да живееме повеќе како граѓани на небото, ширејќи ја Божјата љубов на начин кој носи светлина и правда за угнетените?`

`4. Кои практични чекори треба да се преземат во вашата локална црква за таа да ја одразува Божјата заинтересираност за љубовта и правда во вашата општествена заедница? Кои добри работи ги правите во вашата локална заедница? Што треба да подобрите и на што треба повеќе да се фокусирате? Кои опипливи чекори можете да ги преземете поединечно и заедно за да постапувате според она што го проучувавме за Божјата љубов и правда?`

---

#### Додаток: Утрински стих

**Мораме да веруваме:** Матеј 21,22.