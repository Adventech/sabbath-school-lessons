---
title: Пред се, сакајте се еден со друг
date: 27/03/2025
---

Ако љубовта е исполнување на законот, тогаш не можеме да го држиме Божјиот закон во целосна смисла само со воздржување од она што е погрешно. Самиот закон на љубовта (претставен во Светото писмо како целина) не само што ни налага да се воздржуваме од правење зло, туку и нè поттикнува да правиме дела што ја откриваат Божјата љубов кон другите – не само на другите членови на црквата, туку и на светот во целина, на кој му е толку очајно потребно вистинско христијанско сведочење.

`Прочитајте Јаков 2,1-9. Која клучна порака ни е дадена тука?`

Јаков тука остро ја осудува неправдата во општеството, особено укажувајќи на срамотење на сиромашните и на нивната злоупотреба од страна на некои богаташи. Потоа, тој го привлекува вниманието на законот на љубовта спрема ближниот, велејќи дека „добро правите“ кога тој закон го извршувате (Јаков 2,8).

Како што кажала Елена Вајт: „Љубовта кон човекот е земен израз на љубовта кон Бога. Царот на славата станал едно со нас за да ни ја всади оваа љубов, за да нè стори деца на едно семејство. Кога ќе се исполнат неговите проштални зборови: ʼДа се љубите еден со друг како јас што ве љубев васʻ (Јован 15,12), кога ќе го сакаме овој свет како што го сакал Тој, тогаш е остварена неговата мисија за нас. Приготвени сме за небото, зашто небото го имаме во своето срце“ (Елена Г. Вајт, *Копнежот на вековите*, стр. 641 оригинал).

Кога го сакаме овој свет на начин на кој Христос го сакал – *тогаш сме приготвени за небото*. Колку моќен израз на тоа што значи да се биде Исусов следбеник!

Исус им заповеда на своите ученици: „Да се љубите еден со друг; како Јас што ве возљубив“ (Јован 13,34). Тој исто така објавува: „По тоа ќе ве познаат сите дека сте Мои ученици, ако имате љубов меѓу себе“ (Јован 13,35). Љубовта е толку пресудна за христијанската вера затоа што Бог е љубов (1. Јованово 4,8.16). А оние кои тврдат дека го љубат Бога, мора да се љубат едни со други (споредете со стиховите 1. Јованово 3,11; 4,20.21).

Според тоа, 1. Петрово 4,8 ги охрабрува христијаните: „А пред сè, имајте постојано љубов меѓу себе; зашто „љубовта покрива многу гревови“ (видете исто така: Евреите 10,24 и 1. Солунјани 3,12).

`Задржете се повеќе на идејата дека треба да го сакате светот онака како што го сакал Христос. Како ова може да ни помогне подобро да го разбереме поимот на христијанското совршенство и начинот на кој се оспособуваме за вечниот живот? Изнесете ги своите одговори во вашата класа во сабота.`

---

#### Додаток: Утрински стих

**Мора да се повикуваме на Божјите ветувања:** Матеј 7,7.8.
