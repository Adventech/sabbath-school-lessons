---
title: Законот е свет и праведен и добар
date: 24/03/2025
---

Љубовта е темел на Божјиот закон. Кога го воздигнува законот, Бог ја воздигнува љубовта. Затоа Исус умрел за да ги спаси грешниците – за да може да го одржи законот додека во исто време ни ја дава благодатта. Само така можел и да остане праведен и да ги оправдува оние што веруваат (Римјаните 3,25.26). Каков ли само израз на љубовта! Според тоа,законот не бил поништен во процесот на откупувањето. Напротив, со тоа тој е дополнително потврден.

`Прочитајте Римјаните 6,1-3, а потоа Римјаните 7,7-12, со посебен нагласок на 12. стих. Што ни кажуваат овие стихови за законот, дури и по Христовата смрт?`

Додека некои веруваат дека благодатта и откупувањето го укинуваат законот, Павле јасно кажува дека не треба да се остане во гревот за да се намножи благодатта. Напротив, оние кои престојуваат во Христа со вера се крстиле „во неговата смрт“, па затоа треба да се сметаат себеси за мртви за гревот и живи за Христа.

Божјиот закон не е грев, туку тој (меѓу другото) го прави очигледен гревот и нашата грешност. Токму затоа „законот е свет, Законот е свет; а и заповедта е света, и праведна, и добра“ (Римјаните 7,12). Тој, повеќе од сè друго, ја открива нашата голема потреба за спасение, за искупување – спасение и искупување кои доаѓаат само преку Христа. Затоа, ние не го „укинуваме Законот преку верата“, „туку уште посилно го утврдуваме“ (Римјаните 3,31).

Христос не дошол да го укине законот, туку да го исполни сето она што било ветено во Законот и Пророците. Затоа Тој нагласува дека „дури постојат небото и земјата, ниту една буквичка или црта од Законот нема да се измени, додека не се исполни сè!“ (Матеј 5,18)

Самиот Божји закон ја претставува Божјата светост – Неговиот совршен карактер на љубов, праведност, добрина и вистина (3. Мојсеева 19,2; Псалми 19,7.8; Псалми 119,142.172). Во овој поглед, значајно е што, според 2. Мојсеева 31,18, Бог лично ги напишал Десетте заповеди на камени плочи. Напишани во камен, овие заповеди се сведоштво за Божјиот непроменлив карактер и за Неговото морално владеење, кое се заснова на љубовта – која е централна тема на големата борба.

`Како оваа врска меѓу законот и љубовта ни помага подобро да ги разбереме Исусовите зборови: „Ако Ме љубите, ќе ги пазите Моите заповеди“ (Јован 14,15)?`

---

#### Додаток: Утрински стих

**Тој обезбедува заштита во време на неволја:** Псалми 27,5.