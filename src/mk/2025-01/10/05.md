---
title: Привремениот владетел на овој свет
date: 05/03/2025
---

Во претходните лекции видовме дека, во рамките на космичкиот судир, на сатаната и на неговите чети привремено им е доделена значителна јурисдикција во овој свет, но сепак ограничени со некакви правила на ангажирање.

Тие правила на ангажирање не само што ги ограничуваат дејствата на непријателот – ѓаволот и неговите чети – туку и Божјите напори да го отстрани или ублажи злото што (привремено) потпаѓа под јурисдикција на непријателот. Бидејќи Господ никогаш не ги прекршува Своите ветувања, Тој, во морална смисла, го ограничил своето идно дејствување до онаа мера до која се согласил со правилата на ангажирање – со што му дал привремена и ограничена власт на ѓаволот (без притоа да ја намали Неговата својствена моќ).

`Прочитајте ги следните текстови: Јован 12,31; Јован 14,30; Јован 16,11; 2. Коринтјани 4,4 и Лука 4,6. Што можеме да научиме од овие текстови за владеењето на непријателот на овој свет?`

Новиот завет го прикажува судирот на царствата – царството на светлината и царството на темнината, при што темнината доаѓа од сатаната и неговиот бунт. Дел од Христовата мисија била да го победи царството на сатаната: „Затоа и се јави Синот Божји, за да ги урне делата ѓаволски“ (1. Јованово 3,8).

Меѓутоа, постојат „правила“ кои го ограничуваат она што Бог може да го направи, а да остане верен на принципите кои стојат зад Неговото владеење. Во најмала рака, тие ограничувања вклучуваат: (1) давање слободна волја на созданијата и (2) заветни правила на ангажирање, со кои, барем засега, ние не сме запознаени. Ваквите пречки и ограничувања на божественото дејствување имаат значителни импликации во поглед на Божјата способност, во морална смисла, да го намали и/или веднаш да го отстрани злото што постои во овој свет. Затоа гледаме дека злото и страдањето продолжуваат, што навистина може да наведе многумина да се посомневаат или во Божјото постоење или во Неговата добрина. Меѓутоа, кога ќе ја согледаме заднината на големата борба и ограничувањата што Бог си ги поставил себеси, кога станува збор за справување со злото, тогаш можеме, макар донекаде, подобро да разбереме зошто сè е онака како што е – барем до конечната Божја победа над злото.

`Како, фактот што Исус го нарекува сатаната „кнез“ на овој свет, ни помага да го разбереме, макар донекаде, злото што моментално постои на овој свет? Колку е утешно да се знае дека тоа е, навистина, само привремено правило!`

---

#### Додаток: Утрински стих

**Тој ќе го утврди Својот Завет со нас:** Езекиел 16,62.63.
