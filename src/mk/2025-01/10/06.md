---
title: Граници и правила
date: 06/03/2025
---

Космичкиот судир е првенствено спор околу Божјиот карактер, предизвикан од ѓаволовите клеветнички обвинувања против Божјата добрина, правда и владеење. Тоа е еден вид космичка заветна судска парница.

Таквиот судир не може да се реши со гола сила, туку, наместо тоа, бара докажување.

Ако се упатат сериозни обвинувања против лице кое е на власт, најдобриот (а можеби и единствениот) начин да се побијат тие оптужби би бил да се дозволи слободна, чесна и отворена истрага. Ако овие оптужби го загрозуваат комплетното владеење (на љубовта), тие не можат тукутака да бидат ставени под тепих.

Што значи сето ова за разбирање на космичкиот судир и односот спрема проблемот на злото? Ако Бог даде некое ветување, дали некогаш ќе го прекрши? Секако дека не. Според тоа, до онаа мера до која Бог се согласува со правилата на ангажирање, Неговото идно дејствување ќе биде (во морална смисла) ограничено. И затоа одредени зла, како такви, можат да спаѓаат во привремениот домен на царството на темнината.

`Прочитајте Марко 6,5 и Марко 9,29. Како овие текстови ни покажуваат дека дури и божественото дејствување може да биде нераскинливо поврзано со фактори како што се верата и молитвата?`

Во двата наратива, постои впечаток дека се присутни извесни ограничувања или правила на ангажирање, динамички поврзани со нешто како што се верата и молитвата. На други места гледаме изобилни докази дека молитвата внесува огромни промени во овој свет, отворајќи ги патиштата за божественото дејствување, кои инаку (во морална смисла) не би биле достапни. Меѓутоа, не треба да паднеме во заблуда мислејќи дека верата и молитвата се единствените фактори. Веројатно има многу други фактори за кои можеби не сме свесни.

Ова се совпаѓа со она што го видовме претходно за правилата на ангажирање. До степен до кој Бог се обврзува или се согласува со некои правила на ангажирање, Неговото идно дејствување ќе биде (во морална смисла) ограничено. Затоа одредени зла, како такви, можат да потпаднат под привремениот домен на царството на темнината.

`Прочитајте Римјаните 8,18 и Откровение 21,3-4. Како овие текстови ни влеваат сигурност, така што, и покрај тоа што многу работи не ни се познати, можеме да веруваме дека Бог знае што е најдобро, дека Тој ни го посакува најдоброто, дека ќе стави крај на злото и ќе нè воведе во вечноста полна со блаженство?`

---

#### Додаток: Утрински стих

**Тој ќе го напише законот во нашите срца:** Еремија 31,33.