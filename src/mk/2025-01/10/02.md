---
title: Ангел кој доцни
date: 02/03/2025
---

Како што видовме, лажните „богови“ на народите биле преправени демони. И на друго место гледаме докази дека демоните исфрлени од небото понекогаш стојат зад земните владетели. Тие непријателски сили можат да се спротивстават дури и на ангелските суштества што Бог ги испраќа.

`Прочитајте го текстот Даниел 10,1-14, обрнувајќи посебно внимание на стиховите 12 и 13. Што учат тие стихови, што е релевантно за космичкиот судир? Што мислите вие за тоа што некој „се противел“ на ангелот испратен од Бога дваесет и еден ден?`

Како е можно ангел испратен од Бога да биде задржуван три седмици? Бидејќи е семоќен, Бог секако имал моќ веднаш да му одговори на Даниел – во случај така да одлучел. Ако ја искористил својата моќ за да го стори тоа, можел да направи ангелот веднаш да се појави пред Даниел. Сепак, на ангелот испратен од Бога, „кнезот на персиското царство ми се противеше“ цели три седмици. Што се случувало тука?

„Три седмици архангел Гаврил се борел со силите на темнината, трудејќи се да го осуети влијанието што дејствувало врз умот на царот Кир… Било направено сè што Небото можело да направи за Божјиот народ. Победата конечно била извојувана; силите на непријателот биле сопрени за сето време на владеењето на царот Кир и неговиот син Камбис, кој владеел околу седум и пол години“ (Елена Г. Вајт, *Пророци и цареви*, стр. 572 оригинал).

За воопшто да дојде до таков судир, Бог не смее да ја употреби сета своја моќ. На непријателот мора да му се дозволи извесна вистинска слобода и моќ што не се отстранува на своеволен начин, туку ограничена со одредени параметри познати на двете страни (а чии детали не ни се откриени). Очигледно, во космичкиот судир мора да има одредени параметри, во чиишто рамки дејствуваат дури и Божјите ангели, а за кои ќе зборуваме во наредните денови како „правила на ангажирање“.

Во извесна смисла, разбирањето на овие ограничувања не треба да ни биде тешко, ако сме ја сфатиле идејата, за која веќе стана збор, дека Бог прави сè само од љубов и дека љубовта, а не принудата, е темел на Неговото владеење. Оваа идеја, дека Бог дејствува само според принципите кои произлегуваат од љубовта, може да ни помогне подобро да ја разбереме големата борба.

`Како вие сте ги искусиле ограничувањата на таквото дејствување само врз принципите на љубовта, без никаква принуда? Што научивте за границите на моќта?`

---

#### Додаток: Утрински стих

**"Јас сум со тебе, за да те спасам":** Еремија 15,20.