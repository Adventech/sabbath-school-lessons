---
title: Песна на мојот возљубен
date: 11/03/2025
---

Бог ја покажал својата љубов и правда на неверојатни начини среде космичкиот судир. Сепак, некои би можеле да прашаат, дали Бог требало да стори повеќе отколку што направил за да го спречи и/или да го отстрани злото? Досега ја разгледувавме рамката на космичкиот судир, која укажува на тоа дека Бог во своите постапки ја почитува слободната волја неопходна за најголем можен процут на односот проникнат со љубов меѓу Него и човечкиот род. Освен тоа, видовме дека Тој несомнено работи во рамките на извесни морални ограничувања, или правила на ангажирање, во контекст на космички спор околу Неговиот карактер, кој може да се реши само со јавно покажување на Неговата љубов.

`Прочитајте го текстот Исаија 5,1-4. Кој зборува во тие стихови? За кого зборува Исаија? Кого го претставуваат лозјето и сопственикот на лозјето? Кое е значењето на постапките на сопственикот во корист на лозјето? Каков е резултатот?`

Во тие стихови Исаија пее песна за својот сакан,за лозјето. Сопственикот на лозјето е самиот Бог, а лозјето го претставува Божјиот народ (видете, на пример, Исаија 1,8; Еремија 2,21). Меѓутоа, импликациите на тој текст можат, во поширока смисла, да се однесуваат и на Божјото дело во светот. Според тие стихови, сопственикот на лозјето (Бог) направил сѐ што можело разумно да се очекува за да обезбеди процут на неговото лозје. Лозјето требало да даде добро грозје, но родило само „див ластар“, кој во другите преводи се спомнува како нешто „безвредно“. Навистина, еврејскиот текст овде буквално може да се преведе како смрдливо овошје. Божјото лозје раѓа расипано грозје.

Стихот Исаија 5,3 потоа се осврнува на Самиот Бог кој зборува, повикувајќи ги луѓето да „судат“ меѓу Него и Неговото лозје. И во стихот Исаија 5,4, самиот Бог го поставува најважното прашање: „Што уште требаше да направам за Моето лозје и не го направив? Зошто, кога очекував принос од добро грозје, тоа даде диво грозје?“ Што друго можел да направи? Колку е фасцинантно тоа што Тој дури и другите ги повикува да судат за тоа што Тој го направил.

`Кога ќе го погледнете крстот на кој Бог се принел Себеси како жртва за сиот наш грев, како тие Негови зборови: „Што уште требаше да направам за Моето лозје и не го направив?“ – попримаат сосем неверојатно значење?`

---

#### Додаток: Утрински стих

**Тој ќе ни ги прости сите беззаконија:** Еремија 33,8.