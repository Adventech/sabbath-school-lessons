---
title: Христова парабола за лозјето
date: 12/03/2025
---

Во својата парабола за сопственикот на лозјето, во Матеј 21 глава, Исус продолжува таму каде што текстот Исаија 5 застанува, фрлајќи дополнителна светлина врз карактерот на сопственикот и неговите постапки во полза на лозјето.

`Прочитајте го текстот Матеј 21,33-39, имајќи го посебно на ум прашањето од стихот Исаија 5,4. Што друго можел Бог да направи освен она што го направил?`

Првиот дел од Христовата парабола директно ја цитира песната од текстот Исаија 5, за сопственикот и неговото лозје. А потоа Исус додава дека сопственикот го дава своето лозје „под наем на земјоделците“ (Матеј 21,33). Меѓутоа, подоцна, Сопственикот двапати ги испраќа Своите слуги (пророци) да го соберат плодот, но оние што го изнајмиле лозјето ги тепаат и ги убиваат Неговите слуги (Матеј 21,34-36). На крајот, Тој го испраќа Својот Син (Исус) велејќи: „Ќе се засрамат од мојот син“ (Матеј 21,37). Но, тие го убиваат и Неговиот Син, велејќи: ‘Овој е наследникот! Ајде да го убиеме и да го присвоиме неговото наследство!’ И го фатија, го исфрлија надвор од лозјето и го убија“ (Матеј 21,38.39).

Што друго можел да направи? Таткото нѐ засакал толку многу што го дал својот возљубен Син (Јован 3,16). Ако космичкиот судир навистина е од таква природа како што предлагаме во оваа поука, тогаш тој не би можел да се реши предвреме, со примена на божествената сила, туку барал најнапред Божјиот карактер да биде јавно покажан. И тој се покажа на врвен начин во Христовото дело (Римјаните 3,25.26; Римјаните 5,8). Што би можеле да бараме повеќе од тоа – Бог (во Христа) да се предаде себеси да умре за нас, за да може да нè оправда, а во исто време со ништо да не ја загрози својата правда и совршена љубов?

Она што се случило на крстот покажува дека Бог направил сѐ што можело да се направи за да го ублажи и отстрани злото, но на таков начин што нема да го уништи опкружувањето неопходно за процут на вистинската љубов. Кога на Бога би му стоело на располагање каков било друг поповолен пат, зар Тој не би го избрал? Иако луѓето во голема мера страдаат во тој космички судир, сепак најмногу страда самиот Бог. Навистина, кога ќе го погледнеме на крстот, можеме да видиме какво страдање и болка му предизвикал гревот на самиот Бог. Сепак, слободата, која не може да се одвои од љубовта, била толку света, што Христос бил подготвен сето тоа да го претрпи за нас.

`Прочитајте го текстот Исаија 53,4. Чии „болести“ и „немоќи“ ги понел Христос на крстот? Што ни кажува тоа за сето она што Бог го направил за нас и за тоа колку Го чинело нашето спасение?`

---

#### Додаток: Утрински стих

**Христос дошол да ги најде загубените:** Лука 19,10.