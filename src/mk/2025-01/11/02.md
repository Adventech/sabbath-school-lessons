---
title: Христос Победоносец
date: 09/03/2025
---

Иако има непријател на дело, за кој самиот Христос вели дека е (узурпирачкиот) „кнез на овој свет“, вистинскиот цар на вселената е Исус Христос. Исус победува за нас, и во Него можеме да имаме победа, дури и среде тешкотии и страдања. Навистина, Христовото дејствување го одбива непријателот на секој чекор.

Видовме дека Светото писмо го опишува ѓаволот како некој кој е:\
(1) измамник кој го мами целиот свет од самиот почеток (Откровение 12,9; Матеј 4,3; Јован 8,44; 2. Коринтјани 11,3; 1. Јованово 3,8).\
(2) клеветник и обвинувач на Бога и на Неговиот народ на небото (Откровение 12,10; Откровение 13,6; Јов 1-2; Захарија 3,1.2; Јуда 1,9).\
(3) узурпаторски владетел на овој свет (Јован 12,31; Јован 14,30; Јован 16,11; Дела 26,18; 2. Коринтјани 4,4; Ефесјаните 2,2; 1. Јованово 5,19).

`Прочитајте го стихот Јован 18,37. Што ни кажува тоа за Христовото деjствување во спротивставувањето на измамите на непријателот? Што значи тоа дека Исус е Цар?`

Иако Светото писмо учи дека сатаната е главниот измамник, клеветник, обвинувач и узурпирачки владетел на овој свет, тоа исто така учи дека Исус го победил сатаната во секој поглед.\
(1) Исус за себе вели: „Јас за тоа се родив и за тоа дојдов на светот, за да сведочам за вистината“ (Јован 18,37);\
(2) Преку крстот, Исус на врвен начин ја покажал Божјата совршена праведност и љубов (Римјаните 3,25.26; Римјаните 5,8), со што ги побил клеветничките обвиненија на ѓаволот (Откровение 12,10.11);\
(3) Исус на крајот ќе го уништи царството на ѓаволот, кој знае „дека му останува малку време“ (Откровение 12,12; споредете со Римјаните 16,20), и „Тој ќе царува во сите векови!“ (Откровение 11,15).

На крајот на краиштата, што и да прави сатаната, тој е веќе поразен непријател, а за нас од клучна важност е да ја бараме Христовата победа за себе си секој ден, од миг во миг, и исто така да се повикуваме на ветувањата што ни ги нуди крстот.

`Ние знаеме која страна победува во големата борба. Како нашите секојдневни избори влијаат на тоа на која страна на крајот ќе се најдеме? Што треба да преземеме за да бидеме на победничката страна уште во овој момент?`

---

#### Додаток: Утрински стих

**Тој ќе направи да одиме по Неговите уредби:** Езекиел 36,27.
