---
title: Љубов од која се растреперува срцето
date: 20/01/2025
---

Неизмерните длабочини на Божјата сочувствителна љубов кон човештвото стануваат очигледни во Книгата на пророк Осија. Бог го поучил пророкот Осија: „Оди, ожени се со блудница и народи блуднички деца, зашто земјата му се предаде на блудот, одметнувајќи се од Господа“ (Осија 1,2). Но подоцна, во Осија 11 глава, Осија го опишува Божјиот однос со Неговиот народ, користејќи ја метафората на татко кој е полн со љубов кон своето дете.

`Прочитајте го текстот Осија 11,1-9. Како сликовитите прикази во овие стихови живописно го доловуваат начинот на кој Бог го сака својот народ и се грижи за него?` 

Божјата љубов кон неговиот народ се споредува со нежната наклонетост на родителот спрема детето. Светото писмо се служи со слики на учење на мало дете да оди, носење на сакано дете во прегратки, негување и хранење и други примери на нежна грижа кон својот народ. Светото писмо исто така тврди дека Бог го „носел“ својот народ, исто „како што човек го носи своето синче“ (5. Мојсеева 1,31). И „поради Својата љубов и сомилост, Самиот ги откупи“ и „ги дигна и ги носеше во сите дни на древноста“ (Исаија 63,9). 

За разлика од Божјата непоколеблива љубов, Неговиот народ често бил неверен, со што на крајот го оттурнал Бога и навлекол суд врз себе, длабоко ожалостувајќи Го. Бог е сочувствителен, но никогаш на сметка на правдата. (Како што ќе видиме во една од подоцнежните лекции, љубовта и правдата одат заедно.) 

Дали некогаш сте биле толку вознемирени поради нешто што ви се грчел стомакот? Токму ваквите слики се користени за длабочината на Божјите емоции кон Неговиот народ. Сликата на нечие вознемирено срце и сочувство кое се разгорува претставува идиоматски јазик на длабоки емоции, кој се користи и за Бога и за луѓето. 

Оваа слика на сочувство кое се разгорува (*kamar*) се употребува во случајот со двете жени кои дошле пред Соломон, и секоја тврдела за исто бебе дека е нејзино. Кога Соломон наредил бебето да се расече на половина (без намера навистина да го повреди детето), таа слика предизвикала емотивна реакција на вистинската мајка (1. Царевите 3,26; споредете 1. Мојсеева 43,30).

`Секој кој некогаш бил родител знае за што зборува таа поука. Ниту една друга овоземна љубов не е ни приближна на неа. Како ова ни помага да ја разбереме реалноста на Божјата љубов кон нас, и каква утеха можеме и треба да црпиме од тоа разбирање?`

---

#### Додаток: Утрински стих

**Земјата изобилува со Неговата добрина:** Псалми 33,5.6.