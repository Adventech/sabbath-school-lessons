---
title: Повеќе од мајчинската љубов
date: 19/01/2025
---

Веројатно најголемата љубов позната на човечкото искуство е љубовта на родителот кон своето дете. Библијата често ја користи сликата на односот родител-дете за да ја долови Божјата неверојатна сомилост кон луѓето, нагласувајќи дека Божјата сомилост е несразмерно поголема дури и од најдлабокиот и најубавиот човечки израз на истото чувство.

`Прочитајте ги следните текстови: Псалми 103,13; Исаија 49,15 и Еремија 31,20. Што ни кажуваат овие прикази за природата и длабочината на Божјата сомилост?` 

Според тие текстови, Бог кон нас се однесува како кон свои возљубени деца, и нè сака како што добар татко и мајка ги сакаат своите деца. Дури и ако се случи, како што објаснува Исаија 49,15, мајката да го заборави „породот свој“ или „да не се смилува на чедото од утробата своја“, Бог никогаш не ги заборава своите деца и Неговата милост никогаш не престанува (Плачот на Еремија 3,22). 

Важно е да се забележи дека еврејскиот израз *raḥam*, кој се употребува за милосрдие овде и во многу други текстови кои ја опишуваат Божјата изобилна и сочувствителна љубов, се смета дека е изведен од еврејскиот збор за материца (*reḥem*). Оттука, како што забележале научниците, Божјата сомилост е „мајчинската љубов која е како материца“. Навистина, тоа е енормно поголемо од секоја човечка сомилост, дури и од сомилоста на мајката спрема своето новороденче. 

Според Еремија 31,20, Бог гледа на својот заветен народ како на „драг син“ и „дете сакано“, и покрај фактот што тие често се бунтувале против Него и го жалостеле. И покрај тоа, Бог изјавува: „срцето Мое се радува за него“ (или според друг превод „срцето ми трепери за него“; заб. на прев.) и „ќе се смилувам над него“. Изразот кој овде е преведен како *смилува* е истиот израз кој претходно е употребен за божествената сомилост (raḥam). Потоа, изразот „срцето Мое се радува“ може буквално да се преведе како: „Мојата утроба се растрепери“. Тој опис на божествените емоции користи изразито „висцерален“ јазик (кој се однесува на утробата, на внатрешните органи), што укажува на извонредната длабочина на Божјата сочувствителна љубов кон својот народ. Дури и покрај нивното неверство, Бог продолжува да покажува изобилно сочувство и милост спрема својот народ, и тоа над сите разумни очекувања.

`За некои од нас, сознанието дека Божјата сомилост кон нас е како сомилоста на таткото или мајката кои се полни со љубов, ни влева длабока утеха. Сепак, некои луѓе можеби се борат да го сфатат ова бидејќи нивните родители не им покажувале љубов. На кои други начини би можело ним да им се открие Божјата сомилост?`

---

#### Додаток: Утрински стих

**Испитајте и видете:** Псалми 34,8.
