---
title: Исусовата сомилост
date: 21/01/2025
---

Новиот завет користи ист вид на сликовито изразување како и Стариот завет за да го опише Божјото сочувство. Павле вели за Отецот дека тој е „Татко на милосрдноста и Бог на секоја утеха“ (2. Коринќаните 1,3). Потоа, во Ефесјаните 2,4, тој објаснува дека Бог е „богат со милост“ и дека ги спасува луѓето „поради големата Негова љубов, со која нè засака“. 

Самиот Христос во различни параболи повеќе пати употребува изрази кои укажуваат на „висцерални“ емоции од утробата, за да ја опише сомилоста на Отецот (Матеј 18,27; Лука 10,33; Лука 15,20). А истиот јазик што ја прикажува божествената сомилост во Стариот и во Новиот завет, е употребен и во Евангелијата за да ги пренесе Исусовите сочувствителни одговори кон оние кои се во неволја.

`Прочитајте ги следните стихови: Матеј 9,36; Матеј 14,14; Марко 1,41; Марко 6,34 и Лука 7,13. Видете исто така Матеј 23,37. Каква светлина фрлаат овие стихови на тоа како Христос бил трогнат од човечките неволји?` 

Во повеќе наврати во Евангелијата се вели дека Христос бил трогнат од сомилост кон луѓето во неволја или кон оние на кои им била потребна помош. А Тој не само што сочувствувал со нив, туку ги задоволувал и потребите на луѓето. 

И да – Исус и плачел над својот народ. Можеме да ги замислиме солзите во Христовите очи додека тој го посматра градот и вели: „Колкупати сакав да ги соберам чедата твои, како квачката што ги собира пилињата свои под крилјата, а вие не сакавте“ (Матеј 23,37). Овде гледаме дека Христовото тагување тесно се совпаѓа со Божјото тагување опишано на многу места во Стариот завет. Всушност, многу изучувачи на Библијата забележуваат дека сликата на птица што се грижи за своите млади е нешто што на древниот Блиски Исток се користело само како слика за божество. Во овој стих, многумина гледаат алузија на сликата од текстот 5. Мојсеева 32,11, која го прикажува Бога како птица која лета над своите млади, ги штити и се грижи за нив.

`Сепак, нема поголем пример за Божјата сочувствителна љубов кон нас од самиот Исус – кој се даде себеси за нас во чин кој е врвен израз на љубовта. Но Христос не е само совршена слика на Бога. Тој е и совршен пример за човекот. Како можеме нашиот живот да го обликуваме по углед на Христовиот, обраќајќи посебно внимание на потребите на другите и, на тој начин, не само да проповедаме за Божјата љубов, туку и да ја покажуваме на опипливи начини?`

---

#### Додаток: Утрински стих

**Ние мора да ги проучуваме Неговите дела:** Псалми 92,4.5.
