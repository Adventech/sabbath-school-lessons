---
title: Сочувствителен и огнен
date: 23/01/2025
---

Бог се открива во Библијата како сочувствителен и огнен, и тие божествени емоции се врвно отелотворени во Исуса Христа. Бог е сочувствителен (споредете со стиховите Исаија 63,9; Евреите 4,15), длабоко трогнат од неволјите на својот народ (Судии 10,16; Лука 19,41) и подготвен да сослуша, одговори и утеши (Исаија 49,10.15; Матеј 9,36; Матеј 14,14).

`Прочитајте го текстот 1. Коринќаните 13,4-8. На кои сѐ начини овој исечок нѐ повикува да ја одразуваме Божјата сочувствителна и прекрасна љубов во нашите односи со другите?`

Ние копнееме да бидеме во врска со луѓе кои се олицетворение на онаа љубов која е опишана во текстот 1. Коринќаните 13,4-8. Но колку често се стремиме да станеме таква личност спрема другите? Ние не можеме себеси да се натераме долго да трпиме и да бидеме милостиви, да не завидуваме и да не бидеме вообразени, груби и себични. Не можеме во себе да ја вообличиме љубовта која „сè премолчува, сè верува, на сè се надева, сè трпи“ и „никогаш не престанува“ (1. Коринќаните 13,7.8). Таквата љубов може да се овоплоти во нашиот живот само како плод на Светиот Дух. И слава нека е на Бога што Светиот Дух ја излева Божјата љубов во срцата на оние кои со вера се во Христа Исуса (Римјаните 5,5). 

На кои практични начини би можеле, со Божјата благодат и со силата на Светиот Дух, да одговориме и да ја одразуваме Божјата длабоко емотивна, но секогаш совршено праведна и разумна љубов? Прво, единствениот соодветен одговор е да го обожаваме Бога кој е љубов. Второ, на Божјата љубов треба да одговориме со активно покажување сочувство и добронамерна љубов кон другите. Не треба само да наоѓаме утеха во нашата христијанска вера, туку и да бидеме мотивирани да ги тешиме другите. Конечно, треба да признаеме дека не можеме сами да го промениме нашето срце, туку дека само Бог може. 

Затоа, да Го молиме Бога да ни даде ново срце за Него и за другите – чиста и очистувачка љубов која го воздигнува она што е добро и ја отстранува плевата однатре. 

Нашата молитва нека биде „Вам, пак, Господ да ви даде да растете и да изобилувате во љубов еден кон друг и кон сите... и да ги утврди вашите срца, та да бидат непорочни во светоста пред Бога и Отецот наш при доаѓањето на нашиот Господ Исус Христос со сите Негови светии!“ (1. Солуњаните 3,12.13)

`Зошто умирањето за себе, за себичноста и расипаноста на нашето природно срце е единствениот начин да ја покажеме таквата љубов? Кои избори треба да ги направиме за да бидеме во состојба да умреме со таквиот вид на смрт?`

---

#### Додаток: Утрински стих

**Бојте се од Господа и служете Му:** 5. Мојсеева 10,20.