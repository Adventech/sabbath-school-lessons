---
title: Љубоморен Бог?
date: 22/01/2025
---

Бог од Библијата е „милосрден Бог“. На еврејски јазик, Бог се нарекува *el raḥum* (5. Мојсеева 4,31). Поимот *„el“* значи „Бог“, а *raḥum* е друг облик на коренот за сомилост (*raḥam*). Сепак, за Бога не се вели само дека е милосрден, туку и љубоморен Бог, ел кана (*el qana’*). Како што кажува 5. Мојсеева 4,24: „Господ твојот Бог, е оган, што гори, Бог ревнител“ (буквално: љубоморен Бог, *el qana’*). (Видете ги следните стихови: 5. Мојсеева 4,24; 5. Мојсеева 6,15; Исус Навин 24,19; Наум 1,2).

`Стихот 1. Коринќаните 13,4 тврди дека „љубовта не завидува“ (во некои англиски преводи: „љубовта не е љубоморна“ [RSV]). Како тогаш е можно Бог да е „љубоморен Бог“? Прочитајте 2. Коринќаните 11,2 и разгледајте ги сите начини на кои Божјиот народ покажувал неверство кон Него во сите библиски наративи (видете, на пример, Псалми 78,58). Каква светлина фрлаат овие пасуси на разбирањето на Божјата „љубомора“?` 

Божјата „љубомора“ често погрешно се сфаќа. Ако за некого кажете дека е љубоморен сопруг или љубоморна сопруга, веројатно не го сметате за комплимент. Поимот љубомора често има негативна конотација во многу јазици. Меѓутоа, во Библијата, божествената љубомора нема негативна конотација. Тоа е оправдана желба на мажот, кој љуби, да има исклучителна врска со својата жена. 

Иако постои таква љубомора која е во спротивност со љубовта (1. Коринќаните 13,4), според стихот 2. Коринќаните 11,2 постои и добра и праведна „љубомора“. Павле зборува за тоа како „Божја љубомора“ (или „ревност“; заб. на прев.) (во некои преводи – „побожна љубомора“, 2. Коринќаните 11,2). Божјата љубомора е единствениот и секогаш праведен вид љубомора, и подобро е да се зборува за неа како Божја огнена љубов кон својот народ. 

Божјата огненост (или жар, копнеж – qana’) спрема Неговиот народ произлегува од Неговата длабока љубов кон нив. Бог сака исклучителен однос со Својот народ – само Тој треба да биде нивен Бог. Сепак, Бог често се прикажува како презрен љубовник, чија љубов е невозвратена (видете Осија 1-3; Еремија 2,2; Еремија 3,1-12). Затоа, Божјата „љубомора“ или „ревнивост“ никогаш не е непредизвикана, туку секогаш е одговор на неверството и злите луѓе. Божјата љубомора (или „огнена љубов“) нема негативни конотации како човечката љубомора. Никогаш не е завидлива, туку секогаш исправна и праведна желба за исклучителен однос со Неговиот народ и за нивно добро.

`Како можеме да научиме да ја одразуваме истата добра „љубомора“ кон другите, каква што Бог ја покажува кон нас?`

---

#### Додаток: Утрински стих

**Бог нè избра нас за спасение:** 2. Солуњаните 2,13.