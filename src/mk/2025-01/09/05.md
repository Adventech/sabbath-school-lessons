---
title: Ако ми се поклониш
date: 26/02/2025
---

Напорите на сатаната да го узурпира Божјиот престол се откриваат и во наративите за искушенијата кои се наоѓаат во Матеј 4 и Лука 4. Впечатливата средба меѓу Исуса и искушувачот, открива многу за природата на нивниот судир. Тука ја гледаме реалноста на големата борба меѓу Христа и сатаната, прикажана со јасни и живописни изрази.

`Прочитајте го текстот Матеј 4,1-11. Како се открива овде реалноста на големата борба меѓу Христа и сатаната?`

Духот го „одведе“ Исуса во пустината со јасна цел – „да биде искушуван од ѓаволот“ (Матеј 4,1). А пред да дојде до таа однапред приготвена средба, Исус постел четириесет дена. Затоа ѓаволот, кога дошол,  го искушал Исуса да ги претвори камењата во леб, сметајќи на Исусовиот голем глад. Но Исус се спротивставил на тоа искушение со Светото писмо, и мамката на сатаната пропаднала.

Тогаш, во обид да го наведе Исуса да постапи арогантно, ѓаволот го искушува да се фрли од врвот на храмот. Сатаната малку го извртува  Светото писмо за да навести дека, ако е навистина Божји Син, ангелите ќе Го заштитат. Но, со правилно читање на Светото писмо, Исус  повторно успешно се спротивставува на искушението.

Третото искушение јасно открива што настојува ѓаволот да постигне. Тој сака Исус да му се поклони, да го обожава. Сатаната, всушност,  се обидува да го приграби обожавањето кое му припаѓа само на Бога.

За да го постигне тоа, тој му ги покажува на Исуса „сите царства на светот и нивната слава“, а потоа ветува: „Сето ова ќе ти го дадам ако паднеш и ми се поклониш“ (Матеј 4,8.9). Навистина, во стихот Лука 4,6, кој е паралелен со овој текст во Евангелието според Матеј, ѓаволот вели: „Тебе ќе Ти ја дадам сета оваа власт и нивната слава, зашто мене ми е предадена, и ја давам кому што сакам“ (Лука 4,6).

Уште еднаш, Исус се спротивставува на искушението со помош на Светото писмо, и сатаната повторно доживува неуспех.

Во сите три случаи, Исус го користел Светото писмо за да се одбрани од нападите на непријателот.

`Стихот Ефесјаните 6,12 нѐ потсетува дека „нашата борба не е против крв и тело, туку против началствата, против властите, против  световните управители на темнината од овој век, против поднебесните духови на злобата“. Иако не треба да живееме во страв, зошто  секогаш треба да ја имаме на ум реалноста на таа борба што се одвива околу нас?`

---

#### Додаток: Утрински стих

**Што бара Бог?:** 5. Мојсеева 10,12.