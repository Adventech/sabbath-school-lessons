---
title: Природата на космичкиот судир
date: 27/02/2025
---

Разгледавме некои текстови кои учат за космичкиот судир меѓу Бога и сатаната. Но, како е воопшто можен таков еден судир? Како може некој да му се спротивстави на семоќниот Бог? Ако овој космички судир се однесувал само во поглед на силата, би бил завршен уште пред да започне. Затоа, тој судир е сигурно од некој друг вид. И навистина, Светото писмо открива дека во прашање е спор околу Божјиот карактер – судир во врска со клеветничките обвиненија што ѓаволот ги изнел против Бога, тврдејќи (меѓу другото) дека Тој не е целосно добар и полн со љубов. Ваквите тврдења не можат да се поништат со сила или со брутална сила, туку само со споредување на два спротивставени карактери.

„Во своето постапување со гревот, Бог можел да се послужи само со правдата и вистината. Сатаната го употребувал она што Бог не можел да го употреби – ласкање и измама. Се обидувал да ја искривоколчи Божјата реч, а планот на Божјето владеење погрешно им го претставувал на ангелите тврдејќи дека Бог не е праведен, зашто на небесните жители им поставува закони и прописи и сака самиот себеси да се извиши барајќи од нив покорност и послушност. Затоа пред небесните жители, како и пред сите светови, морало да се докаже дека Божјето владеење е праведно и неговиот Закон совршен. Сатаната настојувал да покаже како самиот тој да сака да ја унапреди благосостојбата на вселената. Бидејќи требало сите да го разберат вистинскиот карактер на овој бунтовник и неговата вистинска цел, на сатаната морало да му биде дадено време потполно да се открие низ своите безбожни дела“ (Еленa Г. Вајт, *Големата борба*, стр. 498 оригинал).

`Прочитајте ги стиховите Јован 8,44-45 во светлината на текстот Откровение 12,7-9. Што ни откриваат овие стихови за карактерот на ѓаволот и за неговата стратегија?`

Планот на ѓаволот отсекогаш бил да ги наведе создадените суштества да веруваат дека Бог не е навистина праведен и полн со љубов, и дека Неговиот закон е деспотски и штетен за нив. Не е ни чудо што Исус вели за ѓаволот дека тој е „лажливец и татко на лагата“ (Јован 8,44). Спротивно на тоа, Исус дошол да „сведочи за вистината“ (Јован 18,37) и директно да се спротивстави на лагите и клеветите на сатаната, со цел да го порази и на крајот да го уништи ѓаволот и неговата сила (1. Јованово 3,8; Евреите 2,14).

Текстот Откровение 12,9.10 го препознава сатаната како (1) „старата змија“, (2) оној што го обвинува Божјиот народ на небесниот суд и (3) владетел-ѕвер што го мами светот. Грчкиот збор преведен со „ѓавол“ едноставно значи „клеветник“, а тоа повторно покажува дека природата на судирот има врска со верувањата, вклучувајќи ги и верувањата за Божјиот карактер.

---

#### Додаток: Утрински стих

**Меѓусебна љубов:** Ефесјаните 5,2.
