---
title: Непријателот го направи тоа
date: 23/02/2025
---

`Прочитајте го текстот Матеј 13,24-27. Како оваа парабола ни помага да го разбереме злото во нашиот свет?`

Исус зборува за земјопоседник кој сее само добро семе на својата нива. Меѓутоа, меѓу пченицата никнува и какол. Кога го виделе тоа, слугите го прашале: „Господаре, нели добро семе посеа на нивата своја? Од каде сега, пак, овој какол во неа?“ (Матеј 13,27) Ова е слично на прашањето што се поставува денес во врска со проблемот на злото: Ако Бог создал свет кој е совршено добар, зошто постои зло во него?

`Прочитајте го текстот Матеј 13,28-30 во светлината на Христовото објаснување во стиховите Матеј 13,37-40. Како ова ја расветлува и самата природа на космичкиот судир?`

На прашањето на своите слуги, господарот одговара: „Човекот непријател го направи тоа“ (Матеј 13,28). Исус подоцна го препознава  „Сејачот на доброто семе“ како „Синот Човечки“, а тоа е Самиот Тој (Матеј 13,37), и објаснува дека „нивата е светот“ (Матеј 13,38), а дека „непријателот, што го посеа“ каколот е „ѓаволот“ (Матеј 13,39), со што јасно го прикажува космичкиот судир меѓу Него и сатаната. Зошто постои  зло на светот? Злото е дело на непријателот (ѓаволот) кој му се спротивставува на господарот. „Непријателот... го направи ова“ (Матеј 13,28).

Меѓутоа, тој одговор го наметнува следното прашање: „Сакаш ли тогаш да одиме и да го исплевиме?“ Со други зборови, зошто да не го искорениме злото сега? „Не“, одговара господарот, „да не би корнејќи го каколот, да ја откорнете со него и пченицата. Оставете ги нека растат двете заедно до жетвата“ (Матеј 13,29.30; споредете со стихот Марко 4,29). Според таа парабола, Бог конечно ќе стави крај на злото, но неговото прерано искоренување би довело до обемна штета што може да  му наштети на доброто.

`Кои опасности се поврзани со настојувањето да се искорени каколот меѓу пченицата сега? Во исто време, зошто тоа не значи дека  едноставно треба да го игнорираме злото со кое се соочуваме?`

---

#### Додаток: Утрински стих

**Христовите страдања нè доведуваат до Бога:** 1. Петрово 3,18.