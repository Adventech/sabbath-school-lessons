---
title: Потеклото на судирот на небото
date: 25/02/2025
---

Самиот текст од 1. Мојсеева 1-3 покажува дека злото постоело и пред падот на Адам и Ева. Како поим, „злото“ се појавува уште во склоп на називот на „дрвото за познавање на доброто и злото“ (1. Мојсеева 2,9.17). А тогаш змијата го обвинува Бога дека лаже, а всушност она е таа што лаже. Постоењето на змијата (Откровение 12,9), паралелно со нејзиното лажење, ја покажува реалноста на злото на тоа место. Така, дури и во Едем пред Падот, присуството на злото се манифестирало.

`Прочитајте го текстот Езекиел 28,12-19 во светлината на стиховите 2. Мојсеева 25,19-20. Каква е природата на падот на тоа суштество?`

Според тој текст, злото и космичкиот судир водат потекло од небото. Пред својот пад, суштеството кое станало познато како сатана, било херувим-заштитник. Освен што бил препознаен како херувим, тој бил „печат на совршенство, полнота на мудроста... венец на убавината...“, а се наоѓал „во Едем, во Божјата градина“ (Езекиел 28,12.13). Ништо од тоа не може да се каже за човек – „тирскиот цар“ (ниту за кој било друг човек). Оттука знаеме дека овде ни е даден брз поглед на падот на Луцифер.

`Прочитајте го текстот Исаија 14,12-15. Која дополнителна светлина фрла тој врз потеклото на големата борба?`

Според текстот Исаија 14,13.14, Луцифер решил да се возвиси себеси и да се претстави како Бог. Тие стихови го надополнуваат она што  го гледаме во текстот Езекиел 28 – дека неговото срце се „возгордеа“ поради неговата „убавина“ (Езекиел 28,17), што всушност требало да го наведе да го слави Бога што го направил убав. Но, наместо тоа, тој  се возгордеал. И што е уште полошо, во својата годеливост, имал намера да го заземе местото на Бога и да го клевети. Еврејскиот израз за  „трговија“ во Езекиел 28,16 значи и „клевета“, што е показател за тоа како сатаната ќе дејствува против Бога, а и против нас.

`Како го разбираме фактот дека Луцифер, кој паднал, првично бил „совршен... од денот“ кога бил создаден, „додека не се најде во тебе  беззаконие“ (Езекиел 28,15)? Како можело едно совршено суштество да падне, освен ако, тоа што тој бил „совршен“, не вклучувало  и вистинска морална слобода?`

---

#### Додаток: Утрински стих

**Христос се дал Себеси за нашето спасение:** Галатјани 1,4.
