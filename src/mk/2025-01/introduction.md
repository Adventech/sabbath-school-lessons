### Бог на љубовта и правдата

Бог е љубов. Тоа ни го кажуваат стиховите 1. Јованово 4,8.16. Целата  Библија сведочи за тој факт. Христијанската вера е сосредоточена на Божјиот карактер полн со љубов. Љубовта е во  сржта на она кој е Бог, во сржта на сето она во што веруваме, и таа треба да биде  во сржта на сето она што го правиме. Оттука, начинот на кој ја разбираме љубовта  влијае на целокупната наша вера и практика. На пример, ако некој верува дека  Божјата љубов мора да се заработи или да се заслужи, може да помисли дека Бог не го сака затоа што е грешен и недостоен.  А во меѓусебните односи со другите, може да очекува од нив да ја заслужат љубовта – што претставува рецепт за катастрофа.

Во таа смисла и во многу други работи, начинот на кој ја разбираме  Божјата љубов има огромни импликации за нашата вера и практика. Тогаш повторно, што е љубовта? Ако замолите десет луѓе да ја дефинираат  љубовта, може да добиете десет различни одговори. Дури и меѓу христијаните има многу митови и недоразбирања во врска со Божјата љубов.

На пример, христијаните даваат различни одговори на прашањата како што се:

_Дали Божјата љубов само дава, а никогаш не прима? Дали божествената љубов претставува целосна самопожртвуваност, или Бог може и да  ужива и да чувствува задоволство во меѓусебните односи со луѓето? Дали Божјата љубов е емотивна? Дали Бог навистина се грижи за луѓето? Може ли Божјата љубов да се отфрли или да се изгуби правото на неа? Дали Бог понекогаш влегува во променливи односи со созданијата, кои вклучуваат оддалечување и повторно зближување? Дали гневот може да  се спои со љубовта? Одат ли љубовта и правдата заедно? Ако Бог е љубов, зошто постои зло во светот, и тоа во толкава мера? Дали луѓето  можат да љубат на ист начин како Бог? Кога би можеле, како би изгледало тоа?_

Може да се стекне впечаток дека одговорите на некои од овие прашања се очигледни, но тие често се побиваат во христијанските толкувања на божествената љубов. Сепак, за многу одговори, кои понекогаш се сметаат за очигледни, по повнимателно проучување, излегува дека не можат да се поврзат со она што Светото писмо го учи за Божјата љубов.

Ние нема да се занимаваме со сите овие прашања одеднаш, но овие, а и некои други прашања, ќе ги разгледуваме во текот на целото ова тримесечје. И ќе видиме дека Божјата љубов е уште повеличествена отколку што мислиме. Божјата љубов, како што е опишана во Светото писмо, далеку ги надминува идеите кои, во поголемиот дел од нашиот  свет денес, поминуваат како „љубов“. Во следните седмици, ќе разгледаме подетално некои од највпечатливите и најубави аспекти на Божјата љубов кои се откриени во Библијата.

Продолжувајќи понатаму, ќе видиме дека божествената љубов и правдата се нераскинливо поврзани. Бог, кој се открива во Библијата, ја  сака правдата (видете, на пример, Исаија 61,8), а според тоа како ги опишува Библијата, божествената љубов и правдата одат заедно, така што  не можете да го имате едното без другото. Бидејќи Тој е љубов, Бог е длабоко загрижен за неправдата и страдањата во овој свет, и себеси се  поистоветува со угнетените и напатените, спремно преземајќи ја болката и тагата што злото ги предизвикало во делата на создавањето – при  што Тој самиот страда најмногу, дури и до таа мера што може да се каже дека самиот Бог е најголемата жртва на злото.

На многу места во Библијата гледаме дека Бог е тажен и дека Му е  тешко поради злото и страдањaтa, затоа што го сака секој поединец повеќе отколку што можеме да замислиме. Длабочината на Божјата љубов  може да се види од Христовото оплакување над Својот народ, кога изјавил: „Ерусалиме, Ерусалиме, што ги убиваш пророците и со камења ги  засипуваш испратените кај тебе! Колкупати сакав да ги соберам чедата твои, како квачката што ги собира пилињата свои под крилјата, а вие не сакавте!“ (Матеј 23,37).

Бог, од Библијата, кој е љубов, често е прикажан во Светото писмо како Оној чие срце е скршено и кој е ожалостен поради отфрлената и изгубена љубов. Целиот наратив на Светото писмо зборува за тоа што Бог направил и што прави за да ја обнови љубовта во секое катче на  вселената. Ова, но и многу повеќе од тоа, е тема на поуката за ова тримесечје.

*Џон Ц. Пекам е помошен уредник на списанието Адвентистички преглед  (Adventist Review). Во текот на пишувањето на оваа поука, тој беше професор по теологија и христијанска филозофија на Адвентистичкиот теолошки факултет при Универзитетот Ендрус.*