---
title:  Искуство
date:   31/01/2025
---

#### Дали сакаш сатаната да победи?

_од Ендру Мек Чесни_

Американската мисионерка Џоан (Парк) Ким се заклучила во својот стан откако била нападната од четворица пијани непознати лица во Монголија. Била повредена, исплашена и уплакана. Сакала да се врати дома, во Соединетите Американски Држави.

По два дена, еден друг мисионер дошол да ја види. Таа мислела дека дошол да ја утеши, но наместо тоа, тој ја укорил. „Сериозно, Џоан, дали дојде сè до тука за да му сведочиш на твојот плакар?“ и рекол. „Дали сакаш Сатаната да победи?“

Тоа било токму она што Џоан требало да го слушне. Ако мисионерот ја сожалувал и утешувал, најверојатно ќе продолжела и таа да се сожалува самата себе, ќе се откажела и ќе си заминела дома. Но сега, таа размислувала зошто воопшто дошла во Монголија. Првично планирала да оди во Узбекистан, па затоа почнала да учи руски јазик, вклучувајќи ја и кирилицата. Кога планот пропаднал, таа завршила во Монголија, каде исто така се користи кирилица, но таа не разбирала ниту еден збор. Во првите неколку месеци, безуспешно се обидувала да го научи монголскиот јазик.

Без да го знае јазикот, таа се мачела за да сведочи на луѓето во Монголија. Без познавање на јазикот, таа не можела да побара помош или да се одбрани кога била напаѓана од пијани непознати лица речиси секоја недела. Работите дополнително се комплицирале бидејќи луѓето претпоставувале дека е монголка и зборува монголски, поради нејзината корејска етничка припадност.

Џоан сè уште сакала да ја споделува Исусовата љубов во Монголија, но чувствувала дека нема повеќе љубов што може да ја даде по толку многу напади. „Господи,“ се молела, „ако сериозно сакаш да останам тука, те молам, дај ми начин да излезам од оваа состојба. Ти треба да ме заштитиш, да ми дадеш начин да се справам со овие ситуации или да ги отстраниш овие пијани мажи.“

Одлучила да остане во Монголија и да го чека Бога.

Нападите од пијани мажи не престанале. Но, Бог ѝ дал на Џоан алатка за одбрана. Во рок од само три месеци, таа научила да зборува монголски течно. Тоа било чудо. Џоан можела да држи библиски проучувања на монголски, како и да се одбрани и да побара помош кога ќе биде нападната. Но, не можела да сака и да ги љуби луѓето околу себе, како Исус. Болката од нападите била предлабока.

**Оваа мисионерска приказна не запознава одблиску со животот на американката мисионерка Џоан (Парк) Ким, која помогнала во започнувањето на делото на адвентистичката црква на седмиот ден во посткомунистичка Монголија и продолжила да служи како мисионерка таму.**