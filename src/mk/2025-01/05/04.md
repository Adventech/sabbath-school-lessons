---
title: Праведно негодување
date: 28/01/2025
---

Иако има многу несоодветни облици на лутина, Библијата нѐ учи и дека постои „праведно негодување“. 

Замислете мајка која ја гледа својата тригодишна ќерка како се забавува на игралиштето, а потоа, одеднаш, некој човек го напаѓа нејзиното дете. Зар таа не треба да се налути? Секако дека треба. Лутината е соодветен одговор на љубовта во такви околности. Тој пример ни помага да ја разбереме и Божјата „праведна огорченост“.

`Прочитајте ги следните текстови: Матеј 21,12.13 и Јован 2,14-15. Што ни кажува Исусовата реакција за тоа како се користел храмот, за Божјата лутина против злото?` 

Во тие случаи, Исус покажува „побожна ревност“ во праведна огорченост поради оние кои спрема Божјиот храм се однесувале како нешто обично, и кои го претвориле во „разбојничка пештера“ за да ги искористуваат вдовиците, сираците и сиромашните (Матеј 21,13; спореди со стихот Јован 2,16). Храмот и службите од кои се очекувало типолошки да го претставуваат Божјото милостиво простување и Неговото чистење на грешниците, наместо тоа, биле користени за да ги мамат и угнетуваат најзагрозените. Зар Исус не требало да се налути на тие гнасни постапки? 

Текстовите Марко 10,13.14 и Марко 3,4.5 нудат уште неколку примери за Неговата праведна огорченост. Кога луѓето носеле мали деца кај Него, а „учениците им забрануваа (на оние што ги носеа)“, Исус „негодуваше“ – буквално, многу бил „огорчен“. И тогаш им рекол: „Оставете ги децата да доаѓаат кај Мене“ (Марко 10,13.14). 

На друго место, кога фарисеите чекале да Го обвинат дека ја прекршил саботата затоа што лекувал во тој ден, Исус ги прашал: „Во сабота дозволено ли е да прави човек добро или зло; да спаси една душа или да ја погуби?“ (Марко 3,4) И „кога ги изгледа со гнев, зашто Му беше тешко поради нивните скаменети срца“, продолжил да го лекува човекот (Марко 3,5). Христовиот гнев овде е поврзан со жалост поради нивната закоравеност. Тоа е праведниот гнев на љубовта, баш како што и гневот што му се припишува на Бога во Стариот завет е исто така праведен гнев на љубовта. Како може љубовта да не биде вознемирена од злото, особено кога злото го повредува предметот на таа љубов?

`Како можеме да поведеме сметка да не се обидуваме себичниот гнев да го прогласиме како „праведна огорченост“? Зошто тоа би било толку лесно да се направи, и како можеме да се заштитиме од таа суптилна, но реална стапица?`

---

#### Додаток: Утрински стих

**Предизвикот на големото дело** Исаија 54,2.