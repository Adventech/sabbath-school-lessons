---
title: Бог е бавен на гнев
date: 27/01/2025
---

Бог е лут на злото затоа што Тој е љубов. Бог е толку сочувствителен и благонаклонет што еден библиски пророк дури и го прекорил дека е премногу милостив!

`Потсетете се на сторијата за Јона и размислете за реакцијата на Јона на Божјето сочувствително простување на Ниневијците во текстот Јона 4,1-4. Што ни кажува тоа за Јона, а што за Бога? (Видете и Матеј 10,8.)` 

Реакцијата на Јона е поучна од две основни причини. Прво, таа ја покажува личната тврдокорност на срцето на Јона. Толку многу ги мразел Асирците поради она што му го направиле на Израел, што не сакал Бог да им укаже каква било милост. 

Каква поука е тоа за нас! Мора да бидеме внимателни и да не зазенаме ист таков став, колку и да е тој разбирлив. Од сите луѓе, оние кои ја примиле Божјата благодат би требало први да препознаат колку е незаслужена таа благодат и, соодветно на тоа, да бидат подготвени да ја делат со другите. 

Второ, реакцијата на Јона дополнително потврдува до која мера Божјата сомилост и благодат се во сржта на Неговиот карактер. На Јона Божјата милост му била толку позната што – токму затоа што Бог е „милостив и сочувствителен“ и „долготрпелив и многумилостив“ (Јона 4,2) – знаел дека Тој ќе се смилува и дека нема да го изврши судот над Ниневија. Бог постапува праведно и милостиво кон сите луѓе и народи. 

Еврејскиот израз преведен како „бавен на гнев“ или „долготрпелив“ може буквално да се преведе како „со долг нос“. Во тој еврејски идиом, гневот метафорично се поврзува со носот, а должината на носот метафорички покажува колку време е потребно за некој да се налути. 

Според тоа, укажувањето на Бога како на некој кој е „со долг нос“, ја пренесува пораката дека Тој е бавен на гнев и долготрпелив. Иако на луѓето не им треба долго време да се разгневат, Бог е крајно воздржан и трпелив. Тој ја дарува благодатта бесплатно и изобилно, но сепак не го оправдува гревот и не замижува пред неправдата. Наместо тоа, сам Бог прави помирување за гревот и злото преку крстот, така што може истовремено да биде и праведен и да ги правда оние што веруваат во Него (Римјаните 3,25.26).

`Дали некогаш сте пропуштиле да покажете милост или благодат кон некој што ви нанел неправда? Како можете на најдобар начин да го сочувате сеќавањето на она што Бог го направил за вас, за да можете и вие да станете поблаги кон другите, во знак на благодарност за изобилната благодат што Бог ја покажал кон вас? И како да го направиме тоа – како да покажеме благодат и милост, а да не дозволиме грев и да не овозможиме злоупотреба и угнетување?`

---

#### Додаток: Утрински стих

**Мора да бараме мудрост:** Пословици 3,13.14.