---
title: Покажува сомилост
date: 30/01/2025
---

Иако божествениот гнев е нешто „страшно“, тој во никој случај не е неморален ниту лишен од љубовта. Напротив, во Стариот и Новиот завет Бог го манифестира својот гнев токму поради својата љубов. Божествениот гнев е страшен поради подмолната природа на злото, кое е во спротивност со чистата добрина и Божја убавина и светост. 

Во тој поглед, суштинската одлика на Бога е љубовта а не гневот. Таму каде што нема зло и неправда, нема ни гнев. Конечно, Божјото дело, кое е највисок израз на Неговата љубов, и кое се состои во искоренување на злото од вселената, исто така успешно ќе ги отстрани огорченоста и гневот. А тоа е затоа што никогаш повеќе нема да има неправда ниту зло. Згора на тоа, ќе има само вечност на блаженство и правда во совршениот однос на љубовта. Никогаш повеќе нема да се разгори божествениот гнев, зашто никогаш повеќе нема да има потреба од него. Колку прекрасна мисла!

`Некои се загрижени дека божествениот гнев може по грешка да биде сфатен како давање дозвола за човечка одмазда. Прочитајте ги следните текстови: 5. Мојсеева 32,35; Пословици 20,22; Пословици 24,29; Римјаните 12,17-21 и Евреите 10,30. Како овие текстови нè штитат од помислата за лична одмазда?`

Според Светото Писмо, Бог има право да донесува суд, а кога го прави тоа, Тој секогаш постапува совршено праведно. И Стариот и Новиот завет го задржуваат правото на одмазда исклучиво за Бога. Како што пишува Павле во Римјаните 12,19: „Не одмаздувајте се за себе, возљубени; туку дајте му место на Божјиот гнев, зашто е напишано: ‘Одмаздата е Моја, Јас ќе ја отплатам!’ – говори Господ“ (цитирано од текстот 5. Мојсеева 32,35). 

Иако Бог на крајот донесува суд против неправдата и злото, Христос обезбедил пат за спасение на сите кои веруваат во Него. Навистина, Исус е тој „Кој нè ослободува од гневот што доаѓа“ (1. Солуњаните 1,10; споредете со Римјаните 5,8.9). И тоа е во согласност со Божјиот план: „Зашто Бог не нè определил за гнев, туку да придобиеме спасение преку нашиот Господ Исус Христос“ (1. Солуњаните 5,9). Божјиот гнев не е обессилен, но оние кои веруваат во Исуса ќе бидат поштедени од тој гнев благодарение на Него.

`Како Христовото помирување ја поддржува правдата додека истовремено нè избавува од гневот? Откако сте дознале што сè е обезбедено за вас, и покрај вашите недостатоци, колку би требало да бидете помилостиви и повеликодушни кон другите?`

---

#### Додаток: Утрински стих

**Поставување на вистинската основа:** 1. Коринќаните 3,10.11.
