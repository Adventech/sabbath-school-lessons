---
title: Невозвратена љубов
date: 30/12/2024
---

Впечатлив пример за Божјата љубов кон паднатото човештво се наоѓа во сторијата за Осија. Бог му заповедал на пророкот Осија: „ Оди, ожени се со блудница и народи блуднички деца, зашто земјата му се предаде на блудот, одметнувајќи се од Господа“ (Осија 1,2). Осија и неговата неверна жена требало да бидат жива поука за Божјата љубов кон својот народ, и покрај неверството и духовното блудништво на Израел. Односно, тоа е сторија за Божјата љубов што доброволно им се дарува на оние кои не ја заслужуваат. 

Навистина, и покрај Божјата верност и љубов, народот се бунел против Него, и тоа секогаш одново. Следствено, Светото писмо постојано го опишува Бога како Оној кому неверниот брачен другар не му ја возвраќа љубовта. Тој го сакал својот народ совршено и верно, но тие го презирале, им служеле на други богови и ги обожавале, со што длабоко го ожалостувале и го раскинувале заемниот однос со Него, навидум неповратно.

`Прочитајте го текстот Осија 14,1-4. Што ни откриваат овие стихови за Божјата непоколеблива љубов кон Својот народ?` 

По повторениот бунт на народот, Бог изјавува: „Ќе ги излекувам од одметнувањето нивно, благонаклоно ќе ги засакам“ (Осија 14,4). Изразот „благонаклоно“ во реченицата „благонаклоно ќе ги засакам“ е превод само на еден еврејски збор (nedabah), кој означува нешто што се нуди доброволно. Тоа е истиот израз што се користел за доброволните жртви во системот на светилиштето. 

Во целата Книга на пророкот Осија, и низ сите наративи на Светото писмо, Бог покажува неверојатна посветеност и сомилост кон својот народ. Иако тие повеќе пати оделе по други „љубовници“, кршејќи го заветниот однос, навидум неповратно, Бог продолжил да им подарува љубов по својата слободна волја. Народот не ја заслужувал Божјата љубов. Тие ја отфрлиле и го изгубиле секое право да се повикуваат на неа. Сепак, Бог продолжил да им дарува љубов без никаква принуда, морална или некоја друга. Овде и на други места, Светото писмо доследно ја прикажува Божјата љубов како бесплатна и доброволна.

`Многумина размислуваат за Бога како некој далечен и суров владетел и судија. Како сликата на Бога како презрен и ожалостен маж на неверна сопруга ви помага да го согледате поинаку? Како тоа го менува начинот на кој го согледувате вашиот личен однос со Бога?`

---

#### Додаток: Утрински стих

**Небото почнува во душата:** Матеј 22,37.
