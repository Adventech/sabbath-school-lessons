---
title: Распнат за нас
date: 02/01/2025
---

Бог ги повикува сите да се поврзат со Него во однос полн со љубов, но само оние кои доброволно ќе го прифатат тој повик уживаат во вечните резултати. Како што видовме во параболата за свадбената гозба, многумина од оние што царот ги поканил „не сакаа да дојдат“ (Матеј 22,3). 

Во врска со тоа, непосредно пред да биде распнат, Христос тагувал: „Ерусалиме, Ерусалиме, што ги убиваш пророците и со камења ги засипуваш испратените кај тебе! Колкупати сакав да ги соберам чедата твои, како квачката што ги собира пилињата свои под крилјата, а вие не сакавте!“ (Матеј 23,37) Христос сакал да ги собере, но тие не сакале. Истиот вообичаен грчки глагол кој значи „сака“ (thelo) се користи и за Христовата желба да ги спаси и за нивната неподготвеност да бидат спасени (а истиот израз се користи и во стихот Матеј 22,3). 

Па сепак, Христос отишол на крстот и за тие луѓе и за нас. Колку чудесна љубов! Додека човечкиот грев заслужува смрт, лично Бог (во Христа) ја платил цената и нашол начин да го поправи нарушениот однос меѓу небото и земјата. Во меѓувреме, Тој продолжува да ни ја дарува Својата љубов, иако ништо не го принудува на тоа, освен Сопствената доброволна решеност да го прави тоа.

`Прочитајте го текстот Јован 10,17.18. Споредете го со Галатјани 2,20. Која порака за нас се наоѓа во тие текстови?`

Во конечниот показ на Божјата љубов – на крстот, гледаме дека Христос се дал себеси за нас според својата слободна волја. Христос го положил својот живот „на сопствена иницијатива“. Никој не Му го одзел животот. Тој доброволно го принел според планот на спасението, договорен на небото пред постанокот на светот. 

„Планот за нашето спасение не бил дополнителна мисла, план создаден по Адамовото паѓање. Тој бил откровение на ‘тајната скриена од вечноста’ (Римјаните 16,25). Тој е откровение на начелата што биле темел на Божјиот престол уште од вечноста. Уште од почеток Бог-Отецот и Христос знаеле за отпадот на сатаната и за падот на човекот предизвикан со делувањето на измамната сила на отпадникот. Бог не е причина за постоењето на гревот, но однапред го видел неговото постоење, осигурувајќи средство со кое ќе ѝ се противстави на оваа страшна можност. Неговата љубов кон светот била толку голема што Тој се заветувал дека ќе го даде својот единороден Син ‘за ниеден кој верува во него да не загине, туку да има живот вечен’ (Јован 3,16)“ (Елена Вајт, *Копнежот на вековите*, стр. 22 оригинал).

---

#### Додаток: Утрински стих

**Тој е вечен Цар:** 1. Тимотеј 1,17.