---
title: Многумина се повикани, но малкумина се избрани
date: 01/01/2025
---

Бог не само што ги сака луѓето по своја слободна волја, туку и ги повикува, за возврат, и тие Него да го сакаат. А дека Бог навистина им дава способност слободно да одлучат дали ќе ја прифатат или отфрлат Неговата љубов, е очигледно (меѓу другото) и врз основа на Христовата парабола за свадбената гозба.

`Прочитајте Матеј 22,1-14. Која е смислата на таа парабола?` 

Во Христовата парабола за свадбената гозба, царот приредува свадба за својот син и испраќа слуги „да ги повикаат поканетите на свадба“, но „тие не сакаа да дојдат“ (Матеј 22,2.3). Всушност, царот неколку пати испраќал слуги да ги повикаат, но тие го игнорирале неговиот повик и, што е уште полошо, ги фаќале неговите слуги и ги убивале (Матеј 22,4-6). 

Подоцна, откако се справил со оние што убиле некои од неговите луѓе, царот им рекол на другите свои слуги: „Тогаш им рече на слугите свои: ,Свадбата е готова, но поканетите не беа достојни. Затоа одете по крстопатите и колкумина ќе најдете, поканете ги на свадба!'“ (Матеј 22,8.9) По уште една епизода за човекот без свадбена облека кој бил исфрлен, а ја означува потребата да ја примиме свадбената облека од царот за да присуствуваме на свадбената гозба, Исус ја завршува параболата со загадочна, но многу значајна изјава: „Зашто, мнозина се повикани, а малкумина избрани“ (Матеј 22,14). 

Што значи тоа? Оние кои конечно се „избрани“, се оние кои го прифатиле Господовиот повик на свадбата. Изразот преведен како „повикува“ и „поканува“ во оваа парабола е грчкиот збор калео (повикува, поканува), а она што одредува кој е конечно „избран“ (еклектос) е прашањето дали тој доброволно го прифатил повикот. 

Всушност, Бог ги повикува сите (односно, тој на секој поединец му упатува повик да дојде) на таа свадбена свеченост. Меѓутоа, секој од нас може и да ја одбие Божјата љубов. Слободата е суштински важна за љубовта. Бог никогаш никому нема да ја наметнува својата љубов. За жал, ние можеме и да го одбиеме заемниот однос со Бога полн со љубов. 

„Избрани“ се оние кои го прифаќаат тој повик. За оние кои Го сакаат, Бог подготвил нешто многу поубаво од сè што можеме да замислиме. И повторно, сè се сведува на прашањето за љубовта и слободата својствена за љубовта.

`Што во вашиот живот открива дека сте го прифатиле повикот да дојдете на свадбата и дека сте дошле соодветно облечени?`

---

#### Додаток: Утрински стих

**Тој е вистински Бог:** Еремија 10,10.
