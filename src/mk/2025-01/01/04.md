---
title: Љубов дадена доброволно
date: 31/12/2024
---

Бог не само што продолжил доброволно да ја дава Својата љубов на Израелците, и покрај повторените бунтови, туку Тој продолжува и нам доброволно да ни ја дарува Својата љубов, и покај тоа што сè уште сме грешни. Ние не ја заслужуваме Божјата љубов и никогаш не би можеле да ја заработиме. Од друга страна, ние не сме му потребни на Бога. На Бога од Библијата ништо не му е потребно (Дела 17,25). Божјата љубов кон тебе, кон мене и кон сите луѓе е целосно израз на Неговата волја.

`Споредете ги стиховите Откровение 4,11 и Псалми 33,6. Што ни кажуваат овие стихови за Божјата слобода во врска со Создавањето?` 

Бог доброволно го создал овој свет. И од таа причина, Бог е достоен за секаква слава, чест и власт. Нему не му било потребно да создава каков било свет. Пред основањето на светот, Бог веќе уживал во меѓусебниот однос на љубов што постоел во самото Божество.

`Прочитајте го стихот Јован 17,24. Што ни кажува овој стих за Божјата љубов пред постанокот на светот?`

На Бога не му требале суштества како предмет на љубов. Но, во согласност со Неговиот карактер, кој е проникнат со љубов, Бог решил да го создаде светот и со своите созданија да стапи во заедница полна со љубов. 

И не само што Бог доброволно го создал овој свет како дар на својата великодушна љубов, туку Тој и понатаму продолжува доброволно да ги сака луѓето, дури и по падот во грев во Едем, дури и по гревовите што ние лично ги правиме. 

По Падот во Едем, Адам и Ева немале право да продолжат да живеат и да ја примаат Божјата љубов. Но Бог, кој „држи сè со Својот моќен збор“ (Евреите 1,3), во својата голема љубов, милост и благодат ги одржал во живот и нашол начин да го помири човештвото со себе во љубовта. И тоа помирување нè вклучува и нас.

`Што ни кажува фактот што Тој продолжува да му подарува љубов на овој свет, и покрај неговата падната состојба и расипаност, за Божјата љубов и Божјиот карактер? На кој начин таа вистина треба да нѐ наведе да му возвратиме со љубов?`

---

#### Додаток: Утрински стих

**Крај на борбата:** Откровение 22,21.
