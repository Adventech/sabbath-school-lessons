---
title:  Искуство
date:   03/01/2025
---

#### Отворање на бамбусовата завеса

_од Ендру Мек Чесни_

Клечејќи пред еден студент од Јужна Кореја, го прашав дали има некаква потреба за молитва пред да му ги измијам нозете за време на обредот на понизност во Московската интернационална адвентистичка црква на седмиот ден во Русија.

„Молете се за Северна Кореја“, ми рече студентот, кој студираше на Московскиот универзитет. „Евангелието треба да стигне на север за Исус да се врати“.

Преку ова молитвено барање во 2006та година јас дознав за еден посебен товар што адвентистите од Јужна Кореја го имаат за своите браќа и сестри од северот. Исус рекол: „И ова Евангелие за Царството ќе биде проповедано по целиот свет, за сведоштво на сите народи, и тогаш ќе дојде свршетокот.“ (Матеј 24,14). Јужнокорејските адвентисти го гледаат Северот како финална цел во црковната мисија за да го објават Евангелието на светот и денес многумина молитвено бараат начини да ја отворат бамбусовата завеса.

Работата на Адвентистичката црква започнала во Северна Кореја во 1904та година, а потоа се проширила на југ. Денес, црквата има 285.000 членови кои живеат меѓу 52 милиони жители во Јужна Кореја. Но, се знае дека денес нема адвентисти во Северна Кореја, која има население од 26 милиони жители. Но сепак, постојат информации кои покажуваат дека Бог има народ и во Северна Кореја, вели Беом Сеок О, директор на Северноазиско-пацифичкиот оддел кој го надгледува пристапот кон црквата во Северна Кореја. За време на едно мое патување во Јужна Кореја, тој ми раскажа за една севернокорејка која пиела пијалок од соја сос секое саботно утро за да добие треска и да биде ослободена од задолжителната работа во сабота. Кога била затворена, таа шверцувала Библија во затворот каде ја закопувала Библијата во земја, за потоа тајно да ја ископа и да ја чита. Подоцна, таа успеала да премине преку границата со Јужна Кореја, каде што можела слободно да му служи на Бога. Црковните водачи се подготвуваат активно за деновите кога ќе се отвори северната граница. Кога ќе се случи, тие имаат намера да испратат мисионери во земјата.

Во меѓувреме, јужнокорејските адвентисти се грижат за севернокорејските дезертери. Еден ѓакон и неговата сопруга редовно посетувале еден нов бегалец, помагајќи му во чистење на неговиот стан, подготвување на оброци и поднесување на документи за престој. По шест месеци, дезертерот изјавил дека верува во Бог, вели Чанг-Сеоп Ли , пастор на црквата каде одат ѓаконот и неговата сопруга.

Друг дезертер не можел да заспие додека размислувал за сопругата и децата на северот. Пастор Ли се молел со него, а потоа, дезертерот ја признал својата вера во Бога и во Библијата. Оваа случка повторно ја поттикнала решителноста на пасторот да им помогне на пребеганите од северот. „Верувам дека можеме да го прошириме досегот во Северна Кореја со тоа што ќе започнеме со луѓето со кои можеме да се сретнеме денес“, вели тој.
