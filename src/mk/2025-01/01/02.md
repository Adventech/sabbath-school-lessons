---
title: Над сите разумни очекувања
date: 29/12/2024
---

Бог не само што нѐ прашува: „Дали ме сакаш?“, туку Тој самиот го сака секој поединец, и тоа без никаква принуда или надомест. Навистина, Тој доброволно те сака и тебе како и мене и секоја друга личност, повеќе отколку што воопшто можеме да замислиме. А ние ја познаваме таа љубов врз основа на Божјото дејствување во историјата на Неговиот народ.

`Прочитајте 2. Мојсеева 33,15-22 и разгледајте го контекстот на овие стихови и наративот во кој тие се појавуваат. Што ни открива тој пасус, особено стих 19, за Божјата волја и љубов?` 

Се чинело како да е изгубено сѐ. Набргу по Божјото чудесно избавување на израелскиот народ од ропството во Египет, истиот тој народ се побунил против Него и му се поклонувал на златно теле. Кога Мојсеј слегол од гората и видел што направиле, ги фрлил плочите со Десетте заповеди и ги скршил. Меѓутоа, иако народот го изгубил сето право на заветните привилегии и благослови што Тој им ги дал, Бог доброволно одлучил да остане во заветен однос со нив – и покрај тоа што се покажале недостојни за заветните благослови. 

Зборовите на стихот 2. Мојсеева 33,19: „Ќе бидам милостив кому што сакам да бидам милостив; ќе му се смилувам кому што сакам да му се смилувам“, честопати се погрешно сфатени во смисла дека Бог произволно избира да биде сочувствителен и благонаклонет кон некои, но не и кон другите. Меѓутоа, кога тоа ќе го согледаме во контекст, гледаме дека Бог всушност тука не вели дека произволно ќе биде благонаклонет и сочувствителен кон некои, а не и кон другите. Бог не работи така, наспроти одредена популарна теологија, според која Тој предодредува некои луѓе да бидат изгубени и да се соочат со вечна осуда. 

Според тоа, што објавува Бог овде? Во суштина, Бог објавува дека, како Создател на сите нешта, Тој има право и власт бесплатно да додeли благодат и сочувство дури и на најнезаслужните луѓе. И Тој го прави тоа во оваа ситуација, дури и по бунтот со златното теле, дарувајќи му милост на својот народ, Израел, иако не го заслужил тоа. 

Тоа е еден од бројните примери во кои Бог јасно ја покажува својата љубов, над сите разумни очекувања. А тоа е добра вест за сите нас, зар не?

`На кои начини Бог продолжува да ја открива и јасно да ја покажува својата љубов кон вас – дури и над сите разумни очекувања?`

---

#### Додаток: Утрински стих

**Гледање на славата:** Откровение 3,11.