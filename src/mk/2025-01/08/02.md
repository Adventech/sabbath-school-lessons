---
title: Нашиот суверен Бог
date: 16/02/2025
---

„Бог е суверен“, проповедал пасторот за млади пред својата средношколска група. „Тоа значи дека тој има контрола над сè што се случува.“  На ова, еден збунет средношколец возвратил: „Значи, Бог имал контрола над тоа што моето куче умре. Зошто Бог би го убил моето куче?“

Обидувајќи се да одговори на тоа, пасторот за млади рекол: „Тоа е  незгодно прашање. Но Бог понекогаш дозволува да поминеме низ тешки времиња за да бидеме подготвени во иднина, кога ќе се случи нешто уште потешко. Се сеќавам колку ми беше тешко кога умре моето  куче. Но, поминувањето низ тоа искуство ми помогна да се справам со уште потешки моменти подоцна, кога почина баба ми. Мислиш ли дека тоа има смисла?“

По подолга пауза, средношколецот одговорил: „Значи, Бог го убил моето куче за да ме подготви за моментот кога ќе ја убие баба ми“ (Marc Cortez, цитирано во: John C. Peckham, Divine Attributes: Knowing the Covenantal God of Scripture; Michigan: Baker Academic, 2021; стр. 141). Луѓето понекогаш претпоставуваат дека сè се случува така како што сака Бог. Што и да се случува во светот, тоа е токму онака како што Бог сакал да се случи. На крајот на краиштата, Бог е семоќен. Како тогаш може да се случи нешто што Бог не сака да се случи? Затоа, што и да се случи, колку и да е лошо, тоа е Божја волја. Барем така учи оваа теологија.

`Прочитајте ги следните текстови: Псалми 81,11-14; Исаија 30,15.18; Исаија 66,4 и Лука 13,34. Како овие текстови одговараат на прашањето дали Божјата волја секогаш се спроведува?`

Иако многумина веруваат дека Бог секогаш мора да го добие она што го сака, Библијата изнесува сосема поинаква приказна. Светото писмо секогаш одново го прикажува Бога како некој кој доживува желбите да не му бидат исполнети. Односно, она што се случува е често спротивно на она што Бог кажува дека, всушност, повеќе би сакал  да се случи. Во многу случаи, Бог изрично тврди дека она што се случува е спротивно на она што Тој го сака. Тој сакал еден исход за својот  народ, но тие избрале нешто друго наместо тоа. И самиот Бог се жали: „Но Мојот народ не го послуша гласот Мој... О, да беше Ме послушал  Мојот народ и Израел да одеше по Моите патишта! Веднаш ќе ги покорев нивните непријатели“ (Псалми 81,11.13.14).

`Размислете за импликациите на која било теологија која сè што се случува припишува на директната Божја волја. Какви длабоки проблеми, особено во контекст на проблемот на злото, би можела да создаде една таква теологија?`

---

#### Додаток: Утрински стих

**Неговата добрина е вечна:** Исаија 54,8.
