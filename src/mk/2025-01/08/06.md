---
title: Христос го победил светот
date: 20/02/2025
---

Кога сè би се случувало во согласност со Божјата идеална волја, никогаш не би имало ни зло, туку само совршено блаженство на љубов и  хармонија. На крајот, вселената ќе биде вратена во хармонија со таа совршена, идеална Божја волја. Во меѓувреме, Бог ја спроведува својата волја  на начин што ги зема предвид слободните одлуки на Неговите созданија.

Замислете натпревар во печење колачи каде што сите учесници се  обврзани да користат одреден број посебни состојки, но можат да додадат други состојки по своја волја за да го испечат кој било вид колач  што го сакаат. На крајот, каков колач и да направи пекарот, неговиот вкус ќе биде одреден, барем донекаде, и од некои состојки кои пекарот не ги избрал.

Слично на ова (во ограничена смисла), бидејќи Бог се обврзал да го  почитува оној вид на слобода на созданијата што е неопходен за љубовта, многу од „состојките“ што ја сочинуваат светската историја не се  избрани од Бога, туку се дури и спротивни на она што Бог го сака.

Според ова сфаќање, божественото провидение не е еднодимензионално, како Бог еднострано да контролира сè што се случува. Напротив,  тоа бара (во најмала рака) дводимензионално сфаќање на Божјото провидение. Понекогаш Божјото дејство е причина за некои појави, но  постојат и други, кои се резултат на слободните одлуки на созданијата (како и сите зла). Многу работи се случуваат што Бог не сака да се случат.

`Прочитајте го стихот Јован 16,33. Каква надеж, дури и среде неволјите, ни ги нуди тој текст?`

Верата на луѓето може да се поколеба, особено во време на страдања или искушенија, бидејќи тие се држат до погрешното верување дека  Бог ќе ги поштеди или дека треба да ги поштеди од страдањата и искушенијата во овој живот. Меѓутоа, Исус изнесува сосема поинаква  приказна, предупредувајќи ги своите следбеници дека ќе доживеат искушенија и неволји во овој свет, но дека постои надеж, бидејќи Тој го победил светот (Јован 16,33).

Фактот дека се соочуваме со страдања и искушенија не значи дека тоа е она што Бог, во идеален случај, го сака за нас. Секогаш мора да ја имаме на ум пошироката слика – големата борба. Но, можеме да  бидеме сигурни дека, и покрај тоа што злото само по себе не е неопходно за постоењето на доброто, Бог може да извлече нешто добро  дури и од лошите настани. Кога имаме доверба во Бога, Тој може да ги искористи дури и страдањата за да нè привлече поблизу до Себе и да нè мотивира да бидеме сочувствителни и грижливи кон другите.

---

#### Додаток: Утрински стих

**Ние сме помирени со Бога преку Христа:** 2. Коринтјани 5,19.
