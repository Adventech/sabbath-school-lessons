---
title: Да го сакаме Бога
date: 18/02/2025
---

Тоа што Бог е семоќен не значи дека Тој може да направи нешто што е логички невозможно. Според тоа, Бог не може причински да определи некому да Го сака по своја слободна волја. Ако, под тоа да се прави нешто слободно, се подразбира тоа да се прави без наредба, тогаш по дефиниција е невозможно некој да биде натеран да прави нешто слободно. Накратко, како што веќе видовме, но мораме повторно да нагласиме – Бог не може никого да присили да Го љуби, бидејќи во моментот кога ќе стане присила, тоа веќе не е љубов.

`Прочитајте ги стиховите Матеј 22,37 и 5. Мојсеева 6,4.5. Што нè учат тие за реалноста на слободната волја?`

Најголемата заповед, да го сакаме Бог, дава доказ дека Бог навистина сака сите да Го љубат. Но сепак, не секој го сака Бога. Па зошто Бог  едноставно не ги натера сите да Го сакаат? Повторно, тоа е затоа што љубовта, за да биде љубов, мора слободно да се дава.

`Прочитајте ги стиховите Евреите 6,17.18 и Тит 1,2. Што нè учат овие стихови за Бога?`

Според стихот 4. Мојсеева 23,19, „Бог не е човек па да лаже“. Бог никогаш не лаже (Тит 1,2). Бог секогаш го држи својот збор и никогаш не ги крши своите ветувања (Евреите 6,17.18). Според тоа, ако Бог ветил нешто, или се обврзал на нешто, Неговото идно постапување ќе биде морално ограничено со тоа ветување.

Ова значи дека ако Бог им дава слобода на Своите созданија да изберат нешто друго наместо она што Тој би сакал, тогаш не зависи од  Бога што ќе изберат луѓето. Ако Бог се обврзал да им даде слободна  волја на своите созданија, тогаш луѓето имаат способност да ја користат својата слобода и на начини што се спротивни на Божјите идеални  желби. Трагично е што многу луѓе навистина ја користат својата слобода на таков начин, и затоа, соодветно на тоа, се случуваат многу  работи кои Бог би сакал да не се случат, а кои, строго кажано, не зависат од Бога.

`Што сте сториле вие, иако сте знаеле дека Бог не сака да го направите тоа? Што ве учи тоа за реалноста – и можните застрашувачки  последици – на слободната волја?`

---

#### Додаток: Утрински стих

**Надежта како носител на душата:** Евреите 6,19.