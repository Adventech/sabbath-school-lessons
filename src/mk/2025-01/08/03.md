---
title: Пантократор
date: 17/02/2025
---

Низ целото Свето писмо гледаме како Божјата неверојатна сила отворено се пројавува. Библијата опфаќа безброј наративи за тоа како Тој ја користи својата сила и прави чуда. Но, и покрај ова, се случуваат многу работи што Бог не ги сака.

`Прочитајте ги следните текстови: Откровение 11,17; Еремија 32,17-20; Лука 1,37 и Матеј 19,26. Размислете и за стихот Евреите 1,3. Што можеме да научиме од овие стихови за Божјата сила?`

Овие и други текстови учат дека Бог е семоќен и дека го одржува  светот со својата сила. Навистина, книгата Откровение во повеќе наврати упатува на Бога како „Господ Бог Седржител“ (на пример, Откровение 11,17; споредете со стиховите: 2. Коринтјани 6,18; Откровение 1,8; Откровение 16,14; Откровение 19,15; Откровение 21,22), а  зборот преведен како „Седржител“ (пантократор) буквално значи „семоќен“. Фактот дека Бог е семоќен не е поткрепен само со зборови,  туку се јавува во многу неверојатни примери, кога Бог ја користи својата моќ за да го избави својот народ, или на некој друг начин чудесно  интервенира во овој свет.

Меѓутоа, да се каже дека Бог е „семоќен“, не значи дека Тој може да направи што било. Светото писмо учи дека има работи што Бог не може да ги направи. На пример, стихот 2. Тимотеј 2,13 изјавува дека Бог „Сам Себе не може да се одрече“.

Соодветно на тоа, повеќето христијани се согласуваат дека Бог е семоќен (omnipotent), што значи дека Тој има моќ да прави сè што не  вклучува противречност – односно, сè што е логички можно и во согласност со Божјата природа. А дека има нешто што не е можно за  Бога, бидејќи тоа би подразбирало противречност, очигледно е врз основа на Христовата молитва во Гетсиманија. Иако потврдил дека „за Бога... сè е можно“ (Матеј 19,26), тој исто така, кога се приближувало распнувањето, му се молел на Отецот: „Оче Мој, ако е можно, нека Ме одмине оваа чаша; сепак, нека биде не како што сакам Јас, туку како што сакаш Ти“ (Матеј 26,39).

Се разбира, Отецот ја поседувал сета моќ да го избави Христа од страдањата на крстот, но не можел да го стори тоа а истовремено да ги спаси грешниците. Морало да биде едното или другото, но не и двете.

`Светото писмо исто така учи дека Бог сака да ги спаси сите (на пример: 1. Тимотеј 2,4-6; Тит 2,11; 2. Петрово 3,9; Езекиел 33,11),  но сепак нема сите да бидат спасени. Што нè учи овој факт за реалноста на слободната волја и за ограничувањата на Божјата сила  во постапувањето со созданијата на кои им е дадена слободна волја?`

---

#### Додаток: Утрински стих

**Утеха и добра надеж примаме преку  благодатта:** 2. Солунјани 2,16.17.