---
title: Божјата идеална и дополнителна волја
date: 19/02/2025
---

`Прочитајте го текстот Ефесјаните 1,9-11. Што кажува тој текст за  предодреденоста? Дали некои луѓе се предодредени да бидат спасени, а други да бидат изгубени?`

Грчкиот израз преведен со „предодреденост“, овде и на друго место во Светото Писмо (*prohorizo*), сам по себе не учи дека Бог ја одредува историјата на причински начин. Всушност, тој грчки израз едноставно значи „да се одлучи однапред“.

Се разбира, некој може да одлучи нешто однапред еднострано, или  може да одлучи нешто однапред на начин што ќе ги земе предвид слободните одлуки на другите. Светото писмо учи дека Бог го прави ова второто.

Овде и на други места (на пример, Римјаните 8,29.30), изразот преведен со „предодредени“ или „одредени“ се однесува на тоа што Бог  планира за иднината, откако ќе го земе предвид сето она што Тој однапред го знае за слободните одлуки на созданијата. Значи, Бог може  преку провидението да ја води историјата кон неговите посакувани  добри цели за сите, дури и притоа почитувајќи ја онаа слобода на созданијата која е неопходна за вистински однос проникнат со љубов.

Стихот Ефесјаните 1,11 објавува дека Бог „прави сè по советот на Својата волја“. Дали ова значи дека Бог одредува сè да се одигра токму онака како што Тој сака? Прочитан засебно, текстот Ефесјаните 1,9-11  може да изгледа како да го потврдува тоа гледиште. Меѓутоа, тоа толкување би било спротивно на многу од текстовите што ги разгледавме  претходно, а кои покажуваат дека луѓето понекогаш ја отфрлаат „Божјата волја“ (Лука 7,30; споредете Лука 13,34; Псалми 81,11-14). Ако Библијата не противречи на себе, како може овие пасуси да се разберат на  начин што ќе им овозможи да бидат во согласност еден со друг?

Тој стих (Ефесјаните 1,11) има совршена смисла ако едноставно се препознае разликата помеѓу она што можеме да го наречеме Божја  „идеална волја“ и Негова „дополнителна волја“. Божјата „идеална волја“ е она што Бог, всушност, повеќе би сакал да се случи, и што би се  случувало кога сите секогаш би го правеле точно она што Бог го сака. Божјата „дополнителна волја“, од друга страна, е Божја волја која веќе го има земено предвид секој друг фактор, вклучително и слободните одлуки на созданијата, кои понекогаш отстапуваат од она што на Бога би му било помило. Стихот Ефесјаните 1,11 очигледно се однесува на Божјата „дополнителна волја“.

`Божјето предзнаење за иднината е толку моќно што, дури и знаејќи ги сите одлуки, вклучувајќи ги и лошите одлуки што ги носат луѓето, Тој сепак прави „сè да им содејствува за добро“ (Римјаните 8,28). Каква утеха можете да црпите од таа вистина?`

---

#### Додаток: Утрински стих

**Тој го направи грев заради нас:** 2. Коринтјани 5,21.