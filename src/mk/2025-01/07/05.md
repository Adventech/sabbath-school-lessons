---
title: Одбрана со повикување на слободната волја
date: 12/02/2025
---

Колку малку и да ги разбираме Божјите патишта и мисли, Светото писмо ни открива нешто што ни помага да се справиме со проблемот  на злото. Еден од начините за решавање на логичниот проблем на злото е познат како одбрана со повикување на слободната волја.

Одбраната со повикување на слободната волја е сфаќање дека злото  е последица на злоупотребата на слободната волја од страна на созданијата. Значи, Бог не може да се обвинува за злото, бидејќи злото е  последица на тоа што созданијата ја злоупотребуваат слободната волја што Тој им ја дал од добри причини. Меѓутоа, зошто Бог им дал таква слободна волја на создадените суштества? Во врска со ова К. С. Луис еднаш напишал дека „слободната волја, иако го прави злото возможно, е исто така единственото нешто што овозможува и каква било љубов, добрина и радост што вреди да се има. Свет на автомати – суштества  кои функционираат како машини – тешко дека би вределo да се создаде. Среќата што Бог ја осмислува за Своите виши суштества се огледува во тоа што можат слободно, доброволно да се здружуваат со Него и  едни со други... А за тоа, тие мора да бидат слободни“ (Mere Christianity (New York: MacMillan, 1960), p. 52).

`Прочитајте го текстот 1. Мојсеева 2,16.17. Како овие стихови ја прикажуваат моралната слобода дадена на Адам и Ева?`

За почеток, зошто воопшто би им била дадена заповед ако немале слободна волја? Адам и Ева јаделе од забранетото овошје и оттогаш нашата планета е преполна со зло. Во текстот 1. Мојсеева 4, првата следна глава по наративот за Падот, ужасните последици од гревот се огледуваат во смртта на Авел од рацете на неговиот брат. Наративот за Падот покажува како злоупотребата на слободната волја од страна на Адам и Ева ги вовела гревот и злото во историјата на нашата планета.

Во целото Свето писмо ја гледаме реалноста на моралната слободна волја. (Видете ги следните текстови: 5. Мојсеева 7,12.13; Исус Навин 24,14. 15; Псалми 81,11-14; Исаија 66,4). Секој ден во нашиот живот, во поголема или помала мера, и ние исто така ја спроведуваме слободната волја што  ни ја дал нашиот Создател. Без слободна волја, ние не би биле препознатливи како луѓе. Би биле повеќе како машини, па дури и роботи без ум.

`Корпорацијата Sony направи куче-робот по име Аибо. Тоа изгледа како вистинско куче, но не се разболува, не добива болви, не гризе и не се митари. Дали би го замениле вашето куче од крв и месо за Аибо? Ако не, како тој ваш избор би можел да ви помогне подобро  да разберете зошто Бог нè направил такви какви што сме, со слободна волја – и покрај сите ризици?`

---

#### Додаток: Утрински стих

**Си спомнува дека сме прав:** Псалми 103,13.14.
