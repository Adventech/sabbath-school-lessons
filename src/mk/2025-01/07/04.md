---
title: Скептичен теист
date: 11/02/2025
---

Во текстот на Исаија 55,8.9, Бог изјавува: „Моите мисли не се ваши мисли, ниту вашите патишта се Мои патишта, вели Господ. Но, како што е небото повисоко од земјата, така се и Моите патишта повисоки од вашите патишта, и мислите Мои повисоко од вашите мисли“.

`Божјите мисли се далеку повозвишени од нашите. Не можеме ни да ја замислиме сложеноста на Божјиот план за историјата. Со оглед на тоа, зошто би очекувале да бидеме во позиција да знаеме точно кои причини Бог ги има за она што го прави или не го прави во различни ситуации?`

Еден од начините за пристапување кон проблемот со злото, кој се  заснова на признавањето колку малку знаеме во врска со тоа, се нарекува „скептичен теизам“. Скептичен теист е оној кој верува дека Бог  има добри причини да постапува токму онака како што и прави, но со оглед на нашето ограничено знаење, не треба да очекуваме да бидеме во положба да знаеме точно кои се тие причини. Скептичниот теист е скептичен во поглед на човечката способност да биде свесен, или целосно да ги разбере Божјите причини во поглед на справување со  злото во светот. Само затоа што не може да ги види, на пример, микробите кои лебдат во воздухот насекаде околу нас, не значи дека тие  микроби не се во воздухот насекаде околу нас. Тоа што човек не знае какви причини има Бог, секако не значи дека Бог нема добри причини.

`Прочитајте го текстот Псалми 73. Како псалмистот пристапува кон  злото и неправдата околу себе? Што гледа тој што му дава поинаква перспектива?`

Псалмистот бил длабоко вознемирен поради злото во светот. Погледнал наоколу и видел дека злото напредува. Му се чинело дека сè е неправедно и нечесно. Тој не можел да понуди никаков одговор во врска со  тоа. Се запрашал дали воопшто вреди да верува во Бога и да му служи. Односно, така размислувал сè додека не погледнал во светилиштето.

Светилиштето дава дел од клучот за решението на проблемот со злото – имено, сознанието дека постои праведен Судија кој во свое време ќе донесе правда и суд.

`Како адвентистичкото разбирање на судот и доктрината за светилиштето може да го расветли проблемот на злото? Дали е корисно  за вас да знаете дека, иако сега имаме многу прашања, деталите за историјата и Божјите праведни судови ќе бидат откриени на крајот?`

---

#### Додаток: Утрински стих

**Божјата љубов нема да ја очисти вината:** 2. Мојсеева 34,7.
