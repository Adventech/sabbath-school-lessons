---
title: „До кога Господи?“
date: 09/02/2025
---

За проблемот со злото се зборува не само во современите контексти, туку и во самото Свето писмо.

`Прочитајте ги следните текстови: Јов 30,26; Еремија 12,1; Еремија 13,22; Малахија 2,17 и Псалми 10,1. Како овие текстови го изнесуваат проблемот со злото во прв план на човечкото искуство?`

Тие текстови отвораат многу прашања кои се актуелни и денес. Зошто изгледа како злите да напредуваат, и дека оние што прават зло имаат  корист од нивното зло, ако не секогаш, сепак доволно често? Зошто  праведните страдаат толку многу? Каде е Бог кога се случува зло? Зошто понекогаш ни се чини дека Бог е далеку од нас, дури и дека се крие?

Што воопшто и да кажеме за овие прашања и за проблемот во врска  со злото, треба да внимаваме да не го банализираме проблемот со злото, односно да не ја намалуваме неговата сериозност. Не треба да се  обидуваме да го решиме тој проблем со потценување на природата и количината на злото во светот. Злото е нешто многу лошо – и Бог го мрази многу повеќе од нас. Според тоа, би можеле да се придружиме на тој крик што одекнува низ целото Свето писмо како одговор на многуте зла и неправди во овој свет: „До кога, Господи?“

`Прочитајте го стихот Матеј 27,46. Како ги разбирате тие Исусови зборови? Што ни откриваат за тоа како злото го допрело Бога на најфрапантен начин?`

Сам Исус, на крстот, го поставил прашањето: „Боже мој, Боже мој, зошто ме остави?“ (Матеј 27,46) Тука на посебен начин гледаме дека и самиот Бог бил погоден од злото, што е зачудувачка вистина, силно нагласена од Христовите страдања и смрт на крстот, каде што сето зло на овој свет се срушило врз Него.

Но дури и тука има надеж. Она што Христос го направил на крстот  ја поразил причината за злото, сатаната, и на крајот целосно ќе го укине злото. Исус цитирал зборови од Псалми 22,1, но остатокот од тој псалм завршува со триумф.

`На крстот, Исус се радувал на надежта која, во тој момент, не можел да ја види. Како можеме да црпиме утеха од Неговото искуство во миговите кога ни сами не гледаме никаква надеж пред нас?`

---

#### Додаток: Утрински стих

**Христовата мисија поттикната од  љубовта на Отецот:** Јован 3,16.