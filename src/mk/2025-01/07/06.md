---
title: Љубовта и злото?
date: 13/02/2025
---

Бог им дал на созданијата слободна волја затоа што таа е неопходна за љубовта, а злоупотребата на таа слободна волја е причина за злото. И повторно, многу прашања остануваат без одговор. Бог го дозволува злото (извесно време) иако жестоко го презира, бидејќи укинувањето на  таквата можност би ја направило љубовта невозможна, а неговото предвремено уништување би ја уништило довербата неопходна за љубовта.

„Земјата ја обвил мрак, зашто Бог е погрешно сфатен. За да се растераат мрачните сенки, за светот да може да се врати кај Бога, сатанската измамничка сила морала да биде скршена. Тоа не можело да се постигне со сила. Применувањето на сила им се противи на начелата на  Божјето владеење. Тој сака само служба од љубов, а љубовта не може  да се изнуди; таа не може да се задобие со сила или со власт. Само љубовта може да разбуди љубов. Да го познаваме Бога значи да го љубиме.  Неговиот карактер мора да се истакне како спротивност на карактерот на сатаната“ (Елена Г. Вајт, *Копнежот на вековите*, стр. 22 оригинал).

Без слободна волја, не би можело да има љубов, а ако Бог е љубов, тогаш јасно е дека не постои можност Бог да ја негира љубовта или слободата неопходна за да постои љубовта. Можеме да претпоставиме, исто така, дека, кога би го знаеле крајот од почеток, како што го знае Бог, сигурно не би сакале Тој да ја укине нашата слобода. На крајот на краиштата, кој би сакал да живее во вселена без љубов?

`Прочитајте Римјаните 8,18 и Откровение 21,3-4. Како тие ни влеваат сигурност, нè поттикнуваат да имаме доверба во Божјата добрина, и покрај сето зло на овој свет?`

Дури и кога ние не успеваме да видиме ништо низ темнината, Бог може да го види крајот од почеток. Тој, исто така, може да го види и вечното блаженство ветено на сите што ја полагаат својата вера во Исуса. Според Римјаните 8,18, „страдањата на сегашното време не се ништо спрема славата која треба да се открие кон нас“. Дали имаме доволно вера и доверба во тоа неверојатно ветување?

Исто така, љубовта, како и слободата својствена на љубовта, е толку света, толку суштински важна, што Исус, наместо да нè лиши од неа,  тој повеќе сакал да дозволи таа да Го испрати на крстот, каде што толку многу страдал. Тој сепак ни ја дал таа слобода, знаејќи колку тоа ќе Го чини. Зошто оваа мисла е толку клучна, што секогаш треба да ја имаме на ум?

`Ако го земеме предвид фактот дека Бог ни дава слободна волја, како тоа ни помага да се заштитиме од помислата дека сè што се случува е Божја волја?`

---

#### Додаток: Утрински стих

**Бог ќе го отстрани нашиот јарем на гревот:** Осија 11,4.
