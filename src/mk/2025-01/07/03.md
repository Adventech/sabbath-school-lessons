---
title: Има многу работи што не ги знаеме
date: 10/02/2025
---

Крајот на историјата ќе настапи со победа на љубовта над злото. Но, во меѓувреме, остануваат многу прашања што вознемируваат. Како можеме да размислуваме и да зборуваме за проблемот на злото на начин кој би можел да биде од полза?

`Прочитајте го текстот Јов 38,1-12. Како Божјиот одговор на Јов го расветлува проблемот со злото? Колку знаеме, а колку не знаеме за она што би можело да се случува зад сцената?`

Во тој наратив Јов страшно настрадал, и самиот поставувал многу прашања зошто го снашло толку големо зло и страдање. Тој барал прием кај Бога за да побара одговори на своите прашања, не знаејќи  дека има многу повеќе работи кои се случуваат зад сцената, во небесниот двор (видете Јов 1-2).

Божјиот одговор на Јов е впечатлив. Поточно, „Тогаш Господ му  одговори на Јов од бурата и рече: ‘Кој е тој што го замрачува Провидението со зборови без смисла?’“ (Јов 38,1.2) Еден превод тоа го кажува  вака: „Зошто зборуваш толку многу кога знаеш толку малку?“ (Јов 38,2,  превод од англиски /CEV/). Потоа, во стихот Јов 38,4, Бог додава: „Каде беше ти кога ги поставував основите на земјата? – кажи, ако знаеш“.

`Прочитајте го стихот Јов 42,3. На кој начин одговорот на Јов го расветлува она што ние би требало да го препознаеме во врска со нашата положба?`

Со своите одговори, Бог му разјаснил на Јов дека има многу работи што тој не ги знае и не ги разбира. Како Јов, и ние треба понизно да признаеме дека многу нешта се случуваат на овој свет, зад сцената, за кои ние не знаеме ништо. Но, фактот што не ги знаеме одговорите на нашите прашања, не значи дека нема добри одговори и дека еден ден  нема да биде сè разрешено. А до тогаш треба да се потпреме на Божјата добрина, која ни се открила на толку многу начини.

`Размислете колку малку, всушност, знаеме за што и да е. Зошто, со оглед на тоа, треба да научиме да живееме без одговори на оние најтешки прашања – за злото и страдањето?`

---

#### Додаток: Утрински стих

**Божјата љубов го открива Неговиот карактер:** 2. Мојсеева 34,6.