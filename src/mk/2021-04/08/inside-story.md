---
title:  Искуство
date:   19/11/2021
---

#### Молитва на вера во Далас

_од Рубер Леал_ 

Ми беше потребно охрабрување, и Бог ми го даде на најнеочекуван начин.

Во изминатите две години, одев еднаш неделно во јавна библиотека во Далас, во американската сојузна држава Тексас, за да работам на мојата докторска дисертација. Бездомник кој често читаше во фоајето на библиотеката секогаш ми бараше пари кога ќе ме видеше. Одбив да му дадам пари и наместо тоа донесов храна и ја поделив со него. И покрај моите напори да бидам пријателски настроен и да разговарам, тој секогаш изгледаше лут. Можеби беше затоа што никогаш не му дадов пари.

Еден ден, ме најде во скалите од библиотеката и беше многу вознемирен.

"Што се случува Џералд?", го прашав.

Ми кажа дека му е потребен Бог.

Отпрвин, бев несигурен за искреноста на Џералд. Но, разговаравме за планот за спасение и јас прашав дали сака да го прифати Исус во својот живот како Господ и Спасител.

"Да!", извика Џералд.

Го водев во молитва да го прифати Исус.

После тој ден, не го видов шест месеци.

Потоа, непосредно пред американскиот празник Денот на благодарноста кон крајот на ноември, влегов во библиотеката и веднаш го видов мојот бездомен пријател.

Чекав Џералд да ми побара пари, но тој не го направи тоа.

Наместо тоа, ми ја даде најголемата насмевка што сум ја видел на неговото лице. Потоа, ми кажа како Бог работел на неговото срце во изминатата половина година.

Тој рече дека се придружил на црква и одел на молитвени состаноци секоја седмица.

Ги рецитираше сите библиски стихови што ги научил напамет во текот на изминатите шест месеци.

Тој дури ми ја покажа својата Библија.

Бев пресреќен! Се молевме заедно, а тој ја затвори со најубавата молитва за мене.

Додека се збогувавме, извадив пари од џебот и реков: "Џералд, среќен Ден на благодарноста!"