---
title: За натамошно проучување
date: 19/11/2021
---

И тогаш, како и денес, на сите им е понуден избор. Клучниот збор овде е избор. За разлика од одредено сфаќање за христијанството, според кое Бог предодредил некои луѓе, дури и пред раѓањето, не само да бидат изгубени, туку и засекогаш да горат во пеколот, Библијата учи дека токму нашиот слободен избор меѓу животот и смртта, благословот и проклетството, доброто и злото одредува со која тријада (живот, добро, благослов или смрт, зло, проклетство) на крајот ќе се соочиме. Добро е да се знае дека дури и за оние кои прават погрешен избор, последица ќе биде смрт, вечна смрт, а не вечно мачење во бескрајното огнено езеро.

„'Зашто плата за гревот е смрт, а дарот Божји е живот вечен во нашиот Господ Исус Христос' (Римјаните 6,23). Додека вечниот живот е наследство на праведниците, смртта е плата за грешниците. Мојсеј му рекол на Израел: ’Еве, денеска пред тебе ставам живот и благослов, смрт и проклетство’ (5. Мојсеева 30,15). Смртта, спомената во овој стих, не е онаа смрт што е изречена над Адама, што ја поднесуваат сите луѓе како казна изречена над неговиот престап, туку тоа е ’втора смрт’, која се истакнува како спротивност на вечниот живот“ (Елена Г. Вајт, *Големата борба*, стр. 544, оригинал).

**Прашања за разговор**

`1. Разговарајте за изнесената идеја во проучувањето предвидено за вторник, за тоа дали е Бог тој кој директно, овде и сега, ја спроведува казната за непослушност, или до тоа доаѓа како нормална последица од непослушноста. Или, можеби, и едното и другото е точно? Или има случаи кога е во прашање едното или другото? Како го разбираме тоа прашање?`

`2. На што нè учат горенаведените текстови на Елена Вајт за Божјата сила која ни стои на располагање заради совладување на гревот?`

`3. Прочитајте Римјаните 10,1-10, каде Павле го наведува текстот од 5. Мојсеева 30,11-14 додека го објаснува спасението со вера во Исуса, наспроти спасението во праведноста кои се остваруваат врз основа на законот. Што мислите, зошто тој ги употребил стиховите од 5. Мојсеева? Обрнете особено внимание на библискиот текст Римјаните 10,10: „Ако длабоко во себе имаш таква вера, Бог ќе те смета за праведен. Ако со својата уста ја исповедаш оваа вера, ќе бидеш спасен“. Што сака Павле со тоа да каже?`

`4. На кои начини нашата култура, нашето општество и нашето опкружување би можеле со своите ставови, ако не сме внимателни, да нè наведат на лажно богослужение?`

