---
title: Живот и добро, смрт и зло, благослов и проклетство
date: 16/11/2021
---

Пред крајот на 5. книга Мојсеева, по долгиот говор за тоа што ќе се случи со народот ако биде непослушен спрема Господа и ги прекрши заветните ветувања, 30. глава (5. Мојсеева 30) започнува со ветувањето дека Бог, дури и ако паднат во грев и ако бидат казнети со прогонство, сепак ќе ги врати во земјата.

Односно, ќе ги врати ако се покаат и ако се одвратат од своите зли патишта.

`Прочитајте 5. Мојсеева 30,15-20. Кои опции му се понудени на древниот Израел и како тие го одразуваат она што го гледаме низ сета Библија?`

Господ е многу јасен – Тој, Јахве, ставил пред нив една од две можности, во основа истото она што го сторил со Адам и Ева во Едем. Всушност, еврејските зборови за „добро“ (tov) и „зло“ (ra‘) во стихот на 5. Мојсеева 30,15 се истите оние зборови кои се користат во 1. Мојсеева за дрвото на спознавањето на „доброто“ (tov) и „злото“ (ra‘). Овде, како и во целата Библија, не постои средина, ниту некаков неутрален терен на кој може да се биде. Тие или ќе Му служат на Господа и ќе имаат живот, или ќе ја одберат смртта. А тоа важи и за нас.

Живот, добрина, благослов, наспроти што? Смрт, зло и проклетство. Иако, во извесна смисла, со право би можело да се тврди дека всушност Бог им нудел само добро, само живот и само благослови. Меѓутоа, ако се одвратат од Него, сето тоа зло природно би уследило, зашто веќе не би ја имале Неговата посебна заштита.

Како и да го разбираме ние тоа, на народот му биле понудени тие опции. Исто така, многу јасно им е претставена реалноста на нивната слободна волја, нивната слобода на избор. Тие стихови, заедно со многу други во Библијата, во Стариот и Новиот завет, не би имале никаква смисла ако се одвоени од светиот дар на слободната волја, на слободата на избор.

Во една многу реална смисла, Господ ним им вели: Затоа, служејќи се со слободната волја која ви ја дадов – изберете го животот, изберете го благословот, изберете ја добрината, а не смртта, злото и проклетството.

Толку е очигледно дека таквиот избор би бил исправен, зар не? Но сепак, знаеме што се случило. Големата борба и тогаш била исто толку стварна како и денес, а од примерот на Израел би требало да се поучиме што би можело да се случи ако не му се предадеме на Господа во целост, ако не го избереме животот и сè што подразбира таквиот избор.

`Прочитајте го текстот 5. Мојсеева 30,20. Воочете ја поврзаност меѓу љубовта и послушноста. Што било неопходно за Израел да му биде верен на Господа? Во која смисла истото начело важи и за нас денес?`

