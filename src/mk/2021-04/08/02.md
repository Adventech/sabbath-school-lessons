---
title: Дрвото на животот
date: 14/11/2021
---

Никој од нас не барал да биде овде, зар не? Не сме избрале да дојдеме во постоење, ниту сме избрале каде и кога ќе се родиме и кои ќе ни бидат родители.

Така било и со Адам и Ева. Тие не избрале да ги создаде Бог, ниту тоа го направиле листот, карпата или планината. Но нам, како човечки суштества, дадено ни е не само да постоиме (и карпата постои), и не само да живееме (и амебата е жива), туку да живееме како слободни разумни суштества создадени според Божјиот образ.

Но ние ни тоа не сме го избрале – да постоиме како разумни, слободни суштества создадени според Божјиот образ. Меѓутоа, она што Бог ни го нуди е изборот да останеме во постоење. То ест, можеме да одлучиме да имаме живот во Него, вечен живот, и тоа благодарение на Исус и Неговата смрт на крстот.

`Прочитајте ги библиските текстови: 1. Мојсеева 2,8.9.15-17 и 1. Мојсеева 3,22.23. Кои две можности му ги понудил Бог на Адам во однос на неговото постоење?`

„Среде градината растело дрво на животот чијшто плод имал сила постојано да го обновува животот. Кога Адам би му останал послушен на Бога, тој и понатаму би имал слободен пристап кон тоа дрво и би живеел вечно. Но, кога згрешил, не смеел повеќе да јаде од дрвото на животот и така станал подложен на смртта. Божествената пресуда: 'Зашто си прав и во прав ќе се вратиш”, укажува на целосно гаснење на животот'“ (Елена Г. Вајт, *Големата борба*, стр. 532, 533 оригинал).

Имено, Библијата од самиот почеток ни нуди само една од двете можности: вечен живот, како што првобитно требало да имаме, и вечна смрт, која во суштина е само враќање во ништожноста од која сме потекнале.

Исто така, интересно е што „дрвото на животот“, за кое Писмото вели дека дава бесмртност, и кое првпат се спомнува во првата книга на Библијата, повторно се појавува во нејзината последна книга. Прочитајте го Откровение 2,7 и Откровение 22,2.14. Веројатно пораката е дека, иако требало да имаме пристап до дрвото на животот, поради гревот тој пристап сме го изгубиле. Но на крајот, кога проблем со гревот ќе биде конечно и целосно решен, благодарение на Исуса и планот на спасението, откупените, оние кои го избрале животот, повторно ќе имаат пристап до дрвото на животот, како што требало да го имаме од почеток.

`Размислете за следново: Како со своите секојдневни одлуки се определуваме за живот или за смрт?`