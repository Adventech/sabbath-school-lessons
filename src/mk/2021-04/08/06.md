---
title: Прашање за богослужението
date: 18/11/2021
---

Најважното во заветниот однос меѓу Господа и Израел било богослужението. Она што ги правело поинакви од целиот свет околу нив било тоа што само тие како народ Го обожавале вистинскиот Бог, за разлика од лажните богови и божици на паганскиот свет, кои всушност и воопшто не се богови. „Сега гледате дека единствено Јас Сум, и дека нема друг Бог покрај Мене“ (5. Мојсеева 32,39).

`Прочитајте ги следниве библиски текстови: 5. Мојсеева 4,19; 5. Мојсеева 8,19; 5. Мојсеева 11,16 и 5. Мојсеева 30,17. Какво предупредување наоѓаме во сите нив? Зошто тоа предупредување било толку битно за израелскиот народ?`

Илјадници години порано, баш како и денес, Божјиот народ живеел во култура и опкружување чија атмосфера, обичаи и сфаќања, во поголем дел случаи, биле во судир со нивната вера. Затоа Божјиот народ секогаш морал да биде на стража, за патиштата на светот, неговите идоли и „богови“ да не станат предмет на нивното обожавање.

Нашиот Бог е „љубоморен Бог – Тој е Бог Ревнител“ (5. Мојсеева 4,24; 5. Мојсеева 5,9; 5. Мојсеева 6,15), и само Тој, како наш Создател и Откупител, е достоен да го обожаваме. Ни тука нема средина – или Му се клањаме на Господа кој донесува живот, добрина и благослов, или се клањаме на некој друг бог кој донесува зло, проклетство и смрт.

`Прочитајте го текстот Откровение 13,1-15 и сосредоточете се на прашањето како е прикажано тука богослужението. Потоа споредете ги тие стихови со текстот Откровение 14,6-12. Што се случува тука во Откровението што потсетува на предупредувањето дадено во 5. Мојсеева (всушност, во целото Писмо) во врска со лажното богослужение?`

Колку и да е различен контекстот, прашањето е исто: Дали луѓето ќе се поклонат на вистинскиот Бог и ќе имаат живот, или ќе им подлегнат на притисоците, било отворени, било прикриени, или и на едните и на другите, да се одвратат од Него и да се соочат со смртта? Во крајна линија, одговорот лежи во срцето на секој поединец. Бог не го принудувал древниот Израел да Го следи, а нема ни нас. Како што гледаме во текстот Откровение 13, ѕверот и неговата икона се тие кои ќе употребат сила. Бог, сосем спротивно, дејствува со посредство на љубовта.

`Како можеме да бидеме сигурни дека својата верност спрема Исус не ја отстапуваме полека, едвај забележливо, на некој друг бог?`