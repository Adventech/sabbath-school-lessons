---
title: Во врска со старите времиња
date: 29/11/2021
---

Во 4. глава од 5. книга Мојсеева (5. Мојсеева 4) читаме прекрасни совети кои Господ, преку Мојсеј, им ги упатил на Израелците во врска со нивните големи предности како Божји избран народ. Тој ги искупил од Египет „со искушенија, со знакови, со чудеса и со војна, со цврста рака и со испружена мишка, покрај силни стравотии, како што сè тоа го направи за вас, пред вашите очи, Господ, вашиот Бог, во Египет“ (5. Мојсеева 4,34). Со други зборови, Бог не само што направил нешто големо за вас, туку тоа го направил на начин кој би требало да ви помогне да се сетите, и никогаш да не заборавите кои големи работи ги сторил за вас.

`Прочитајте го библискиот текст 5. Мојсеева 4,32-39. Господ барал од нив да се сеќаваат на нешто и зошто тоа било толку важно?`

Мојсеј го упатува народот наназад низ целата историја, дури до самото создавање, и им поставува реторичко питање дали во целата историја некогаш е направено нешто слично на она што е направено за нив. Тој всушност им вели да се распрашаат, то ест да проучат и да видат дали некогаш порано се случило нешто како она што сами го искусиле. Поставувајќи им ги тие неколку прашања, Мојсеј настојувал да ги наведе сами да се уверат што сторил Господ за нив, и, на тој начин, конечно да сфатат колку треба да Му бидат благодарни за сите тие силни дела во нивниот живот.

Најважното меѓу тие дела било нивното избавување од Египет, а потоа, нешто можеби уште поневеројатно – кога Бог им се обратил од Синај, овозможувајќи им да ги чујат Неговите зборови „сред огнот“.

`Прочитајте 5. Мојсеева 4,40. Каков заклучок сакал Мојсеј да извлече народот од тие зборови за сето она што Бог го сторил за нив?`

А Господ не го сторил тоа без некаква цел. Тој го искупил својот народ, почитувајќи го својот дел од заветот што го склопил со нив. Биле ослободени од Египет, и се подготвувале да влезат во Ветената земја. Бог го исполнил својот дел, а тогаш тие биле повикани да го исполнат својот, а тоа всушност значело, едноставно, да бидат послушни.

`На кој начин тој модел претставува план за спасение како што е изразен во Новиот завет? Што направил Исус за нас и како ние треба да одговориме на тоа? (Видете Откровение 14,12.)`

