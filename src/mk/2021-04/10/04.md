---
title: Внимавај... да не заборавиш
date: 30/11/2021
---

`Прочитајте го библискиот текст 5. Мојсеева 4,9.23. Што им заповеда Господ и зошто таа опомена била толку важна за народот?`

Два глагола доминираат во воведниот дел на двата стиха: „внимавај“ и „заборави“. Господ всушност им вели: внимавај да не заборавите. Односно, не заборавајте го она што го сторил Господ за вас, ниту заветот што го склопил со вас.

Глаголот „внимавај“, смр (што се користи во уште еден облик во стихот на 5. Мојсеева 4,9, во превод „чувај“) се јавува во целиот Стар завет, а значи „чува“, „пази“, „одржува“ или „стражари“. Интересно е што тој глагол во Писмото се јавува за прв пат уште пред паѓањето во грев, кога Господ му рекол на Адам да ја „чува“ градината која му ја дал (1. Мојсеева 2,15).

Сега, меѓутоа, Господ му вели на народот, секому одделно (глаголот е во еднина), да внимаваат да не заборават. Тука не станува збор толку во смисла на губење на памтењето (иако совреме и тоа се случува, особено кај новите генерации кои доаѓаат), туку повеќе во смисла на немарност спрема заветните обврски. Односно, требало да водат сметка за тоа кои се и што подразбира тоа, во смисла како треба да живеат пред Бога, пред другите Евреи, пред придојденците меѓу нив и пред народите од своето опкружување.

`Прочитајте го повторно стихот 5. Мојсеева 4,9 (исто така, видете и 5. Мојсеева 6,7 и 5. Мојсеева 11,19), но обрнете посебно внимание на последниот дел, каде што се зборува за тоа како треба да ги поучуваат своите деца и внуци. Како тоа можело да им помогне да не заборават?`

Не е случајно што Мојсеј, веднаш по налогот да не заборават, да не дозволат тие работи да „излезат од срцето твое“, им порачал да ги подучуваат следната генерација и генерацијата по неа. Не само што требало нивните деца да слушнат што се случувало, туку, што е можеби уште поважно, раскажувањето и прераскажувањето за сето тоа што Бог го сторил за нив, го спречувало народот да ги заборави тие случувања. А кој би бил, воопшто, подобар начин да се зачува знаењето за тоа што сторил Господ за својот избран народ?

`Во која смисла раскажувањето на другите за вашето лично искуство со Господ не им користело само на другите, туку и вам? Како раскажувањето за Божјото водство помогнало да не заборавите како ве водел Тој?`