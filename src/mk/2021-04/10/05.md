---
title: Сити и задоволни
date: 01/12/2021
---

Некогашниот водач на црквата, кој 34 години работел при Генералната конференција на адвентистите на седмиот ден, ја изнел приказната за тоа како, пред многу време, тој и неговата сопруга, слетувајќи на аеродром, изгубиле дел од багажот. „Точно таму“, рекол, „покрај подвижната лента за пренесување багаж, јавно и пред сите, клекнавме и се помоливме на Господа за враќање на изгубените работи.“ А потоа, многу години подоцна, им се случило сосем исто – стигнале на аеродромот, но дел од нивниот багаж не стигнал. Потоа раскажал што се случило понатаму. „Не грижи се“, ѝ рекол на својата жена, „осигурувањето ќе го покрие тоа.“

`Имајќи ја оваа приказна на ум, прочитајте го текстот 5. Мојсеева 8,7-18. Какво предупредување Господ му дава на својот народ, и што би требало тоа да значи за нас денес?`

Погледнете што сè би им донела верноста спрема Господа. Не само што ќе поседувале прекрасна и богата земја, „земја во која нема да јадеш сиромашки леб, и каде ништо не ќе ти недостасува“ (5. Мојсеева 8,9), туку тука би биле посебно благословени – би имале земја, и стада, и сребро, и злато и преубави куќи. Односно, би им била пружена сета материјална удобност која може да се понуди во овој живот.

Но што би случило тогаш? Ќе се соочеле со опасноста која секогаш ги следи богатството и физичкиот просперитет, а тоа е заборавањето на фактот дека само Господ е Тој кој „ти даде сила да го спечалиш богатството“ (5. Мојсеева 8,18).

Можеби не на почетокот, но како би минувале годините, и со материјалната удобност која им е пружена, би заборавиле на своето минато, би заборавиле како Господ ги водел низ „сета онаа голема и страшна пустина“ (5. Мојсеева 1,19), и навистина би можеле да помислат дека со нивниот ум и со нивните таленти обезбедиле толкав успех.

Токму на тоа ги предупредил Господ (но, за жал, особено кога ги читаме подоцна пророците, гледаме дека сепак токму тоа се случило).

Затоа Мојсеј им вели, сред својата благосостојба, да се сетат дека сето тоа го сторил Господ за нив, и да не дозволат да ги прелажат материјалните благослови што им ги дал. Векови подоцна, и самиот Исус, преку параболата за сејачот, ги предупредил на „измамливоста на богатството“ (Марко 4,19).

`Па колку пари и материјални богатства и да имаме овде, сите ние сме тело и крв што ги чека само дупка во земја. Што треба тоа да ни каже за опасностите кои произлегуваат од богатството, зашто тоа богатство може да нè наведе да заборавиме на потребата од Единствениот кој нас може да нè избави од таа дупка во земјата?`

