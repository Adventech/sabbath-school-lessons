---
title: Сеќавање на виножитото
date: 28/11/2021
---

Зборот „сеќава/спомне“ за прв пат се појавува во Библијата во 9. главa на 1. книга Мојсеева (1. Мојсеева 9), кога – по сеопштиот потоп – Господ му рекол на Ное дека ќе смести виножито на небото како знак на својот завет со целата земја, дека никогаш повеќе нема да ја уништи со потоп.

`Прочитајте го текстот 1. Мојсеева 9,8-17. Како тука се користи зборот „спомне“ и што може да се научи од неговата употреба за тоа како треба да се потсетуваме што сторил Бог за нас?`

Бездруго, на Бога не Му е потребен виножито за да си спомне за своето ветување и за својот завет. Тој само зборувал на јазик кој луѓето можеле да го разберат. Ако ништо друго, виножитото е тука за нас, луѓето, за да си спомнеме на Божјото ветување и заветот дека нема повторно да го уништи светот со вода. Со други зборови, виножитото требало да им помогне на луѓето да се сетат на тој посебен завет што го склопил Бог. Секогаш кога ќе се појавело виножито, Божјиот народ ќе се сетел не само на Божјиот суд над светот поради неговите гревови, туку и на Неговата љубов спрема светот и ветувањето дека никогаш повторно нема да има потоп.

Имено, тука ја гледаме важноста на идејата за сеќавањето/спомнувањето – сеќавање на Божјите ветувања, сеќавање на Божјите опомени, сеќавање на Божјото дејствување во светот.

Виножитото на небото станува уште поважно денес кога, врз основа на континуитетот на природните закони, многу научници ја отфрлаат идејата дека сеопштиот потоп воопшто некогаш се случил. Интересно е дека Елена Вајт пишува за тоа како пред Потопот многумина ја имале токму таа иста идеја дека континуитетот на природните закони ја исклучува можноста оти сеопштиот потоп воопшто можел да се случи. Таа пишува како некои умни луѓе тврделе дека „природата во своето дејствување ги следи утврдените закони во кои не се меша дури ни Бог ниту може да влијае врз нив“ (Создавање, *Патријарси и пророци*, стр. 97 оригинал). Значи, пред Потопот, луѓето, врз основа на природните закони, тврделе дека не може да се случи. Денес, по Потопот, луѓето, врз основа на природните закони, тврдат дека никогаш не се ни случил.

Меѓутоа, Бог во својата Реч ни говори за Потопот. Тој на светот му дал знак, кој потсетува не само на Потопот туку и на Неговото ветување дека никогаш повторно ќе нема потоп. Затоа, ако се сетиме што значи виножитото, можеме да имаме потврда, испишана на небото во тие прекрасни бои, дека Божјата реч е сигурна. А ако можеме да ѝ веруваме на Неговата реч во врска со тоа ветување, зошто не би верувале во врска со сè друго што Тој ни го говори?

`Следниот пат кога ќе видите виножито, сетете се на Божјите ветувања. Како можеме да научиме да им веруваме на сите тие ветувања?`