---
title: За натамошно проучување
date: 03/12/2021
---

„Колкава Божја проникливост и колкаво сочувство кон заблудените созданија на неговите раце може да се види во поставувањето на сјајното и прекрасно виножито во облаците како знак на неговиот завет со нив! Господ кажува дека, кога ќе го погледне виножитото во облаците, ќе си спомне за својот завет. Тоа не значи дека Тој својот завет може да го заборави, туку ни зборува со наш јазик за полесно да можеме да го разбереме. Божја намера била на децата на идните поколенија, кога ќе запрашаат за значењето на величествениот лак кој се појавува на небото по дождот, нивните родители да им ја повторуваат историјата за потопот, нагласувајќи дека Севишниот го поставил виножитото во облаците како гаранција дека светот никогаш веќе нема да го потопи вода. На тој начин тоа, од поколение до поколение ќе биде постојан знак и сведок за божествената љубов кон луѓето и ќе ја засилува нивната доверба во Бога“ (Елена Вајт, *Патријарси и пророци*, стр. 106, 107 оригинал).

Уште од основањето на христијанството, никогаш не постоела црква која уживала во богатство и погодности во какви што уживаат денес црквите во одделни земји во светот. Прашањето е: По која цена? Такво богатство секако влијае на нашата духовност – и тоа не е на добро. А како би можело? Од кога богатството и материјалното изобилие ги поттикнуваат христијанските доблести за самооткажување и саможртвување? Во поголем дел од случаите се случува токму спротивното – колку повеќе имаат луѓето, толку стануваат посамозадоволни и помалку склони да се потпираат на Бога. Богатството и просперитетот, колку и да се пријатни, со себе носат многу опасни духовни замки.

**Прашања за разговор**

`1. Разговарајте за тоа како богатството (што може да биде многу релативен поим, зашто некој кого во неговата земја не го сметаат за богат, во некоја друга земја може да го сметаат за исклучително богат) влијае врз нашата духовност. На кои начини оние кои поседуваат „пари“ можат да се заштитат од некои духовни опасности што може да ги предизвика богатството?`

`2. Разговарајте за завршните сцени од Христовиот живот и за тоа што ни говорат тие за Божјата љубов кон нас, и за причините од кои никогаш не смееме да ја заборавиме реалноста на таа љубов. На што уште можете да се сетите а ја открива Божјата добрина и причините од кои би требало секогаш да ја имаме на ум таа стварност?`

`3. Како што некои научници велат дека не се случил сеопштиот Потоп, и покрај библиското тврдење дека се случил (и виножитото), така некои велат дека го немало ни шестдневното Создавање, и покрај библиското тврдење дека се случило (и седмиот ден, саботата, како спомен на него). Како ни покажува тоа колку може да биде силно и негативно влијанието на културата врз верата?`

