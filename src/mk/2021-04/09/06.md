---
title: Покајте се и обратете се
date: 25/11/2021
---

Новиот завет, секако, во голема мера е проткаен со идејата за покајанието. Всушност, Јован Крстител ја започнал својата служба со повикот за покајание.

`Прочитајте го библискиот текст Матеј 3,1-8. Како идејата за „враќањето“ е изразена во овие стихови? Со други зборови, што, во она што им го кажува Јован да го прават, ја одразува истата мисла што ја наоѓаме во 5. Мојсеева? Зошто, покрај тоа, неговите зборови имале посебно значење за фарисеите и садукеите?`

И Исус исто така ја започнал својата служба со повик за покајание.

`Прочитајте го библискиот текст Марко 1,15. Што вели Исус тука и зошто Тој го поврзува покајанието со евангелието?`

Било да станува збор за Јован кој разговара конкретно со верските водачи, било за Исус кој му се обраќа на народот во целина, идејата е иста. Ние сме грешници, и иако Христос дошол да ги спаси грешниците, ние мораме да се покаеме за своите гревови. А тоа покајание – било да станува збор за престапник, било за христијанин кој паднал во грев, било за новообратен верник – подразбира свртување од нашите стари грешни патишта. Мораме да ја признаеме својата грешност, а тогаш, каејќи се поради самите свои гревови (а не само поради нивните последици), мораме да донесеме свесна одлука да ги отстраниме тие гревови. Дури тогаш ќе можеме, потпирајќи се во целост на Исусовите заслуги, „само ако го слушаш добро гласот на Господа, својот Бог“ (5. Мојсеева 15,5).

Некои проучувачи на Библијата, во Новиот завет ги гледаат одеците на идејата за покајанието изразена во 5. Мојсеева. На пример, кога Петар го обвинил насобраниот народ дека го распнале Исуса, многумина кога „oва што го слушнаа до срце ги прободе, па им рекоа на Петар и на другите апостоли: ’Луѓе, браќа, што да правиме‘?“ (Дела 2,37). Значи, кога станале свесни за својот грев, зажалиле поради тоа („до срце ги прободе“), и посакале да дознаат што треба да направат сега за да бидат повторно прави пред Бога кого го навредиле.

Зар не е тоа приближно истата ситуација во која се наоѓаме сите ние – грешници кои го навредиле Бога?

`Прочитајте Дела 2,38. Како Петар одговорил на нивното прашање и како таа епизода го открива начелото на вистинското покајание?`