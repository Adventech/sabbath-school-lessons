---
title: Mi-yitten 
date: 21/11/2021
---

Еврејскиот јазик на кој е напишана Библијата, како и голем дел од другите јазици, е преполн со идиоми, со изрази кои добиваат поинакво значење од буквалното значење на одделни зборови во него. Еден од идиомите во Стариот завет е „mi-yitten“. „Мi“ е прашање и значи „кој?“ а „yittеn“ значи „даде“. Според тоа, буквално, „mi-yitten“ значи „кој ќе даде?“

Меѓутоа, во Стариот завет тој израз ги означува желбата и копнежот на некој кому очајнички му треба нешто.

На пример, по бегството од Египет, децата Израелови, соочени со предизвиците во пустината, се жалеле: „Ох, да изумревме од Господовата рака во Египетската Земја“ (2. Мојсеева 16,3). Тој израз потекнува од „mi-yitten.“

Во текстот Псалми 14,7 Давид се прашува: „О, нека дојде од Сион, спасението на Израел“. На еврејски, изразот „нека“, всушност е „mi-yitten“.

Во текстот За Јов 6,8, кога тој извикува: „Се надевам дека мојата молба ќе биде послушана“ – „Се надевам“ е, повторно, од „mi-yitten“.

`Прочитајте го библискиот текст 5. Мојсеева 5,22-29, сосредоточувајќи се посебно на 29. стих. Што значи тоа што зборот преведен како „О“ потекнува од „mi-yitten“?`

Тука самиот Господ – Богот Создател, Оној кој ги создал просторот, времето и материјата, Оној кој го довел нашиот свет во постоење, Оној кој на Адама му вдахнал здив на животот – изговара збор кој главно се поврзува со слабостите и ограничувањата на човечкиот род. Каков пример е тоа за реалноста на слободната волја! Тука гледаме дека постојат граници за она што Бог може да го стори во рамките на големата борба. Употребата на „mi-yitten“ открива дека дури ни Бог не може да ја погази нашата слободна волја – зашто, во моментот кога тоа би го направил, таа веќе не би била слободна.

Но, исто како што сме слободни да грешиме, ние луѓето исто така сме слободни да Го избереме Господа, да одлучиме да бидеме отворени за Неговото водство, да се определиме, одговарајќи на Неговиот Дух, да се покаеме за своите гревови и да Го следиме Него. Во крајна линија, изборот е наш и само наш, а тоа е избор кој мораме да го правиме од ден во ден, од момент во момент.

`Со какви одлуки ќе се соочите во наредните неколку часови или денови? Како можете да научите да ја предадете својата волја на Бога како би можеле, во Неговата сила, да донесувате вистински одлуки?`