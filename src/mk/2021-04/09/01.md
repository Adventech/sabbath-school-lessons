---
title: Пресврт во срцето
date: 20/11/2021
---

### Прочитајте ги библиските текстови:
5. Мојсеева 5,22-29; 5. Мојсеева 4,25-31; 5. Мојсеева 30,1-10; Матеј 3,1-8; Марко 1,15; Дела 2,37.38.

> <p>Запомнете го стихот</p>
> „Таму ќе Го бараш Господа, својот Бог. И ќе Го најдеш ако го бараш со сето свое срце и со сета своја душа“ (5. Мојсеева 4,29).

Еден едноставен животен факт нè следи сите – ние сме грешни. Одвреме-навреме слушаме како некој „стручњак“ негодува поради таа христијанска идеја за основната човечка расипаност, но треба само да се гледаат вестите во текот на еден ден или да се направи брз преглед на човечката историја, за да стане очигледна вистинитоста на тоа христијанско учење.

Или, што е уште полесно, доволно е да се погледне во огледало – имено, не мораме воопшто да одиме подалеку. Секој кој имал храброст да се загледа долго и длабоко во сопственото срце (што може да биде навистина застрашувачко), свесен е за вистинитоста на она што го пишува во Римјаните 3,9-23, и што завршува со зборовите: „зашто сите згрешија и лишени се од славата Божја“ (Римјаните 3,23).

Бездруго, добрата вест ја наоѓаме во следниот стих, „Но ќе бидат оправдани преку дар, со Божјата благодат, а преку откупот во Исус Христос“ (Римјаните 3,24). Во врска со оваа прекрасна вест, од пресудна важност е покајанието: признавањето на сопствениот грев, жалоста поради него, барањето Божје простување и, на крајот, одвраќање од него. Со оглед дека сме грешни, покајанието би требало да биде средиштен дел од нашето христијанско живеење. Затоа, оваа седмица ќе ја разгледаме идејата за покајанието, онака како што е изразена во 5. Мојсеева.