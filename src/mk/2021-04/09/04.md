---
title: Teshuvah
date: 23/11/2021
---

Низ целата Петта книга Мојсеева, се провлекува една клучна тема – ако го послушате Господа ќе бидете благословени, ако бидете непослушни, ќе ги сносите последиците. Ни во Новиот завет не е ништо поинаку. „Не лажете се: Бог не е за подигрување. Што ќе си посее човекот, тоа и ќе си жнее. Кој сее во телото свое, од телото ќе пожнее погибел; а кој сее во духот, од духот ќе пожнее вечен живот“ (Галатјани 6,7.8).

За несреќа, барем по Падот, гревот ни делува исто толку едноставно и природно како и дишењето. И покрај сите предупредувања и ветувања – „Оваа заповед, што ти ја давам денес, не е длабока за тебе ниту е предалеку од тебе“ (5. Мојсеева 30,11) – многумина од народот го правеле токму тоа – паѓале во гревови на кои ги предупредил Бог.

Па сепак, дури и тогаш, Бог бил подготвен да ги прими назад, под услов, користејќи ја својата слободна волја – слободата на изборот, да се покаат и да Му се вратат Нему.

`Прочитајте го повторно текстот 5. Мојсеева 30,1-10. Што вели Господ дека ќе стори за својот народ, и покрај сите неправди што Му ги нанеле? На кој услов, меѓутоа, почивале тие прекрасни ветувања?`

Замислата е едноставна и јасна – ако закашкате, последиците за вас и вашето семејство ќе бидат страшни. Токму тоа го прави гревот. Меѓутоа, дури и тогаш можете да се покаете, и Господ ќе ве прими назад и ќе ве благослови.

Често пати во тие стихови се појавува ист еврејски коренски збор од кој се издвојува поимот teshuvah. Во текстот на 5. Мојсеева 30,2, читаме: „...и се обрнеш кон Господа, својот Бог“. Дел од стихот на 5. Мојсеева 30,8, иако често се преведува, и тоа исправно: „А ти наново ќе го слушаш Господовиот глас и ќе ги вршиш сите Негови заповеди“, би можел да се преведе буквално: „Кога ќе се вратиш и ќе го послушаш гласот Господов.“ Конечно, во текстот на 5. Мојсеева 30,10, каде стои: „Кога ќе му се обрнеш на Господа, својот Бог, со сето свое срце и со сета своја душа“, повторно зборот „обрнеш“ всушност означува „враќање“.

Со други зборови, и покрај сè што има се случило, и покрај нивната крајна повреда и кршење на заветот, Господ сè уште не завршил со тој народ, и доколку тие не сакале Тој да заврши со нив, можеле таа желба да ја покажат преку покајание.

`Иако се занимаваат со народот во целина, како тие текстови, покрај инаквиот контекст од оној во кој ние се наоѓаме денес, сепак покажуваат колку вистинското покајание е суштински битно за нас како верници кои, одвреме-навреме, исто така го прекршуваме заветот што сме го склопиле со Бога?`