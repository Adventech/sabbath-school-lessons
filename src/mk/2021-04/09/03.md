---
title: Барајте ме и најдете ме
date: 22/11/2021
---

Низ целата Библија наоѓаме докази за Божјото предзнаење. Односно, на фактот дека Тој однапред знае што сè ќе се случува. Било да станува збор за подемот и падот на светските царства (Даниел 7), или за постапките на поединците само неколку часа пред да дојде до нив – „Те уверувам дека уште ноќва, пред да пропеат петлите, трипати ќе одречеш дека си Мој следбеник“ (Матеј 26,34) – Господ го знае крајот од почеток. Меѓутоа, Неговото предзнаење, дури и тоа што ние ќе одлучиме со својата слободна волја, нема никакво влијание на таа слобода на избор.

Така Господ, дури и пред да ги внесе синовите Израелови во земјата, знаел што ќе прават кога ќе бидат во земјата.

`Прочитајте го библискиот текст 5. Мојсеева 4,25-28. Што рекол Господ дека ќе направат тие откако ќе влезат во земјата којашто им била ветена?`

Во претходните стихови Господ посебно им напоменува да не прават идоли и да не им се клањаат (5. Мојсеева 4,15-20). Сепак, следните стихови прилично јасно зборуваат дека правењето идоли и нивното обожавање ќе биде токму она што ќе го прават, и покрај сите предупредувања.

Воочете дека Мојсеј во текстот 5. Мојсеева 4,25 јасно вели дека тоа нема да се случи веднаш. По сè што доживеале, било малку веројатно дека веднаш ќе паднат во идолопоклонство. Меѓутоа, со текот на времето, по една или повеќе генерации, склоноста да „заборават“ (5. Мојсеева 4,9) што сторил Господ за нив и на што ги предупредил, ќе доведе до тоа да го прават токму она на што ги предупредувал.

`Прочитајте го библискиот текст 5. Мојсеева 4,29-31. Што вели Господ дека ќе направи за нив во таа конкретна ситуација?`

Божјата благодат е неверојатна. Дури и кога ќе паднат во страшното зло на идолопоклонството, дури и кога ќе ги доживеат неминовните последици на своите гревови, ако Му се обратат на Господа, Тој ќе им прости и ќе ги обнови. Накусо, ако своеволно одлучат да се покаат, Бог ќе го прифати нивното покајание.

Зборот од текстот на 5. Мојсеева 4,30, која често се преведува со изразот „се обрати“, всушност значи „се врати“. Односно, тие треба да Му се вратат на Господа, таму каде што требало да бидат цело време. Еврејскиот збор teshuvah, од истиот коренски збор како и „се врати“, всушност значи „покајание“.

`Значи, во суштина, што сè и да опфаќа покајанието, дел од тоа и враќањето на Бога, откако нашите гревови ќе нè одвојат од Него.`