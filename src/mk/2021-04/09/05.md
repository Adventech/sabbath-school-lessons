---
title: Од сето срце
date: 24/11/2021
---

Текстот од 5. Мојсеева 30,1-10 ги открива Божјата благодат и добрината спрема престапниците и грешниците, и покрај тоа што тие грешници и престапници Бог ги благословил на единствен начин: „Зашто, кој народ е толку голем за да му бидат боговите толку близу како што ни е Господ, нашиот Бог, нам, кога ќе го повикаме?“ (5. Мојсеева 4,7). И покрај сè што сторил Тој за нив, и покрај фактот дека немале никаков вистински изговор ниту оправдувања за својот грев, тие сеедно грешеле (дали некој се препознава во тоа?).

Па, сепак, што се случувало дури и тогаш?

`Во текстот 5. Мојсеева 30,1-10, сосредоточете се на тоа што подразбирале нивното покајание и нивното враќање (teshuvah) кај Бога. Што се барало и на што би требало да нè научи денес кога станува збор за тоа што вклучува вистинско покајание?`

На крајот, морале да одлучат да Му се вратат и да Му бидат послушни од сето срце. Во извесна смисла, вистинскиот проблем било нивното срце, бидејќи – ако нивните срца биле исправни пред Бога, и нивните постапки би биле во согласност со тоа. То ест, тие би Му биле послушни.

Затоа им е упатено прекрасно ветување дека Бог, ако Му се „вратат“, обраќајќи Му се искрено Нему, ќе дејствува во нив и ќе ги „обреже“ нивните срца. Сред своето заточеништво, морале да донесат одлука да Му се вратат на Бога, а Тој потоа би ги вратил Себеси и на земјата која им ја дал. Тогаш таму, во таа земја, би ги благословил. А дел од благословот се состоел во Неговото делување на нивните срца, за уште повеќе да Му се приближат Нему, па тие и нивните деца да го љубат Бога „со сето свое срце, со сета своја душа и со сета своја сила“ (5. Мојсеева 6,5).

На крајот, одговарајќи на Божјиот поттик (видете Дела 5,31), би морале вистински да се покаат за своите гревови. Иако се занимавала со поинаков историски контекст, Елена Г. Вајт пишувала: „Тие се јадосувале поради страдањата што им ги донел гревот, а не затоа што го навредувале Бога со престапувањето на неговиот свет закон. Вистинското каење е нешто повеќе отколку само жалење поради сторениот грев. Тоа претставува решително враќање од грешниот пат“ (Елена Вајт, *Патријарси и пророци*, стр. 557 оригинал). Тоа е вистината која ја гледаме во текстот 5. Мојсеева 30,1-10.

`Како можеме да ја воочиме разликата помеѓу жалењето поради последиците на своите гревови, што секој може да ги направи, и жалењето поради самите гревови? Зошто таа разлика е толку битна?`