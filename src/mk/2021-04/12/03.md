---
title: Издигнување лица 
date: 13/12/2021
---

Во 10. глава на 5. Мојсеева (5. Мојсеева 10), Мојсеј (повторно) ја прераскажува историјата на Израел и (повторно) ги користи тие извештаи за да го опомене својот народ на верност. Но, сред сите тие опомени, тој говори и нешто друго.

`Прочитајте го библискиот текст 5. Мојсеева 10,17-19. Која е суштинската порака што му е упатена на народот, и зошто таа е релевантна и за Божјата црква на денешното време?`

Изразот „не гледа кој е кој“ претставува превод на една еврејска јазична фигура, и буквално значи дека Тој не „издигнува лица“ (или не е пристрасен; заб. на прев). Се смета дека тоа потекнува од судската практика, и се однесува на обичајот кога судијата или владетелот го набљудува лицето на личноста на која ѝ се суди и, врз основа на нејзиниот статус (важна личност или некој небитен), ја донесува пресудата. Впрочем, овде во 5-та Мојсеева гледаме дека Господ не се однесува на таков начин спрема луѓето, и покрај Неговата голема сила и моќ. Тој постапува чесно спрема сите, без оглед на нивниот статус. Таа вистина, бездруго, се покажала и во Исусовиот живот, во начинот на кој Тој се однесувал дури и спрема најомразениот во општеството.

`Прочитајте ги следниве библиски текстови: Дела 10,34; Римјаните 2,11; Галатјани 2,6; Ефесјаните 6,9; Колосјани 3,25 и 1. Петрово 1,17. Како во тие текстови е применет стихот 5. Мојсеева 10,17?`

Колку и да биле различни околностите во секој од тие примери (во Ефесјаните Павле им вели на господарите да внимаваат како се однесуваат спрема своите робови; во Римјаните говори за фактот дека, во поглед на спасението и осудата, нема разлика меѓу Евреите и незнабошците), сите тие се повикуваат на 5-та Мојсеева и на мислата дека Бог не „издигнува лица“. А ако „Господ Бог ваш, Богот над боговите и Господарот над господарите, големиот Бог, силен и страшен“ тоа не го прави, тогаш е сосем сигурно дека ни ние тоа не смееме да го правиме.

Особено по начинот на кој Павле ја применува мислата во Посланието на Римјаните, можеме во неа да ја препознаеме пораката на евангелието – сите ние сме на исто ниво, без оглед на тоа кои сме во поглед на статусот. Сите сме паднати суштества на кои им е потребна Божјата спасоносна благодат. А добрата вест е дека на сите нам, без оглед на статусот, ни се нуди спасение во Исуса Христа.

`Колку често, дури и незначително, „издигнуваме лица“, и како крстот ни покажува колку таквиот став е суштински грешен?`