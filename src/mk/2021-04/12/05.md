---
title: Пророк како тебе 
date: 15/12/2021
---

Господ секогаш одново го предупредувал Израел да не ги следи обичаите на народите од своето опкружување. Напротив, тие требало да бидат сведоци на тие народи (5. Мојсеева 4,6-8). Во текстот 5. Мојсеева 18,9-14, Мојсеј повторно ги предупредува на нивните конкретни постапки, од кои „му се гади на Господа“ (5. Мојсеева 18,12). Во тој контекст, тој им говори дека мораат „да Му бидат сосем верни на Господа, својот Бог“ (5. Мојсеева 18,13).

`Прочитајте 5. Мојсеева 18,15-19. Што им говори тука Мојсеј? Потоа, споредете го тоа со текстовите Дела 3,22 и Дела 7,37. На кој начин Петар и Стефан го применуваат текстот 5. Мојсеева 18,18?`

Повикувајќи се на заветот од Синај, Мојсеј зборува за тоа како децата Израелови, додека траело давањето на Божјиот закон (2. Мојсеева 20,18-21), сакале Мојсеј да дејствува како нивен застапник и посредник пред Бога. Тогаш Мојсеј, во два наврата (5. Мојсеева 18,15.18) им ветува дека Господ ќе им подигне пророк како него, што значело дека тој пророк, под соодветни околности, меѓу останатото, ќе биде сличен на Мојсеј, нивен посредник пред Господа.

Многу векови подоцна, и Петар и Стефан го поврзале тој текст со Исус. За Петар, Исус бил исполнување на она што Бог го говорел „преку устата на сите Свои пророци од создавањето на светот“ (Дела 3,21), па затоа водачите требало да Му бидат послушни Нему и на сè што Тој кажува. Значи, Петар го користи тој текст, a на Евреите им е многу добро познат, и го применува директно на Исуса, со идејата дека тие треба да се покаат за она што Му го сториле (Дела 3,19).

Понатаму, во текстот Дела 7,37, кога Стефан, иако во поинакви околности во однос на Петар, Го величал Исуса, и тој се повикал на тоа славно ветување, и исто така тврдел дека тоа укажува на Исуса. Според неговите зборови, Мојсеј, во својата историска улога како водач на Евреите, бил претслика на Исус. Односно, и Стефан, како и Петар, настојувал да им докаже на луѓето дека Исус е исполнување на пророштвата и дека треба да Го слушаат. Наспроти обвинувањата кои му се упатени, дека „хули на Мојсеј и на Бога“ (Дела 6,11), Стефан Го објавувал Исуса како Месија и директно исполнување на она што го ветил Бог преку Мојсеј.

`Како тие стихови ни покажуваат во колкава мера Исусовата улога во целата Библија е од пресудна важност, и зошто нашето целокупно разбирање на Библијата мора да биде христоцентрично?`