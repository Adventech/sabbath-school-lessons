---
title: Проклет на дрво 
date: 14/12/2021
---

`Прочитајте Галатјани 3,1-14. Што кажува Павле тука што е значајно за нас денес и како тој ги користи текстовите 5. Мојсеева 27,26 и 5. Мојсеева 21,22.23 за да ја истакне својата поента?`

За жал, во христијанството е вообичаено тоа послание да се користи како некој вид оправдување за непочитување на законот, на Десетте заповеди. Секако, тој аргумент всушност се користи како причина да не се почитува четвртата заповед, како да е единствено држењето на таа заповед, за разлика од останатите девет, некако претставува израз на легализмот со кој тука се занимава Павле.

Сепак, Павле не говорел против законот и сигурно ништо во тој извадок не може да го оправда кршењето на заповедта за саботата. Клучот може да се најде во стихот Галатјани 3,10, каде пишува дека „сите оние, што се од делата на Законот, под клетва се“, а потоа го цитира текстот 5. Мојсеева 27,26. Проблемот не е почитувањето на законот, туку „кој не пази зборовите на законот да ги врши“ – што е тешка, ако не и невозможна задача за паднатите суштества како нас. Павле сакал да каже дека нас не нè спасуваат делата на законот, туку Христовата смрт во наша полза која ни се припишува врз основа на верата. Тој тука го нагласува она што го сторил Христос за нас на крстот. А за да го поткрепи своето тврдење, тој повторно се повикува на 5-та Мојсеева, овој пат на стихот 5. Мојсеева 21,23. Како Исус, и Павле вели „напишано е“, укажувајќи на авторитетот на Стариот завет, а потоа го цитира текстот кој говори за некој кој, поради тешкото злосторство што го извршил, бил погубен, а потоа и обесен на дрво, веројатно како предупредување за другите.

Меѓутоа, Павле го користи тоа како симбол за Христовата заменувачка смрт во наша полза – Христос стана „клетва за нас“ со тоа што се соочил со клетвата на законот, односно со смртта, со која се соочуваат сите луѓе кога ќе го прекршат законот. Добрата вест на евангелието се состои токму во тоа што клетвата која требало да нè погоди нас, всушност го погодила Него на крстот, „за да Го добиеме ветениот Дух преку верата“ (Галатјани 3,14). 

Или, како што рекла Елена Вајт: „Никој, освен Христос, не можел да ги искупи луѓето од ʻзаконската клетваʼ и повторно да ги доведе во хармонија со небото. Христос бил готов да ја прими на себе кривицата и срамот на гревот – гревот кој на Божјата светост ѝ е толку одвратен, што морал да го одвои Синот од неговиот Отец“ (Елена Вајт, *Патријарси и пророци*, стр. 63 оригинал).

`Размислете со што би морале да се соочите ако би добиле праведна казна за престапите што сте ги направиле, какви и да биле. Меѓутоа, бидејќи Христос ја поднел казната за вашите престапи, така што вие не морате, каков би требало да биде вашиот одговор на Неговата жртва?`