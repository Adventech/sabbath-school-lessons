---
title: Петтата книга Мојсеева во Новиот Завет
date: 11/12/2021
---

### Прочитајте ги библиските текстови:
Матеј 4,1-11; 5. Мојсеева 8,3; Дела 10,34; Галатјани 3,1-14; Дела 7,37; Евреите 10,28-31.

> <p>Запомнете го стихот</p>
> „Напишано е – ’Човек не живее само од леб, туку и од секој збор што излегува од устата на Бога‘“ (Матеј 4,4).

Сиот Нов завет е проткаен со Стариот завет. Односно, вдахновените пишувачи на Новиот завет ги цитирале вдахновените пишувачи на Стариот завет како авторитативен извор. Самиот Исус говорел: „Напишано е“ (Матеј 4,4), што значело: „Напишано е во Стариот завет“, а исто така тврдел и дека Писмото мора „да се исполни“ (Марко 14,49) – то ест, писмото на Стариот завет. Кога сретнал двајца ученици на патот за Емаус, наместо да направи некое чудо за да им се открие себеси, Исус „почна од Мојсеја и од сите пророци, им протолкува што е пишано за Него во целото Писмо“ (Лука 24,27).

Било да користеле директни цитати од Стариот завет, или алузии, или се повикувале на стории и пророштва, писателите на Новиот завет постојано го користеле Стариот завет да ги поткрепат, па дури и да ги оправдаат своите тврдења.

А меѓу книгите кои често се цитираат и на кои новозаветните писатели најчесто се повикуваат се наоѓа и 5-та Мојсеева (напоредно со Псалмите и Книгата на пророкот Исаија). Матеј, Марко, Лука, Јован, Делата апостолски, Посланијата на Римјаните, Галатјаните, 1. и 2. Коринќаните, Евреите, пасторалните посланија и Откровението – сите се осврнуваат на 5-та книга Мојсеева.

Оваа седмица ќе разгледаме неколку такви примери и ќе видиме каква вистина, сегашна вистина, можеме да извлечеме од нив.