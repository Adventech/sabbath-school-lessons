---
title: „Напишано е“ 
date: 12/12/2021
---

`Прочитајте го текстот Матеј 4,1-11. Како одговорил Исус на искушението на сатаната во пустината и каква важна поука можеме да извлечеме за себе од Неговиот одговор?`

Исус не се препирал со сатаната нити влегувал во разговор со него. Едноставно го цитирал Светото писмо, бидејќи „словото Божјо е живо и дејствува и е поостро од секаков меч со две острици; и навлегува до разделување на душата и духот, до зглобовите и мозокот, и ги проценува мислите и намерите на срцето“ (Евреите 4,12). И во сите три наврати Речта што ја цитирал била од 5-та Мојсеева. Интересно е дека Исус во пустината решава да ги цитира токму оние текстови кои се дадени на Израел во пустината.

Во текот на првото искушение, Исус се осврнал на текстот 5. Мојсеева 8,3. Тука Мојсеј ги потсетува Израелците како Господ се грижел за нив сите тие години во пустината, што вклучувало и давање мана – и сето тоа како дел од процесот на прочистување, зашто настојувал да им пружи духовни поуки. А меѓу тие поуки била и таа дека „Човек не живее само од леб, туку и од секој збор што излегува од устата на Бога“. Со други зборови, Бог ве храни физички, но ви дава и духовна храна. Не можете да земете едно без друго. Исус ја употребил сликата на лебот како потсетување на 5-та Мојсеева, и како укор упатен кон сатана поради тоа што се обидувал да Му внесе сомнеж.

Во текот на второто искушение, Исус се повикува на текстот 5. Мојсеева 6,16, каде Мојсеј го потсетува народот на нивната побуна во Маса (видете 2. Мојсеева 17,1-7), говорејќи: „Немојте да Го искушувате Господа како што Го искушувавте во Маса.“ Зборот „искушува“ може да значи „испроба“ или „испита“. Господ веќе многупати им ги покажал својата моќ и подготвеност да се грижи за нив. Меѓутоа, во истиот момент кога ќе настапела криза, тие ќе повикале: „Дали е Господ меѓу нас или не е?“ (2. Мојсеева 17,7). И токму од тој настан Исус ја цитира Речта за да го укори сатаната.

Во текот на третото искушение, сатаната го наговара Христа да падне и да му се поклони. Каков отворен и дрзок настап, кој открива кој е тој и што навистина сака! Но, наместо да се расправа со него, Исус го прекорува и повторно го упатува на Божјата реч, на 5. книга Мојсеева, во која Господ го предупредува народот за тоа што ќе се случи ако паѓаат и ако се клањаат на други богови. „Бој се од Господа, од твојот Бог; искажувај Му Нему почитување; заколнувај се во Неговото име“ (5. Мојсеева 6,13), што вели – Нему и единствено Нему.

`Како можеме да научиме да црпиме поголема животна сила од проучувањето на Божјата Реч за да можеме целосно да го одразуваме Исусовиот карактер и, како Него, успешно да одолеваме на искушенијата на сатаната?`