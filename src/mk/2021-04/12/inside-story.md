---
title:  Искуство
date:   17/12/2021
---

#### Незаборавен роденден

_од Ох Донгјун_ 

Деветгодишниот Ји-јул е популарно момче во своето училиште во руралниот дел на Јужна Кореја. Неговата учителка исто така многу го сака затоа што помага да се исчисти училницата.

Но, Ји-јул имал проблем. Неговите другарчиња не сакале да дојдат кај него дома за да си играат после училиште. Ји-јул честопати одел во нивните домови и ги гледал нивните нови играчки, аквариуми и миленичиња. Но, изгледало како никој да не сака да дојде кај него дома. Тој не разбирал зошто тие не доаѓаат кај него дома.

Еден ден, кога Ји-јул поканил едно другарче да играат после училиште, момчето рекло: „Мајка ми рече дека можам да играм со тебе на училиште, но не можам да одам кај тебе дома“.
<br>
„Зошто мајка ти ти кажа така? - прашал Ји-јул.
<br>
„Тоа е затоа што твојата куќа е црква“, - одговорило другарчето.

Ји-јул е син на адвентистички пастор и неговиот дом се наоѓа во зградата на адвентистичката црква на седмиот ден. Повеќето од останатите жители во градот посетуваат три големи цркви кои припаѓаат на други христијански деноминации во центарот на градот. Родителите на другарчињата на Ји-јул не сакале нивните деца да одат во домот на Ји-јул внатре во адвентистичката црква.

Ји-јул им кажал на своите родители за разговорот во училиште. Неговите родители се прашувале како Ји-јул да најде другарчиња за да си игра. Како се приближувал роденденот на Ји-јул, тие одлучиле дека наместо да го прослават негде надвор, ќе го сторат тоа за првпат во нивниот дом. Ји-јул се молел мошне сериозно. „Те молам Боже, дозволи моите другарчиња да дојдат на роденденската забава и да си поминеме убаво“, се молел тој. „Дај нивните родители да ја засакаат црквата“.

Ји-јул направил и покани за својот роденден со името и локацијата на црквата. Заедно со мали подароци, тој им ги дал поканите на сите соученици.

Конечно, дошол роденденот на Ји-јул. Кога роденденската прослава започнала во 11:00 часот, десет другарчиња се појавиле да го прослават роденденот со него. Ји-јул бил пресреќен. За прв пат, можел да си игра со другарчињата кај него дома.

Од тој ден, ако има некаков концерт или друг настан во неговата црква, Ји-јул прави покани и ги дели на своите соученици. Тој научил дека колку почесто неговите другарчиња доаѓаат во црква, толку повеќе му е интересно и забавно дома. Сега има тројца другарчиња кои редовно доаѓаат кај него да си играат. Тој се моли за тоа некогаш неговите другарчиња да доаѓаат и во Црква со него.