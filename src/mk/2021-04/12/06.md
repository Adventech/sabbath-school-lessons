---
title: Нешто застрашувачко  
date: 16/12/2021
---

Посланието до Евреите, во сета своја длабочина и возвишеност, на многу начини било само една долга опомена на Евреите кои поверувале во Исуса. А она на што биле опоменати е: Останете верни на Господа!

Таа верност, секако, треба да потекнува од нашата љубов кон Бога, кон тоа кој е Тој, кон Неговиот карактер и добрина, најсилно изразена на крстот. Меѓутоа, понекогаш луѓето треба да се потсетат за тоа колку се страшни последиците на отпадништвото. Значи, мораме да имаме на ум дека на крајот, ако не го прифатиме она што Исус го сторил за нас плаќајќи ја казната за нашите гревови, таа казна ќе мораме да ја платиме сами, а тогаш „плачот и крцкањето со заби“ (Матеј 22,13) ќе бидат проследени со вечно уништување.

`Прочитајте го текстот Евреите 10,28-31. Што вели Павле тука и како тоа може да се примени и на нас?`

Колку е интересно тоа што Павле, опоменувајќи ги еврејските верници да му останат верни на Бога, цитира од 5-та Мојсеева, претходната опомена на еврејските верници да му останат верни на Бога! Павле го цитира стихот 5. Мојсеева 17,6 во врска со фактот дека некој за кого се сметало дека заслужува смрт, можел да се соочи со смртна пресуда откако најмалку две лица би сведочеле против него.

Павле со тоа сакал да ја нагласи следната мисла: ако неверството можело да предизвика смрт под Стариот завет, „колку ли потешка казна, мислите, ќе заслужи оној што Го погазил Синот Божји и ја осквернил крвта на заветот преку која е осветен и Го похулил Духот на благодатта?“ (Евреите 10,29). Со други зборови, имате повеќе светлина и поголема вистина отколку што имале тие, и знаете за жртвата на Синот Божји поради вашите гревови – според тоа, ако отпаднете од верата, вашата осуда ќе биде потешка од нивната.

А потоа Павле веднаш се враќа во 5-та Мојсеева, овојпат на стихот 5. Мојсеева 32,35, само за да го поткрепи своето тврдење. Земајќи го предвид сето што им е дадено во Христа и нивното знаење за големата жртва што е принесена за нив, Господ, кој рекол: „Моја е одмаздата и наградата“, „ќе му суди... на Својот народ“ поради нивното отпадништво и неверство. Тој, впрочем, ги осудил нивните предци, кои ја немале предноста што ја имале новозаветните Евреи – целосното откровение на Божјата љубов дадено на крстот. Така Павле, во основа, им порачува: Предупредени сте.

`„Господ ќе му суди на Својот народ“ (5. Мојсеева 32,36). Во што се состои нашата единствена надеж на тоа судење (види Римјаните 8,1)?`