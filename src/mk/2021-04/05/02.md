---
title: Обрежете го своето срце
date: 24/10/2021
---

Десеттaтa главa 5. книга Мојсеева (5. Мојсеева 10), продолжението на 9. глава (5. Мојсеева 9), во основа е Божјата потврда на заветот кој Тој го склопил со Израел. Поголемиот дел од таа книга е, всушност, некој вид обнова на заветот. Што значи дека, дури и по нивниот страшен грев кај Хорив, кога, наскоро откако Мојсеј накратко ги оставил, паднале во идолопоклонство, Господ сè уште не завршил со нив.

`Прочитајте го библискиот текст 5. Мојсеева 10,1-11. Што се случува тука што ни помага да сфатиме како Бог му го простил гревот на својот народ, и одново го потврдил заветното ветување што им го дал и ним и на нивните татковци?`

Мојсеј ги скршил плочите со Десетте заповеди (5. Мојсеева 9,17) – симбол на прекршениот завет (5. Мојсеева 32,19). „За да го покаже своето гнасење кон нивното злосторство, ги фрлил камените плочи и тие се парчосале пред очите на сиот народ; тоа значело дека, како тие што го раскинале својот сојуз со Бога, и Бог го раскинува сојузот со нив“ (Елена Вајт, *Патријарси и пророци*, стр. 320, оригинал).

Според тоа, фактот дека Бог му рекол на Мојсеј да изделка нови плочи од камен „како што беа првите“, и повторно на нив да ги напише зборовите што биле на првите плочи, покажува дека Бог му простил на народот и дека не завршил со нив, дури ни тогаш.

`Прочитајте го текстот 5. Мојсеева 10,14-16. Всушност, што им вели Бог? Какво е значењето на сликите што ги употребил Господ тука?`

Овде постои една мешавина од слики: препуциум, срце, врат. Сепак, работата е јасна. Обрежувањето било знак за заветот, но тоа е само надворешен знак. Бог ги сакал нивните срца, односно нивниот ум, нивната наклоност, нивната љубов. Сликата на тврдиот врат едноставно укажувала на тоа колку тие биле упорни во својата неподготвеност да Му се покорат на Господа. Во основа, и овде како и на други места, Господ им велел да престанат со својата поделена верност и да Му служат со сето срце и со сета душа.

`Сетете се на миговите кога Господ вам ви ги простил вашите гревови. Што ви кажува тоа за Неговата благодат?`