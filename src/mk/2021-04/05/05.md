---
title: Судете праведно
date: 27/10/2021
---

Како верници, повикани сме да го одразуваме Божјиот карактер. Павле пишува: „Чеда мои, за кои сум пак во родилни маки, додека не се обликува во вас Исус Христос...“ (Галатјани 4,19). Впрочем, ние сме првобитно создадени „И го создаде Бог човекот според образот Свој, според образот Божји го создаде“ (1. Мојсеева 1,27) – образ кој подоцна е нагрден со гревот. И како што видовме, говорејќи за Божјата моќ и величество, Мојсеј исто така напоменува дека Бог е непоткуплив и дека се грижи за слабите и отфрлените. Бог постапува така, па, според тоа, и ние мора така да постапуваме.

**Прочитајте ги следниве текстови во 5. книга Мојсеева:**

`5. Мојсеева 1,16`

`5. Мојсеева 16,19`

`5. Мојсеева 24,17`

`5. Мојсеева 27,19`

`Која тема им е заедничка на сите?`

Стана речиси општопознато дека слабите, сиромашните и изопштените на поголем дел од човечките судови не го добиваат истиот вид „правда“ како оние кои поседуваат пари, моќ и врски. Без оглед на земјата, времето, културата, на возвишените принципи на правда и почитување содржани во уставите и законите, или што било друго – стварноста останува иста: сиромашните, слабите и отфрлените речиси никаде не успеваат да ги остварат своите права на ист начин како другите.

Затоа е толку извонредно она што самиот Господ овде го говори. Таа неправда, која е присутна насекаде, не треба да постои во Израел, меѓу Божјиот народ – меѓу оние кои треба да Го претставуваат на светот. Во извесна смисла, да употребиме современ израз, Господ сакал во древниот Израел да постои „еднаквост пред законот“ за сите луѓе.

Меѓутоа, тоа подразбирало нешто уште подлабоко од востановената судска практика. „Бидете свети, затоа што сум свет, Јас Господ, вашиот Бог“ (3. Мојсеева 19,2). Да, тие знаеле кој е вистинскиот Бог, изведувале исправни верски обреди и принесувале соодветни жртви. Сè било во ред. Меѓутоа, што би вредело сето тоа ако и понатаму би ги злоупотребувале слабите и сиромашните меѓу себе? Во пророчките книги Господ во повеќе наврати ги укорува оние кои вршeле насилство над сиромашните и загрозените во Израел. Како можете истовремено да бидете „свети“ и да ги малтретирате другите? Не можете, колку строго и да се придржувате кон исправните верски ритуали.

`Прочитајте ги следниве текстови: Амос 2,6; Амос 4,1; Амос 5,11; Исаија 3,14.15; Исаија 10,1.2 и Еремија 2,34. Што говореле пророците а го одразува истото она на што Господ го предупредувал древниот Израел? Што ни говорат денес тие зборови?`