---
title: Сакајте ги туѓинците
date: 25/10/2021
---

Сред сите тие опомени, Мојсеј изјавува: „Еве, на Господа, твојот Бог, Му припаѓаат небото, и небото над небесата, земјата, и сè што е на неа“ (5. Мојсеева 10,14). Каков моќен израз за Господовиот суверенитет – идеја која се наоѓа и на други места во Библијата: „Господова е земјата и сè што ја исполнува, вселената и оние што живеат во неа“ (Псалми 24,1).

`Прочитајте го текстот 5. Мојсеева 10,17-19. Која друга изјава ја дава Мојсеј за Господа? Што е уште поважно, што му заповеда Господ на својот народ во согласност со таа изјава?`

Јахве не е само суверен владетел на небото и земјата, туку е исто така е и „Бог над боговите и Господар над господарите“ (5. Мојсеева 10,17). Тоа не значи дека има други, помали богови, како лажните богови што паганските народи околу нив ги обожавале. Тоа е всушност начин да се изрази не само фактот дека Тој е единствен Бог („Сега гледате дека единствено Јас Сум, и дека нема друг Бог покрај мене“ (5. Мојсеева 32,39)), туку и дека поседува целосна надмоќ над сите други сили, стварни или измислени, било на небото било на земјата.

Исто така, текстот вели дека Тој „Бог е голем, силен и страшен, Кој не е пристрасен и не се поткупува“. Сето тоа е дел од една поголема порака: Јахве е вашиот Бог, и вие, Неговиот народ, треба да Му бидете послушни.

Колку моќен контраст е прикажан тука. Да, Јахве е Бог над боговите и Господар над господарите, Суверен владетел на сè што е создадено (Колосјани 1,16.17), но се грижи и за сиромашните, вдовиците и туѓинците, и ја покажува таа грижа служејќи им на нивните непосредни физички потреби. „Не се продаваат ли две врапчиња за еден денар? И ни едно од нив нема да падне на земја без волјата на вашиот Отец“ (Матеј 10,29), запознаен е со неволите на оние што се на маргините на општеството. Со други зборови, Господ му вели на народот: Во ред, вие сте избрани, вие сте посебни и Јас ве сакам, но сакам и други луѓе, вклучувајќи ги сиромашните и беспомошните меѓу вас. А како што ги сакам Јас, и вие треба да ги сакате. Тоа е една од вашите заветни обврски, и тоа многу важна.

`Прочитајте го текстот Псалми 146,5-10. Која е пораката на тој псалм, која ги одразува овие Божји зборови, и што би требало да значи тоа денес за нас како христијани? `