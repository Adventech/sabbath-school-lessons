---
title: Затоа што бевте придојденци во Египет
date: 26/10/2021
---

`„Љубете го и вие придојденикот, зашто и самите бевте придојденци во Египетската земја“ (5. Мојсеева 10,19). Која порака тука му е упатена на древниот Израел? Што треба да претставува таа порака за нас денес?`

Векови порано Господ му рекол на Аврама: „Знај дека потомците твои ќе бидат придојдени во туѓа земја, ќе робуваат и ќе ги мачат четиристотини години“ (1. Мојсеева 15,13; видете исто така и 1. Мојсеева 17,8; Дела 13,17). Тоа, бездруго, и се случило, а во почетните глави на 2. Мојсеева, драматичната приказна за нивното искупување (2. Мојсеева 15,13) и спасение (2. Мојсеева 14,13) од Египет е забележена за потомството, како симбол, тип на искупување и спасение кое ни е дадено во Исуса Христа. Во тој стих, Господ сака тие да паметат каде биле и што биле – придојденци во туѓа земја.

Со други зборови, сетете се на времињата кога и самите сте биле на маргините на општеството, прогоненици, дури и робови, па со самото тоа, препуштени на милост и немилост на оние кои биле посилни од вас и кои можеле да ве злоупотребуваат, што често и го чинеа. Иако Израел бил избран народ, од Бога повикан, „царството свештеничко“ (2. Мојсеева 19,6), и иако меѓу нив и придојденците кои престојувале меѓу нив постоеле значајни разлики – особено во поглед на верските служби – кога станува збор за „човековите права“, спрема придојденците, вдовиците, сирачињата требало да постапуваат со истата правичност и почитување какво што очекувале и спрема себе.

`Прочитајте го текстот Матеј 7,12. Како тој стих го резимира она што Господ му го говорел на древниот Израел за тоа како треба да се однесуваат спрема нејаките во својата средина?`

Опомената упатена на Израел за тоа како треба да се однесуваат спрема луѓето на маргините на општеството, воопшто не била нешто вообичаено во древниот свет, каде спрема таквите поединци, во некои случаи, се постапувало како кон животни, ако не и полошо.

Наспроти тоа, Израел требало да биде поинаков – светлина на народите. И да – таа разлика требало да упатува на Бога кому Му се клањале, на начинот на кој Го обожавале, и на целиот верски систем на вистината кој им го дал Бог. Нивното љубезно однесување кон загрозените требало да биде впечатливо сведоштво за надмоќноста на нивниот Бог и нивната вера, што, во извесна смисла, и била смислата на нивното постоење – да му посведочат на светот за тоа каков е нивниот Бог.