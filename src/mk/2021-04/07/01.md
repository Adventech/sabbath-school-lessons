---
title: Законот и благодатта
date: 06/11/2021
---

### Прочитајте ги библиските текстови:
Езекиел 28,15.16; 5. Мојсеева 4,44; Римјаните 3,20; 5. Мојсеева 10,1-15; 5. Мојсеева 5,6-22; 5. Мојсеева 9,1-6.

> <p>Запомнете го стихот</p>
> „Не ја отфрлам благодатта Божја; зашто ако праведноста се придобива преку Законот, тогаш Христос залудо умрел“ (Галатјани 2,21).

Припадниците на поголем дел со христијанска вероисповед говорат за законот и благодатта и го разбираат односот меѓу нив. Законот е Божјо мерило на светоста и праведноста, а кршењето на тој закон е грев. „Секој што прави грев, прави и беззаконие; и гревот е беззаконие“ (1. Јованово 3,4). А бидејќи сите сме го прекршиле тој закон – „Но Писмото сите ги затвори под грев, па преку верата во Исус Христос да им се даде ветеното на оние кои веруваат“ (Галатјани 3,22) – само Божјата благодат може да нè спаси. „Зашто по благодат сте спасени преку верата; и тоа не е од вас – туку дар Божји!“ (Ефесјаните 2,8).

(Секако, тука е и „благото навестување“ на седмиот ден, саботата, која е дел од законот. Сепак, од многу причини, мнозина христијани, барем засега, се решени да го отфрлат седмиот ден, саботата, изнаоѓајќи секакви слаби изговори за тоа. Но тоа е веќе сосем друга тема.)

Иако се изразува на разни начини, по пат на бројни сценарија, темата за законот и за благодатта несомнено се провлекува низ Библијата, вклучувајќи ја и 5. книга Мојсеева. Да, 5. книга Мојсеева, исто така го прикажува односот на законот и благодатта, но во единствен контекст.

