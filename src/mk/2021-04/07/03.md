---
title: Законот во петтата книга Мојсеева
date: 08/11/2021
---

Еврејскиот народ на границите на Ханан, Божјиот избран народ, конечно се подготвувал да ја наследи земјата која им ја ветил Бог. И, како што видовме, 5. книга Мојсеева ги содржи последните Мојсееви упатства дадени на Евреите пред да ја заземат земјата. A меѓу тие упатства биле и заповедите кои требало да се почитуваат.

`Прочитајте ги следниве библиски текстови. Која мисла секогаш одново се повторува и зошто е толку битна за народот? (5. Мојсеева 4,44; 5. Мојсеева 17,19; 5. Мојсеева 28,58; 5. Мојсеева 30,10; 5. Мојсеева 31,12; 5. Мојсеева 32,46; 5. Мојсеева 33,2).`

Дури и најповршното читање на 5. книга Мојсеева открива колку е битно почитувањето на законот за израелскиот народ. Во една многу реална смисла, тоа биле нивните заветни обврски. Бог сторил толку многу за нив и би сторил уште повеќе – она што не можеле да го сторат сами за себе и пред сè што не го ни заслужувале (зашто таква е благодатта – Бог ни го дава она што не го заслужуваме). А она што го барал за возврат била – послушност спрема Неговиот закон.

Ни сега не е поинаку. Божјата благодат нè спасува без делата на законот – „Така ние заклучуваме дека човекот се оправдува со верата, без делата на Законот“ (Римјаните 3,28) – а нашиот одговор е послушност на законот. Ние го држиме законот, иако не во залуден обид со тоа да се спасиме – „зашто преку делата на Законот пред Него нема да биде оправдан никој; бидејќи преку Законот се познава гревот (Римјаните 3,20) – туку како плод на спасението кое толку милостиво ни е дадено.  „Ако Ме љубите, пазете ги Моите заповеди“ (Јован 14,15).

На 5. книга Мојсеева може да се гледа како на една очигледна поука за благодатта и за законот. Со посредство на благодатта Бог нè искупува, правејќи го за нас она што не би можеле да го сториме сами за себе (како што Израел не можел сам да се избави од Египет), а како одговор, ние со вера живееме во послушност спрема Него и Неговиот закон. Од падот на Адам па понатаму, сè до оние кои ќе живеат во времето на големи неволји и жигот на ѕверот, народ кој е прикажан како народ што ги пази „заповедите Божји и верата во Исус“ (Откровение 14,12) – Божјиот однос со Неговиот заветен народ е однос на законот и благодатта.  Божјата благодат ни го простува тоа што сме го прекршиле Неговиот закон, а истовремено нè оспособува и да се потчинуваме на тој закон.  Тоа е послушноста која произлегува од нашиот заветен однос со Него.

`Како можеме да ја избегнеме стапицата да не станеме легалисти почитувајќи го законот?`

