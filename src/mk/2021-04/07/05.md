---
title: Роб во Египет
date: 10/11/2021
---

Во 5. книга Мојсеева насекаде се појавува една тема: Господ го искупил својот народ Израел од египетската земја. А народот секогаш одново се потсетува на тоа што Бог го сторил за нив: „Господ нè изведе од Египет со силна рака и со испружена мишка, со голем страв со знаци и со чудеса“ (5. Мојсеева 26,8; видете и 5. Мојсеева 16,1-6).

Всушност, низ целиот Стар завет, приказната за излегувањето од Египет се спомнува како пример на моќното Божје избавување од ропството и угнетувачката положба, благодарение на Неговата благодат: „Јас те изведов од египетската земја, те ослободив од куќата на ропството и ги водев пред тебе Мојсеј, Арон и Мирјам“ (Михеј 6,4).

Дури и во Новиот завет се појавува таа идеја, при што излегувањето од Египет преку дејствувањето на големата Божје сила, се споменува како симбол на спасение со вера во Христа: „Со вера поминаа преку Црвеното Море како по суво, коешто се обидоа и Египќаните да го преминат, но се издавија“ (Евреите 11,29; исто така да се види и 1. Коринтјани 10,1-4).

`Прочитајте 5. Мојсеева 5,6-22. Тука Мојсеј го повторува законот, Десетте заповеди, основата на нивниот завет со Јахве. Обрнете внимание на четвртата заповед и на причината која е дадена за нејзиното држење.  Што се зборува, што ја открива реалноста на законот и благодатта?`

Мојсеј ја повторува основната заповед дека треба да се одмора седмиот дена, во Сабота, но ѝ дополнително ја нагласува. Иако таа е запишана на камен, како што гледаме во 2. Мојсеева, Мојсеј овде го проширува тоа што веќе им било дадено. Чувајте ја Саботата, не само како спомен на создавањето туку и како спомен на избавувањето од Египет.  Божјата благодат ги спасила од Египет и им понудила одмор од нивните дела (Евреите 4,1-5). Сега, како одговор на благодатта која им ја дал Бог, требало да ја прошират таа благодат на другите.

Во тој случај, значи седмиот ден, Саботата, не станува само моќен симбол на создавањето туку и моќен симбол на искупувањето и благодатта. Сите во домаќинството, не само децата, туку и слугите, животните, па дури и придојденците меѓу нив, можеле да се одморат. Саботата ја проширува благодатта дадена на Евреите и на други, дури и на оние што се вон самиот заветен народ. А тој се наоѓа во срцето на Божјиот закон. Според тоа, истото она што Бог милостиво го сторил за нив, и тие треба да го прават за други. Тоа е навистина толку едноставно.

`Прочитајте го текстот Матеј 18,21-35. На кој начин начелото изнесено во параболата се открива во заповедта за Саботата, особено во смислата која е нагласена во 5. Мојсеева?`