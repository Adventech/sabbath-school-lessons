---
title: Не за својата правда
date: 11/11/2021
---

Средишната тема на христијанската религија, всушност, целокупната библиска религија е оправдување единствено со вера. „Му поверува Авраам на Бога, и тоа му се сметаше за праведност“ (Римјаните 4,3).

Познатиот цитат на Елена Г. Вајт на таа тема гласи: „Што е оправдување со вера? Тоа е Божје дело кое се состои во тоа да ја положи човековата слава во прав, и потоа да го направи она што човекот сам не е во состојбата да го направи за себе. Кога луѓето ќе ја согледаат сопствената ништожност, тие се подготвени да бидат наметнати со Христовата праведност“ (Елена Вајт, *The Faith I Live By*, стр. 109 оригинал).

Надвор од секаков сомнеж – кога ќе земеме предвид кој е Бог и колку е свет Тој, за разлика од тоа кои сме ние и колку сме несвети во споредба со Него – бил потребен неверојатен чин на благодат за да се спасиме ние. И тоа навистина се случило! Тој чин на благодат се одиграл на крстот, додека Христос, невин, умирал за гревовите на виновниците.

`Имајќи го тој контекст на ум, прочитајте 5. Мојсеева 9,1-6. Што му порачува Мојсеј на народот, кој на драматичен начин ја откривал стварноста на Божјата благодат спрема недостојните? На кој начин тоа што се случило тука го одразува начелото на оправдување со вера?`

Ако се обидеме да го резимираме Павловото учење за евангелието, веројатно најсоодветен израз би било она што го читаме во текстот 5. Мојсеева 9,5: „Не заради твојата праведност и заради правината на твоето срце“ Бог одлучил да те спаси. Тој тоа ќе го направи поради ветувањето на „вечно Евангелие“ (Откровение 14,6), ветување кое ни е дадено „не поради нашите дела, туку по Својата добра волја и благодатта, што ни е дадена во Христос Исус пред вечни времиња“ (2. Тимотеј 1,9; исто така, да се види Тит 1,2). Ако тоа ветување ни е дадено „пред вечни времиња“, тогаш сигурно не можело да биде врз основа на нашите дела, зашто ние не сме ни постоеле „пред вечни времиња“, па не сме ни имале некакви дела.

Накусо, и покрај вашите грешки, мани и тврди вратови, Господ ќе го направи тоа прекрасно дело за вас и во вас. А како резултат на тоа, Тој ќе ви заповеда да се потчините Нему и на Неговите закони. Ветувањето е веќе дадено и исполнето, а вашите дела, вашата послушност, дури и ако биле доволно добри (што не се), не се средство на вашето спасение, туку негов резултат.

`Господ те спасил со благодатта. А сега, со Неговиот закон запишан во срцето и со Неговиот Дух кој те зајакнува, оди и покорувај се на Неговиот закон.`