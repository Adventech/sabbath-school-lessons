---
title: Ваал-Фегор
date: 01/11/2021
---

Во текстот 5. Мојсеева 4,3.4, децата Израелови добиваат уште една лекција од историја, како потсетник на минатото и на сите духовни и практични вистини кои врз нејзина основа, во идеален случај, би требало да ги научат.

`Прочитајте 4. Мојсеева 25,1-15. Што се случило тука и кои духовни и практични вистини требало да ги извлече народот од тоа фијаско?`

Колку и да ни се непријатни приказните за тоа како Израел истребил некои пагански народи од своето опкружување, овој извештај сигурно помага при објаснувањето на логиката што стоела зад таа заповед. Израел пред незнабожечките народи од своето опкружување требало да сведочи за вистинитиот Бог – единствениот Бог. Тие требало да бидат пример, да покажат како изгледа служба на вистинскиот Бог. Меѓутоа, врзувајќи се за „боговите“ на незнабожечките народи околу себе, тие често влегувале во отворен бунт против самиот Бог кого требало да му Го претстават на светот.

Иако изразот „правење прељуба“ во Библијата често има духовно значење, зашто Израел ги следел незнабожечките богови и обичаи (видете Осија 4,12-14), во овој случај тој израз (и остатокот од приказната) сугерира дека навистина имало сексуални престапи, барем на почетокот.  И тука сатана повторно ја злоупотребил паднатата човекова природа, користејќи ги паганските жени за да ги заведе мажите, кои очигледно си дозволиле себеси да бидат заведени.

Нема сомнеж дека чинот на телесниот блуд довел и до духовна прељуба. Луѓето кои биле вклучени во тоа на крајот ги прифатиле паганските верски обичаи, така што Израел „го следеше Ваал-Фегор“. Односно, на некој начин се врзале за тој лажен бог, па дури и му принесувале жртви. И покрај сè што научиле и што им е речено, подготвено го отфрлиле во жар на силна желба и страст.

Како можело тоа да се случи? Лесно. Бидејќи својата совест ја отапеле со првиот грев, со физичкиот, биле зрели за пад во оној другиот, духовниот грев, што сигурно и бил сатанината крајна цел. Станале толку бесрамни што, според текстот, еден човек ја довел својата Мадијанка во самиот логор, право пред Мојсеј и народот кој плачел пред Шаторот.

`Нашиот ум и нашето тело се тесно поврзани. Она што влијае на едното, влијае и на другото. Што можеме да научиме од оваа приказна, за тоа колку удоволувањето на телесните желби може да биде опасно за нас во духовна смисла?`