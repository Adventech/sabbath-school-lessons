---
title: Ниту додавајте ниту одземајте
date: 31/10/2021
---

`Прочитајте го текстот 5. Мојсеева 4,1.2. Која посебна опомена им ја упатил Господ во поглед на Неговите „уредби и закони“, и зошто тоа било нешто на што веднаш биле предупредени? (Да се види, исто така, и 5. Мојсеева 12,32.)`

Господ им вели да ги почитуваат „уредбите и законите“ и ништо да не додаваат и да не одземаат. Зошто им го вели тоа? Зошто некој, впрочем, би сакал да го менува Божјиот закон?

Ние, секако, го знаеме одговорот.

„Сатаната бил упорен и неуморен во своите напори да го продолжи делото што го започнал на небото – да го промени Божјиот закон. Тој успеал да го наведе светот да поверува во теоријата што ја изнел на небото пред неговиот пад – дека Божјиот закон е погрешен и дека треба да се преиспита. Голем дел од таканаречената христијанска црква, со својот став, ако не и со зборови, покажува дека ја прифаќа истата заблуда“ (Еllеn G. White, *Selected Меssаgеs, Bооk 2*, p. 107).

Кога размислувате за историјата на древниот Израел, сфаќате дека тие запаѓале во неволи на многу начини, зашто не само што занемарувале одредени законски одредби, со што практично одземале нешто од законот, туку нешто и му додавале, во смисла на воведување работи во практика кои не се прецизирани со законот и кои, всушност, на крајот доведувале до престап на истиот.

`Прочитајте го текстот Матеј 15,1-9. Како тука ги гледаме како пример начелата со кои, навистина во друг контекст, Мојсеј ги предупредувал децата Израелови?`

Кога конечно ја добиле земјата која им била ветена, Евреите често ги занемарувале директните предупредувања – на пример, во врска со идолопоклонството. Како резултат на тоа, следеле многу пагански обичаи, понекогаш дури и како дел од својата наводна Јахвеова служба. До Исусовото време додале на Законот толку различни човечки обичаи што, според зборовите на самиот Христос, ја направиле „Божјата заповед ништовна“.

Во секој случај, било со додавање било со одземање, Законот е променет, а народот ги трпел последиците.

`На кои начини и ние мораме да водиме сметка за да не додаваме или одземаме нешто од она што Бог ни вели да го правиме?`