---
title: Вашата мудрост и вашиот разум
date: 04/11/2021
---

Текстот 5. Мојсеева 4,1-9, како што видовме, бил моќен израз не само на посебниот статус што го имале како народ туку и на нивниот мисионерски повик. Низ сите тие стихови е проткаена идејата дека тие треба да бидат послушни, да следат и да го прават сето она што Господ им го заповедал.

`Повторно прочитајте 5. Мојсеева 4,6. За што Господ конкретно вели дека е нивна „мудрост“ и „разум“ во очите на другите народи?`

На прв поглед би можело да се помисли дека мудрост и разум содржеле самите закони и одредби. Но, текстот не го вели тоа. Господ ги научил на одредбите и законите, тоа е точно, но нивната мудрост и разум потекнуваат од тоа што тие ги почитувале и ги извршувале. Нивната послушност – тоа била нивната мудрост и нивниот разум.

Израел можел да го има највеличествениот систем на закони, правила и прописи што светот воопшто го видел (како што всушност и го имал), но каква корист би било од сето тоа да не ги следел? Нивната мудрост и нивниот разум произлегувале од примената на Божјите закони во реалниот живот и реалното времен. Требало да живеат во согласност со вистините што им ги дал Господ, а тоа било можно само ако се потчинат. Ни сета светлина ни сета вистина не би им донеле ништо добро ниту ним ниту на незнабошците од нивното опкружување, доколку Израел не би живеел во согласност со таа вистина. Затоа тие секогаш одново се повикувани да се покорат, зашто нивното почитување на законите и одредбите, а не законите и одредбите сами по себе, било пресудно за нивниот статус како сведоци на светот.

„Послушноста кон Божјиот закон на Израелците би им обезбедила благосостојба на која би ѝ се восхитувале сите народи на светот. Истиот Оној, кој можел да им даде мудрост и вештина во секоја работа, и понатаму би останал нивни учител и преку послушноста на неговиот закон би ги облагородувал и издигнувал. Под услов да бидат послушни, би биле сочувани од болестите што ги мачеле другите народи и надарени со посебна умна способност. Божјата слава, неговото величество и моќ би се покажувале преку нивната благосостојба. Тие требало да бидат царство на свештеници и кнезови. Бог им ги подарил сите средства за да станат најзначаен народ на земјата.“ (Е. Г. В. *Христовите параболи*, стр. 288 ориг.).

`Прочитајте го текстот Матеј 5,13-16. Што ни кажува Исус во тие стихови a го одразува истото она што го рекол и на древниот Израел? Во која смисла би требало да се примени тоа, особено на нас како адвентисти на седмиот ден?`

