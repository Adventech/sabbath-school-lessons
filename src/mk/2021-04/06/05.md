---
title: Кој друг народ е толку голем?
date: 03/11/2021
---

Она што следува во наредните неколку стихови по текстот 5. Мојсеева 4,4, претставува еден од најдлабоките и најубавите текстови во целото Писмо (еврејскиот текст е величествен!). Би можело да се каже дека пораката на 5. Мојсеева, во суштина, се наоѓа токму овде, а дека сè друго е коментар. Додека ги читате тие стихови, размислете на кои сè начини принципот кој е изнесен тука би можел да се примени и на нас денес.

`Прочитајте го текстот 5. Мојсеева 4,5-9. Зошто Господ, преку Мојсеј, би рекол такво нешто на Израел?`

Господ сакал тие да сфатат дека се повикани, дека се избрани од посебна причина. Тие се „голем народ“, баш како што му рекол Бог на Аврам уште првиот пат кога го повикал да излезе од земјата Халдејска: „Ќе направам голем народ од тебе“ (1. Мојсеева 12,2; исто така, видете 1. Мојсеева 18,18).

Но целта на тоа што ги направил големи била дека тие ќе бидат „благослов“ (1. Мојсеева 12,2) за „сите племиња на земјата“ 1. Мојсеева 12,3).  Иако врвниот благослов ќе биде тој што Исус, Месија, ќе дојде преку нивна крвна линија, дотогаш требало тие да бидат светлината на светот.  „...Туку Јас ќе Те направам светило за народите, за да се рашири спасението од Господ до краиштата на земјата“ (Исаија 49,6). Тоа не значи дека спасението се наоѓало во нив самите, туку дека преку нив требало да се открие вистинскиот Бог, кој единствен може да спаси.

Израел му се поклонувал и му служел на Бога, кој ја создал вселената, на Господарот на небото и земјата, додека паганските народи се клањале пред камења, карпи, дрво и демони (5. Мојсеева 32,17; Псалми 106,37).

Каква остра разлика!

Во овие стихови Мојсеј укажува на две поединости кои Израел го направиле посебен. Прво, тоа што Господ им бил близу, на единствен начин, преку Светилиштето, а второ било тоа што имале „уредби и закони праведни како што е целиот овој закон“.

`Прочитајте 5. Мојсеева 4,32-35. Што уште им рекол Господ, што требало да им овозможи да увидат каков посебен повик им е упатен?`

`Без сомнеж, на Израел му било дадено многу. Е сега, како одговориле тие на тоа?`