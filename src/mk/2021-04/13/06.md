---
title: Воскресение на сите нас  
date: 23/12/2021
---

Со дополнителната светлина што ја имаме во Новиот завет, ускратувањето на можноста Мојсеј да влезе во Ветената земја, во крајна линија, и не ни изгледа баш како некаква казна. Наместо земскиот Ханан, а подоцна и земскиот Ерусалим (кој во текот на целата своја позната историја бил мегдан за војни, освојувања и страдања), „небесниот Ерусалим“ (Евреите 12,22) и денес е негов дом. Секако многу подобро престојувалиште!

Мојсеј е прв пример за воскреснување од мртви кој ни е познат од Библијата. Енох е земен на небото, без да види смрт (1. Мојсеева 5,24), а исто така и Илија (2. Цареви 2,11), но, барем според пишаните извештаи, Мојсеј е прв кој воскреснал во вечен живот.

Колку долго Мојсеј спиел во земјата, не знаеме, но што се однесува до него, тоа не е ни важно. Ги склопил очите во моментот на смртта, и без оглед дали поминале три часа или 300 години, за него тоа било исто. Тоа е исто за сите мртви низ целата историја. Нивното искуство, барем што се однесува на смртта, нема да се разликува од Мојсеевото. Ги затвораме очите пред смртта, а веќе следното на што сме свесни е или Исусовото доаѓање или, за жал, конечниот суд (да се види Откровение 20,7-15).

`Прочитајте го текстот 1. Коринтјани 15,13-22. Кое големо ветување го наоѓаме тука и зошто Павловите зборови имаат смисла само ако сфатиме дека мртвите спијат во Христа до воскресението?`

Без надеж во воскресение, ние воопшто немаме никаква надеж. Христовото воскресение е гаранција за нашето. „Откако преку Себе ги очисти нашите гревови“ (Евреите 1,3) на крстот како наше жртвено Јагне, Христос умрел и воскреснал од мртвите, а благодарение на Неговото воскресение ние имаме гаранција за сопственото, при што Мојсеј е првиот пример на паднат човек кој воскреснал од мртвите. Благодарение на она што допрва ќе го стори Христос, Мојсеј воскреснал, а благодарение на она што Христос веќе го сторил, и ние исто така ќе бидеме воскреснати.

Така во Мојсеј наоѓаме пример за спасение со вера, вера која се покажала преку живот на верност и надеж во Бога, иако тој на крајот малку отстапил. Низ целата 5-та книга Мојсеева, можеме да го видиме како настојува да го поттикне Божјиот народ на слична верност, на сличен одговор на благодатта која им била дадена – како што ни е дадена и нам, кои исто така се наоѓаме на границите на Ветената земја.

`Зар Бог, истиот Бог, не нè повикува и нас на верност? Што можеме да преземеме за да не ги правиме истите грешки на кои Мојсеј однапред нè предупредил во 5-та Мојсеева?`