---
title: Мојсеевата смрт 
date: 21/12/2021
---

Кутриот Мојсеј! Стигнал толку далеку, поминал толку многу, за на крајот да пропушти да го доживее исполнувањето на ветувањето што му било дадено на Аврам многу векови порано: „Ќе му ја дадам оваа земја на твоето потомство“ (1. Мојсеева 12,7).

`Прочитајте 5. Мојсеева 34,1-12. Што му се случило на Мојсеј, и што рекол Господ за него што покажува колку посебен човек бил тој?`

„Во таа самотија Мојсеј се осврнал на својот живот во кој имало толку многу маки и неволји од оној ден кога им го свртел грбот на дворските почести и на предимството да седне на египетскиот престол со цел својата судбина да ја поврзе со судбината на избраниот народ. Си спомнал за оние долги години што ги поминал пасејќи ги стадата на Јотора во пустината, за појавата на ангелот ’во пламенот од капината’ и како бил повикан да го ослободи Израел. Повторно ја согледал чудесната Божја моќ што се покажувала во полза на избраниот народ и неговото трпение и милост за сето време на долгите години на талкањето и буните. И покрај сѐ што сторил Бог за нив, и покрај неговите лични напори и молитви, само два човека од толкаво мноштво Израелци кои излегле од Египет се нашле доволно верни да можат да влезат во ветената земја. Додека ги прегледувал резултатите на својот труд, на Мојсеја му се чинело дека животот, иако полн со искушенија и самопрегор, му поминал речиси напразно“ (Е. Г. Вајт, *Патријарси и пророци*, стр. 471, 472 ориг.).

Во стихот 5. Мојсеева 34,4 читаме нешто многу интересно: „Ова е земјата за која им се заколнав на Авраам, Исак и Јаков дека ќе му ја дадам на твоето потомство“. Господ се послужил речиси со истите зборови кои секогаш одново им ги повторувал на патријарсите и на нивните деца, за тоа дека ќе им ја даде таа земја. А сега истото тоа му го говорел на Мојсеј.

Господ, исто така, рекол: „Дозволив да ја видиш со своите очи, но ти нема да поминеш онаму“ (5. Мојсеева 34,4, додаден курзив). Немало начин Мојсеј, стоејќи таму каде што бил, под нормални околности и со сопствени очи да види сè што му покажувал Господ – од Моав преку Дан до Нефтали и понатаму. Елена Вајт е јасна во тој поглед – тоа било натприродно откровение, не само на моменталниот изглед на таа земја, туку и на тоа како ќе изгледа откако ќе ја заземат.

**Во извесна смисла, речиси изгледа како Господ да си подигрува со Мојсеј, велејќи му: Можеше да бидеш овде ако едноставно ме послушаше како што треба – или слично. Меѓутоа, Господ всушност му покажал на Мојсеј дека и покрај сè, дури и покрај неговата грешка, Бог ќе остане верен на заветните ветувања што им ги дал на нивните татковци и на самиот Израел. Како што ќе видиме исто така, Господ имал нешто уште подобро во план за својот верен, но несовршен слуга.**