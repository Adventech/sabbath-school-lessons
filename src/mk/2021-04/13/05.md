---
title: Воскреснувањето на Мојсеј 
date: 22/12/2021
---

„И Мојсеј, Господовиот слуга, почина таму во Моавската Земја по Господовата заповед. И Тој го погреба во долината во земјата спроти Вет-Фегор. До денешен ден никој не научи за неговиот гроб“ (5. Мојсеева 34,5.6). Така, во тие стихови е опишана смртта на Мојсеј – на човекот кој е толку важен за постоењето на Израел, чии списи и понатаму живеат не само во Израел, туку и во денешните цркви и синагоги.

Мојсеј умрел, погребан е, народот го оплакувал, и тоа било сè. Секако, овде важи принципот од книгата Откровение: „Блажени се мртвите кои отсега умираат во Господ! Да – вели Духот – нека се одморат од трудот свој, зашто делата нивни ги следат“ (Откровение 14,13).

Меѓутоа, описот на неговата смрт не бил последното поглавје од приказната за Мојсеевиот живот.

`Прочитајте Јуда 1,9. За што станува збор тука, и како тој текст помага да се објасни појавата на Мојсеј подоцна во Новиот завет?`

Иако ни е даден само делумен увид, колку неверојатен приказ е прикажан тука. Михаил, Христос лично, се препирал со ѓаволот за Мојсеевото тело. Како е можно да се препирал за него? Нема сомнеж дека Мојсеј бил грешник. Неговиот последен познат грев – присвојување на славата што Му припаѓала само на Бога – всушност бил истиот вид грев како оној: „Ќе се искачам до висините на облаците, ќе бидам рамен на Севишниот“ (Исаија 14,14) – поради кој, пред сè, и самиот Луцифер е исфрлен од небото. Спорењето околу неговото тело несомнено било можно само затоа што Христос сега го барал ветеното воскреснување за Мојсеј.

Но како можел да го направи тоа Христос за еден грешник, Мојсеј, за некој кој го прекршил Неговиот закон? Одговорот, бездруго, би можел да биде само крстот. Како што сите животински жртви однапред укажувале на Христовата смрт, така очигледно и Господ, гледајќи однапред кон крстот, го барал правото да го воскресне Мојсеовото тело. „Мојсеј поради гревот потпаднал под власт на сатаната. Според своите сопствени заслуги бил законит заробеник на смртта, но повикан е во бесмртен живот благодарение на правото што му го обезбедиле заслугите на Спасителот. Мојсеј станал прославен од гробот и се вознел во Божјиот град заедно со својот Ослободител“ (Е. Г. Вајт, *Патријарси и пророци*, стр. 479 ориг.).

`Како тој извештај за Мојсеј ни помага да ја разбереме длабочината на планот на спасението – дека дури и пред крстот Мојсеј можел да биде кренат во бесмртност?`