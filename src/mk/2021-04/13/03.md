---
title: Мојсеевиот грев - II дел 
date: 20/12/2021
---

`Прочитајте го повторно текстот 4. Мојсеева 20,12.13. Која конкретна причина Господ му ја наведува на Мојсеј, што направил тој конкретно поради што не можел да ја премине границата? Исто така, видете ги стиховите 5. Мојсеева 31,2 и 5. Мојсеева 34,4.`

Според тој текст, Мојсеевиот грев бил нешто повеќе од самиот обид да го заземе Божјото место, што веќе само по себе било доволно лошо. Тој со тоа покажал и недостаток на вера, што за некој како Мојсеј било непростливо. На крајот на краиштата, тој бил човекот кој, од грмушката што горела (2. Мојсеева 3,2-16) па натаму, имал такви искуства со Бога какви што повеќето луѓе никогаш немале. Па сепак, како што вели текстот, Мојсеј „не поверува“. Меѓутоа, тој покажал недостаток на вера во Господовите зборови, и затоа не успеал да Го „прослави“, пред децата Израелови. Со други зборови, да останел Мојсеј, сред нивното бунтовништво, смирен и да го направел она што е исправно, покажувајќи ги со тоа сопствената вера и довербата во Бога, тој би го прославил Господа пред народот и би им бил, повторно, пример за вистинска вера и послушност.

Исто така, воочете како Мојсеј го прекршил она што Господ конкретно му рекол да го направи.

`Прочитајте 4. Мојсеева 20,8. Што му рекол Господ на Мојсеј да направи, а што направил тој наместо тоа (4. Мојсеева 20,9-11)?`

Во деветтиот стих (4. Мојсеева 20,9) Мојсеј го зема стапот, токму онака како што му „рече Господ“. До тој момент сè било добро. Меѓутоа, според 10. стих (4. Мојсеева 20,10), наместо да ѝ проговори на карпата, од која тогаш би протекла вода како восхитувачки израз на Божјата сила – Мојсеј удира по неа, и тоа не еднаш, туку двапати. Секако, и тоа што, по неговите удари, водата протекла од карпата било чудесно, но сигурно не баш толку чудесно како кога би се случило истото и само да ѝ проговорел на карпата.

Бездруго, површно гледано, би можело да се заклучи дека Божјиот суд над Мојсеј е прилично екстремен – по сè низ што минал, на Мојсеј на крајот сепак не му било дозволено да влезе во Ветената земја. Сè додека се прераскажува тој настан, луѓето ќе се прашуваат зошто, поради една непромислена постапка, му било ускратено она што толку долго го исчекувал.

`Што мислите, каква поука требало да извлечат децата Израелови од тоа што му се случило на Мојсеј?`