---
title: Мојсеевиот грев - I дел 
date: 19/12/2021
---

За сето време, дури и сред нивното отпадништво и талкањата низ пустината, Бог на чудесен начин се грижел за децата Израелови. Колку и да не го заслужувале тоа (и често до крај истрајувале во непокајание), Божјата благодат се излевала врз нив. И ние денес сме уживатели на Неговата благодат, колку сами и да не ја заслужуваме. Всушност, тоа не би ни била благодат кога би ја заслужувале, зар не?

Освен изобилието храна која Господ на чудесен начин им ја обезбедувал во пустината, уште еден израз на Неговата благодат била и водата, без која сите брзо би умреле, особено во сувата, жешка, ненаселена пустина. Во врска со тоа искуство, Павле пишувал: „И сите пиеја исто духовно пиење; зашто пиеја од духовната карпа, што ги придружуваше; а таа карпа беше Христос“ (1. Коринтјани 10,4). Елена Вајт уште додала: „Секогаш кога им било потребно, за сето време на талкањето низ пустината, постојано биле снабдувани со вода на чудесен начин со Божјата милост“ (*Патријарси и пророци*, стр. 411 оригинал).

`Прочитајте 4. Мојсеева 20,1-13. Што се случило тука и како ја разбираме казната што Господ му ја изрекол на Мојсеј поради она што го направил?`

Во некоја рака, не е тешко да се воочи и разбере причината за Мојсеевата фрустрација. По сè што сторил Господ за нив, по сите знаци, чудеса и неверојатни избавувања, еве ги, конечно, на границите на Ветената земја. И, што се случува потоа? Одеднаш им снемува вода и тие почнуваат да коваат заговор против Мојсеј и Арон. Дали Господ во тој момент бил спречен со нешто за да им обезбеди вода, како што порано често го правел тоа за нив? Секако дека не. Тој тоа можел и сакал повторно да го направи за нив.

Меѓутоа, погледнете ги зборовите што ги изговара Мојсеј додека удира во карпата, дури двапати. „Чујте, бунтовници! Дали ќе ви извадиме вода од карпава?“ (4. Мојсеева 20,10). Просто може да се слушне бес во неговиот глас, зашто веднаш на почетокот ги нарекува „бунтовници“.

Проблемот не бил толку во неговиот бес, кој веќе, иако разбирлив, бил доволно лош, колку во тоа што го рекол: „Дали ќе ви извадиме вода од карпава?“ – небаре тој или кое било друго човечко суштество би можело да извади вода од карпата. Изгледа Мојсеј, во својот бес, на момент заборавил дека само Божјата сила, која делувала меѓу нив, можела да изведе такво чудо. Тој, од сите луѓе, требало тоа најдобро да го знае.

`Колку често кажуваме или дури правиме нешто во налет на бес, дури и ако веруваме дека тој бес е оправдан? Како можеме да научиме да запреме, да се молиме и да ја бараме Божјата сила за да можеме да кажеме и да направиме нешто добро, пред да кажеме и да направиме со наша сила нешто погрешно?`