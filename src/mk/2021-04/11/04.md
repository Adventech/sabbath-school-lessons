---
title: 5-та книга Мојсеева во книгата на пророкот Еремија 
date: 07/12/2021
---

Пред многу години, еден младич, агностик, страсно трагал по вистината – каква и да била и каде и да го однела. На крајот, не само што поверувал во Бог Таткото и во Исуса, туку ја прифатил и пораката на адвентистите на седмиот ден. Омилен библиски стих му бил Еремија 29,13, кој гласи: „Ќе Ме побарате, и ќе Ме најдете, ако Ме побарате од сè срце“. Години подоцна, проучувајќи ја својата Библија, повторно наишол на тој стих, но овојпат во 5-та Мојсеева. Имено, Еремија го презел од Мојсеј.

`Прочитајте 5. Мојсеева 4,23-29. Каков е контекстот на тоа ветување дадено на Израелците и како би можело да се однесува и на нас денес?`

Како што веќе видовме, 5. книга Мојсеева повторно е откриена во текот на владеењето на царот Јосиј, а Еремија ја започнал својата служба под негова власт. Оттаму, не е чудно што може да се види влијанието на 5. книга Мојсеева во Еремиините списи.

`Прочитајте Еремија 7,1-7. Што му кажува тука Еремија на народот, и како тоа е поврзано со она што го пишува во 5-та Мојсеева?`

Мојсеј, во 5. книга Мојсеева, повеќепати нагласува дека нивниот престој во хананската земја е условен, и дека ако бидат непослушни, нема да останат на местото кое Бог го избрал за нив. Обрнете посебно внимание на предупредувањето во текстот Еремија 7,4, кој всушност порачува: да, ова е Божји храм, и да, вие сте избран народ, но ништо од тоа нема да биде важно ако не бидете послушни.

А таа послушност го опфаќала и начинот на кој постапувале спрема придојденците, сирачињата, вдовиците – идеја која се протега директно до 5-та Мојсеева и некои одредби од заветот кој морале да го следат: „Не ја извртувај правдата на придојденикот ни на сирачето, и не земај ја во залог облеката на вдовицата“ (5. Мојсеева 24,17; исто така, видете 5. Мојсеева 24,21; 5. Мојсеева 10,18.19; 5. Мојсеева 27,19).

`Прочитајте го стихот Еремија 4,4 и споредете го со стихот 5. Мојсеева 30,6. Која порака му е упатена на народот, и како тоа начело може подеднакво да се примени на Божјиот народ денес?`