---
title: Законик 
date: 05/12/2021
---

Јудејскиот цар Јосиј, кој имал осум години кога зацарувал, владеел 31 година (640 – 609 г. пр.н.е.) пред да загине на бојно поле. Во осумнаесеттата година од неговото владеење се случило нешто што, барем на некое време, ја променило историјата на Божјиот народ.

`Прочитајте го библискиот текст 2. Цареви 22. Какви поуки можеме да извлечеме од тој инцидент?`

Научниците одамна заклучиле дека „Законикот“ (2. Цареви 22,8), всушност, е 5. книга Мојсеева, која очигледно била изгубена за народот низа години.

„Јосија бил длабоко трогнат кога за прв пат ги слушнал советите и предупредувањата запишани во древниот ракопис. Тој никогаш порано не ја сфаќал толку добро јаснотијата со која Бог поставил пред Израелците ’живот и смрт... благослов и проклетство’ (5. Мојсеева 30,19);... Книгата изобилувала со ветувања дека Бог е подготвен да ги спаси оние што ќе имаат целосна доверба во Него. Како што ги ослободил од египетското ропство, така моќно ќе работи за да ги зацврсти во Ветената Земја и да ги постави на чело на земските народи“ (Елена Вајт, *Пророци и цареви*, стр. 393 оригинал).

Во целaтa следнa главa, можеме да видиме колку сериозно царот Јосиј настојувал „дека ќе Го следи Господа и дека ќе ги чува заветите Негови, откровенијата Негови и наредбите Негови, од сè срце и душа и ќе ги исполнува зборовите на тој завет, напишани во таа книга“ (2. Цареви 23,3; исто така, да се види 5. Мојсеева 4,29; 5. Мојсеева 6,5; 5. Мојсеева 10,12; 5. Мојсеева 11,13). А таа реформа опфаќала и очистување на земјата, така што „Јосија исто така ги истреби и повикувачите на мртви, и маѓепсниците, и вражалците, и идолите, и сите пагански богови што се сретнуваа во јудејската земја и во Ерусалим за да ги исполни зборовите на законот, напишан во книгата што свештеникот Хелкија ја најде во домот Господов“ (2. Цареви 23,24).

Петтата книга Мојсеева била преполна со опомени и предупредувања Израелците да не ги следат обичаите на околните народи. Сè што презел и што сторил Јосиј, вклучувајќи го и погубувањето на идолопоклоничките свештеници во Самарија (2. Цареви 23,20), открило колку тие се оддалечиле од вистината која им била доверена. Наместо да останат свет народ како што требало да бидат, правеле компромиси со светот, иако, главно, биле уверени дека нивниот однос со Господа е сосема во ред.

Колку опасна заблуда.

`Какво темелно чистење би требало ние да спроведеме во своите домови, па дури и во црковните институции, за навистина да Му служиме на Господа со сето срце и со сета душа?`