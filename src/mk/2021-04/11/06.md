---
title: Даниелова молитва
date: 09/12/2021
---

Една од најпознатите молитви во целиот Стар завет е забележена во 9. глава од Книгата на пророкот Даниел. Бидејќи, читајќи го пророкот Еремија, осознал дека наскоро ќе се наврши времето „седумдесет години ќе се навршат над опустошениот Ерусалим“ (Даниел 9,2), Даниел започнал сесрдно да се моли.

А каква молитва била тоа – потресно преколнување во солзи, во пригода кога тој ги признава своите гревови и гревовите на својот народ, повикувајќи се истовремено на Божјата правда сред несреќата која ги погодила.

`Прочитајте го библискиот текст Даниел 9,1-19. Кои теми се наоѓаат тука, а можат директно да се поврзат со 5. книга Мојсеева?`

Даниеловата молитва е резиме токму на она на што е предупреден народот во 5. Мојсеева, како на последиците од непочитувањето на заветот. Даниел двапати се осврнал на „Мојсеевиот закон“ (Даниел 9,11.13), кој неоспорно ја вклучувал и 5. Мојсеева, а во овој случај можеби дури и конкретно се повикувал на неа.

Како што е речено во 5. Мојсеева, тие биле протерани од земјата (да се видат текстовите 5. Мојсеева 4,27-31; 5. Мојсеева 28) зашто не го послушале токму она што Мојсеј (5. Мојсеева 31,29) рекол дека ќе се случи.

Колку е трагично и тоа што Израел, наместо околните народи да кажат за него: „Само еден народ е мудар и умен“ (5. Мојсеева 4,6), всушност станал „за потсмев“ (Даниел 9,16) пред тие исти народи.

И покрај сите солзи и молења, Даниел во ниеден момент не го поставува она вообичаено прашање кое го поставуваат многумина кога ќе им се случи катастрофа: „Зошто?“ Тој воопшто тоа не го прашува зашто, благодарение на 5. книга Мојсеева, точно знае зошто се случило сето тоа. Со други зборови, 5. Мојсеева на Даниел (и на другите прогонети) им пружила контекст врз чија основа сфатиле дека злото кое ги снашло не е некаква зла коб или слепа случајност, туку последица на нивната непослушност – токму она на што биле предупредени.

Но, што е можеби уште поважно, Даниеловата молитва укажува на фактот дека, и покрај сите тие случувања, за нив сè уште имало надеж. Бог не ги напуштил, колку и да изгледало така. Петтата книга Мојсеева не им го понудила само контекстот за разбирање на ситуацијата во која се нашле, туку ги упатила и на ветувањето за обновување.

`Прочитајте Даниел 9,24-27 – пророштвото за Исус и Неговата смрт на крстот. Зошто тоа пророштво му е дадено на Даниел (а и нам) во контекст на прогонството на Израел и ветувањата за нивното враќање?`