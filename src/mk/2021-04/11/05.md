---
title: Што бара Господ?
date: 08/12/2021
---

Голем дел од пророчките списи се состоел од повик на верност. И тоа не само на верноста воопшто, туку посебно на верност во исполнувањето на својот дел од заветот, кој повторно е потврден непосредно пред нивното влегување во Ветената земја. Тоа е она за што говори 5. Мојсеева – за реафирмирање на Божјиот завет со Израел. Господ сега, по нивното четириесетгодишно талкање, се подготвувал во голема мера да ги исполни (или почне да ги исполнува) своите заветни ветувања – својот дел од спогодбата. Затоа Мојсеј ги опоменува и тие да го исполнат својот дел. Впрочем, многу од пророчките списи во основа се сведувале на истото – повикување на народот да ја одржи својата страна од заветот.

`Прочитајте Михеј 6,1-8. Што му кажува тука Господ на народот и во каква врска е тоа со 5. Мојсеева? (видете и Амос 5,24 и Осија 6,6.)`

Библиските научници во тие стихови од Книгата на пророкот Михеј гледаат нешто што е познато како „заветна тужба“ во која Господ „тужи“ или поведува парница против својот народ поради кршење на заветот. Во овој случај, Михеј вели дека Господ „му суди на Својот народ, се тужи со Израел“ (Михеј 6,2), при што реч „суди“ (riv) може да се однесува на правен спор. Односно, Господ повел правна постапка против нив – што е слика која подразбира правни (освен релациони) аспекти на заветот. Тоа не би требало да нè изненади, бидејќи законот, на крајот на краиштата, се наоѓал во основата на тој завет.

Исто така, забележете како Михеј позајмува одредени изрази директно од 5. Мојсеева: „И така, Израеле, што бара Господ, твојот Бог, од тебе? Само тоа да се боиш од Господа, својот Бог, да одиш по сите Негови патишта; да Го љубиш и да Му служиш на Господа, својот Бог, со сето свое срце и со сета своја душа; да ги пазиш Господовите заповеди и Неговите закони што ти ги давам денес за твое добро“ (5. Мојсеева 10,12.13). Но, наместо директно да ги цитира, Михеј ги приспособува тие зборови менувајќи го „словото на законот“ од 5. Мојсеева во „духот на законот“, кој упатува на тоа дека треба да се биде праведен и милостив.

Она за што всушност тука се зборува е дека, без оглед на надворешните манифестации на религијата и побожноста (многубројните животински жртви – „илјадници овнови“), тоа не била суштината на заветниот однос на Израел со Бога. Каква е ползата од сите тие надворешни побожности ако, на пример, тие „посакаат ли ниви – ги заземаат насила, куќи - и ги одземаат; и човекот го угнетуваат, и куќата негова, стопанот и наследството негово“ (Михеј 2,2)? Израел требало да биде светлината на светот, за другите народи со восхит да забележат: „Само еден народ е мудар и умен, а тоа е овој голем народ“ (5. Мојсеева 4,6). Според тоа, требало да постапуваат мудро и разумно, а тоа подразбирало праведно и милосрдно однесување спрема другите луѓе.