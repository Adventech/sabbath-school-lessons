---
title: Книгата на заветот
date: 12/10/2021
---

Иако идејата за заветот (берит на хебрејски), со кој се опишува односот на Бога со Неговиот народ, се провлекува низ целата Библија, тој збор во 5. Мојсеева се појавува толку често што таа книга е прогласена за „Книга на заветот“.

`Разгледајте го текстот 5. Мојсеева 5,1-21. Што се случува тука што открива колку е битна идејата за заветот (берит) во 5. Мојсеева?`

Не по долго време откако децата Израелови се избавени од Египет, Бог со нив го воспоставил заветот на Синај, непосредно пред да влезат во Ветената земја. Потоа, по четириесетте години лутање, повторно пред влегувањето во Ветената земја, што било клучен дел од заветното ветување (да се види 1. Мојсеева 12,7; 2. Мојсеева 12,25), Господ повторно, преку Мојсеј, им ги дава Десетте заповеди – како начин повторно да нагласи колку е важно за нив да ги обноват и своите заветни обврски.

Да, Господ токму тогаш требало да ги исполни заветните ветувања што им ги дал. Меѓутоа, тие сега биле должни да го исполнат својот дел од заветот: „Ви го објави Својот завет и ви наложи да ги вршите – Десетте заповеди, што ги напиша на две камени плочи“ (5. Мојсеева 4,13). Го направил тоа на Синај, а сега тоа го повтори во Моав, непосредно пред да ја заземат земјата која им била заветена со ветувањата што им биле дадени на нивните татковци векови порано, како израз на „вечниот завет“ кој претходел дури и пред постоењето на светот.

„Пред да бидат поставени темелите на Земјата, Отецот и Синот се соединиле во завет да го откупат човекот ако сатаната го победи. Ги стегнале рацете и си дале свечен завет дека Христос ќе стане гаранција за човечкиот род. Христос го исполнил ова свечено ветување“ (Елена Г. Вајт, Копнежот на вековите, стр. 834, оригинал).

`Прочитајте го текстот 5. Мојсеева 5,3. Како го разбираме овој стих?`

Всушност, што им зборувал Мојсеј? Најверојатно сакал да го истакне фактот дека повеќе ги нема нивните татковци, па дека прекрасните заветни ветувања, некогаш дадени на нивните татковци, сега им се даваат ним. Веројатно тоа бил Мојсеов начин да им стави на знаење дека не би требало да ги повторат грешките на претходните генерации. Ветувањата (но и обврските) сега им припаѓаат ним.