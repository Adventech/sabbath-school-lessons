---
title: Други слики
date: 14/10/2021
---

Библиската наука одамна ги препознава сличностите меѓу израелскиот завет со Бога и другите заветни спогодби меѓу царствата. Таа паралела не би требало да нè чуди. Бог со својот народ едноставно работел во опкружување кое тие можеле да го разберат.

Во исто време, идејата за заветот, правната спогодба на двете страни, со правилата, одредбите и прописите, може да изгледа прилично ладно и формално. Иако тој елемент навистина мора да постои (Бог е Законодавец), тој не е доволно широк за да ја опфати сета онаа длабочина и широчина на односот што Бог сака да го има со својот народ. Затоа во 5. Мојсеева се користат и други слики за да ја доловат истата замисла за заветот меѓу Бога и Израел, така што ѝ додава нови димензии.

`Прочитајте ги следниве текстови: 5. Мојсеева 8,5; 5. Мојсеева 14,1 и 5. Мојсеева 32,6.18-20. Каков вид слики се користат овде за да се покаже каков однос сака да има Бог со својот народ?`

`Прочитајте ги стиховите 5. Мојсеева 4,20 и 5. Мојсеева 32,9. Кои слики се користат во нив и како тие, од своја страна, придонесуваат за да се покаже каков вид однос сака да има Бог со својот народ?`

Главно, постои идејата за семејство која, во идеален случај, би требало да биде најблиска, најтесна врска во која има најмногу љубов. Бог отсекогаш сакал токму таква врска со својот народ. Дури и по нивното срамотно отфрлање на Исус додека висел на крстот, Тој по своето воскреснување им рекол на Марија и на другите жени: „Не плашете се; одете и соопштете им на браќата Мои, да отидат во Галилеја, и таму ќе Ме видат“ (Матеј 28,10). Дури и како воскреснат Христос, Тој учениците ги нарекува „свои браќа“. Каков пример на љубов и благодат спрема оние кои тоа воопшто не го заслужиле! Тоа е она што, во основа, отсекогаш го карактеризира односот меѓу Бог и човештвото – благодат и љубов што им се дава на незаслужните.

`Каков однос имате вие со Бога? Како можете да го продлабочите тој однос и да научите да Го сакате Бога, додека во исто време ја сфаќате својата заветна обврска да се потчинувате на Неговиот закон? Зошто тие две замисли не си противречат една на друга, туку заемно се надополнуваат?`