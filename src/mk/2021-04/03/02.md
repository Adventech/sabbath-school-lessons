---
title: Заветот и евангелието
date: 10/10/2021
---

Во целата Библија законот и евангелието се јавуваат заедно. Иако идејата за заветот постоела и пред израелскиот народ (на пример, заветот со Ное), и иако заветното ветување е дадено уште пред воопшто да постоел израелскиот народ, тоа е посебно нагласено преку Божјиот однос со Неговиот народ, почнувајќи од нивните татковци, патријарсите.

А веќе од самиот почеток, средишната вистина на заветот била евангелието – спасение само со вера.

`Прочитајте ги текстовите: 1. Мојсеева 12,1-3; 1. Мојсеева 15,5-18 и Римјаните 4,1-5. Кое заветно ветување му е дадено на Аврам (подоцна Авраам) и како во тоа заветно ветување се открива евангелието?`

Аврам Му верувал на Бога, верувал во Божјите ветувања кои му биле дадени и со тоа бил оправдан пред Бога. Таа изјава, меѓутоа, не подразбира евтина благодат. Аврам настојувал да го одржи својот дел од заветот со послушност, како што се гледа во текстот 1. Мојсеева 22, на гората Морија – и покрај тоа што „ верата му се смета за праведност“ (Римјаните 4,5). Затоа апостол Павле со векови подоцна го наведува Аврам како пример за тоа што значи да се живее според заветните ветувања што Бог му ги дал на својот народ.

Таа тема се повторува повеќепати во Библијата. Павле ја воведува по вторпат во Галатјани 3,6, каде повторно го цитира текстот 1. Мојсеева 15,6, според кој верата на Аврам „му се смета за праведност“, и потсетува на ветувањето кое за првпат му било дадено на Аврам, за тоа дека сите народи ќе бидат благословени преку него (Галатјани 3,9). Заветните ветувања им се даваат на сите, на Евреите и на незнабошците, кои се „од верата“ (Галатјани 3,7), и кои на тој начин се оправдани со верата без делата на законот – колку и да се обврзани, врз основа на заветот, да го почитуваат законот.

Дури и пророкот Еремија, кога зборува за Новиот завет, го прави тоа во контекст на законот: „Но еве го заветот, што ќе го склучам со домот Израелов по оние дни, вели Господ: ќе го вложам Мојот закон внатре во нив, и ќе го напишам во срцата нивни, па Јас ќе им бидам Бог, а тие ќе бидат Мој народ“ (Еремија 31,33), поддржувајќи го јазикот кој досега до 3. Мојсеева: „Ќе одам меѓу вас и ќе ви бидам Бог, а вие ќе бидете Мој народ“ (3. Мојсеева 26,12).

`Како заветната идеја за законот и евангелието се вклопува толку совршено со пораките на трите ангели од Откровение 14 – Божјата последна опомена на светот?`