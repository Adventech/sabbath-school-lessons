---
title: Заветот и Израел
date: 11/10/2021
---

`„Ти не одиш да ја земеш во сопственост нивната земја заради својата праведност и заради чесноста на своето срце, туку затоа што Господ, твојот Бог, заради опакоста на оние народи ги изгонува нив пред тебе, за да го одржи зборот со кој им се заколна на твоите татковци: Авраам, Исак и Јаков“ (5. Мојсеева 9,5; исто така, да се види 5. Мојсеева 9,27). Како се огледува реалноста на заветните ветувања во тој стих?`

И овде се појавува заветот на благодатта – Бог работел за нив во прилог – и покрај нивните постојани грешки. (Може да се каже дека евангелието и денес функционира на ист начин.) И токму поради ветувањето дадено на нивните татковци, Божјата благодат е подарена на нивните идни генерации.

Во своите обраќања на народот на кој му се дадени заветните ветувања како целина, Мојсеј често се осврнувал на заветните ветувања што им биле дадени на патријарсите.

`Прочитајте ги следниве текстови: 2. Мојсеева 2,24; 2. Мојсеева 6,8 и 3. Мојсеева 26,42. Што е речено во нив а ни помага да откриеме како функционираат заветните ветувања?`

Излегувањето од Египет, големиот симбол на Божјата спасоносна благодат, исто така се засновало на заветот што Господ го склопил со нивните татковци. Односно, дури и пред да се родат носителите на заветот, ветувањата се дадени во нивна корист. Така тие, без никакви сопствени заслуги (во најмала рака), го примиле ветеното избавување, што Бог го издејствувал за нив преку чудата и настаните во текот на излегувањето од Египет.

Тука работите, секако, не завршиле. Отишле од Египет – каде? Да, под Синај, каде „официјално“ е воспоставен заветот со нив (видете 2. Мојсеева 20). А во средиштето на тој завет биле евангелието и законот, Десетте заповеди, со кои се повикани да се потчинат, како израз на нивниот спасоносен однос со Господа, кој веќе ги избавил (евангелие). Затоа тие секогаш одново биле повикувани на послушност на тој закон, како удел во заветот кој е потврден на Синај.

`Каква улога Божјиот закон би требало да има во нашиот живот денес – за нас кои сме спасени со благодатта – и зошто тој е толку пресуден за нашето искуство со Бога?`