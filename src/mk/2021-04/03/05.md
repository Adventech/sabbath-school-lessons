---
title: Неговиот посебен народ
date: 13/10/2021
---

Нам денес ни е доста тешко да сфатиме како изгледал древниот свет во времето кога Израел лутал низ пустината. Со оглед дека настанувале и исчезнувале цели царства, од кои останувале само урнатини (ако воопшто и останувале), што воопшто можеме да знаеме за многу помалите пагански народи кои живееле на истото подрачје како и Израел?

Не знаеме баш многу, но во едно сме сигурни: тие народи биле длабоко навлезени во паганизам, политеизам и некои крајно недостојни обичаи, вклучувајќи жртвување деца. Обидете се да замислите колку изопачена и зла била таа култура и религија, за да прави нешто такво на сопствените деца, и тоа во име на некој бог!

Не е никакво чудо што Господ секогаш одново, низ сета историја на древниот Израел, го предупредувал својот народ да не ги следи обичаите на народите кои ги опкружувале. „Кога ќе влезеш во земјата што ти ја дава Господ, твојот Бог, не приучувај се на одвратните гнасности на оние народи“ (5. Мојсеева 18,9).

А причината за тоа е што Бог го повикал својот народ со посебна цел. Стапувајќи во завет со Бога, тие требало да станат посебен народ, сведок пред светот за Бога, кој ги создал небото и земјата – единствениот Бог.

`Прочитајте го текстот 5. Мојсеева 26,16-19. Како е збиено претставен односот меѓу Бога и Израел во тие стихови? Како нивната верност спрема заветот требало да се изрази преку тоа каков вид луѓе ќе станат? Каква поука за себе треба да извлечеме и ние од тоа?`

Колку е фасцинантно тоа што Мојсеј ги започнува тие четири стихови со зборот „денес“, како Бог во тој момент, повторно, да им заповедал тоа да го прават (тој ја повторува истата идеја во 17. стих - 5. Мојсеева 26,17). Тој, всушност, цело време им заповедал едно исто. Како да им велел дека токму во тој момент треба повторно да се обврзат дека ќе бидат верни, свети и посебни луѓе, што е всушност суштинската причина за нивното постоење како заветен народ. Тие биле единствен народ кој го познавал вистинскиот Бог и ја знаел вистината за тој Бог и за тоа како Тој сака да живеат луѓето. Во реална смисла, тие не само што ја имале „сегашната вистина“ туку требало, на својствен начин, да ја отелотворуваат таа вистина сè додека не дојде Исус, кој самиот по себе е „Вистина“ (Јован 14,6).

`Зошто идејата за тоа дека „денес“ треба да се посветиме на Бога и на Неговите заветни барања е релевантна дури и за нас „денес“?`