---
title: Падот и потопот
date: 27/09/2021
---

Речиси секое дете што оди во училиште ја знае приказната за тоа дека на Исак Њутн му паднало јаболко врз глава. И бидна – Њутн ја открил гравитацијата! Дали навистина му паднало јаболко врз глава или не, не е толку битно. Она што е битно е што тој голем увид му овозможил на Њутн (тој всушност не ја ни открил гравитацијата – секој кој паднал, веќе знаел за неа) да сфати дека истата сила, која го предизвикала паѓањето на јаболкото (гравитацијата), исто така ја држи Месечината во орбитата околу Земјата, Земјата во орбитата околу Сонцето, и така натаму.

Тоа било важно зашто илјадници години многу луѓе верувале дека законите кои управуваат со небесата се разликуваат од оние кои управуваат со Земјата. Њутн докажал дека тоа верување е погрешно.

Иако Њутновиот придонес се однесува на област од природните закони, истиот принцип важи и за моралниот закон. Истата слобода – слободата својствена на љубовта – која довела до Луциферовиот пад на небото, довела и до падот на човекот на земјата.

`Прочитајте ги текстовите 1. Мојсеева 2,16.17 и 1. Мојсеева 3,1-7. Како тие стихови за совршените луѓе во совршено опкружување, кои ги создал совршениот Бог, исто така ја откриваат моќната вистина за слободата што ѝ е својствена на љубовта?`

По падот работите се движеле од лоши кон полоши, дури до таа мера што Господ рекол за човекот „дека секоја мисла во неговата памет секогаш е само зло“ (1. Мојсеева 6,5). А ако мислите на луѓето им биле лоши, сигурно такви биле и нивните дела, сè додека злото не станало толку големо што Господ го уништил сиот свет со Потопот – нудејќи му на човештвото, во извесна смисла, можност да почне од почеток, како некој вид второ создавање. Меѓутоа, како што укажува извештајот за Вавилонската кула (1. Мојсеева 11,1-9), човечкиот род изгледа сè уште имал намера да му пркоси на Бога. „Кога кулата била делумно изградена, еден нејзин дел бил предвиден за живеење на градителите; другите, сјајно уредени и украсени простории биле посветени на нивните лажни богови. Луѓето им се радувале на своите успеси и ги славеле боговите од сребро и злато, противставувајќи му се на Стопанот на небото и земјата“ (Е. Г. Вајт, Патријарси и пророци, стр. 119 оригинал). Така, освен што им ги измешал јазиците, Бог го раштркал паднатиот род ширум земјата.

`Обрнете внимание на своите мисли во текот на еден ден. Што можете да заклучите за состојбата на вашето сопствено срце?`