---
title: Заветот на Синај
date: 29/09/2021
---

Излегувањето од Египет и сè во врска со него, од крвта на довратнику до драмата на Црвеното Море – какво искуство е тоа! Несомнено е дека сето тоа оставило силен впечаток на оние кои тоа го преживеале. (А на оние кои умреле, од првородените деца во Египет до војниците на дното од морето, Бог ќе им суди чесно.) Како што рекол Господ: „Вие видовте што им направив на Египетците; како ве носев на орелски крилја и ве доведов при Себе“ (2. Мојсеева 19,4).

Зошто Господ го презел тоа вџашувачко и драматично спасување, изведувајќи еден народ од друг народ? „Или“, како што самиот Мојсеј вели: „Или, дали се обиде некој бог да отиде и да си земе за себе еден народ, од средина на друг народ, со искушенија, со знакови, со чудеса и со војна, со цврста рака и со испружена мишка, покрај силни стравотии, како што сè тоа го направи за вас, пред вашите очи, Господ, вашиот Бог, во Египет?“ (5. Мојсеева 4,34)

`Прочитајте го текстот 2. Мојсеева 19,4-8. Зошто Господ го повикал народот да излезе од Египет?`

Тоа било толку едноставно. Бог ги повикал да излезат – го повикал „семето“, потомците на отците – Аврам, Исак и Јаков. Со тие потомци Господ го воспоставил својот завет, и тие навистина ќе бидат „посебна сопственост, покрај сите народи – па Мој е целиот свет“ (2. Мојсеева 19,5). Тој однос бил од суштинско значење за заветот.

Меѓутоа, таа идеја за „посебно богатство“ (segullah), можела да биде (а и била) погрешно сфатена. Нивната посебност не произлегувала од некаква светост и праведност која на ним самите им била својствена. Таа всушност се состоела во Божјата благодат која им е дадена и во чудесните вистини кои им се доверени – вистини кои требало да ги следат и, како „царско свештенство“, во крајна линија да ги рашират по целиот свет.

Тогаш Бог им дал и некои одредби на заветот (таканаречен нивен дел од спогодбата) – Десетте заповеди (2. Мојсеева 20), а потоа заветот е ратификуван. Откако новоизградениот олтар бил испрскан со крвта на жртвата, Мојсеј „ја зеде Книгата на Заветот, па му ја прочита гласно на народот“ (2. Мојсеева 24,7). Притоа народот повторно изјавил дека ќе биде послушен.

`„Зашто Мојсеј, откако ги прочита сите заповеди од Законот пред сиот народ, зеде крв телешка и јарешка со вода, и со црвена волна и со исоп ја пороси како самата книга, така и сиот народ, велејќи: ’Ова е крвта на заветот што ви го одреди Бог‘“ (Евреите 9,19.20). Што означува крвта, и зошто таа е толку важна дури и за нас денес?`