---
title: Отпадништво и казна
date: 30/09/2021
---

„Ќе правиме сè што нареди Господ“ (2. Мојсеева 19,8; исто така, видете и 2. Мојсеева 24,3; 2. Мојсеева 24,7). Иако луѓето, несомнено, секогаш кога ги изговарале тие зборови, навистина тоа и го мислеле, светата историја, за жал, покажува дека нивните постапки секогаш одново им противречеле на она што го зборувале. Иако биле изабран народ, иако слободно стапиле во завет со Господа, не го одржале својот дел од договорот, кој всушност се сведувал на едно.

`Која компонента во врска со заветот била од пресудна важност за Израел? (2. Мојсеева 19,4.5).`

Повикот да Му се покоруваме на Бога, да го почитуваме Неговиот закон, ни тогаш не бил легализам ништо повеќе отколку што е денес тоа (видете Матеј 7,24-27; Јован 14,15; Јаков 2,20; Римјаните 6,11.12), а сепак, децата на Израел секогаш одново пропуштале да го испочитуваат својот дел од спогодбата.

Навистина многу рано, додека Синајската Гора сè уште им била во видокруг, тие паднале во тешко отпадништво (видете 2. Мојсеева 32,1-6). За несреќа, неверството изгледа им било повеќе правило отколку исклучок, па, наместо веднаш да влезат во Ветената земја, 40 година талкале низ пустината.

`Прочитајте го текстот 4. Мојсеева 14,28-35. Каква казна му е изречена на народот поради одбивањето да Му верува на Господа во врска со она што им го рекол да го сторат?`

Во тоа време, како и денес, до непослушност често доаѓало не само од непосреден бунт (иако се случувало и тоа), туку и од неподготвеноста да поверуваме во она што ни го говори Бог. Она што тој грев на Израел го прави уште поразорен е фактот дека сите тие луѓе, како што вели самиот Бог, „ги видоа Мојата слава и знаците што ги направив во Египет и во пустината, па сепак ме искушуваа десетпати не сакајќи да го послушаат Мојот глас“ (4. Мојсеева 14,22). И покрај сето она што го виделе и искусиле, и понатаму одбивале да се покорат на Господа и да ја заземат, и покрај Божјите ветувања дека ќе успеат во тоа (4. Мојсеева 13–14).

`Размислете за ова што е речено – колку често непокорноста произлегува од недостаток на доверба во Божјата реч што ни е упатена? Зошто е тоа така и како можеме навистина да научиме како да имаме доверба во Бога?`