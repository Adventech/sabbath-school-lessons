---
title:  Искуство
date:   01/10/2021
---

#### Го запознав Исус во продавницата

_од Хонг Сун-ми_ 

Личеше како да животот не може да стане полош од тоа што веќе е. Мојот сопруг беше погоден од рак на коскената срцевина. Потоа неговите родители починаа. Морав да платам за погребот на свекрвата сама, а потоа да ја превземам одговорноста за издржување на моето семејство. Понекогаш немав ниту 1000 корејски вони (1 американски долар) за да платам за училишниот прибор на мојот син. Мојата плата не беше доволна за да ги покрие болничките сметки на мојот сопруг. Секој ден се грижев дека нема да имам доволно ориз за да го нахранам моето семејство. Плачев. Се чувствував толку осамено.

Потоа ја запознав Парк Јеон-сук. Таа не беше роднина, дури ниту пријател, но се обиде да ме расположи. Таа виде дека се борам финансиски и ми даде дополнителна работа во нејзината продавница во Ханам, предградие на главниот град на Јужна Кореја, Сеул. Дополнителните пари помогнаа да се платат трошоците за живот и сметките за болницата.

Бев многу благодарна за работата. Но, забележав нешто необично за Јеон-сук. Изгледаше посреќна од другите луѓе. Мислев дека ова е чудно, но многу ме трогна нејзината радост.

Кога ја запознав, видов дека оди во црква во Саботите. Таа не се грижеше за приходите што ги губеше затворајќи ја продавницата еднаш неделно. Бев атеист, но сакав да одам во црква со неа и да откријам зошто има таква радост и мир.

Јеон-сук никогаш не ме покани во нејзината адвентистичка црква на седмиот ден, но јас решив во срцето да одам. Така, почнав сама да ја проучувам Библијата.

Кога дознав за Бог, небесниот мир дојде во мојот живот. Му го дадов срцето на Исус и се придружив на Адвентистичката црква на Западен Ханам, каде што сега служам како ѓаконка заедно со Јеон-сук.

Има многу работи што не ги знам, но верувам во Бога од дното на срцето. Јеон-сук никогаш не ми зборуваше многу за Исус, но јас го видов Исус во нејзиниот живот. Истиот Исус што го сретнав низ нејзиниот живот живее во моето срце денес.

Оваа година, мојот сопруг и син, исто така, се крстија и се придружија на адвентистичкото семејство. Личи како да животот не може да стане подобар од тоа што веќе е. Благодарност до Бога што достигна до моето семејство преку Јеон-сук и нејзината продавница.

