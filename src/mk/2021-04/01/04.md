---
title: Повикувањето на Аврам 
date: 28/09/2021
---

Аврам (подоцна наречен Авраам) за првпат се појавува во родословот од 11. глава на 1. Мојсеева, кој следува веднаш по споменатото расејување од Вавилон.

`Прочитајте го текстот од 1. Мојсеева 12,1-3 – повикот што му го упатува Бог на Аврам. Како ние денес разбираме, гледајќи наназад по крстот, по Исусовата смрт и ширењето на евангелието, што ветил Бог дека ќе направи преку Аврам?`

Многу векови подоцна, апостол Павле, во настојувањето да се избори со ересите меѓу Галатјаните, укажал на повикот што му бил упатен на Аврам, напоменувајќи дека тоа бил ран израз на она што отсекогаш била Божја намера – евангелие на светот. „Знајте, пак, дека оние што се потпираат на верата, се синови Авраамови. И Писмото, предвидувајќи дека Бог преку вера ги оправдува незнабошците, однапред му благовести на Авраам: ’Во тебе ќе бидат благословени сите народи. И така, оние што веруваат, се благословени заедно со верниот Авраам‘“ (Галатјани 3,7-9).

Повикувањето на Аврам прв пат се споменува во текстот 1. Мојсеева 12. Поголем дел од остатокот на 1. книга Мојсеева е сторија за неговите потомци по крв – за еден нефункционален потомок по друг – кои создавале едно хаотично семејство по друго, а сепак, на крајот преку нив требало да се исполни ветувањето, достигнувајќи го пресвртниот момент со повикувањето на Мојсеј.

`Прочитајте го текстот Дела 7,20-36 – зборовите со кои маченикот Стефан го опишува Мојсеј и Излегувањето од Египет. Како се вклопува тоа во ветувањето што Бог првобитно му го дал на Аврам?`

Во свет потонат во незнаење, грев и општо непознавање на вистината (работите не се промениле многу за нешто повеќе од три илјади години, зар не?), Господ повикал еден народ, својот народ, Аврамовото семе, од Египет. Преку нив настојувал не само да го зачува спознавањето на вистината, односно знаењето за Него, Јахве, и планот на спасението, туку и да го прошири тоа знаење на остатокот од светот.

`Како ние денес, како адвентисти на седмиот ден, се гледаме себеси во однос на остатокот на светот? Односно, кои паралели постојат меѓу нас и древниот Израел? Што е уште поважно, каква одговорност полага таа паралела на секој од нас поединечно?`