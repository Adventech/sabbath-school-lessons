---
title: Љубов, да се биде сакан
date: 26/09/2021
---

Текстот од 1. Јованово 4,8 гласи: „Бог е љубов“. Колку и да се едноставни тие три збора (четири на грчки), идејата која стои зад нив е толку длабока, толку силна, што едвај можеме да ги согледаме нејзините импликации. Не се вели дека Бог сака, или дека Бог ја открива љубовта, или дека Бог е манифестација на љубовта, туку дека Бог е љубов. Тој е љубов – бидејќи љубовта е суштината на самиот Божји идентитет. Како паднати човечки суштества, со само пар килограми ткиво и малку хемикалии в глава со чија помош ја спознаваме реалноста, ние едноставно не сме способни да го сфатиме целосното значење на изразот „Бог е љубов“.

Но она што можеме сосем извесно да го разбереме, доволно е да знаеме дека тоа е многу добра вест. Ако наместо „Бог е љубов“, би пишувало „Бог е омраза“ или „Бог е одмаздољубив“ или „Бог е рамнодушен“, таквото откровение за Него би можело да биде загрижувачко.

Меѓутоа, вистината за тоа дека „Бог е љубов“ ни помага подобро да ја разбереме идејата дека Божјото владеење, начинот на кој Тој управува со создадениот свет, ја одразува таа љубов. Љубовта ја опфаќа вселената, можеби дури и повеќе отколку гравитацијата. Бог нè сака, а и ние треба за возврат да Го сакаме Бога (види 5. Мојсеева 6,5; Марко 12,30).

Љубовта, меѓутоа, за да биде љубов, мора слободно да се дава. Бог не може да изнуди љубов. Оној момент кога тоа би го направил, тоа веќе не би била љубов. Со други зборови, откако Бог на небото и земјата создал интелигентни и рационални суштества со способност да сакаат, постоел и ризик тие да не Му возвратат љубов. А некои и не Му возвратиле – и така зачнало оно што ние го знаеме како големата борба.

`Зошто следните текстови имаат смисла само во контекст на слободата и ризикот кои се поврзани со љубовта? (Исаија 14,12-14; Езекиел 28,12-17; Откровение 12,7).`

Особено голем увид ни пружа текстот Езекиел 28,15, кој покажува дека на тој ангел, Луцифер, иако бил совршено суштество создадено од совршениот Бог, се нашло беззаконие. Причината за тоа не е дека тој од почеток е создаден со некаква грешка. Туку, бидејќи е создаден со способноста да сака, Луцифер ја имал вистинската морална слобода, но и покрај сè што му е дадено („твоите облеки беа украсени со секакви скапоцени камења“), овој ангел сакал уште. Едно водело кон друго, сè додека, ете, не настанала „војна на небото“.

`Некаде може да се купи куче-робот, кое секогаш ги извршува вашите наредби и никогаш не го валка тепихот, нити го гризе мебелот. Меѓутоа, дали воопшто би можеле да имате некаков смислен однос со тоа „куче“? Како вашиот одговор ви помага да разберете зошто Бог сакал суштества кои навистина можат да Му ја возвратат љубовта?`