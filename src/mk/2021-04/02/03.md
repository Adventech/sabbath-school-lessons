---
title: Исполнето пророштво
date: 04/10/2021
---

И покрај некои заблуди кои мнозина се обидуваат да ги прогласат за вистина (како што е онаа дека нашиот универзум настанал самиот од себе „од ништо“, или дека сиот живот на Земјата настанал случајно од прости хемиски соединенија), современата наука сепак ни пружила некои вчудовидувачки увиди во Божјата создателска сила. Усогласеноста, рамнотежата и прецизноста на многубројните аспекти на природниот свет, дури и во неговата падната состојба, и понатаму предизвикува восхит кај оние што ги проучуваат.

А ако Бог е толку прецизен кога станува збор за физичките појави, сигурно е исто толку прецизен и во врска со она што е духовно. Па така, во воведните стихови на 5. Мојсеева, можеме да видиме уште некои примери на Божјата неверојатна прецизност.

`Прочитајте 5. Мојсеева 1,1-6. Какво пророчко значење има фактот што текстот 5. Мојсеева 1,3 зборува за „четириесеттата година“?`

По фијаското, кога Мојсеј ги пратил согледувачите од Кадис-Варниј да ја истражат земјата, а народот го одбил повикот таа земја да ја освои – што се случило? Речено им е дека нема да влезат во Ветената земја како што се надевале. И колку долго требало да чекаат за да влезат? „Според бројот на деновите во кои ја согледувавте земјата – четириесет денови; за секој ден една година – четириесет години ќе ги носите вашите беззаконија, за да знаете што значи да се биде оттуѓен од Мене“ (4. Мојсеева 14,34).

Оттаму, 5. Мојсеева поаѓа од четириесеттата година, точно онолку како што им рекол Бог. Со други зборови, Божјата пророчка реч е сигурна како и самиот Бог, а она што го гледаме овде, во воведните стихови на 5. Мојсеева е уште еден доказ на таа доверливост, сигурност – то ест, Бог ќе го стори она што ќе кажува да ќе го стори, и тоа во она време во кое вели дека ќе го стори.

Секако, тоа не е единствениот пророчки временски период кој се исполнил токму онака како што рекол Бог. Ако се осврнеме наназад од нашата денешна позиција, можеме, на пример, во текстот Даниел 9,24-27 да го најдеме временскиот период кој се однесува на Исусовата служба, а кој се исполнил токму онака како што рекол Господ. Можеме да видиме дека „едно време и за две времиња и за половина време“ (Даниел 7,25; видете и Откровение 12,6.14; Откровение 13,5) се исполнило во текот на историјата, како и периодот од 2.300 дена од текстот Даниел 8,14.

Освен прецизните временски елементи, пророштвата од 2, 7 и 8. глава на Книгата на пророкот Даниел, кои толку точно и прецизно ги предвиделе настаните од светската историја, ни пружаат и непобитни докази за Божјото предзнаење, Неговата власт и сигурност.

`Можеме да видиме дека Господ верно ги исполнил сите пророштва од минатото, точно онака како што и предвидел. Зошто тоа би требало да нè увери дека можеме да бидеме сигурни во Него и во врска со она што рекол дека ќе се случи, а што сè уште е некаде во иднината?`