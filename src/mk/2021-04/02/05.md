---
title: Кадис-Варниј
date: 06/10/2021
---

Сенка се надвила над почетните делови од 5. книга Мојсеева, сенка над Кадис-Барнеа. Таа несреќна приказна, како што видовме, ја претставува непосредната заднина на 5. Мојсеева и вреди да се погледне одблизу.

`Прочитајте го текстот 4. Мојсеева 14. Како реагирал народот на извештајот на согледувачите и какви биле последиците од нивната реакција? (Исто така, да се види 5. Мојсеева 1,20-46.)`

Од оваа приказна можеме да извлечеме многу важни поуки, но една од нив која повторно ќе се појави во таа книга, може да се најде во текстот 4. Мојсеева 14.

`Прочитајте 4. Мојсеева 14,11-20. Иако тука повторно го гледаме Мојсеј во улога на посредник, што е посебно значајно во неговото образложување пред Господа зошто Тој не би требало да го уништи народот?`

Размислете за тоа што всушност Мојсеј Му зборува на Бога. „Ако го сториш тоа, види како ќе изгледаш во очите на Египќаните и на останатите народи во тоа подрачје.“ Тоа е важно зашто, на крајот на краиштата, сè што Бог сакал да направи со Израел, не било толку важно поради нив самите, колку што било важно поради човештвото како целина. Израелскиот народ требало да биде светлината на светот, сведок на припадниците на древните народи за љубовта, силата и спасението кои се наоѓаат во вистинскиот Бог, а не во идолите кои тие народи ги обожавале.

Меѓутоа, како што забележал Мојсеј, ако Бог го уништел својот народ, што би се случило тогаш? Другите народи би рекле: „Господ беше немоќен да го доведе овој народ во земјата што му ја вети под заклетва, и затоа го погуби во пустината“ (4. Мојсеева 14,16).

Со други зборови, тоа што го гледаме тука е тема која се провлекува низ целата Библија – мислата дека Бог треба да се прослави во својот народ – дека Божјата слава, добрината, љубовта и силата се откриваат во Неговата црква преку она што Тој го прави за својот народ. Се разбира, Неговиот народ не му ја олеснува секогаш таа работа, но Бог на крајот сепак ќе се прослави преку своите дела на земјата.

`Прочитајте го текстот Ефесјаните 3,10. Што кажува тука Павле и како се остварува тоа? Како „многуразличната премудрост“ Божја се открива во целата вселена? Каква улога имаме ние како поединци, ако воопшто имаме, во сето тоа?`