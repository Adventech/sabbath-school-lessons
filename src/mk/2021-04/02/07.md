---
title: За натамошно проучување
date: 08/10/2021
---

Еве како еден научник се обидел да одговори на тешките прашања во врска со постапките на Израелците спрема некои од тие народи:

„Како Создател на сѐ што постои и на сите човечки суштества, како суверен Владетел над сите, Бог може да прави што и да посака со кого било, и тоа со полно право...

Божјите патишта се таинствени. Бидејќи никогаш нема во целост да Го разбереме, можеби не треба премногу да се мачиме со тие прашања. Текстот Исаија 55,8-9 ни пружа извесна утеха во таа смисла.

Според сликата што ја наоѓаме во Библијата, хананејските народи биле исклучително зли, а нивното уништување претставувало Божји суд над нивните гревови. Тоа не било ни прв ни последен пат Бог така нешто да направи. Разлика помеѓу судбината на Хананејците и судбината на целото човештво (освен Ноевото семејство), како што е опишана во текстот 1. Мојсеева 6-9, се состои само во размерот на настаните и средствата за извршување...

Бог никогаш немал намера политиката на „херем“ (тотално уништување) да стане вообичаена политика на Израелците спрема другите народи. Текстот 5. Мојсеева 7,1 изрично ги именува и со тоа ги ограничува целните народи. На Израелците не им било дозволено да ја применуваат истата политика спрема Арамејците, Едомците, Египќаните, ниту спрема кој било друг (споредете 5. Мојсеева 20,10-18)...

Хананејците ја доживеале судбината со која на крајот ќе се соочат сите грешници – Божјиот суд...

Божјата елиминација на Хананејците била неопходен чекор во историјата на спасението...

Иако хананејските народи како целина биле предмет на Божјата осуда, тие на тоа биле предупредени најмалку четириесет години однапред (видете ја Равината исповед во текстот Исус Навин 2,8-11).“ (Daniel I. Block, The NIV Application Commentary: Deuteronomy; Grand Rapids, Mich.: Zondervan, 2012, pp. 98, 99).


**Прашања за разговор**

`1. Размислете за нашето сфаќање на милениумот, според кој ќе имаме илјада години за да ги добиеме одговорите на сите наши прашања? Како тоа сфаќање ни помага да научиме да Му веруваме на Бога и покрај сите тешки прашања што ги имаме сега?`

`2. На кои начини Бог ве водел во минатото, што ви помага да научите да Му верувате во иднина? Зошто е важно да не се заборавиме како дејствувал Бог порано во нашиот живот?`

`3. Осврнете се на прашањето поставено на крајот на проучувањето предвидено за недела – за Мојсеевата подготвеност да ја изгуби сопствената душа во полза на својот народ. Дали тоа е исправен став? Што е доволно вредно, ако такво нешто постои, поради што би ја изгубиле својата душа, особено ако земеме предвид колку чинело нејзиното искупување?`