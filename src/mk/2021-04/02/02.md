---
title: Мојсеевата служба
date: 03/10/2021
---

Мојсеевото присуство се чувствува во целата Библија. Иако неговото име воопшто не се споменува сè до текстот 2. Мојсеева 2,2, тој го напишал и Битие или Постанок (1. Мојсеева), Божјата меродавна и темелна приказна за тоа кои сме ние, како сме стасале овде, зошто работите се толку лоши како што се, а сепак, зошто и покрај тоа можеме да имаме надеж. Создавање, Падот, ветувањето за откупување, Потопот, Аврам, евангелието – сето тоа има свои корени во Постанок, а автор на таа книга е пророкот Мојсеј. Тешко е соодветно да се измери влијанието кое тој човек, не баш беспрекорен, сепак успеал да го изврши за Бога, затоа што Го сакал и сакал да Му служи.

`Прочитајте го текстот 2. Мојсеева 32,29-32, во кој е забележан разговорот меѓу Господа и Мојсеја по страшниот грев со златното теле. Каков увид ни нуди таа приказна во врска со Мојсеевиот карактер, и зошто, и покрај неговите мани, Господ сепак можел да го употреби на толку моќен начин?`

Иако самиот немал никаква врска со тој грев, Мојсеј се зазел за грешниот народ до таа мера што дури бил подготвен да ја изгуби и сопствената душа поради нив. Што е особено фасцинантно, во текстот 2. Мојсеева 32,32, кога Мојсеј бара од Бога да им го „прости гревот“, тој всушност го користи глаголот „носи“. Така Мојсеј – сфаќајќи ја тежината на гревот и на она што било потребно за да се искупи – всушност барал Бог да го „понесе“ нивниот грев. Зашто тоа, на крајот на краиштата, е единствениот начин на кој нивниот грев, и воопшто на кој било грев, би можел да биде простен.

Значи тука имаме, многу рано во Библијата, моќна најава за замена, со која самиот Бог, во личноста на Исуса Христа, ќе ги понесе целосниот товар и казната за нашиот грев – тоа е Божјиот однапред одреден начин да го спаси човештвото, а истовремено да остане верен на начелата на своето владеење и законот.

И навистина, многу векови подоцна Петар пишува за Исус дека „Тој сам ги носеше нашите гревови на крстот во телото Свое, та ослободени од гревовите да живееме за правдата: ’Преку Неговата рана се исцеливте‘“ (1. Петрово 2,24).

Во меѓувреме, она што го гледаме во таа приказна за Мојсеј и неговата реакција на гревот на народот е – Мојсеј во улога на посредник во корист на паднатите, грешни луѓе – претслика на она што Исус ќе го стори за сите нас (видете Евреите 7,25).

`Подготвен да ја изгуби сопствената душа во полза на својот народ? Размислете повнимателно за импликациите на тие зборови. Што можеме ние сами да научиме од нив кога станува збор за тоа што значи навистина да се сакаат другите?`