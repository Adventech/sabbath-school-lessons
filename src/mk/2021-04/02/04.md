---
title: Илјадапати побројни 
date: 05/10/2021
---

По долгото и макотрпно патување низ пустината, Мојсеј, зборувајќи во Господово име (бил пророк, иако, всушност и повеќе од пророк), изјавува: „Ете, пред вас ја ставам оваа земја. И така, отидете и заземете ја земјата за која Господ им се заколна на вашите татковци, на Авраама, на Исака и на Јакова, дека ќе им ја даде ним и на нивното потомство по нив“ (5. Мојсеева 1,8).

Меѓутоа, воочете што се случува понатаму.

`Прочитајте го текстот 5. Мојсеева 1,9-11. Какво значење имаат тие зборови, особено во светлината на фактот дека тие, во една многу реална смисла, биле казнети од Бога поради бунтот во Кадис-Варниј?`

Овде гледаме уште еден пример на Божјата милост. Дури и во текот на лутањата низ пустината, тие биле благословени: „Четириесет години ги хранеше во пустината; но ништо не им недостасуваше, облеката не им оветвуваше, нозете не им потекуваа“ (Неемија 9,21).

А Мојсеј, повторно покажувајќи ја љубовта спрема својот народ, Го моли Бога да ги умножи илјадапати повеќе отколку што тоа веќе го сторил!

Прочитајте го текстот 5. Мојсеева 1,12-17. Што се случувало како директна последица од Божјиот благослов врз нив, и какви чекори презел Мојсеј за да излезе на крај со таа ситуација?

Затоа, дури и тогаш кога Господ бил толку моќно присутен меѓу нив, имало потреба од организација, од структура, од систем на одговорност. Израел бил qahal, организиран собир (видете 5. Мојсеева 31,30), зачеток на новозаветна еклесија, што е грчки изразза „црква“ (видете Матеј 16,18). А апостол Павле, иако дејствувал во поинаков контекст, никогаш не бил далеку од своите еврејски корени, па така во 1. Коринтјани 12 гледаме како јасно ја опишува потребата од луѓе кои ќе бидат оспособени да преземат различни улоги со цел правилно функционирање на телата, исто како што гледаме овде во 5. Мојсеева, и како што постоел qahal во пустината. Црквата денес, како qahal во она време, треба да биде единствено тело во кое луѓето ќе преземаат различни улоги во согласност со своите дарови.

`Иако понекогаш слушаме како луѓето ја критикуваат „организираната“ религија (што би сакале тие повеќе – „неорганизирана“ религија?), Божјата реч, особено Новиот завет, не признава ниеден друг вид религија освен организираната.`