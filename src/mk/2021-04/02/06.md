---
title: Гревот на Аморејците
date: 07/10/2021
---

Во 2. и 3. глава од 5. Книга Мојсеева, Мојсеј продолжува да ја прераскажува израелската историја и да го потсетува народот како, со Божји благослов, ги разбивале своите непријатели. Кога биле верни, Бог им давал победа, дури и над „џинови“ (5. Мојсеева 2,11.20; 5. Мојсеева 3,13).

Секако, тоа отвора една тешка тема, која мораме макар и да ја допреме, во врска со уништувањето на тие народи. Иако децата Израелови често прво му нуделе мир на некој определен народ (5. Мојсеева 20,10.11), ако тој народ не ја прифател понудата, Израелците понекогаш влегувале и ги убивале сите, вклучувајќи ги и жените и децата. „Тој се нафрли и сиот негов народ. Но Господ, нашиот Бог, ни го предаде, така што ги поразивме него, неговите синови и сиот негов народ. Тогаш ги освоивме сите негови градови и ги предадовме на проклетство сите негови градови со мажите, жените и децата, не штедејќи ништо“ (5. Мојсеева 2,33.34).

Некои се обидуваат тоа да го заобиколат, едноставно тврдејќи дека тие приказни не се вистинити. Но, бидејќи ние веруваме дека „Целото Писмо е од Бога вдахновено и полезно за поука,за казнување, поправање и поучување во праведност“ (2. Тимотеј 3,16), тоа е неприфатлива опција за адвентистите на седмиот ден. Затоа ни останува тешкото прашање во врска со тие немили настани.

`Прочитајте 1. Мојсеева 15,1-16. Што му рекол Бог на Аврам во текстот 1. Мојсеева 15,16, и како тоа фрла мала светлина на таа мачна тема?`

Несомнено е дека многу од тие пагански народ биле исклучително брутални и сурови, и дека можеле оправдано да се соочат со Божјиот гнев и казна и многу порано. Тоа е вистина, но дури и ако Бог стрпливо чекал да се променат, а тие тоа не го сториле – тоа сè уште не ја менува непријатната реалност за погубувањето на сите, вклучувајќи и деца. (Секако, веројатно се убиени многу повеќе деца во Потопот отколку што ги убиле Израелците.)

Факт е дека засега, со оглед на ограничените податоци што ги имаме за целосниот контекст на настаните, едноставно треба да ја прифатиме таа мачна реалност и да веруваме во Божјата добрина, која се открила на толку многу други начини. Верата не значи само да се сака Бог на убав ден, во прекрасна шума полна со волшебни глетки и звукови. Таа исто така значи да се верува во Него и покрај сето она што не го разбираме во целост.

`Прочитајте ги текстовите 1. Коринтјани 10,1-4 и Јован 14,9. Како тие стихови, и многу други како нив, ни помагаат да научиме да веруваме во Божјата љубов, правда и добрина, дури и кога гледаме нешто што ни е тешко да го вклопиме со таквото сфаќање на Бога?`