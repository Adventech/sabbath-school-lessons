---
title: Прва заповед
date: 21/10/2021
---

Колку и да настојувале некои христијани, од разни побуди, да го одвојат Стариот завет од Новиот, тоа не може да се направи зашто Новиот завет ќе биде лишен од своето вистинско значење. Новиот завет, со своето откривање на Исуса и со теолошките објаснувања за Неговиот живот, смрт, воскресение и првосвештеничка служба, упатува на исполнување на многубројните старозаветни пророштва и типови. По многу работи, Стариот завет претставува заднина, контекст и темел на Новиот завет. А двата завета ја откриваат Божјата добрина и љубов.

Тоа е една од причините зошто Новиот завет, како и самиот Исус, секогаш одново го цитира Стариот завет.

`Прочитајте го текстот Марко 12,28-30. Кое прашање е поставено во врска со првата „од сите заповеди“? Што одговара Исус и од каде му е тој одговор?`

Интересно е дека еден книжник, некој кој сиот свој живот го посветил на разбирање на законот и неговата примена, го поставува тоа прашање. Меѓутоа, со оглед на многубројните закони кои Евреите сметале дека треба да ги почитуваат (подоцна еврејската традиција зборувала дека постојат 613 закони), не изненадува што сакале сето тоа да се збие во едно прашање.

А што прави Исус?

Тој оди право во 6. глава на 5. книга Мојсеева, почнувајќи од текстот „Чуј, Израелу: Господ е наш Бог, Господ е Еден“ (5. Мојсеева 6,4), а потоа го цитира и следниот стих за тоа дека треба да се љуби Господ со сето свое срце, со сета своја душа и со сета своја сила. Тој укажува на клучното тврдење дека Господ е нивни Бог, нивни единствен Бог – а врз основа на таа голема вистина тие се повикани да Го љубат над сè.

Што би можело повеќе да одговара на „сегашната вистина“ од таа заповед? Во последните денови, кога ќе се одвиваат завршните настани, и кога сите ќе бидат, на многу драматичен начин, повикани да ја одберат едната или другата страна, Божјите заповеди (Откровение 14,12) ќе ја одиграат клучната улога.

Најпосле, која страна ќе ја одбереме, дури и соочени со прогонство, ќе зависи од тоа дали навистина го љубиме Бога или не. Тоа е решавачко прашање, а ние можеме да го љубиме Господа со сето свое срце, со сета своја душа и со сета своја сила само ако лично Го запознаеме и ја искусиме Неговата добрина, љубов и благодат. А тоа е нешто за што, ако биде потребно, вреди и да се умре.

`Ако некој ве праша: Како луѓето можат да го засакаат Бога кога никогаш лично не го виделе, што би им одговориле? Разговарајте за својот одговор.`