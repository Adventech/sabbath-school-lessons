---
title: Да се боиме од Бога
date: 18/10/2021
---

Мојсеј барал од децата Израелови да го сакаат Бога со сите сили што ги поседуваат. Тоа било заповед. Меѓутоа, неколку стихови претходно, им дал друга заповед: „За да се боиш, во текот на целиот свој живот, од Господа, од својот Бог“ (5. Мојсеева 6,2).

`Прочитајте го текстот 5. Мојсеева 10,12. Што се говори во тој текст за љубовта и стравот, и како да го разбереме тоа?`

Во еден стих им е речено да се бојат од Бога, во друг да го сакаат, а овде им се вели дека треба истовремено да го сакаат и да се плашат од Него. Ако тргнеме од вообичаеното сфаќање на зборот „страв“, тоа може да изгледа како противречност – но не е така. Имено, стравот од Бога – во смисла на стравопочитување и уважување на она кој е Тој, на Неговата власт, моќ и правичност, особено во светлината на нашата грешност, слабост и целосна зависност од Него – би требало да биде наша природна реакција. Ние сме паднати битија, битија кои го прекршиле Божјиот закон и кои, да не е Неговата благодат, би можеле да очекуваат само осуда и вечна смрт.

`Прочитајте го текстот Ефесјаните 2,1-10. На кој начин тие стихови ни помагаат да сфатиме како можеме да се боиме од Бога и да го сакаме во исто време?`

И покрај фактот дека сме „деца на гневот“ (што е причина да се боиме од Него), Христос умрел за нас и со тоа ни овозможил да имаме нов живот во Него, кој опфаќа слобода од гревот и отфрлување на минатото (поради што би требало да Го сакаме).

И баш како што важи за нас денес, истиот принцип се однесува и на древниот Израел: тие биле заточеници во Египет, осудени на ропство и угнетување, и само Божјата љубов и милост спрема нив довеле до нивното големо избавување. „Спомни си дека и ти беше роб во Египетската Земја и дека оттаму те избави Господ, твојот Бог“ (5. Мојсеева 5,15). Според тоа, не е никакво чудо што тие Го сакаат и се бојат од Него во исто време. А ако тоа важело за нив, колку повеќе важи за нас, што ја имаме големата вистина за Исусовата смрт на крстот во наша полза?

`Прочитајте Откровение 14,6.7. Како да го разбереме тоа што заповедта: „Бојте се од Бога“ треба да биде прва заповед во Господовата порака на светот во последното време? Со оглед дека знаеме што доаѓа на овој свет, зошто таа заповед има толку голема смисла?`