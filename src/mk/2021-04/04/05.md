---
title: Ако ме љубите, држете ги Моите заповеди
date: 20/10/2021
---

Израел – народ како целина – бил повикан да го сака Бога. Но на тој повик можеле да одговорат само еден по еден. Како поединец кому му е дадена слободна волја, секој Израелец морал да одлучи да го сака Бога – и таа љубов да ја покаже преку послушност.

`Што им е заедничко на следниве текстови? Односно, која тема им е заедничка?`
`5. Мојсеева 5,10`
`5. Мојсеева 7,9`
`5. Мојсеева 10,12`
`5. Мојсеева 11,1`
`5. Мојсеева 19,9`

Колку воопшто појасна би можела да биде Божјата реч? Како што Бог не рекол само дека нè сака, туку дека таа љубов ја открил преку она што го направил и сè уште го прави за нас, така и Божјиот народ треба да ја покаже љубовта спрема Него преку своите постапки. А во овие текстови гледаме дека љубовта спрема Бога е нераскинливо поврзана со послушноста спрема Него.

Затоа, кога Јован вели нешто како ова: „Бидејќи љубовта кон Бога се состои во ова: да ги пазиме заповедите Негови, а Неговите заповеди не се тешки“ (1. Јовановo 5,3), или кога вели Исус: „Ако Ме љубите, држете ги Моите заповеди“ (Јован 14,15), тие стихови само го изразуваат тоа основно учење. Љубовта кон Бога сè уште се изразува преку послушноста кон Бога. Така било отсекогаш и така секогаш ќе биде. А таа послушност кон Бога подразбира послушност кон Неговиот закон, Десетте заповеди, што ја вклучува и четвртата заповед, саботата. Држењето на четвртата заповед не е ништо поголем легализам отколку држењето на која било од останатите девет заповеди.

Иако послушноста кон која било заповед може да биде легализам, тоа е всушност вид на послушност која не произлегува од љубовта кон Бога. Кога вистински Го сакаме Бога, особено поради она што го сторил за нас во личноста на Исуса Христа, тогаш сакаме да Му се покориме, зашто Тој тоа го бара од нас.

Кога Мојсеј, секогаш одново, им зборувал на Израелците дека треба да го сакаат Бога и да Му бидат послушни, тоа било откако се спасени од Египет. Со други зборови, нивната љубов и послушност биле одговор на спасението што им го обезбедил Бог. Господ ги искупил. А сега требало тие да одговорат така што верно ќе се придржуваат до Неговите заповеди. Дали денес е нешто поинаку?

`Какво е вашето искуство во настојувањето да бидете послушни кон Бога? Односно, кои се вашите мотиви да Му бидете послушни? Зошто тоа би требало да се прави од љубов спрема Него? Ако стравот има некаква улога во тоа – според библиското сфаќање на стравот – каква улога би било тоа?`