---
title: Тој прв нè засакал нас
date: 19/10/2021
---

И покрај сите правила и прописи од 5. книга Мојсеева и сите опомени што го предупредуваат еврејскиот народ дека мора да се покорува на „Неговите заповеди, Неговите закони и Неговите уредби“, прво и најважно било да го сакаат Бога со сето срце, душа и сила. Секако, имале и добри причини за тоа.

`Прочитајте ги библиските текстови: 5. Мојсеева 4,37; 5. Мојсеева 7,7.8.13; 5. Мојсеева 10,15; 5. Мојсеева 23,5 и 5. Мојсеева 33,3. Што можеме да научиме од овие стихови кога станува збор за Божјата љубов спрема Неговиот народ?`

Секогаш одново во 5. Мојсеева, Мојсеј му зборува на народот за Божјата љубов спрема нив и нивните татковци. Но повеќе од самите зборови, Господ таа љубов ја открил преку своите дела. И покрај нивните неуспеси, недостатоци и гревови, Божјата љубов спрема нив била постојана – љубов која силно се покажала во Неговото однесување спрема нив.

`„Ние Го љубиме, бидејќи Тој отпрвин нè возљуби“ (1. Јованово 4,19). Како тој стих ни помага да разбереме зошто би требало да го сакаме Бога?`

Божјата љубов спрема нас претходела и пред самото наше постоење, зашто планот за спасението е донесен „уште пред светот да биде создаден“ (Ефесјаните 1,4).

Како што вели Елена Г. Вајт: „Планот за нашето спасение не бил дополнителна мисла, план создаден по Адамовото паѓање. Тој бил откровение на ’тајната скриена од вечноста’ (Римјаните 16,25). Тој е откровение на начелата што биле темел на Божјиот престол уште од вечноста“ (Копнежот на вековите, стр. 22 (оригинал).

Колкава среќа имаме сите ние затоа што Бог навистина е Бог на љубовта – толку голема љубов што поради нас отишол на крстот – самопожртвувана љубов поради која „сам Себе се понизи, послушен сè до самата смрт, смрт на крст“ (Филипјаните 2,8). Така ние денес имаме откривање на Божјата љубов какво што децата Израелови веројатно не ни можеле да замислат.

`А што ако, наместо да биде љубов, Бог би бил омраза, или ако едноставно би бил рамнодушен? Каков свет би бил тоа? Зошто откривањето на Божјата љубов кон нас е нешто поради кое, навистина, би требало да се радуваме?`