---
title: Љуби го Господа, својот Бог
date: 16/10/2021
---

### Прочитајте ги библиските текстови:
5. Мојсеева 6,4.5; 5. Мојсеева 10,12; Ефесјаните 2,1-10; Откровение 14,6.7; 5. Мојсеева 4,37; 5. Мојсеева 11,1; Марко 12,28-30.

> <p>Запомнете го стихот</p>
> „„Затоа љуби Го Господа, својот Бог, со сето свое срце, со сета своја душа и со сета своја сила!“ (5. Мојсеева 6,5).

Една од најважните молитви во религијата на Евреите е земена од текстот 5. Мојсеева 6 глава. Позната е како „Шема“, врз основа на првиот еврејски збор на таа молитва, од коренот shama‘, што значи „да се слуша“ или дури „да се послуша“ – збор кој секогаш одново се користи, не само во 5. Мојсеева туку и низ целиот Стар завет.

Првиот стих на „Шема“ гласи вака:

Шема Исраел Адонаи Елохену Адонаи ехад.

Тоа значи: „Чуј, Израелу! Господ е наш Бог, Господ е Еден!“ (5.Мојсеева 6,4). Кога ја изговараат таа молитва, Евреите обично ги затвораат очите за да не може ништо да им го оттргне вниманието од размислувањата за Бога. Тој прв стих на „Шема“ се смета за потврда на монотеистичката природа на Адонаи Елохен, „Господ Бог наш“, и верноста на Израел единствено Нему и на ниеден друг „бог“. Тоа всушност може да се разбере и како: „Господ е наш Бог“.

Тој стих е дел од првиот говор што им го одржал Мојсеј на децата Израелови кога се подготвувале да влезат во Ветената земја. Она што следува по тој воведен стих е моќен израз на вистината која е исто така пресудна денес како што била и тогаш.