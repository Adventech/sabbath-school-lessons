---
title: Да се сака Бог
date: 17/10/2021
---

Откако Мојсеј на децата Израелови им ја прераскажал нивната историја, почнал да им дава упатства што да прават за да ја заземат земјата и да напредуваат во неа. Навистина може да се рече дека 5. Мојсеева главно се состои во тоа дека: Господ му рече на народот што треба да прави за да го исполни својот дел од заветот, кој Тој милосливо го склопил со нив, исполнувајќи го ветувањето дадено на нивните татковци.

Шестата глава од 5. книга Мојсеева започнува вака: „Ова се заповедите, законите и одредбите за кои Господ, вашиот Бог, ми заповеда да ве поучам во нив, за да ги вршите во земјата во којашто одите да ја земете во сопственост за да се боиш, во текот на целиот свој живот, од Господа, од својот Бог, ти, твојот син и синот на твојот син, вршејќи ги сите Негови закони и сите Негови заповеди што ти ги повелам, па да имаш долг живот“ (5. Мојсеева 6,1.2).

`Прочитајте го текстот 5. Мојсеева 6,4.5. Која заповед им ја дава Господ Бог на децата Израелови во 5. стих? Што значи тоа?`

Сакај го својот Господ Бог со сето срце...? Интересно е дека тука, сред законот, сред сите тие предупредувања, правила и одредби, луѓето се повикани да го сакаат Бога. И не само да Го сакаат, туку тоа да го прават „од сето срце свое и од сета душа своја и од сета сила своја“, што упатува на апсолутната природа на таа љубов.

Да се сака Бог со сето срце, душа и сила значи дека нашата љубов спрема Него треба да ја надмине љубовта спрема што било друго и кој било друг, затоа што Тој е темелот и основата на сето наше битие, на нашето постоење и сè останато. Љубовта спрема Него треба да ја стави во соодветна перспектива нашата љубов кон сè останато.

На хебрејски, зборот „ваш“ во изразите за вашиот Бог, вашето срце и вашата моќ се наоѓа во еднина. Да, Бог му се обраќал на народот како целина, но целината е силна само онолку колку што се силни нејзините делови. Господ сака секој од нас, иако е дел од поголемо тело, да Му биде верен како поединец, а темелот на таа верност треба да биде нашата љубов спрема Него,заснована на она што е Тој и што направил за нас.

`Што значи за вас да се сака Бог со сето срце, душа и сила?`