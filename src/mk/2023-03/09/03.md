---
title: Да живееме како што доликува на децата на Светлината
date: 21/08/2023
---

Павле пишува: „Никој да не се мами со празни зборови; зашто поради нив доаѓа гневот Божји врз синовите на непокорноста“ (Ефесјаните 5,6).

За некој што прави разни гревови без срам или каење, Павле вели дека е како „блудник, или нечист, или лакомец – кој е идолопоклоник“ (Ефесјаните 5,5). Тој отворено го изразува својот суд – оние кои се во Христа и кои се предодредени да бидат дел од Неговото идно царство, не треба да се однесуваат на ист начин како оние што не се (Ефесјаните 5,5). Тој е загрижен за влијанието на „празните зборови“. Имено, со простачко изразување верниците би можеле да бидат заведени да мислат дека сексуалниот грев не е никаков табу, па дури и самите да бидат вовлечени во такви гревови (Ефесјаните 5,6). Оној што си дозволува себеси на овој начин да биде измамен, предупредува Павле, ризикува да го доживее Божјиот суд на крајот на времето – „гневот Божји“ што доаѓа „врз синовите на непокорноста“ (Ефесјаните 5,6).

Изразот „Божји гнев“ поттикнува на размислување. Фактот дека овој гнев е Божји, укажува дека тој се разликува од вообичаениот, каприциозен, човечки гнев (сп. Ефесјаните 4,31). Тоа е заслужен одговор на долготрпеливиот, праведен Бог на тврдоглавото препуштање на злото, а не безумна, експлозивна реакција на некој ситен прекршок. Понатаму, споменувањето на божествениот гнев најчесто се јавува во контекст на вдахновени, библиски предупредувања за претстојниот Божји суд (на пр. Откровение 6,12-17; Откровение 16,1-16; Откровение 19,11-16). Бог предупредува за својот претстоен суд – што е дело на благодатта, имајќи предвид дека човечките суштества, кои „по природа... чеда на гневот“ (Ефесјаните 2,3), подлежат на тој суд.

`Зошто Павле ги предупредува верниците да не стануваат содружници или „соучесници“ содружници со грешниците? (Ефесјаните 5,7-10).`

Наместо тоа, тој ги охрабрува: „Живејте како деца на светлината“ (Ефесјаните 5,8) и ја додава следната заповед: „Одлучете се за она што Му е мило на Бога“(или „Испитувајте што Му е угодно на Господа“ според преводот на Константинов; заб. на прев.) (Ефесјаните 5,10). На паганинот му причинува задоволство „блудството и секаква нечистота или лакомост“ (Ефесјаните 5,3, Константинов). Меѓутоа, целта на верникот е драматично поинаква – не да си угодува на себеси, туку да му угоди на Бога (сп. Римјаните 12,1; 2. Коринтјани 5,9; Евреите 13,21; каде што се користи истиот грчки збор, *euarestos*, што значи „угодно“ или „прифатливо“. Верникот настојува да ја одразува Христовата самопожртвуваност („живејте во љубов, како што и Христос ве возљуби и за нас се предаде Себеси како принос и жртва на Бога“, Ефесјаните 5,2).

`Кои се некои од „празните зборови“ од кои треба да се чуваме денес?`

---

#### Додаток: Утрински стих

**Христос му ја открил вистината на светот:** 1. Јованово 1,6.