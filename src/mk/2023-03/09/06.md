---
title: Богослужение полно со Дух (Ефесјаните 5,18-20)
date: 24/08/2023
---

`Во текстот Ефесјаните 5,18-20, Павле ги замислува христијаните собрани на богослужение. Според неговите зборови, што прават тие на тоа богослужение?`

Во последниот аргумент што го изнесува во текстот Ефесјаните 5,1-20, апостолот ги наговара верниците да се одвратат од употребата на вино кое го затапува умот, и наместо тоа заедно да го искусат присуството и силата на Духот. Павле го забранува пијанството (повикувајќи се веројатно на текстот Изреки 23,31 од грчката верзија на Стариот завет), што нè наведува да заклучиме дека тој, всушност, ја има на ум забраната за употреба на алкохол каква што ја наоѓаме во литературата за мудроста (Изреки 20,1; Изреки 23,29-35). Сите зла што произлегуваат од пијанството вклучуваат груб, вулгарен говор, безумство, неморал и идолопоклонство (Ефесјаните 5,3-14). Сето тоа треба да се замени со промислено, од Духот вдахнато обожавање на Бога. Клучниот поттик на Павле да бидеме исполнети со Духот е поблиску дефиниран со низата глаголи во Ефесјаните 5,19-21 („разговарајте... со псалми“; „пеејќи и воспевајќи“; „благодарејќи“; „покорувајќи се еден на друг“.

Опомената „туку полнете се со Духот“ (Ефесјаните 5,18) Павле овде ја применува на заедницата, имајќи ги на ум верниците собрани на од Духот вдахнато обожавање на Бога, кое го поттикнува единството (Ефесјаните 4), кое е спротивно на егоцентричното, паганско однесување и богослужение (Ефесјаните 5,1-18). Во оваа скица на ранохристијанското богослужение доминира музичкото славење. Се вели дека црквата е родена преку песна, а овој пасус, заедно со Колосјани 3,16, дава најдобар доказ за тоа тврдење (сп. Дела 16,25; Јаков 5,13).

Постои извесен „хоризонтален“ елемент во богослужбата затоа што, со пеење, членовите на црквата на некој начин „зборуваат меѓу себе“ (Ефесјаните 5,19). Меѓутоа, конкретниот предмет на тие музички фалбоспеви е Господ, кој, како што е наведено во Ефесјаните 5,20, е препознат како „Господ Исус Христос“ (сп. Колошаните 3,16). Благодарноста од Ефесјаните 5,20, опишана заедно со музичките химни од Ефесјаните 5,19, треба да им се принесе на „Бога и Отецот, во името на нашиот Господ Исус Христос“. Во изразот „духовни песни“, придавката „духовни“ (грчки, pneumatikos) ја нагласува улогата на Светиот Дух во богослужението, бидејќи овој израз опишува песни кои се вдахновени и исполнети со Светиот Дух. Според тоа, Павловата скица за ранохристијанското богослужение ги прикажува сите три члена на Божеството како активни учесници.

`Како можете да ја употребите музиката за да го подобрите сопственото искуство на богослужение?`

---

#### Додаток: Утрински стих

**Оној што трпи долго време:** Псалми 103,8.