---
title: „Стани ти што спиеш“
date: 22/08/2023
---

`Прочитајте го текстот Ефесјаните 5,11-14. Кое моќно предупредување го изнесува Павле овде и како тоа се однесува на нашата сегашна ситуација?`

За да го разбереме текстот Ефесјаните 5,11-14, корисно е да забележиме дека Павле неколку пати ги нуди следните два совети, наизменично: (1) живејте како „деца на светлината“ – живот со кој се прославува Бог (Ефесјаните 5,8; видете и Ефесјаните 5,1.2.4.9.10.11.13.14); (2) не практикувајте сексуално неморален начин на живот што му се спротивставува на Бога, правејќи „бесплодни дела на темнината“ (Ефесјаните 5,11; видете и Ефесјаните 5,3.4.5-8.12).

За да го разбереме стихот Ефесјаните 5,11, можеме да ги разгледаме паралелните совети во текстот Ефесјаните 5,8-10. Верниците пред неверниците треба да живеат како „светлина во Господа“ и „деца на светлината“ (Ефесјаните 5,8). Суштината на сето ова е да се види и јасно да се покаже дека „плодот на светлината се состои во сè што е добро, праведно и вистинито“ (Ефесјаните 5,9). Според тоа, Павле се залага за стратегија на манифестирање на Божјата добрина. Верниците треба да ги разоткријат бесплодните дела на темнината, покажувајќи пред сите која би била праведната алтернатива.

Освен тоа, смелиот, поетски јазик од стиховите 13-14 можеме да го сфатиме како смело тврдење на Павле дека верниците, пројавувајќи го „плодот на светлината“ (Ефесјаните 5,9), можат да ги придобијат световните луѓе за верата во Христа: „А сè што е изобличено, светлината го прави јавно; бидејќи сè што е јавно, светлина е“ (Ефесјаните 5,13.14). Кога декадентниот живот ќе се изложи на светлина, световните луѓе можат да согледаат какво е, всушност, нивното однесување („обелоденето“) – без иднина и подложно на гнев (Ефесјаните 5,5.6), и да го искусат преминувањето од темнина во светлина („бидејќи сè што е јавно, светлина е“) (според српкиот превод „бидејќи сè што се изнесува на виделина – светлина е“; заб. на прев.). Тоа е истата преобразба што ја доживеале и самите Павлови читатели од Ефес кога поверувале (Ефесјаните 5,8).

А што да кажеме за песната или за химната во Ефесјаните 5,14, која користи јазик поврзан со воскресението на мртвите на крајот на времето (сп. Ефесјаните 2,1.5), упатувајќи јасен повик да се разбудиме од духовниот сон, со цел да се доживее Христовото преобразувачко присуство? Бидејќи текстот Исаија 60,1-3, на кој Павле очигледно се осврнува овде, бил упатен до Божјиот народ, Израел, можеме да гледаме на химната/песната од Ефесјаните 5,14 како силен повик до христијанските верници да се разбудат и да ја преземаат улогата што ја имаат како мисионери – носители на Христовата светлина во овој помрачен свет (сп. Филипјаните 2,14-16; Матеј 5,16).

`Како практикуваме начин на живот кој ја разоткрива вистинската природа на делата на темнината?`

---

#### Додаток: Утрински стих

**Автор на физичкиот закон:** Еремија 32,17.