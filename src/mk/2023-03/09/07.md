---
title: За натамошно проучување
date: 25/08/2023
---

Ако го погледнеме текстот Ефесјаните 5,1-20 како целина, ќе видиме како Павле зазема цврст став против гревот и злото, а особено против злото во вид на сексуален неморал и вулгарно изразување. Тој не е подготвен да прифати присуство на какво било нечесно однесување меѓу Божјиот народ. Наместо тоа, тој ги повикува верниците во Ефес да покажат високи мерила на однесување, „како што им доликува на светите“ и да го прифатат идентитетот што го имаат како Божји „чеда возљубени“ (Ефесјаните 5,1-10). Тој се осмелува да верува дека христијаните, кога се однесуваат вака во својата заедница, ја исполнуваат темнината со светлина и ги одвлекуваат своите ближни од самопоразителниот начин на живот, водејќи ги кон вистината и кон Божјата милост (Ефесјаните 5,11-14).

Павле замислува како црквата, поттикната од обновениот завет да живее „како деца на светлината“ додека го чека Христовото враќање (Ефесјаните 5,8; видете и Ефесјаните 5,15.16), и благословена од Христовото присуство (Ефесјаните 5,14), се собира на богослужение. Бидејќи верниците се мотивирани од својот статус како Божји „чеда возљубени“ и од Христовата смрт за нив (Ефесјаните 5,1,2), и се исполнети со Духот (Ефесјаните 5,18), нивното богослужение се одликува со енергија и радост, додека заедно му пеат похвални песни на својот Господ, Исус Христос и Бог Отецот. Држејќи се цврсто за небесната реалност, тие ја слават својата надеж во иднината, вкоренета во извештаите за она што Бог го направил, што го прави сега и што допрва ќе го оствари преку Исуса Христа, нивниот Господ (Ефесјаните 5,18-20).

Сфатен на ваков начин, овој исечок станува многу повеќе од низа неповрзани заповеди за христијанското живеење. Тој станува пророчки повик кој се однесува на христијанскиот идентитет, на посветувањето, заедницата и богослужението на крајот од времето – со восхит проникнат повик да се „прими поволната понуда“ во деновите што преостануваат до Христовото враќање (Ефесјаните 5,16).

**Прашања за разговор**

`1. Како можат денешните верници, соочени со култура која ги пропагира своите вредности 24/7/365 преку сѐ поголем број медиуми, да ги усвојат Павловите високи мерила на однесување?`

`2. Кои стратегии би можеле да ги применат верниците денес за да проникнат во она што „му е угодно на Господа“ (Ефесјаните 5,10) и „што е волјата Божја“ (Ефесјаните 5,17)?`

`3. Некој би можел да помисли дека забраната на Павле да се зборува за сексуален неморал меѓу верниците (Ефесјаните 5,3.4) значи дека воопшто не треба да се занимаваме со прашања за сексуално недоличното однесување и злоупотреба. Зошто тоа би бил несоодветен заклучок?`

`4. На кои сѐ начини нашето современо општество ги обновува паганските обичаи, слични на оние со кои се занимавал Павле во негово време?`

---

#### Додаток: Утрински стих

**Средиште на секое вистинско учење:** Псалми 119,105.