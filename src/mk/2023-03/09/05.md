---
title: Грабни ја поволната понуда
date: 23/08/2023
---

Павле го завршува текстот Ефесјаните 5,1-20 со две низи совети: Ефесјаните 5,15-17 и Ефесјаните 5,18-20, со што го довршува овој дел од посланието, кој конкретно се занимава со сексуалната чистота. Првата низа започнува со опомена: „Па така, внимавајте добро како живеете! Не како безумни, туку како мудри“ (Ефесјаните 5,15), која подоцна ја повторува со зборовите: „Затоа немојте да бидете неразумни, туку распознајте што е волјата Божја!“ (Ефесјаните 5,17) А помеѓу е и повикот: „Ползувајте го времето“ (Ефесјаните 5,16).

`Размислете за советите на Павле за тоа како да се живее на начин што ја одразува мудроста стекната преку молитвата и духовното размислување (Ефесјаните 5,15-17). Која е разликата во однесувањето меѓу неразумните и „мудрите“? Што значи „ползувајте го времето“?`

Во Посланието до Ефесјаните, Павле постојано ја користи вообичаената старозаветна метафора за „одење“ за да го опише начинот на живот (Ефесјаните 2,2.10; Ефесјаните 4,1.17; Ефесјаните 5,2.8). Овде, во Ефесјаните 5,15-17, тој сака да ги поттикне верниците на совесно учеништво. Како што треба внимателно да одите кога поминувате по нерамна и темна патека, така и верниците треба да внимаваат да живеат уредно (Ефесјаните 5,15). А бидејќи стихот во Ефесјаните 5,15 ја наоѓа својата паралела во Ефесјаните 5,17, тука можеме да бараме објаснување за тоа што значи да живееме како мудри луѓе. Не треба да ја бараме мудроста во себе. Да бидеме мудри значи да досегнеме надвор од себе и да спознаеме „што е волјата Божја“ (Ефесјаните 5,17).

Павле го охрабрува таквото совесно учеништво и со една живописна слика. Во изразот „ползувајте го времето“ (Ефесјаните 5,16; или „искупувајте го времето“ (Константинов), тој го користи глаголот *eksagorazō* (сп. Колосјани 4,5). Тоа е всушност израз преземен од светот на трговијата и претставува нагласен облик на глаголот „купува“, што би значело: „да се зграпчи поволната понуда“ додека го чекаме Христовото враќање . За „време“ овде се употребува грчкиот збор kairos, кој опишува поволен момент или укажување прилика. Затоа, „времето“ што ни преостанало до крајот претставува период на посебни поволности, кои треба да се искористат во целост. Тоа е воедно и тешко време, бидејќи „зашто дните се зли“ (Ефесјаните 5,16; споредете со Ефесјаните 6,13, Галатјани 1,4), и затоа што во „векот на овој свет“ доминира „кнезот на воздушните сили“ (Ефесјаните 2,2).

Додека се надеваат на Христовото враќање, верниците живеат во тешко време кое Павле го доловува со сликата на тргување – полно со ризик, но и со поволни можности. Затоа верниците треба внимателно да го користат преостанатото време, како оние што трагаат по поволни цени во текот на краткотрајна распродажба, кога се нудат големи попусти. И иако не можеме да го купиме спасението, сепак тоа е соодветна слика која порачува: веднаш зграпчете го она што ви се нуди во Христа.

---

#### Додаток: Утрински стих

**Божествен Гласник:** Јован 6,38.
