---
title: „Туку само благодарност“
date: 20/08/2023
---

`Во која смисла Павле ги упатува верниците да се „угледаат на Бога“? Видете Ефесјаните 5,1.2.`

Павле ги поттикнува верниците во Ефес да живеат во љубов, што претставува важен повик за она што сака да го каже во овој дел од посланието (видете Ефесјаните 5,8.15). Тоа „живеење во љубов“ (видете Ефесјаните 5,2) треба да биде според примерот на Христовата љубов кон нас (споредете со Ефесјаните 4,32), изразена преку Неговата жртва на помирување. Павле утврдува четири важни подробности за таа жртва: 1. Таа е мотивирана од љубовта и на Бог Отецот (Ефесјаните 5,1) и на самиот Христос (Ефесјаните 5,2); 2. Таа е заменичка, бидејќи Христос умира наместо нас. Христос не е пасивна жртва – Тој самиот се дал Себеси за нас; 3. Според сликовито претставената симболика на службата во старозаветното светилиште, Христовата смрт е исто така и жртва што му се принесува на Бога; 4. Бог ја прифатил таа жртва, бидејќи е опишана како „сладок мирис“ (Ефесјаните 5,2; сп. 2. Мојсеева 29,18; 3. Мојсеева 2,9; Филипјаните 4,18).

Потоа, во текстот Ефесјаните 5,3-5, воведен е дел во кој се изразува загриженост поради сексуалната етика. Младите преобратеници во Ефес биле во опасност да се одвратат од својот христијански повик и да дозволат повторно да бидат вовлечени во сексуално однесување што би го негирало нивното христијанско сведочење (сп. 1. Коринтјани 5,1-11; 1. Коринтјани 6,12-20; 2. Коринтјани 12,21).

Од една страна, грчко-римскиот свет од првиот век отворено покажувал морална расипаност и разврат, што е опишано и на други места во Новиот завет (видете: 1. Коринтјани 6,9; Галатјани 5,19; Ефесјаните 4,17- 19; Колосјани 3,5). На пример, на банкетите на богатите луѓе редовно можело да се види кое однесување Павле го осудува во Ефесјаните 5,3-14: пијанство, непристоен говор, смела забава и неморални постапки. Покрај тоа, урбаните центри пружале анонимност и отсуство на воздржаност, што поттикнувало неморално сексуално однесување. Од друга страна, многумина во тоа општество воделе живот полн со доблести и биле поборници на строг морал. Кога Новиот завет ги наведува листите со пороци и доблести, како и правила на домашно однесување (на пр. Ефесјаните 5,21-6,9; Колосјани 3,18-4,1), неговите автори се повикуваат на теми кои биле актуелни во поширокиот контекст на грчко-римскиот свет. Тој свет, едновремено развратен и доблесен, ни помага да ги разбереме советите на Павле да го избегнуваме неморалното однесување што го практикуваат незнабожците, и неговата желба верниците да бидат внимателни во своето однесување и на тој начин да стекнат добар углед меѓу оние надвор од црквата.

`Како можат зборовите на Павле за сексуалното однесување да се применат на вашата култура, каде и да живеете?`

---

#### Додаток: Утрински стих

**Светлина што треба да ги осветли незнабошците:** Матеј 4,16.
