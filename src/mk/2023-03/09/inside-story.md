---
title:  Искуство
date:   25/08/2023
---

#### Пелени на списокот за намирници

_од Еми Мек Хенри_

Едно петочно утро, јас појдов на неделно пазарење во нашата локална самопослуга во Бејрут, Либан. Мојот сопруг, Петар, купуваше јаболки и гранола барови за планинарењето тој викенд на „Патфајндерс“, а јас ги одбирав останатите намирници кои беа потребни на нашето семејството за храна. Ние служиме како мисионери кои предаваат биологија на Универзитет на Блискиот Исток.

Кога се качив на горниот спрат да земам средство за дезинфекција и сјај за садови, погледнав кон полиците со пелени и видов како некој гледа во нив за да купи. Си помислив колку им е тешко на луѓето овде во Либан, на кои им требаат пелени. Економската ситуацијата е исклучително тешка, со тоа што либанската валута изгуби повеќе од 90 отсто од својата вредност за две години, а цената на стоката вртоглаво расте. Повеќе од 80 отсто од земјата живее под прагот на сиромаштија.

Одеднаш ми се појави мисла во главата: „Купи пакет пелени“.

Бев изненадена од оваа ненадејна мисла. „Господи, дали си тоа Ти?“ - прашав. „Зошто би купила пелени? Најмалото од моите три деца има 10 години!“

„Купи пакет пелени“.

Почнав да одам кон ескалаторот.

„Господе, јас дури и не познавам некој со бебе кому му требаат пелени“.

Мислата стана поупорна: „Купи пакет пелени“.

Се вратив на полиците за пелени и се молев: „Во ред, Господи, ќе купам пелени, но потоа ќе треба да ми покажеш за кого се тие. Која големина треба да ја одберам?“ Зедов пакет пелени број 3 и продолжив со моето купување.

Кога мојот сопруг и јас се најдовме кај автомобилот, му реков: „Не се чуди ако видиш пакет пелени во багажникот. Господ ми рече да ги купам нив. Тие се подарок, но сè уште не знам за кого се“. Возевме накај дома.

Следниот ден во црква, видов пријател чија сопруга работи со бегалски семејства во Бејрут. Разговаравме некое време, а јас го прашав: „Мислиш ли твојата сопруга можеби познава некој на кој му требаат пелени? Господ ми рече да купам пелени вчера, а не знам за кого се“. Ми вети дека ќе ја праша.

Таа вечер добив порака од него. „Кога и ја кажав на жена ми твојата приказна за пелените, таа почна да плаче“, - напиша тој. „Утре таа ќе оди во посета на две семејства на кои им требаат пелени. Може ли да ги земеме вечерва?”

Кратко време подоцна, додека се гушкавме и разговаравме на вратата, ѝ ги дадов пелените што Господ ми ги стави во мојата листа со намирници. Научив дека таа работи со повеќе од дваесет семејства на кои им требаат пелени, но не можат да си ги дозволат. Сега знам дека треба да ги ставам и пелените почесто на моите списоци за намирници.