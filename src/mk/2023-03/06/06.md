---
title: Слава во црквата и во Христа Исуса
date: 03/08/2023
---

`Павле го завршува својот молитвен извештај со доксологија – краток, поетски израз на пофалба на Бога. Зошто тој му упатува похвала на Бога? Ефесјаните 3,20.21.`

Павле бележи за што се молел во полза на верниците (Ефесјаните 3,14-19), а потоа упатува уште една силна и директна молитва. Оваа Павлова доксологија покренува две прашања:

1. Дали тој исечок ја издигнува црквата на несоодветен начин, доведувајќи ја на исто ниво со Христа кога го користи изразот: „Нему нека е слава во Црквата и во Христа Исуса“ (Ефесјаните 3,21; Константинов)? Сепак, и покрај фактот што Павле посветува големо внимание на црквата во Посланието до Ефесјаните, јасно е дека Христос е Спасител на црквата, бидејќи Тој е оној кој престојува во срцата на верниците (Ефесјаните 3,17). Според тоа, во својата доксологија Павле го фали Бога за спасението понудено на црквата преку Христа Исуса.

2. Дали изразот „на сите поколенија од века до века“ (Ефесјаните 3,21; Константинов) ја опишува бескрајната овоземна иднина на црквата, при што Христовото доаѓање се одложува на неодредено време? Во Посланието до Ефесјаните се изразени големите очекувања од иднината. На пример, Ефесјаните 4,30 упатува на „денот на избавувањето“. Исто така, се вели дека верниците ќе ја искусат Христовата неограничена, суверена моќ „не само во овој свет, туку и во идниот“ (Ефесјаните 1,21). Затоа, Павловата доксологија треба да се сфати како славење на Христовата бесконечна сила која се пројавува во полза на верниците.

Кога ќе погледнеме назад на неговиот втор молитвен извештај (Ефесјаните 3,14-21; сп. Ефесјаните 1,15-23), гледаме дека Павле наоѓа сила во космичкиот опсег на грижата на Отецот (Ефесјаните 3,14-15), во постојаната достапност на Светиот Дух (Ефесјаните 3,16), во личното присуство на самиот Христос (Ефесјаните 3,17) и во безграничната, неизмерна љубов Христова (Ефесјаните 3,18.19). Ова е толку сигурно, што тој ги замислува верниците како такви кои се исполнети со „сета полнота Божја“ (Ефесјаните 3,19) и ги слави овие духовни реалности со зборови на похвала, повторно восхитувајќи се на изобилството на Божјата сила што им се нуди на светите (Ефесјаните 3,20.21).

Секогаш кога ќе го чувствуваме притисокот на неволјите, искушенијата или сомнежите, можеме да се свртиме кон тој поттикнувачки извештај за Павловите молитви. Затворениот апостол нè издигнува во визија до широкиот хоризонт на Божјите мисли и Неговата благодат, потсетувајќи нè дека, без оглед на моменталните околности, ние сме учесници во Божјиот конечен план (Ефесјаните 1,9.10) и дека Неговата сила дејствува во нас.

`Кои Божји благослови се особено драгоцени за вас? Вежбајте да составувате молитви на благодарност за да го славите Бога за тие благослови.`

---

#### Додаток: Утрински стих

**Распнатиот Спасител:** Дела 26,28.