---
title: Долго криената тајна на евангелието
date: 31/07/2023
---

`Која тајна му била доверена на Павле? Ефесјаните 3,1-6.`

Додека го проучувате текстот Ефесјаните 3,1-6, забележете го следново:

Прво, Павле го пишува тој дел од посланието конкретно до верниците од незнабоштво во куќните цркви во Ефес (Ефесјаните 3,1).

Второ, Павле тврди дека Нему му е доверена „управителството на Божјата благодат“, и тоа „за вас“ – за верниците кои не се Евреи (Ефесјаните 3,2). Тоа управителство, таа служба на благодатта, претставува Павлов начин да го опише налогот што му бил даден – да им го проповеда евангелието („Божјата благодат“) на незнабошците (споредете со Ефесјаните 3,7.8).

Трето, Павле тврди дека му била откриена *тајна*, за која веќе пишувал во тоа послание (видете посебно Ефесјаните 1,9-10; Ефесјаните 2,11-22), и тоа е „тајната на Христос“ (Ефесјаните 3,3.4). Според тоа, Павле не сака да биде сфатен како автор на евангелието, туку тврди дека Бог му ја дал службата за да го објавува.

Четврто, Павле не е единствениот на кого му е доверена оваа тајна, бидејќи Духот им ја открил и на останатите Христови „свети... апостоли и пророци“, на начин што го надминува откривањето на Божјиот план на претходните генерации (Ефесјаните 3,5). Изразот „пророци“ овде веројатно се однесува на оние кои го поседувале и покажале дарот на пророштво во раните христијански куќни цркви, а не на старозаветните пророци. Така, таа тајна, која некогаш била скриена, сега можела да се нарече „откриена тајна“.

И најпосле, тој кажува во што се состои таа тајна: „За да бидат и незнабошците сонаследници, делови на едно тело, и соучесници на ветувањето Божјо во Христос Исус преку Евангелието“ (Ефесјаните 3,6).

Павле е одушевен од евангелието, а особено од начинот на кој тоа се пројавува во црквата, составена од преобратени Евреи и незнабошци. Тие две групи станале градбени блокови на Божјата нова заедница, Негов нов бренд на човештвото, црквата (види Ефесјаните 2,14-16). Може да се каже дека тие сега биле преобразени, така што од непријатели станале „сонаследници“, „содружници“ (вклучени во едно тело, телото Христово) и „соучесници“ на евангелското ветување (видете Ефесјаните 3,6).

`Кои ставови сè уште можеби ги негувате, дури и ако не го покажувате тоа, а за кои сметате дека се во спротивност со вклученоста на која нè учи Евангелието? Како можете да се ослободите од нив?`

---

#### Додаток: Утрински стих

**Божествен Застапник:** Исаија 49,16.
