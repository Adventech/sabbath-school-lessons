---
title: Цркви - откровение на Божјата мудрост
date: 01/08/2023
---

`Што вели Павле за Бог и за Божјите дела во Ефесјаните 3,7-13?`

Павле повторно за себе тврди дека е „слуга според дарот на Божјата благодат“ (Ефесјаните 3,7; споредете со Ефесјаните 3,1.2). Тој дар, како и самото евангелие, не се доделува врз основа на вредноста на примателот, туку врз основа на Божјата благодат. Павле ја нагласува таа мисла зборувајќи за себе како „најмалиот од сите свети“ (Ефесјаните 3,8).

Постои интересен напредок во Павловото сфаќање на самиот себе, што може да се согледа додека се движиме низ неговите посланија според редоследот по кој се напишани. На самиот почеток, тој полага право на својот од Бога доделен статус како апостол (Галатјани 1,1). Меѓутоа, подоцна се претставува како „најмалиот од апостолите“, кој не е „достоен да се нарече апостол“ (1. Коринтјани 15,9). Овде, во посланието до Ефесјаните, тој зборува за себе како „најмалиот од сите свети“ (Ефесјаните 3,8). Конечно, тој се опишува себеси како „прв“ или „најлошиот“ меѓу грешниците (1. Тимотеј 1,15).

Можеби овој тек на размислување, како што покажува Павле, може да ни помогне да го објасниме тој познат цитат од Елена Вајт: „Колку повеќе му се приближувате на Христа, сè погрешни ќе изгледате во своите очи; погледот ќе ви биде појасен, па ќе видите јасна и одредена разлика меѓу своето несовршенство и Неговата совршена природа“ (*Патот кон Христа*, стр. 64 оригинал).

Павле потоа продолжува. Во Ефесјаните 3,10, тој пишува: „Та многуликата мудрост Божја да им се објави сега преку Црквата на началствата и властите небесни.“ Кои се овие „началства и власти небесни“ што се споменуваат овде? Како црквата им ја објавува Божјата „многулика“ или многуразлична мудрост? Иако Ефесјаните 3,10 не ја опишува природата на тие власти, веројатно е најдобро да ги сметаме како сили на злото кои се подетално опишани во текстот Ефесјаните 6,11.12. Ако ова е точно, тогаш составот на црквата, обединувајќи ги Евреите и незнабошците кои некогаш биле многу разединети делови од човештвото, пред тие демонски „началства и власти небесни“, станува звучна најава за Божјиот план за иднината, „за да соедини сè небесно и земно под една глава – во Христос“ (Ефесјаните 1,10). Ним им е ставено до знаење дека Божјиот план е во тек и дека нивната пропаст е загарантирана. Самата природа на обединетата црква го најавува нивниот конечен пораз.

`Ако вашата локална црква сериозно го сфатила Павловиот „опис на работата“ на црквата во Ефесјаните 3,10, како тоа може да го промени начинот на кој вие и останатите верници се однесувате едни кон други?`

---

#### Додаток: Утрински стих

**Извор на мудроста и знаењето:** Јаков 1,5.