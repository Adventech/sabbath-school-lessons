---
title: Павле - затворениот апостол на незнабошците
date: 30/07/2023
---

`Прочитајте Ефесјаните 3. Наведете една или две главни теми на тој текст. Кои значајни заклучоци ги изнесува Павле тука?`

Третата глава од Посланието до Ефесјаните има интересна структура. Павле на почетокот вели: „Затоа сум јас, Павле, затвореник на Исус Христос за вас незнабошците“ (Ефесјаните 3,1). Потоа тој започнува со она што се покажало како подолга дигресија на темата за неговата работа како апостол меѓу незнабошците (Ефесјаните 3,2-13). А понатаму, со изразот „затоа“ (Ефесјаните 3,14), тој го најавува враќањето на својот првобитен ток на мислите, и во стиховите 14-21 го довршува својот прекинат молитвен извештај.

Во Ефесјаните 3,1, Павле за себеси вели дека е „затвореник на Исус Христос“, што е негов начин да соопшти дека, и покрај тоа што е во римско заробеништво и што е навидум поданик на Римското царство, сè уште постои подлабока, божествена цел, која се манифестира во неговиот живот. Тој не е затвореник на Рим, туку „затвореник на Исус Христос“ (спореди со Ефесјаните 4,1)!

Со тоа што Павле ги спомнува неговите сопствени „неволји“ (Ефесјаните 3,13), а подоцна и синџири (Ефесјаните 6,20), покажува дека тој не престојувал во некој релативно удобен домашен притвор (споредете Дела 28,16), туку дека бил во затвор. А да се биде во затвор во првиот век, и тоа во римска зандана, било особено тешко. Римското царство не водела добро организирани затвори со санитарни јазли и редовно служење на оброци. Империјата, всушност, немала некоја голема потреба од затвори, бидејќи затворањето не се користело како средство за казнување. Луѓето биле фрлани во затвор само додека чекале судење или погубување. Од затворениците се очекувало сами да се издржуваат, и тие зависеле од роднините и од пријателите во поглед на снабдувањето со храна и други потреби.

Меѓутоа, Павле бил првенствено загрижен за емоционалното влијание на неговото затворање врз верниците, бидејќи да се биде затвореник, тоа претставувало голем социјален срам во контекст на културата во која на срамот и честа се гледало многу сериозно. Веројатно се плашел дека некој би можел да праша: „Како може Павле, кој е презрен затвореник, да биде апостол и гласник на возвишениот Христос?“ Затоа, тој го става своето затворање во соодветен контекст, за да им помогне на верниците тоа да го согледаат како дел од Божјиот план. Тој трпи тешкотии заради нив, а поради она што делува како причина за срам, всушност ќе се покаже дека им служи за „слава“ (Ефесјаните 3,13).

`Како да научиме да му веруваме на Бога и да се држиме за Неговите патишта во околности кои можат да бидат многу тешки?`

---

#### Додаток: Утрински стих

**Небесен архитект:** Исаија 66,2.