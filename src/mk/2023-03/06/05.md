---
title: Христос кој живее во вашето срце
date: 02/08/2023
---

`Споредете го претходното барање за молитва на Павле, Ефесјаните 1,16-19, со неговата молитва за верниците во Ефесјаните 3,14-19. Во што се состои сличноста меѓу овие две барања?`

Во заднина на нашиот превод на текстот Ефесјаните 3,14.15 се крие важна игра на зборови. Кога Павле вели дека се поклонува пред „Отецот... од кого се именува секој род на небесата и на земјата“, тој ја истражува фонетската врска меѓу грчкиот збор за татко, *patēr* и грчкиот израз за семејство, *patria*. Во Посланието до Ефесјаните, Павле ја слави сеопфатната природа на Божјиот план на спасение, кој ги вклучува сите (Ефесјаните 1,9.10) и за сите времиња (Ефесјаните 1,21). Тој ги назначува сите „семејства на небото и на земјата“ (КЈВ) како оние на кои „Отецот“ полага право, бидејќи тие Му припаѓаат Нему. Секое семејство (*patria*), според тоа, го добива своето име по Отецот (*patēr*). Тоа е многу добра вест!

Разгледајте ја следнава мисла: Вашето семејство, и покрај своите несовршености и недостатоци, му припаѓа на Бога. Вашето семејство не се наоѓа во суровите канџи на судбината, туку во Божјите грижливи раце. Бог ги сака несовршените семејства. Тие го носат божественото име. Тие го носат знакот на Неговата сопственост.

Во Ефесјаните 3,16-19, Павле бара од Бога да им подари на верниците богато духовно искуство, кое се карактеризира со внатрешна сила преку присуството на Духот (Ефесјаните 3,16), блискост со Христа кој живее во нив (Ефесјаните 3,17) и стабилен, цврст духовен идентитет (бидејќи тие се „вкоренети и утврдени во љубовта“, Ефесјаните 3,17).

Настојувајќи да го прослави Бога за изобилството на благослови што им се нудат на верниците, Павле споменува – не три, туку четири димензии – ширина и должина и длабочина и висина (Ефесјаните 3,18). Тој не кажува јасно на што се однесуваат овие димензии, иако тие очевидно ја пренесуваат огромната величина на нешто важно. Ова претставува интересна загатка за проучувачите на Библијата. Дали овие димензии се однесуваат на Божјата мудрост (сп. Јов 11,5-9, која има четири димензии), Божјата моќ (сп. Ефесјаните 3,16-17) или, можеби, на духовниот храм од Ефесјаните 2,19-22 (сп. Езекиел 43,13-16, кој наведува четири димензии; Амос 7,7.8; Откровение 11,1.2)? Сепак, можеби е најдобро тие четири димензии да се разберат како опис на неизмерноста на „Христовата љубов“ (Ефесјаните 3,19), посматрајќи го изразот: „Разбирате... што е ширина и должина, што е длабочина и височина“ (Ефесјаните 3,18), паралелно со следниов израз: „и да ја осознаете Христовата љубов што го надминува секое знаење“ (Ефесјаните 3,19; сп. Римјаните 8,35-39). Но, како и да ги сфатиме неговите зборови, тоа се добри вести.

---

#### Додаток: Утрински стих

**Најголемиот Учител:** Марко 4,2.
