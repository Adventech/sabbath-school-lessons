---
title: Светиот Дух во животот на верниците
date: 16/08/2023
---

`Кога расправа за вербалните гревови внатре во христијанската заедница, која опомена ја изнесува Павле во врска со присуството на Светиот Дух меѓу верниците? (Ефесјаните 4,30)`

Павле истовремено нуди и заканувачко предупредување и трогателно ветување. Гревовите што ги правиме едни против други во црквата не се некои мали дела со ситни последици – она што особено го жалости Светиот Дух е кога го злоупотребуваме Божјиот дар на говор за да ги понижуваме другите (Ефесјаните 4,25-27.29.31.32). Тоа што зборовите на Павле се чини како да претставуваат одек на стихот Исаија 63,10 дополнително ја нагласува сериозноста на тоа предупредување: „Но, тие се одметнаа и Го огорчија Неговиот Свет Дух; затоа Тој им стана непријател, така што Сам војуваше против нив.“

Во вид на охрабрувачко ветување, Павле потврдува дека Светиот Дух ги запечатува верниците од денот кога го прифатиле Христа (Ефесјаните 1,13.14) до „денот на откупувањето“ (Ефесјаните 4,30). Односот на Духот спрема верникот не е колеблив туку постојан. Кога верниците го занемаруваат присуството на Духот во себе, заострувајќи го Божјиот дар на говор, не се вели дека Духот заминува, туку дека тагува. Духот има намера да остане присутен во верниците, означувајќи ги како Божја сопственост и тие се под Негова заштита сè додека Христос не се врати.

Павле целосно ја нагласува божествената природа на Духот како „светиот Божји Дух“ и истакнува дека Тој е личност прикажувајќи Го како ожалостен. (Видете и Римјаните 8,16.26.27; 1. Коринтјани 2,10.13; 1. Коринтјани 12,11; Галатјани 5,17.18.)

Мораме внимателно да пристапуваме кон расправата за тајната на Божеството. Духот е едно со Отецот и Синот, а едновремено е различен од Нив. „Духот има сопствена волја и носи одлуки сообразно со тоа. Тој може да биде ожалостен и на Него може да се хули. Таквите изрази не се користат само за сили и влијанија, туку претставуваат карактеристики на личност. Дали тогаш Духот е личност како вие и јас? Не, ние користиме само ограничена човечка терминологија за да опишеме појави со божествено потекло, а Духот е нешто што човечките битија никогаш не би можеле да бидат“ (Paul Petersen, God in 3 Persons – In the New Теstament; Silver Spring, МD: Biblical Research Institute, 2015, стр. 20).

`Според тоа, „Светиот Дух Божји“ е тој што живее во толку близок допир со нас, што се вели дека нашите постапки влијаат на Него. Ние го делиме животот со еден член од Божеството, кој ни е посветен во рамките на траен однос кој нè запечатува до крајот на времето. Како треба нашата вера да одговори на оваа неверојатна вистина?`

---

#### Додаток: Утрински стих

**Семоќен Посредник:** 1. Тимотеј 2,5.
