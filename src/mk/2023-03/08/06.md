---
title: Благост (а не горчина)
date: 17/08/2023
---

Зборувајќи за „денот на откупувањето“ (Ефесјаните 4,30), Павле ги повикува своите читатели да размислат за својата употреба на говорот во контекст на второто Христово доаѓање. Затоа, може да се каже дека текстот Ефесјаните 4,31.32 се занимава со употребата на говор додека се приближуваме кон тој голем настан.

`Во светлината на Христовото враќање, кои ставови и однесувања во врска со говорот треба да се отфрлат? Кои ставови и однесувања треба да се прифатат? (Ефесјаните 4,31.32)`

Во последната опомена во текстот Ефесјаните 4,17-32, Павле повторно искажува негативна заповед, препознавајќи шест пороци кои треба да бидат отстранети „подалеку од вас“ (Ефесјаните 4,31), потоа ја дава позитивната заповед да бидеме благи, милосрдни и готови да проштаваме (Ефесјаните 4,32), а на крајот дава и објаснување. Верниците треба да си простуваат еден на друг „како што и Бог ви прости во Христос“ (Ефесјаните 4,32). Листата од шест пороци започнува и завршува со општите сеопфатни изрази „секоја огорченост“ и „секоја друга злоба“, а меѓу нив има четири дополнителни изрази: „јарост“, „гнев“, „викање“ и „хулење“ (Ефесјаните 4,31).

Последниот од нив е превод на грчкиот збор *blasfemia*, кој кај нас се користи како технички израз за погрден говор против Бога. Сепак, на грчки тој израз може да се однесува на Бога, но и на луѓето, и е означен како „клевета“ или „зло говорење“. Се чини дека, на таа листа, одредени ставови (горчина, лутина, гнев) се претвораат во гневен говор (викање, клевета). Во суштина, Павле го „демилитаризира“ христијанскиот говор. Според него, ставовите што поттикнуваат налутен говор и реторички стратегии што го користат, треба да се отстранат од христијанскиот арсенал. Христијанската заедница напредува и единството се негува (споредете со Ефесјаните 4,1-16) само таму каде што сето тоа е ставено настрана.

Говорењето зло, меѓутоа, не треба да се потиснува, туку да се заменува. Нашите разговори и однесување во Христовото семејство – и надвор од него – не треба да произлегуваат од чувствата на гнев, туку да бидат мотивирани од добрина, благонаклоност добронамерност и простување според највисокиот од сите примери – простувањето што ни го нуди Бог во Христа (Ефесјаните 4,32). Павле го претставува „вертикалното простување“ (кое Бог ни го дава) како модел за „хоризонталното простување“ (што си го пружаме еден на друг; сп. Колосјани 3,13; Матеј 6,12.14.15).

`Размислете за моќта на своите зборови. Како можете да ги користите за подигање, охрабрување и за изградување на верата?`

---

#### Додаток: Утрински стих

**Канал:** 1. Петрово 1,20.
