---
title: Надолната спирала на гревот
date: 13/08/2023
---

`Споредете го текстот Ефесјаните 4,17-32 со Колосјани 3,1-17. Како Павле се залага верниците да живеат на начин што го поттикнува единството на црквата?`

Во претходниот дел, Ефесјаните 4,1-16, Павле се занимавал со темата за црковното единство. Кога ќе го споредиме стихот Ефесјаните 4,1 со стихот Ефесјаните 4,17, забележуваме колку се слични овие два совета за тоа како треба да живееме и да се однесуваме. Оваа сличност сугерира дека Павле, всушност, се занимава со истата тема – единството и начинот на живот што го поддржува – но од една нова и во почетокот понегативен став.

Во Ефесјаните 4,17-24, Павле го споредува паганскиот начин на живот, за кој смета дека го поткопува единството (Ефесјаните 4,17-19), со вистинските христијански обрасци на живeeње што го поддржуваат (Ефесјаните 4,20-24). Додека ја читаме острата критика на Павле за развратниот пагански начин на живот, треба да се потсетиме на неговото цврсто уверување дека и незнабошците се откупени од Бога преку Христа и дека им е понудено целосно заедништво во самиот Божји народ (Ефесјаните 2,11-22; Ефесјаните 3,1-13). Значи, во Ефесјаните 4,17-19, тој дава еден негативен опис, ограничен на оние кои се незнабошци „по тело“ (Ефесјаните 2,11).

Павле не е загрижен поради некои поединечни гревови или постапки што ги правеле неевреите. Тој е загрижен за нивниот образец на однесување, за надолната патека до која ги води нивниот живот во канџите на гревот. Во срцевината на текстот, Ефесјаните 4,17-19, се наоѓа слика на една неосетлива духовност – „по суетата на својот ум; помрачени во разумот“ (Ефесјаните 4,17-18). Оваа закоравена духовност е извор на помраченото разбирање кое е нагласено на почетокот на тој пасус („отуѓени од Божјиот живот поради нивното незнаење и тврдокорноста на нивното срце“ – Ефесјаните 4,18), и развратното сексуално однесување што се нагласува на крајот („дојдени до бесчувство, тие се предадоа на разврат и ненаситно вршат секаква нечистота“, Ефесјаните 4,19). Отуѓени од Бога, тие не знаат како да живеат и, одвоени од Неговата спасоносна милост, продолжуваат да се движат во надолна спирала на грев и изопаченост.

`Какво е вашето лично искуство со силата што ја има гревот да ве влече надолу кон сѐ подлабока темнина?`

---

#### Додаток: Утрински стих

**Пример за добрина:** Матеј 19,1.
