---
title: Драматична промена на облеката
date: 14/08/2023
---

`Која суштински важна порака сака Павле да им ја пренесе на своите слушатели повторувајќи ја нарацијата за нивното преобратување? (Ефесјаните 4,20-24)`

Откако го опишува нивниот поранешен, незнабожечки живот (Ефесјаните 4,17-19), Павле не кажува: „Тоа не е начинот на кој бевте поучени за Христа.“ Наместо тоа, тој извикува: „Но вие не Го познавте така Христос“ (Ефесјаните 4,20). Откако забележал дека верниците на кои им се обратил „чуле за“ и „во него“ (Христос) се поучиле (Ефесјаните 4,21), Павле понатаму се залага за усвојување живот сличен на Христовиот, користејќи го изразот: „дека вистината е во Исус“ (Ефесјаните 4,21). За Павле, пристапување до верата се сведува на лична поврзаност со Христа, толку жива и реална што може да се опише како „познавање на Христа“. Со тоа признаваме дека воскреснатиот и прославен Исус е жив и присутен меѓу нас. Ние сме обликувани од Неговиот пример и учења и покажуваме преданост кон Него како наш жив Господ. Ние го отвораме нашиот живот за Неговото активно водство и насочување преку Духот и Речта.

Павле ни кажува дека усвојувањето на христоликиот живот бара три процеси коишто тој ги доловува со помош на облеката: (1) „отфрлете го“, односно отстранете го стариот начин на живот (Ефесјаните 4,22); (2) доживејте внатрешно обновување (Ефесјаните 4,23); и (3) „облечете“ нов, богобојазен образец на живот (Ефесјаните 4,24). Таа метафора на Павле одговара на старозаветната употреба на облеката како симбол на грешност (пр. Псалми 73,6; Захарија 3,3.4; Малахија 2,16), но и на спасение (на пр. Исаија 61,10; Езекиел 16,8; Захарија 3,4.5).

Во древно време мажите носеле туника до колена како долна облека и наметка или мантија кои им обезбедувале заштита од сонцето. Слично на тоа, жените носеле туника и наметка. Културите прикажани во Библијата биле сосредоточени на преживувањето. Облеката била драгоцена, скапа и се чувала долго време. Било невообичаено да се има повеќе од еден комплет облека. Квалитетот и стилот на таа облека го означувале идентитетот и статусните карактеристики на носителот. Промената на облеката, замена на еден комплет облека со друг, бил необичен и важен настан (а не безначајна појава каква што е во многу култури денес). Според тоа, Павле ја замислува таа промена во животот како нешто толку забележливо, како што би била замената на еден комплет облека за друга во контекст на првиот век.

`Во што се состои разликата, клучната разлика, меѓу учењето за Христа и запознавањето на Христа?`

---

#### Додаток: Утрински стих

**Судија на сите созданија:** Псалми 138,8.
