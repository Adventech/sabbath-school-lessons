### Послание до Ефесјаните. Како да го следиме Исуса во тешки времиња.

Во Посланието до Ефесјаните, Павле ни зборува за самите верници од Ефес. Поминале многу години од возбудливите настани во раните денови на христијанската мисија во Ефес, и тие сега се мачеле околу тоа да го разберат значењето на својата христијанска вера.

Павле, кој некогаш ја загрозувал економијата на тој четврти по големина град во Римската империја, сега бил потиснат настрана и се наоѓал во затвор. Пишувајќи од затвор, тој ја изразува својата загриженост дека верниците во Ефес би можеле да „ослабат“ и да го изгубат од вид секој осет за тоа што значи да се биде Исусов ученик во своевидна, урбана и целосно паганска култура на Ефес. Иако неговите слушатели веќе биле христијани, Павле им се обраќа со тон на некој што само се обидува да ги придобие. Тој настојува повторно да ги придружи кон христијанската вера, да го обнови пламенот на нивната посветеност кон Христа и да го воскресне нивниот елан со фактот дека тие се дел од Божјиот голем потфат во светот – црквата.

Бидејќи христијанската вера е целосно сосредоточена на Христа, говорот на Павле зрачи со восхит и обожавање. Нему му е јасно дека ако колебливите ученици христијани некогаш повторно застанат на свои нозе, тоа ќе биде само затоа што ќе се вратат на својата прва љубов кон Исуса и ќе изградат нова доверба во Неговата благодат и сила. Затоа Павле го нагласува Христовото устоличување на небото и стекнувањето власт над сите сили и божества кои се натпреварувале за преданост на верниците во Ефес. Исус е во центарот на божествениот вечен план, според кој верниците, како црква, играат важна улога во Божјото настојување да ги обедини сите во Христа.

Сепак, додека се обидува да разбуди кај верниците во Ефес нова приврзаност спрема нивниот Господ, Павле воопшто не ги смалува барањата на христијанското следбеништво. Тој детално опишува како изгледа христијанското однесување и заедницата на верници. Христијаните се повикани на предводено од Духот, од Бога воспоставено богослужение во чест на Исуса Христа, што Павле го илустрира секогаш одново. Лојалноста кон Христа влијае на однесувањето и на речникот на човекот. Да го сакаме Христа, значи да ги почитуваме и да ги цениме припадниците на нашата вера. Ова значи да се спротивставиме на обрасците на лошото и сексуално декадентно однесување, кое било толку распространето во нивната култура. Тоа значи да го следиме примерот на самопожртвуваност што Христос ни го оставил во сите наши односи внатре во црквата и домаќинствата. Ова значело да им се понудат на граѓаните на Ефес јасни примери на нов образец според кој човекот треба да живее.

Добар дел од своето послание Павле го посветува на изразување на својата одушевеност од тоа ново дефинирање на значењето на човечноста преку припадноста кон Божјата црква. Тој е особено восхитен од помислата дека отуѓените сегменти на човештвото – Евреите и незнабошците – Бог ги обединил како „едно“ во црквата. Бидејќи живееле во единство каде што можело да се очекува само непријателство, им била дадена можност јавно да ги покажат обележјата на Божјото ново општество и на Неговото царство што доаѓа.

Во своите напори да нагласи колку е важна припадноста кон Божјата црква, Павле развива четири метафори за неа. Верниците го сочинуваат Христовото *тело*, покажувајќи ја својата посветеност на Христа и на единството едни со други. Тие се жив храм, изграден со Христовата жртва на Голгота, во кој се прославува Бог. Тие се Христова невеста, која ја чека големата свадбена церемонија, кога ќе дојде Младоженецот да ја земе како своја. Според последната метафора со која Павле се обидува повторно да ги заинтересира за христијанската вера, тие се Христова *војска*, која воспоставува мир во Негово име, спротивставувајќи се на силите на темнината со Божја сила додека го чека Христовото враќање.

Според тоа, Посланието до Ефесјаните посебно се обраќа до едно време слично на нашето, во кое привлечноста на светот и токот на времето се закануваат да ја ослабнат жарта на христијанското следбеништво. Таа го воздигнува Христа и нагласува колку е важно да Го следиме како ангажирани, активни членови на Неговата црква, додека живееме со надеж во Неговото враќање. Во ова тримесечје имаме привилегија, со молитва, да го слушаме читањето на писмото до Ефесјаните и повторно да ја искусиме одушевеноста додека го следиме Исуса во тешки времиња.

*Д-р Џон К. Меквеј е професор по религија и ректор на Универзитетот Вала Вала во Колеџот Плејс, државата Вашингтон во Соединетите Држави, каде што служи од 2006 година.*