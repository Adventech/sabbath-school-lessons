---
title: Скапо спасение - преобилно проштавање
date: 03/07/2023
---

Гревот бил мрачна, владејачка сила во животот на Павловите слушатели. Зборувајќи за нивното минато, тој ги опишува како мртовци кои одат – кои иако „мртви поради вашите престапи и гревови“ (Ефесјаните 2,1), сепак „оделе“, односно живееле како што им налагал сатаната (Ефесјаните 2,1-3). Како робови на гревот и на сатаната, тие не биле способни да се ослободат сами. Ним им требало спасение. Бог го направил тоа со Своето милостиво дејствување преку Христа, а Павле сега слави два нови благослови на Божјата благодат во животот на верникот – избавување (откупување) и простување.

`Прочитајте Ефесјаните 1,7.8. „Избавувањето“ („откупувањето“; заб. на прев.) идеја која често се користи во Новиот завет. Споредете ја употребата на таа идеја во Колосјани 1,13.14; Тит 2,13.14 и Евреите 9,15. Кои заеднички теми ги делат овие стихови со Ефесјаните 1,7.8?`

Грчкиот збор преведен со „откуп“ во Ефесјаните 1,7 е apolutrōsis, првично користен за купување слободата за роб или откупнина за ослободување на заробеник. Едноставно може да се слушне како одекнува гласот на трговецот со робови додека ја нуди својата стока и студеното ѕвечење на оковите на заробеникот. Кога станува збор за избавувањето, односно откупувањето, Новиот завет ја нагласува високата цена за ослободување на робовите.

Нашата слобода доаѓа со исклучително висока цена: „Во Кого (Исуса) имаме откуп преку неговата крв“ (Ефесјаните 1,7). Идејата за откупување, исто така, ја велича милостивата великодушност што Бог ја покажал плаќајќи толку висока цена за нашата слобода. Бог ни дава слобода и достоинство. Ние веќе не сме **по**робени!

„Да се биде откупен значи да се биде третиран како личност, а не како предмет. Тоа значи да се стане граѓанин на небото, а не да се биде роб на земјата“ (Аlister Е. МcGrath, What Wаs God Doing of the Cross?; Grand Rapids, МI: Zondervan, 1992, стр. 78).

Меѓутоа, треба посебно да се чуваме од идејата дека Бог ја плаќа цената на откупување на сатаната, која потекнува од средниот век, а не од Библијата. Бог ниту му должи нешто на сатаната ниту му плаќа нешто.

Придобивките што ни ги дава Голгота вклучуваат и „проштавање на гревовите“ (Ефесјаните 1,7). На крстот, Христос ја презел врз себе цената за нашите гревови, како минатите така и идните, „извршувајќи го ракописаниот закон, кој со своите прописи стана наш непријател“ (Колосјани 2,14). Кога го изврши тоа дело на откупување и простување преку Христа, Бог постапил како наш великодушен Татко, „според богатството на Неговата благодат, која ја излеа изобилно на нас во секоја мудрост и разумност“ (Ефесјаните 1,7.8).

`Што значи за вас тоа што сте откупени и што ви е простено врз основа на Христовата жртва на помирување? А што ако се чувствувате недостојни за тоа? (Навестување: вие навистина сте недостојни; во тоа е целата поента на крстот.)`

---

#### Додаток: Утрински стих

**Бранител на вистината:** 2. Тимотеј 3,12.