---
title: За натамошно проучување
date: 07/07/2023
---

Дали текстот Ефесјаните 1,3-14 нè учи дека Бог ја предодредува иднината на човекот, избирајќи едни за вечен живот, а други за вечна смрт? За жал, многу луѓе веруваат во тоа. Сепак, разгледајте ги следните идеи:

<br> 1. Во тој текст (Ефесјаните 1,3-14), улогата на Христос е решавачка, со оглед на божествениот избор да нè усвои „преку Исуса Христа“ (Ефесјаните 1,4.5.11). Ова укажува дека Бог ги избира и ги предодредува за спасение сите оние кои ќе се определат да веруваат во Христа, наместо луѓето да ги раздвојува, од случај до случај, на спасени и изгубени, дури и пред да се родат. Тој избор е промислен, предодреден, божествен одговор на оние кои покажуваат вера во Христа.

<br> 2. Текстот Ефесјаните 1,3-14, исто така, содржи живописен говор за Божјето дело на спасение кое се заснова на односите. Бог е „Таткото“, а ние сме Негови „посвоени“ деца (Ефесјаните 1,3-5), кои ги добиваат Неговите благослови во изобилство (Ефесјаните 1,8). Според тоа, темата за Божјиот избор и предодреденост мора да се разбере во светлината на тој богат говор заснован на заемните односи. Бог не е некој далечен судија без емоции, кој оддалеку донесува одлуки, туку Татко кој се грижи за сите свои деца (видете Ефесјаните 3,15).

<br> 3. Дека Бог го почитува изборот на човекот може да се види од текстот Ефесјаните 1,3-14 (особено Ефесјаните 1,13, каде што важност се придава на „слушањето“ и „верувањето“), но и од другите стихови во ова послание (Ефесјаните 2,8; Ефесјаните 3,17; Ефесјаните 4,1-6,20, од кои сите нагласуваат или претпоставуваат донесување одлуки и одговор на верата), а исто така и други текстови во Новиот завет (на пр. 1. Тимотеј 2,4; Дела 17,22-31). Или, како што кажала Елена Вајт: „Со ненадминатиот дар на својот Син, Бог го опкружил цел свет со атмосфера на милост, како воздухот што кружи околу земјината топка. Сите што решаваат да ја вдишуваат таа животодавна атмосфера, ќе живеат и ќе израснат „кон него кој е глава: Христос“ (Патот кон Христа, стр. 68 оригинал).

**Прашања за разговор**

`1. Кои аргументи би ги додале на горенаведеното, а кои ја поддржуваат идејата дека Бог не избрал произволно и не предодредил, пред да бидеме создадени, кој ќе биде спасен а кој изгубен?`

`2. Чиј избор на крајот одлучува дали некоја личност ќе има спасение во Исуса?`

`3. „Во Кого имаме откуп преку Неговата крв, простување на гревовите по богатството на Неговата благодат“ (Ефесјаните 1,7). Како овој стих ја открива стварноста на спасението само врз основа на верата, а не со делата на законот?`

---

#### Додаток: Утрински стих

**Пример:** Ефесјаните 5,1.