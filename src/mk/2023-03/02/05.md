---
title: Да живееме за "Пофалба на славата Негова"
date: 05/07/2023
---

`„Преку Него ние бевме избрани за наследници, однапред определени според одлуката на Оној Кој врши сè според волјата Своја, за да послужиме како пофалба на славата Негова ние, кои од порано се надевавме на Христос“ (Ефесјаните 1,11.12).`

Изгледа дека верниците во Ефес го изгубиле јасниот осет за тоа кои се тие како христијани и дека  „ослабнале“ (види Ефесјаните 3,13). Затоа Павле, во согласност со она што го кажувал претходно (Ефесјаните 1,3-5), сакал повторно да го зајакне нивниот идентитет како христијани. Тие верници не биле жртви на некои случајни, произволни одлуки на некакви божества или астрални сили. Тие биле Божји деца (Ефесјаните 1,5) и имале пристап до многу благослови преку Христа, врз основа на длабоките совети и вечните Божји одлуки. Она што се одиграло во нивниот живот било според Божјата намера, совет и волја (Ефесјаните 1,11), во согласност со уште посеопфатниот Божји план сите да ги обедини во Христа (Ефесјаните 1,10). Тие можеле да имаат непоколеблива доверба во својата положба пред Бога и во делотворноста на благословите што Тој ги дава. Нивниот живот требало да зрачи со пораката од текстот Ефесјаните 1,3-14: Да биде благословен Бог и Таткото на нашиот Господ Исус Христос!

`Споредете ги начините на кои идејата за „наследство“ се појавува во различни стихови: Ефесјаните 1,11.14.18. Што мислите, зошто оваа идеја била важна за Павле?`

Дали некогаш сте добиле наследство по нечија смрт? Можеби некој роднина ти оставил вреден имот или значителна сума пари. Според мислењето на Павле, врз основа на Исусовата смрт, христијаните добиле наследство од Бога (Ефесјаните 1,14) и станале „наследство“ за Бога (Ефесјаните 1,18).

Во Стариот завет, Божјиот народ понекогаш се смета за негово „наследство“ (5. Мојсеева 9,29; 5. Мојсеева 32,9; Захарија 2,12). Тоа чувство дека сме и дека стануваме Божјо наследство е јасно претставено во стихот Ефесјаните 1,18, а веројатно го претставува и правото значење на изразот што го наоѓаме во стихот Ефесјаните 1,11 (кој може да се преведе и на следниов начин: „Во него станавме наследство“). Павле сакал верниците да бидат свесни за својата вредност пред Бога, како централен елемент на нивниот христијански идентитет. Тие не само што поседувале наследство од Бога (Ефесјаните 1,14; Ефесјаните 3,6; споредете со Ефесјаните 5,5), туку и самите тие биле Божјо наследство.

`Која е разликата помеѓу стекнување нешто со работа и наследувањето? Како оваа идеја ни помага да разбереме што ни е дадено во Исуса?`

---

#### Додаток: Утрински стих

**Мудар и моќен Советник:** Исаија 55,9.