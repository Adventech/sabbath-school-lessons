---
title: Светиот Дух - Печат и Залог
date: 06/07/2023
---

`Во Ефесјаните 1,13-14, Павле накратко го опишува преобратувањето на своите читатели. Кои чекори ги набројува тука?`

Разгледувајќи ја важноста на Светиот Дух во животот на верникот, Павле користи две слики или метафори за Духот. Тој прво го опишува Светиот Дух како „печат“, препознавајќи го присуството на Духот кое запечатува, а кое се јавува од моментот на преобратувањето. Во древно време, печатите имале широк спектар на употреба. Тие се користеле како потврда за автентичноста на преписите на закони и договори или за квалитетот и квантитетот на содржината на пратките (на пр. Езекиел 28,12), но воедно и како сведоштво за трансакции (на пр. Еремија 32,10-14.44), договори, писма (на пр. 1. Царевите 21,8), тестаменти и посвојувања. Доколку бил втиснат на некој предмет, печатот истовремено означувал сопственост и гарантирал заштита. Според тоа, присуството на Светиот Дух во животот на верниците ги обележувало како такви кои му припаѓаат на Бога и им го пренесувало Божјото ветување дека ќе ги заштити (споредете со Ефесјаните 4,30). Тие биле запечатени со „Светиот Дух на ветувањето“ (Ефесјаните 1,13).

„Павле јасно кажува дека во моментот кога некој ќе му го предаде својот живот на Исуса и ќе поверува во Него, Светиот Дух го запечатува (грчки: sphragizō) тој верник во Христа за денот на откупувањето. Колку е тоа прекрасна, олеснувачка и охрабрувачка вистина! Божјиот дух ги обележува Христовите следбеници со печат на спасението во истиот момент кога ќе поверуваат“ (Jiří Моskаlа, „Мisinterpreted Еnd-Тimе Issues: Five Мyths in Аdventism“, Јоurnal оf thе Аdventist Тhеоlоgical Sociaty 28, nо. 1 2017, стр. 95).

Друга слика што Павле ја користи за Светиот Дух е „залог“. Светиот Дух е залог за нашето наследство, што нè упатува на моментот кога наследството целосно ќе ни биде предадено (споредете со 2. Коринќаните 1,22; 2. Коринќаните 5,5). 

Зборот преведен со „залог“ (arrabōn) бил заемка од еврејскиот јазик, која широко се користела во обичниот или грчкиот коине јазик од новозаветното време, за да ја означи „прва рата“, „депозит“ или „капар“,, со кој исплатувачот се обврзувал дека ќе ги изврши и дополнителните уплати.

Забележете дека верниците не го плаќаат тој залог, туку го примаат од Бога. Драгоценото присуство на Светиот Дух во животот на верниците, кажува Павле, ја претставува „првата рата“ на целосното наследство на спасението и откупувањето што ќе го добиеме при Христовото доаѓање. А наша должност е да го примиме со благодарно и покорно срце она што ни е понудено во Исуса.

---

#### Додаток: Утрински стих

**Карпа на вековите:** 1. Петрово 2,4.5.