---
title: Божјиот голем Христоцентричен план
date: 04/07/2023
---

`Кој е Божјиот план за „исполнувањето на времињата“ и колку е тој далекусежен? Прочитајте Ефесјаните 1,9.10. Преведен од англиски јазик (ESV), тој текст би гласел вака: „Објавувајќи ни ја тајната на Својата волја, според Неговата цел, која ја изнесе во Христа како план за полнотата на времето, да соедини во Него сè што е на небото и што е на земјата“.`

Павле користи три одредници на Божјиот план. Тоа е (1) „тајната на Својата волја“, (2) „Неговата цел“ и (3) „планот за извршување (полнотата) на времето“. Тогаш, кој е Божјиот краен, конечен план? Сè, и насекаде, да соедини во Исуса.

Изразот што Павле го користи за да го долови тој план е многу живописен (грчки: anakephalaiōsasthai) и значи да се „собере“ или „сумира“ сè во Христа. Во древната сметководствена практика, би „собрале“ колона од бројки и би го напишале вкупниот број на врвот. На сличен начин, Исус се наоѓа на врвот на Божјиот последен, есхатолошки план. Тој христоцентричен план настанал „пред светот да биде создаден“ (Ефесјаните 1,4) и е толку обемен што го опфаќа целокупното време („исполнувањето на времињата“) и целокупниот простор („сè небесно и земно“). Павле, значи, го најавува единството во Христа како голема, божествена цел за целата вселена.

Зборувајќи за Божјото „уредување и исполнувањето на времињата“ (Ефесјаните 1,10), Павле ја начнува тема со која ќе биде **проткаено** целото послание. Тој заклучува дека Бог го започнува својот план за сеопшто обединување, вкоренето во смртта, воскресението, вознесението и прославувањето на Исуса Христа (Ефесјаните 1,15-2,10), така што ја основа црквата и во неа ги обединува различните делови од човештвото – Евреите и незнабошците (Ефесјаните 2, 11-3,13).

На тој начин црквата им објавува на силите на злото дека Божјиот план е во тек и дека нивното владеење, кое води до поделби, наскоро ќе заврши (Ефесјаните 3,10). Како што вели Библијата на друго место: „Зашто ѓаволот слегол кај вас со голем гнев, бидејќи знае дека му останува малку време!“ (Откровение 12,12).

Втората половина од Павловото писмо започнува со огнен повик на единство (Ефесјаните 4,1-16) и продолжува со долг совет да се избегнува какво било однесување кое му штети на единството, и наместо тоа да се гради солидарност со другите верници (Ефесјаните 4,17-6,9). Потоа Павле завршува со возбудливата слика за црквата како обединета војска, која решително учествува во ширењето на мирот во Христово име (Ефесјаните 6,10-20).

`Како можете да го познаете и да го славите фактот дека откупувањето што лично сте го доживеале во Христа Исуса е дел од нешто огромно и величествено – составен дел од промислениот и конечен Божји план за обединување на сите и сè во Христа?`

---

#### Додаток: Утрински стих

**Ѕвезда на надежта:** Галатјани 4,4.