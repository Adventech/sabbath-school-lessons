---
title:  Искуство
date:   07/07/2023
---

#### Извонреден пат до Либан

_од Кети Лихтенвалтер_

Учителот волонтер Руан Оливеира очајно се обидувал да го слуша говорникот на „Јас ќе одам!“, мисионерски настан на Универзитетот на Блискиот Исток во Бејрут, Либан. „Каде сум го видел тој човек порано?“ се прашувал тој.

Руан пристигнал од Бразил за да служи како учител волонтер во Адвентистичкиот центар за учење, кој ги учи децата бегалци од Сирија од 1-8 одделение. Тој го слушал универзитетскиот учител Брајан Менли како ја опишува работата на „правачите на шатори“, адвентисти на седмиот ден кои го следат примерот на апостол Павле да ја користат својата професија за да работат во нехристијански земји.

Руан го извадил мобилниот телефон и почнал да се движи низ фотографии стари со години.

Мисионерството била во крвта на Руан. Роден во Бразил, тој пораснал во семејство кое зборувало и живеело мисионерски. Како средношколец, тој ги придружувал своите родители во Аргентина на „Јас ќе одам!“ мисионска конференција во 2017 година. Неговото срце било длабоко допрено кога слушнал за потребите на Блискиот Исток.

За време на неговата прва година на универзитетски студии, тој ја прифатил поканата да предава англиски јазик во нехристијанска земја во Азија. Меѓутоа, набргу откако пристигнал, јазичното училиште се затворило. Тој останал да го учи локалниот јазик, но му било забрането да го спомнува Бог. Враќајќи се во Бразил на својата втора година на универзитет, Руан почувствувал силна желба повторно да замине во странство.

Тој пополнил неколку апликации за отворени позиции на Блискиот Исток, регионот што ја освоил неговата имагинација на конференцијата во Аргентина во 2017 година.

„Боже, од тебе зависи“, се молел тој додека ги испраќал апликациите на VividFaith.com, официјалната веб-страница на Адвентистичката црква за волонтери. „Ќе го прифатам првиот одговор што ќе го добијам“.

Седум минути подоцна, на неговиот телефон се појавила порака. Пораката била од Адвентистичкиот центар за учење во Бејрут. Руан пристигнал во училиштето шест недели подоцна. После искуството во Азија, тој ја ценел верската слобода во Либан. „Можам дури и да им кажам дека сум христијанин!“ рекол тој.

По една година во Либан, Руан има намера да ги заврши студиите и да стане полновремен мисионер. Неговото уверување дека Бог го повикал повторно се потврдило кога се сетил каде го видел Брајан Менли претходно.

Откако Менли завршил со говорот на конференцијата, Руан му пришол со телефонот во рака.

„Знам каде те имам видено претходно!“ рекол тој, движејќи се пет години наназад низ телефонот за да покаже фотографија од него и неговите родители со Менли на конференцијата во Аргентина во 2017 година. Презентацијата на Менли за „правачите на шатори“ на конференцијата било она што го поттикнало срцето на Руан да му служи на Бог на Блискиот Исток.