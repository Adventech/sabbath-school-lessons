---
title: Молитва и благодарење
date: 09/07/2023
--- 

Поттикнат од веста дека верниците во Ефес напредуваат во својата вера во Исуса и во меѓусебната љубов (можеби од веста донесена од Тихик, Ефесјаните 6,21.22), Павле ги известува дека се моли за нив.

`Споредете ги двата извештаи на Павле за молитвата во Ефесјаните: Ефесјаните 1,15-23 и Ефесјаните 3,14-21. Кои теми се заеднички за двата текста?`

Понекогаш општиот тон на нашите молитви е тажен, кога се жалиме поради нашите предизвици и проблеми. Меѓутоа, извештајот на Павле за молитвата во Ефесјаните сугерира дека „мајчиниот јазик“ на молитвата е – благодарноста. Треба да ги набројуваме Божјите благослови и да Му благодариме за нив. Треба да се трудиме да го видиме Бога на дело кога сме во тешки околности и да Го фалиме за Неговото присуство кое го преобразува нашиот живот. Кога ја славиме благодатта и силата на прославениот Исус (Ефесјаните 1,20-23), му благодариме што ги благословил оние кои се во нашиот круг на влијание. Еве ја тајната на Павле за молитвата која преобразува – *молитвата е клуч за похвалата и благодарноста*.

Павле исто така вели: „Постојано Му благодарам на Бога, спомнувајќи ве во молитвите свои“ (Ефесјаните 1,16; видете исто така Филипјаните 1,3.4; 1. Солуњаните 1,2 и 1. Солуњаните 5,16-18).

Што навистина значи „молете се постојано“ (1. Солуњаните 5,18)? Ова секако не значи дека треба постојано да клечиме пред Бога во молитва. Тоа значи дека, благословени од Божјиот Дух, ние се движиме низ животот со срца отворени за Божјото присуство и сила, барајќи можности да Му се заблагодаруваме. Тоа значи дека сме подготвени да ги решаваме важните животни прашања во Божјо присуство, да го бараме божествениот совет кога поминуваме низ пресврти што ни ги носи животот. Тоа значи да живееме – не во отуѓеност од Бога, туку во заедница со Него, и секогаш да бидеме отворени за божественото водство.

Премногу често на молитвата гледаме како на нешто истенчено, префинето, како додаток на учеништвото што треба да се примени кога е погодно. Меѓутоа, Павле илустрира едно поинакво гледиште. Тој сериозно ја сфаќа задачата да се моли за верниците во Ефес, а едновремено се заблагодарува за нив (Ефесјаните 1,16; сп. Ефесјаните 1,3-14) и посредува за нив (Ефесјаните 1,17-23; сп. Ефесјаните 3,14-21). За него молитвата е основна, дури и суштинска задача на христијанската вера. Тие стихови упатуваат трогателен повик за молитва, повик до секој од нас да размисли за сопствената „молитвена служба“ во светлината на Павловата посветеност на неа.

`Зошто е важно секогаш да му благодариме на Бога во молитва за она за што треба да бидеме благодарни?`

---

#### Додаток: Утрински стих

**Творец на вистината:** Јован 17,17.