---
title: Добивање на увид од Светиот Дух
date: 10/07/2023
---

`„Постојано Му благодарам на Бога, спомнувајќи ве во молитвите свои, та Бог на нашиот Господ Исус Христос, Отецот на славата, да ви даде дух на мудрост и откровение за да Го познаете“ (Ефесјаните 1,16-17).`

Известувајќи за своите молитви, Павле бележи едно клучно барање што го упатува пред Божјиот престол. Тој веќе спомнал дека Светиот Дух влегол во животот на верниците во времето на нивното преобратување (Ефесјаните 1,13.14). А сега Павле се моли за нов благослов на Духот што ќе им го даде потребниот духовен увид за да стекнат уште подлабоко разбирање на Исуса („за да Го познаете“, Ефесјаните 1,17).

`Во врска со кои три теми Павле се моли Светиот Дух да им донесе посебен увид на верниците? Видете Ефесјаните 1,17-19.`

Кога се моли за верниците да добијат увид во „надежта на повиканите од Него“ (Ефесјаните 1,18), Всушност, Павле се моли тие да бидат свесни за делото што Бог го презел за нивно спасение во минатото (Ефесјаните 1,3-9.11-13), но и за славната иднина што ја планирал за нив (Ефесјаните 1,10.14).

Кога се моли за увид во „богатството на славата од наследството негово во светите“ (Ефесјаните 1,18), тој се потсетува на старозаветната идеја за верниците како Божјо наследство (5. Мојсеева 9,29; 5. Мојсеева 32,9; Захарија 2,12, споредете со Ефесјаните 1,11). Според тоа, Павле сака тие да бидат свесни не само дека поседуваат наследство од Бога, туку и дека тие самите се Божјо наследство и да ја сфатат вредноста што ја имаат пред Бога.

Кога се моли за духовен увид во тоа „колку е неизмерна величината на Неговата сила во нас, кои веруваме“ (Ефесјаните 1,19), Павле замислува како Светиот Дух донесува ново разбирање за неизмерноста на Божјата сила и ја остварува во нивното искуство.

Врз основа на сите тие молитви, се гледа дека Павле сакал тие луѓе сами да го искусат сето она што им било дадено во Исуса.

`Како би можеле подобро да доживеете „колку е неизмерна величината на Неговата сила во нас, кои веруваме“? Што би значело тоа во вашиот секојдневен живот?`

---

#### Додаток: Утрински стих

**Наша праведност:** 1. Коринтјани 1,30.