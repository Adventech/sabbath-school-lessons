---
title: Исус, „СÈ“ и Неговата црква
date: 13/07/2023
---

Првите христијани во стихот Псалми 110,1 гледале пророштво за Исусовото устоличување: „Му рече Господ на мојот Господ: ‘Седи од Мојата десна страна, додека ги ставам непријателите Твои во подножјето на нозете Твои’.“ На ист начин, тие го читале и Псалми 8, кој потврдува дека Бог „сè си потчинил под нозете негови“ (Псалми 8,6) – под нозете на „синот човечки“ (Псалми 8,4). Верувајќи дека силите на темнината под небото им стојат над глава и им се закануваат дека ќе ги покорат, тие цврсто се држеле за вистината дека тие сили се положени под Христовите нозе.

Обрнете посебно внимание на тоа дека Отецот „и сè Му покори под Неговите (Христови) нозе“ и го „даде за глава над сите во Црквата“ (Ефесјаните 1,22; споредете со: „Го постави глава над сите во Црквата“, МПЦ). Иако „сè“ е општ, сеопфатен израз, Павле сè уште ги има на ум „силите“ спомнати во Ефесјаните 1,21. Сè – вклучувајќи ги и космичките, натприродните, духовните сили – се наоѓа под Христовите нозе, потчинето на Него.

`Какви придобивки ѝ носи на црквата Христовото воздигнување на престолот на космосот и Неговото владеење над сè што е на небото и на земјата? Ефесјаните 1,22.23.`

Бог го направил Христа победник над сите сили на злото. На Црквата, длабоко поистоветена со Христа и снабдена од Него со сè што ѝ е потребно, на неа самата ѝ е загарантирана победата над истите тие непријатели. Во корист на црквата е активирана Божјата сила, која се покажала за време на Христовото воскресение и Неговото воздигнување над секоја друга космичка сила. Бог ѝ го дал победоносниот Христос на црквата, која е толку соединета со Него што се нарекува Негово тело.

Како можеме ние, верниците, да го запознаеме возвишениот Христос и да ја искусиме Божјата сила во својот живот? Павле не се осврнува директно на никакви механизми или стратегии со помош на кои тоа се случува. Меѓутоа, фактот дека тој исечок е дел од „извештај за молитва“ говори многу. Павле верува дека Бог ќе одговори на неговата молитва. Тој ја потврдува делотворноста на прославувањето на Божјата сила, која се открила во Христа, во самото Божјо присуство и барање таа да биде активна во животот на верниците.

`Какво е вашето лично искуство со силата на молитвата? Не само кога станува збор за услишените молитви, туку молитвите воопшто, и како молитвата нè приближува до Бога и силата што ни е понудена во Исуса?`

---

#### Додаток: Утрински стих

**Божествен Законодавец:** Исаија 33,22.