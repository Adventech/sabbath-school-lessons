---
title: Христос над секоја власт
date: 12/07/2023
---

Павле го слави устоличувањето на Исуса, кој сега седи со Отецот на престолот на универзумот. Откако ја дефинирал Христовата положба во однос на Отецот („Бог на нашиот Господ Исус Христос... Го постави од Својата десна страна на небесата“, Ефесјаните 1,17.20), Павле ќе се сврти кон Исусовиот односот спрема „властите“. Како ковладетел со Отецот, Исус е далеку над сите нив (Ефесјаните 1,21).

`Споредете го начинот на кој Павле ги спомнува злите духовни сили во Ефесјаните 1,21; Ефесјаните 2,2 и Ефесјаните 6,12. Што мислите, зошто Павле е толку заинтересиран за овие сили?`

Текстот Дела 19,11-20, со извештајот за седумте синови на Скева, го доловува Ефес од времето на Павле како центар на магиски вештини. „Најважната карактеристика на занимавањето со магија во текот на целиот хеленистички период била свесноста за духовниот свет кој врши влијание на речиси секој аспект од човечкиот живот. Целта на вражарите била да ги разликуваат корисните од штетните духови и да се запознаат со различното дејствување и релативната сила и авторитет на тие духови. Врз основа на тоа знаење, тие можеле да смислат средства (како што се изговорени или напишани формули, амајлии итн.) за манипулирање со духовите во интерес на поединецот. Се сметало дека со вистинска формула може да се излечи болеста предизвикана од дух, (или) да се победи во трка со кочии“ (Clinton Е. Аrnold, Power and Magic: Тhе Concept of Power in Ephesians, стр. 18).

Интересирањето за различните божества и сили кои би можеле да се повикаат за време на вражарањето било истакната одлика карактеристика на религиозниот живот во Ефес (видете Дела апостолски 19,13), а меѓу некои дури и денес. Павле сакал да го разјасни односот меѓу Христа и тие „сили“ – устоличениот Исус е над „секое началство, власт, сила и господство“ (Ефесјаните 1,21).

А за да биде сигурен дека неговите слушатели и читатели ќе разберат дека не постои ниту една сила која не подлежи на Исусовата суверена власт, тој додава и алузија на обичајот да се повикуваат имињата на божествата за време на вражарењето: „И од секое име со кое се именуваат“ (Ефесјаните 1,21). Преминувајќи од димензијата на просторот на димензијата на времето, Павле го нагласува неограниченото траење на Исусовото возвишено владеење. Неговото владеење над сите сили ќе трае „не само во овој свет, туку и во идниот“ (Ефесјаните 1,21).

`Кои се некои од денешните манифестации на истите тие зли сили и како да не паднеме во стапицата на ниту една од нив?`

---

#### Додаток: Утрински стих

**Леб на животот:** Јован 6,32.