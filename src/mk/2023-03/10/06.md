---
title: Бракот како „едно тело“
date: 31/08/2023
---

`Проучи го наративот за создавањето од текстот 1. Мојсеева 2,15-25. Што се случува во тој извештај пред прогласувањето дека мажот и жената се „едно тело“ (1. Мојсеева 2,24)?`

Клучот за примена на Павловиот совет до мажите и жените се состои во тоа цитатот во 1. Мојсеева 2,24 (во Ефесјаните 5,31) да го разбереме како врв на тој совет. Додека го разгледува извештајот за создавањето во 1. Мојсеева, Павле ги зема предвид потребите на христијанските заедници и здравјето на семејните односи во нив. Во текстот 1. Мојсеева 2,24, тој гледа порака што одекнува низ времето. Според божествениот план, бракот треба да биде однос на „едно тело“, со сексуално соединување пресликано како одраз на емоционалното и духовното единство, односно емотивно и духовно единство кое му дава смисла на самиот сексуален однос.

Земете предвид дека бирајќи го стихот 1. Мојсеева 2,24, Павле ја избира одредбата за брак направена пред падот во грев, а потоа ја применува на односите меѓу христијанските мажи и жени. Меѓутоа, во нашиот изразито грешен свет, широко распространетата злоупотреба на сексуалниот однос меѓу мажот и жената открива колку длабоко е вкоренета во модерните култури идејата дека сексуалната заедница, всушност, подразбира потчинување на жената. Павле тврди дека сексуалниот однос, според 1. Мојсеева, не е однос на потчинување, туку на соединување. Тоа не симболизира ниту дозволува доминација на мажот, туку подразбира соединување на мажот и жената, до тој степен што тие стануваат „едно тело“. Затоа можеме да се повикаме и на Ефесјаните 5,21-33 и на 1. Мојсеева 2,24, за да укажеме на важна, контракултурна и корективна теологија на бракот и сексуалноста.

Во истиот контекст, Павле во следниот стих зборува дека „оваа тајна е голема“ (види Ефесјаните 5,32). Тоа ги вклучува двете страни на двојната метафора за која зборува Павле: христијанскиот брак сфатен во светлината на Христовиот однос со Неговата црква (Ефесјаните 5,32) и Христовиот однос со Неговата црква сфатен во светлината на христијанскиот брак (Ефесјаните 5,32).

Христијанскиот брак се издигнува со тоа се споредува со односот меѓу Христа и црквата. Освен тоа, набљудувајќи го односот на црквата спрема Христа низ призмата на грижлив, христијански брак, верниците стекнуваат нов, појасен увид во нивниот заеднички однос спрема Христа.

`Во која смисла Ефесјаните 5,33 служи како кратко резиме на советот на Павле во Ефесјаните 5,21-32? Ако сте во брак, како можете поцелосно да ги примените овие принципи во вашиот брак?`

---

#### Додаток: Утрински стих

**Лекар полн со сочувство:** Еремија 8,22.