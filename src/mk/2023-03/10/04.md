---
title: Црквата како Христова невеста - 2 дел
date: 29/08/2023
---

`Како Павле ги користи елементите од древната венчавка кога се обраќа до христијаните во Коринт? Во кој контекст тој зборува за тоа? (2. Коринќаните 11,1-4).`

Повикувајќи се на завршниот елемент од древната венчавка, во Ефесјаните 5,25-27 Павле го прикажува Христа како Оној кој: (6) *Ја предава невестата (на самиот себе!)*. Во старо време, невестата ја предавале кумот, кумовите или нејзиниот татко. Но никогаш од нејзиниот младоженец! Меѓутоа, овде Павле го замислува Исуса како ја предава црквата како невеста на самиот себе.

Павле ги користи брачните обичаи и улоги за да го истакне Христовиот однос кон Црквата со еден развоен, хронолошки образец: 1. Веридба. Христос се принесува себеси за црквата (како „невеста“) и на тој начин и се верил со неа (Ефесјаните 5,25). 2. Подготовка за свадбената церемонија. Вниманието на младоженецот продолжува со неговите напори да ја посвети и очисти невестата (Ефесјаните 5,26). 3. Самиот обред на венчавање. Христовото внимание во тој момент е насочено кон „претставување“ на невестата на свадбата (Ефесјаните 5,27). Овој последен елемент се однесува на величествената венчавка што ќе се случи при Неговото доаѓање, кога Христос, Младоженецот, ќе дојде да ја земе црквата како невеста и да ја претстави пред Себе (Ефесјаните 5,27; сп. 2. Коринќаните 11,1.2; Колошаните 1,21-23,28).

Древните свадби честопати започнувале со една ноќна поворка (види Матеј 25,1-13). Младоженецот и неговата придружба се собирале во неговиот дом – новиот дом на идната двојка – и ја започнувале поворката со величествена свеченост. Осветлени со факели и придружени со радосна музика и голема веселба, свадбената поворка се движела кон домот на таткото на невестата. Кога ќе ја сретне невестата во нејзиниот дом, или со нејзината лична поворка со која би ги пречекала, свадбената поворка ја придружувала двојката до нивниот нов дом, каде што би присуствувала на седумдневна гозба, која кулминирала со свадбената церемонија, кога невестата ќе биде предадена на младоженецот.

Кога го прикажува Христа како ја предава црквата сам на себе, Павле алудира на таа голема поворка и на самиот чин на предавањето. На овој начин, тој дава потресна слика за Христовото враќање како идна свадбена церемонија, кога ќе заврши долгата веридба меѓу Христа и Неговата црква и ќе се прослави венчавката.

`Каква порака треба да извлечеме за самите нас од сите овие позитивни и радосни слики, кои влеваат надеж?`

---

#### Додаток: Утрински стих

**Ослободител на кој се надевале:** Псалми 34,17.