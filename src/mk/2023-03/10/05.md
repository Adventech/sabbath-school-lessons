---
title: Љубете ја својата жена како себеси
date: 30/08/2023
---

`Кој нов аргумент го користи Павле за да ги охрабри мажите да покажуваат нежна љубов кон своите жени? Ефесјаните 5,28-30`

Правилата на Павле за христијанското домаќинство (Ефесјаните 5,21-6,9) откриваат проблематичен социјален контекст. Во Ефесјаните 5,28-30, Павле им се обраќа на мажите кои, според вообичаениот образец на тоа време, можеле да изберат „да го замразат сопственото тело“ (видете Ефесјаните 5,28-29) со тепање и малтретирање на своите жени. Во грчко-римскиот свет од времето на Павле, правните овластувања на „таткото на семејството“ (лат. *pater familias*) биле многу широки. Тој можел строго да казнува, па дури и да ја убие сопругата, децата и робовите, а сепак да остане во рамките на неговите законски права (иако користењето на тој вид моќ на екстремни начини, под влијание на  јавното мислење, станувало сè поограничено).

Во Ефесјаните 5,25-27, Павле детално го опишува врвниот пример на љубовта, Христовата љубов кон црквата, нудејќи им на мажите пример драстично поинаков од вообичаениот. Сега, пред да изнесе нов аргумент, тој повторно укажува на тој голем Пример, барајќи од мажите христијани да одговорат „на ист начин“ (Ефесјаните 5,28) како Исус, кој „се предаде Себе за неа“ – за својата невеста, црквата, и кој се грижи за секоја нејзина потреба (Ефесјаните 5,25-27). Павле ги повикува мажите христијани да се одвратат од воспоставените обичаи на своето време и да се потрудат да се сообразат со Христовата нежна љубов.

Во Ефесјаните 5,28-30, Павле додава нова основа за поддршка на љубовта на христијанските мажи кон нивните жени – љубовта кон себеси. Тој го наведува фактот дека „никој никогаш не го намразил телото свое“ (барем никој што јасно размислува). Ниту еден од тие мажи не се повредува себеси ниту го тепа своето тело. Наместо тоа, тој „го храни и го стоплува“ (Ефесјаните 5,29). Во обид да ја елиминира суровоста и насилството врз жените христијанки, Павле го повикува христијанскиот маж да се поистоветува со својата жена. До тој степен си едно со жената, тврди Павле, што ако ѝ наштетувате, тоа не е ништо друго туку самоповредување, а повеќето здраворазумни луѓе со здрав разум не го прават тоа.

Враќајќи се на Исусовиот пример, Павле тврди дека сам Христос води сметка за себе, со тоа што нежно се грижи за верниците кои се дел од „неговото тело“ (Ефесјаните 5,29.30). Усогласете го начинот на кој се однесувате кон својата жена, вели Павле, со начинот на кој се однесувате кон себеси и, впрочем, со начинот на кој Христос се однесува кон вас.

`Павле им го наведува Исусовиот пример и на жените и на мажите. Што можеш да научиш од Исуса за да ги сакаш оние во твојот семеен круг?`

---

#### Додаток: Утрински стих

**Обожаван од ангелите:** Матеј 26,53.