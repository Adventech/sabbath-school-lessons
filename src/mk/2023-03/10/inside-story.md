---
title:  Искуство
date:   01/09/2023
---

#### Посета на затвореници во Шпанија

_од Габриел Диаз_

Работа со затвореници е моја пасија. Учествував во затворската мисионерска служба секаде каде што служев како пастор, најпрво во мојата татковина Колумбија, а сега и во Шпанија.

Во текот на изминатите две децении, посетив четири затвори во Шпанија, вклучително и затвор за жени со максимална безбедност во главниот град на Шпанија, Мадрид. Беа потребни три години преговори со затворските службеници за да се добие пристап во овој затвор од 400 жени. Затворските власти конечно ми дозволија да влезам во затворот за прв пат во 2019 година и да започнам да водам богослужение од 17:30 ч. до 19:00 часот. секој четврток. На првото богослужение дојде само една жена. Но, таа беше многу желна и подготвена да ме слуша.

„Многу сум среќен што те запознав“, ѝ реков на жената. „Ме исполнува со радост кога доаѓам овде. Но, треба да се молиме за да дојдат уште повеќе луѓе“.

Го молевме Бога да донесе повеќе луѓе на нашите четврточни состаноци. Кога пристигнав на четвртото вакво богослужение, ме чекаа дури 10 жени! Денес, 60 жените присуствуваат на состаноците секоја недела. Тие се на возраст од 22 до околу 70 години. Нашата богослужбена програма е поделена на три дела: песни и молитва; време кога жените ги споделат своите лични искуства, наречено „Именувај го своето Чудо“; и проучување на Библијата.

Кога зборувам со нив, секогаш ги потсетувам дека Бог е нивниот небесен Татко. „Бог ве гледа како Негови ќерки“, им велам јас.

Во сите мои години на служба како пастор, не сум сретнал богослужение и славење како што се богослуженијата во овој затвор. Богослуженијата и славењето таму е силно. Жените се толку искрени во нивните молитви. Понекогаш копнеам за богослужението во четврток дури и повеќе од она во сабота во црква.

Времето за богослужение ни е секогаш кратко; така, секоја жена го пишува своето лично искуство на лист хартија, па ми го предава на крајот од службата. Писмата содржат зборови на пофалба за тоа како Бог ги менува нивните животи. Јас имам многу такви писма.

Група на членови од црквата исто така ги посетуваат жените од затворот и им даваат Библиски проучувања за време на викендите. Можат да ги посетуваат, но само позади стакло. Не смеат да влегуваат внатре како што имам дозвола јас. Но заедно ние гледаме плод. Неколку жени го предадоа својот живот на Исус, а исто така ние воспоставивме и контакт со нивните роднини.
