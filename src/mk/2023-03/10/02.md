---
title: Совети до жените христијанки
date: 27/08/2023
---

Павле започнува со еден вметнат стих, Ефесјаните 5,21, со кој го поврзува почетокот на главата, Ефесјаните 5,1-20, со текстот Ефесјаните 5,22-33, во кој тој се залага членовите на црквата да се покоруваат на едни на други (сп. Марко 10,42-45; Римјаните 12,10; Филипјаните 2,3.4). Верниците треба да го прават тоа „во страв од Христа“ (Ефесјаните 5,21), што е прва од неколкуте прилики во кои Павле го препознава односот со Христа како најважен и решавачки однос во животот на верникот.

`На што мисли Павле кога ги поттикнува членовите на црквата да се покоруваат еден на друг? Како да ја разбереме таа идеја? (Ефесјаните 5,21).`

Павле, исто така, ги повикува жените христијанки да ги слушаат „мажите свои, како... Господа“ (Ефесјаните 5,22), појаснувајќи дека тој всушност зборува за потчинување на жените на нивните сопрузи (видeте и 1. Петрово 3,1.5). Кога вели дека тоа треба да го прават „како... Господа“, дали Павле мисли дека жената треба да му се покорува на својот маж како тој да е Христос, или, всушност, мисли дека Христос е вистинскиот и највисок фокус на нејзиното потчинување?

Имајќи го на ум стихот Ефесјаните 6,7, каде што робовите се повикани доброволно да служат „како на Господа, а не на луѓе“, и Колошаните 3,18, каде што од жените се бара да се покоруваат на своите сопрузи „како што прилега во Господа“, приоритет треба да се даде на втората гледна точка. Самите жени се вернички кои, во крајна линија, мора да го почитуваат Христа повеќе отколку своите мажи.

И во двете посланија, во Колошаните и во Ефесјаните, Христос – и само Христос – е препознаен како Глава на Црквата, која е Неговото тело (Ефесјаните 1,22; Ефесјаните 5,23; Колошаните 1,18): „Христос /е/ Глава на Црквата, и Тој е Спасител на Телото“ (Ефесјаните 5,23). По аналогија, мажот е „глава на жената“ (Ефесјаните 5,23), при што верноста на црквата кон Христа служи како модел за посветеноста на жената кон нејзиниот маж. Во овој текст се тргнува од претпоставката дека се работи за брак полн со љубов и грижа, а не за нефункционална врска. Тие стихови не треба да се толкуваат како одобрување на каков било облик на семејна злоупотреба.

`Во контекст на она што тукушто го прочитавме, зошто е толку важно да се запамети овој следен совет? Ако мажот е „груб, остар, самобендисан, суров, себичен и арогантен, нека не кажува никогаш дека мажот е глава на жената и дека таа во сѐ мора да му се покорува; зашто тој не е Господ ниту е сопруг во вистинска смисла на зборот“ (Елена Г. Вајт, *Темели на среќниот дом*, стр. 117 оригинал).`

---

#### Додаток: Утрински стих

**Град:** Захарија 9, 11.12.