---
title: Црквата како Христова невеста - 1 дел
date: 28/08/2023
---

`Споредете ги стиховите во Ефесјаните 5,25-27.29 со приказната за најденче од текстот Езекиел 16,1-14. Кои елементи од тој извештај ги повторува Павле во својата скица?`

Кога во текстот Ефесјаните 5,25-27.29 ја обликува својата сторија за свадбата и бракот како метафора за црквата и нејзиниот однос со Христа, Павле креативно ги користи обичаите и улогите во рамките на древната свадба. Во однос на црквата како невеста, Христос е божествениот Младоженец кој:

(1) Ја сака својата црква како невеста (Ефесјаните 5,25). Никогаш не смееме да заборавиме дека за Исус тоа е работа на срцето. Тој нè сака!

(2) Се дава како откупнина за невестата. Во контекст на древните свадбени аранжмани, младоженецот ја „купувал“ невестата по „куповна цена“, која обично била голема сума пари и вредни предмети, толку голема што древната рурална економија зависела од тој обичај. Христос ја плаќа највисоката цена за црквата како Негова невеста затоа што „се предаде Сам Себеси за неа“ (Ефесјаните 5,25). При отелотворувањето, како и на крстот, Тој се дал себеси како откупнина за својата Невеста.

(3) Ја капе својата невеста. Подготовката на невестата била важен дел од древните свадбени свечености. Како што е обичај и денес, девериците и роднините ја подготвувале невестата за свеченоста. Меѓутоа, Павле си замислува како божествениот Младоженец ја подготвува својата невеста за венчавката! Тој е оној кој ја осветува и чисти „со водно капење“ (Ефесјаните 5,26), што веројатно е алузија на крштевањето.

(4) Го изговара зборот на ветувањето. Ова капење се врши „во словото“ (Ефесјаните 5,26), што укажува на зборот на ветувањето што божествениот Младоженец ѝ го изговара на својата невеста, веројатно во контекст на обредот на веридбата (споредете со Ефесјаните 1,3-14 и Ефесјаните 2,1-10, земајќи ги предвид Божјите ветувања на верниците во времето на нивното преобратување). Веридбата во тоа време била древна верзија на денешните обичаи, со тоа што подразбирала многу посериозна низа преговори, вклучувајќи и писмен договор за цената на невестата (средства што се добивале од мажот) и мираз (имот што невестата би ги донела во бракот од нејзиното семејство).

(5) Ја подготвува и украсува невестата. Кога конечно ќе се појави пред својот Младоженец, таа е чудесно убава и се појавува во беспрекорен сјај (Ефесјаните 5,27). Христос не само што ја капе својата невеста, туку и ја опремува и ја украсува.

`Како овие стихови ни помагаат да разбереме што чувствува Христос кон нас? Зошто тоа треба да ни влее голема утеха?`

---

#### Додаток: Утрински стих

**Единствен вистински Водич:** 4. Мојсеева 22,12.