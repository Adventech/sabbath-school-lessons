---
title: За натамошно проучување
date: 28/07/2023
---

Внимателно проучете го овој вовед во прашањата за разговор:

Во кој специфичен контекст Павле го напишал Ефесјаните 2,11-22, каде што укажува на огромното влијание што го има Крстот врз меѓучовечките односи? Тој зборува за односот меѓу верниците и од еврејско и од нееврејско потекло, кои заедно го сочинувале членството на црквата. Во врска со ова, Павле покажува очигледна заинтересираност за тоа дека тие го разбираат нивниот заеднички статус, кој, врз основа на помирувањето, го имаат како членови на Божјото домаќинство (Ефесјаните 2,19) и дека живеат во согласност со него. Меѓутоа, во контекст на целото послание, Павле укажува на уште поширока и подалекусежна цел. Неговата тема е Божјиот голем, конечен план да ги обедини сите во Христа (Ефесјаните 1,9.10), кој го вклучува „секој род на небесата и на земјата“ (Ефесјаните 3,15).

Важно е да се забележи дека единството на верниците во црквата – специфична тема што ја обработува Павле во текстот Ефесјаните 2,11-22 – има поширока цел којашто тој ја открива во стихот Ефесјаните 3,10: „Та многуликата мудрост Божја да им се објави сега преку Црквата на началствата и властите небесни“. Остварувајќи го единството што Христос го извојувал на крстот, верниците треба да објават дека Божјиот конечен план да ги обедини сите во Христа се одвива токму сега. Нивните односи засновани на помирувањето го најавуваат Божјиот план целата вселена да биде обединета во Христа. Затоа, сосема е погодно во текстот Ефесјаните 2,11-22, посматран во контекст на Посланието до Ефесјаните како целина, да ги бараме библиските принципи во врска со една тема што е особено важна денес, а тоа е односот меѓу различните раси и етнички групи.

**Прашања за разговор**

`1. Кои библиски принципи во врска со односите меѓу различните етнички групи се претставени во текстот Ефесјаните 2,11-22? На кој начин овој пасус ни нуди карактеристичен, христоцентричен пристап кон темата за тоа како припадниците на една етничка група треба да се однесуваат спрема припадниците на друга?`

`2. Со оглед на Божјиот план за иднината на човештвото (Ефесјаните 1,9.10; Ефесјаните 2,11-22), колку е важно црквата да се позанимава со своите внатрешни спорни прашања и расни судири?`

`3. Какви проблеми што тлеат меѓу етничките групи, а кои честопати се скриваат и игнорираат, постојат во вашата заедница? Како може вашата црква да одигра позитивна улога во остварувањето на единството за кое Христос веќе се изборил на крстот? Како би можеле вие да учествувате во тој дел?`

---

#### Додаток: Утрински стих

**Почитуван на Небото:** Ефесјаните 1,22.
