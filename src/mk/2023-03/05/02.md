---
title: Зближени во Христа
date: 23/07/2023
---

`Споредете Ефесјаните 2,1-3, претходниот опис на Павле за паганското минато на луѓето на кои им се обраќа, со новиот опис во Ефесјаните 2,11.12. Што нагласува тој во овој нов опис на нивното минато?`

Тие што не биле Евреи, а кои сега верувале во Христа и биле припадници на Неговото „тело“, црквата, некогаш биле целосно одвоени од Израел и од спасението што го нудел Бог. Меѓутоа, Павле смета дека е важно тие да го „помнат“ (Ефесјаните 2,11) тоа минато. Тогаш биле „без Христос“, Помазаникот, израелскиот Месија. Тие биле „отстранети од општеството (државата и народот) на Израел“. Тие, исто така, биле „без право на учество во заветите на ветеното“, несвесни за ветувањата за спасението што Бог ги нудел во текот на целата историја на спасението. Оваа одвоеност од Израел и од спасението што било понудено преку него, значело дека тие некогаш живееле „без надеж“ и биле „безбожници во светот“ (Ефесјаните 2,12).

Исто така, во нивниот поранешен живот, незнабошците биле вовлечени во смртно непријателство што владеело меѓу нивниот народ и Евреите. Павле го доловува духот на таа длабоко вкоренета омраза спомнувајќи еден нејзин симптом, а тоа е давањето погрдни имиња. Евреите со потсмев ги нарекувале „необрезани“ оние што не биле Евреи, а овие, пак, со подеднаков презир зборувале за Евреите како „обрезани“ (Ефесјаните 2,11).

Од друга страна, стихот во Ефесјаните 2,13 укажува на нешто што сега е радикално поразлично. Павле пишува: „Но сега, во Христос Исус, вие, кои некогаш бевте далеку, станавте блиски преку крвта Христова“.

Кога ги опишува нееврејските верници како такви кои некогаш биле „далеку“, Павле всушност алудира на стихот Исаија 57,19: „’Мир, мир на далечен и на ближен’ - вели Господ, ‘И ќе го излекувам’“ (спореди со Ефесјаните 2,17.18). Преку Христа и Неговиот крст, нееврејските верници се приближуваат до сите и до сè од што некогаш биле одвоени – од Бога, од надежта и од нивните браќа и сестри Евреи. Значи, во тој опис на Павле гледаме навестување на моќната добра вест – дека Христовиот крст може да го премости широкиот јаз меѓу Евреите и незнабошците, што значи дека сите наши кавги и поделби тука можат да се разрешат. Таа добра вест нѐ повикува да погледнеме наназад на поделбите што постојат во нашиот живот и во црквата и сериозно да размислиме за силата на крстот која може да ги отстрани.

`Од која состојба ве избавил Исус? Зошто би можело да ви биде важно да се потсетувате, одвреме-навреме, каде сте биле кога Тој ве нашол, и каде веројатно ќе сте биле сега доколку Тој не ве пронашол?`

---

#### Додаток: Утрински стих

**Градител на Божјата црква:** Захарија 6,12.
