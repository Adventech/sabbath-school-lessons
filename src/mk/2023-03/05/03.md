---
title: Помирувањето - Божји дар од крстот
date: 24/07/2023
---

„Зашто Тој е нашиот мир, Кој од двата народи направи еден и ја разруши преградата што беше меѓу нив, откако со телото Свое го уништи непријателството... и обата во едно тело да ги помири со Бога преку крстот, откако го уништи непријателството во себе“ (Ефесјаните 2,14-16).

`Како Павле го опишува крстот и влијанието на Христовото дело на него во секој од следните текстови на Посланието до Ефесјаните? Како би го резимирале она што го кажува Павле за крстот и за тоа како тој ги преобразува нашите заемни односи? (Видете Ефесјаните 1,7.8; Ефесјаните 4,32; Ефесјаните 2,13-14; Ефесјаните 2,16; Ефесјаните 5,2-25).`

Во контекст на исечокот што го проучуваме оваа седмица, Ефесјаните 2,11-22, крстот им обезбедува на верниците три големи придобивки: (1) Оние што не биле Евреи, биле „далеку“ од Бога и од Неговиот народ, но сега им се „блиску“ (Ефесјаните 2,13), бидејќи тие станале Божји синови и ќерки а браќа и сестри на еврејските верници (Ефесјаните 2,19); (2) самото „непријателство“ (грчки, echthran, „непријателство“, поврзано со echtros, „непријател“) меѓу еврејските и нееврејските верници е „уништено“ (Ефесјаните 2,16), бидејќи Христовиот крст ја отстранува навидум трајната состојба која Евреите и незнабошците ги правела заколнати непријатели (Ефесјаните 2,17); (3) наместо непријателство доаѓа до помирување. Христова намера била „обата во едно тело да ги помири со Бога преку крстот“ (Ефесјаните 2,16; сп. Колосјани 1,19-22).

Како изгледа помирувањето? Какво чувство е тоа? Замислете сериозно отуѓување меѓу мајка и ќерка, кое трае со години. И тогаш замислете како некој бран на милост и простување одеднаш ја топи целата таа огорченост, и тие две повторно се зближуваат. Тоа е помирување. Помирувањето се доживува и во моментот кога еден член на црквата го остава настрана она што го одвојува од другите членови, што и да е тоа, и кога ги препознава другите членови на црквата како свои сакани браќа и сестри, кои го прифаќаат она што им е понудено во Христа. Помирувањето не е некој технички или правен поим, туку нешто што се однесува на меѓучовечките односи, а што доведува до поправање на нарушените односи. Павле се осмелил да го замисли Христовото моќно дело на крстот како нешто што влијае на меѓусебните односи, не само меѓу поединци, туку и меѓу групи луѓе. Тој замислил како тоа дело го обзема нашиот живот, ги урива поделбите, ги разрешува кавгите, го обновува нашето заедништво и го враќа меѓусебното разбирање.

`На кои начини би можеле да ги примените овие принципи за да се помирите со некого? Како го правите тоа?`

---

#### Додаток: Утрински стих

**Искупителот што доаѓа:** Псалми 44,26.