---
title: Исус - Проповедник на мирот
date: 26/07/2023
---

`Како Павле ја сумира Христовата служба во текстот Ефесјаните 2,17.18?`

Концептот на мирот е исклучително важен во Посланието до Ефесјаните, кој започнува и завршува со благословот на мирот „од Бога, нашиот Отец, и Господ Исус Христос!“ (Ефесјаните 1,2; споредете со Ефесјаните 6,23). Во Ефесјаните 2,11-22, Павле тврди дека Христос е олицетворение на мирот, „зашто Тој е нашиот мир“ и дека Неговиот крст носи мир (Ефесјаните 2,14-16). Христос не само што уништува нешто – непријателството меѓу Евреите и паганите (Ефесјаните 2,14.15), туку создава и нешто – ново човештво, кое се карактеризира со односи на помирување и мир (Ефесјаните 2,15-17). Таквиот мир не е само отсуство на судири. Тој одговара на еврејскиот концепт на „шалом“, искуството на комплетност и благосостојба, како во нашиот однос со Бога (Римјаните 5,1), така и со другите луѓе.

`Како Павле го замислува учеството на верниците во пренесувањето на Исусовата порака за мир? Ефесјаните 4,3; Ефесјаните 6,14.15; споредете Римјаните 10,14.15 со Ефесјаните 2,17-19; Исаија 52,7; Исаија 57,19.`

Евангелијата содржат примери за Исусовото дејствување како проповедник на мирот. Во своите проштални пораки, Тој им ветува на своите ученици – но и на нас: „Мир ви оставам, мирот свој ви го давам“ (Јован 14,27). И заклучува: „Ова ви го реков за да имате мир во Мене. Во светот ќе имате маки; но не плашете се, зашто Јас го победив светот“ (Јован 16,33). По неговото воскресение, кога се појавувал пред учениците, секогаш одново им велел: „Мир вам“ (Јован 20,19.21.26).

Во Ефесјаните 2,17.18, Павле сака да истакне дека Христовото проповедање на мирот доаѓа од временската рамка на Неговата земна служба. Тој „благовести мир“ во сегашноста и на оние што биле „далеку“ (нееврејските верници пред да се преобратат) и на оние што се „блиску“ (еврејските верници; спореди Ефесјаните 2,11-13). По прифаќањето на таа објава, сите верници доживуваат длабок благослов.

`Како можеме да научиме да бидеме проповедници на мирот наместо поттикнувачи на судири? Во кои ситуации, токму сега, можете да помогнете да дојде до исцелување?`

---

#### Додаток: Утрински стих

**Свештеник на Новиот завет:** Евреите 9,11.
