---
title: Уривањето на ѕидот на одвојувањето
date: 25/07/2023
---

`Според зборовите на Павле, што направил Христос за да „ја разруши преградата што беше меѓу нив... а законот на заповедите и одредбите го обессили“? Зошто Тој го презел тоа дело? (Видете Ефесјаните 2,14.15.)`

Павле веројатно овде алудира на балустрада или ограда што го опкружувала тремот на храмот на Ирод, преку кој не смеело да се премине под закана со смрт. Павле замислува како тој ѕид се урива и како на незнабошците им се дозволува целосен пристап до обожавањето на Бога (Ефесјаните 2,18). Секој таков ѕид, вели Павле, се отстранува со Крстот. Бидејќи токму благодарение на крстот дознаваме дека тие две групи, Евреите и незнабошците, се всушност едно.

Некои сметаат дека текстот Ефесјаните 2,14.15 учи дека Десетте заповеди, вклучувајќи ја и заповедта за саботата, биле „разурнати“ или „укинати“ со крстот. Меѓутоа, Павле во Ефесјаните покажува длабока почит кон Десетте заповеди како средство за обликување на христијанското следбеништво. Тој конкретно ја споменува петтата заповед (Ефесјаните 6,2.3), а другите индиректно (на пр. седмата во Ефесјаните 5,3-14.21-33; осмата во Ефесјаните 4,28; деветтата во Ефесјаните 4,25; десеттата во Ефесјаните 5,5). Ова е целосно во согласност со претходните тврдења на Павле за законот (Римјаните 3,31; Римјаните 7,12). Тој се занимава со злоупотреба на законот, но самиот закон го почитува и го подразбира неговиот континуитет. Затоа, користењето на тие стихови како изговор за укинување на Десетте заповеди, особено во светлината на другите стихови во Библијата кои зборуваат за неговата вечна природа, очигледно претставува погрешно толкување на намерата што ја имал Павле.

Меѓутоа, она што претставувало анатема за Павле и злоупотреба на божествените намери во врска со законот, било користењето на законот за „да се стави преграда“ меѓу Еврете и незнабошците, особено кога тоа се правело за да се исклучат оние што не биле Евреи од целосното заедништво со Божјиот народ и да им се оневозможи пристап до богослужението. „Законот“ во Ефесјаните 2,14.15 се однесува или на церемонијалниот аспект на законот што ги делел Евреите од паганите, претставен со Павловиот сложен израз, „законот на заповедите и одредбите“, или на целиот старозаветен систем на закони кој бил толкуван, преувеличуван и злоупотребуван како преграда за оддалечување на Евреите од незнабошците.

`На кои притисоци меѓу адвентистите на седмиот ден или членовите на пошироката христијанска заедница треба да се спротивставиме и да ги надминеме? Зошто нашата заедничка љубов кон Христа треба да биде доволна за да се надминат овие тензии?`

---

#### Додаток: Утрински стих

**Возвишен пример:** Матеј 5,16.
