---
title: Црквата - Свет храм
date: 27/07/2023
---

`Која врвна низа слики ја користи Павле во Ефесјаните 2,11-22 за да го означи единството меѓу Евреите и незнабошците во црквата?`

Гледајќи наназад во Ефесјаните 2 глава, се потсетуваме дека стиховите 1-10 нè учат да живееме во солидарност со Исуса, додека стиховите 11-22 нè учат да живееме во солидарност со другите луѓе кои се дел од Неговата црква. Според тоа, Исусовата смрт ни обезбедува и вертикални предимства – воспоставување меѓусебен однос со Бога (Ефесјаните 2,1-10), и хоризонтални – зајакнување на нашите односи со другите (Ефесјаните 2,11-22). Со посредство на Крстот, Исус урнал сè што ги одвојувало нееврејските од еврејските верници, вклучително и злоупотребата на Законот поради која се зголемил јазот меѓу нив (Ефесјаните 2,11-18). Исто така, Исус изградил и нешто – неверојатен нов храм составен од верници. Неевреите, кои некогаш биле исклучени од богослужението во светите одаи на храмот, сега им се придружуваат на еврејските верници со тоа што стануваат нов храм. Сите ние стануваме дел од Божјиот храм, „зграда... свет храм на Господ“ (Ефесјаните 2,19-22), и ја имаме таа предност да живееме во солидарност со Исуса и со нашите браќа и сестри во Христа.

`Како Павловата метафората за црквата како Божји храм во Ефесјаните 2,19-22 се споредува со употребата на таа метафора во следните текстови: 1. Коринтјани 3,9-17; 2. Коринтјани 6,14-7,1; 1. Петрово 2,4-8.`

Метафората за црквата како храм, Павле ја користи како врвна слика за целосното вклучување на незнабошците во заедницата на верници. На оние на кои некогаш им било забрането да присуствуваат на богослужбата во израелскиот храм, сега не само што им е одобрен пристап (Ефесјаните 2,18), туку и тие самите станале градежен материјал за новиот храм осмислен како „живеалиште Божјо преку Духот“ (Ефесјаните 2,22).

Авторите на Новиот завет ја користат метафората на храмот за да ја доловат светоста на црквата, Божјата улога во основањето и растот на црквата и солидарноста на верниците во рамките на црквата. Таа метафора се користи заедно со употребата на биолошки изрази (видете Ефесјаните 2,21, каде што храмот „расте“), а самиот процес на градење често се нагласува (видете Ефесјаните 2,22: „Врз Кого и вие ќе се соѕидате“). Наместо статична слика, заедницата на верници може да го објави својот идентитет како „храм на живиот Бог“ (2. Коринтјани 6,16).

---

#### Додаток: Утрински стих

**Жртва што крвави:** Марко 15,37.
