---
title: Засекогаш благословени со благодатта
date: 19/07/2023
---

`Споредете го Божјиот план за спасение во Ефесјаните 1,3.4 со вечните резултати од тој план опишан во Ефесјаните 2,7. Кои се суштинските елементи и цели на Божјиот „план на спасение“?`

Доделувањето дипломи и свидетелства се секогаш прекрасни прослави, без разлика дали сега сте завршиле градинка или тукушто сте одбраниле докторат. Дипломирањето означува важно достигнување, преминување во друга фаза од животот или кариерата. Меѓутоа, за нас како верници е важно да сфатиме една длабока вистина за евангелието – никогаш нема да дипломираме на полето на благодатта. Никогаш нема да го прославиме тоа што сме стекнале докторат по благодат, ниту ќе апсолвираме во таа област ниту ќе ја надминеме нашата потреба од неа.

Павле ја потврдува оваа вистина во Ефесјаните 2,7 и дополнително ја нагласува со опширна хронологија. Во минатото Бог дејствувал преку Христа за да нè откупи, и така нè поистоветил со својот Син, Исус Христос, што уште во сегашноста сме учесници во неговото воскресение, вознесение и устоличување (Ефесјаните 2,4-6). Меѓутоа, Божјиот план не завршува тука – во минатото кое е исполнето со благодат и во сегашноста која се капе во милоста. Божјиот план, вкоренет во божествените совети од памтивек (Ефесјаните 1,4), се протега и во иднината – низ сета вечност. Тој ги опфаќа сите „идни векови“ (Ефесјаните 2,7). Неговиот план за вечната иднина се заснова на истиот принцип како и Неговите дела во минатото и сегашноста – принципот на благодатта. Бог се радува што „идните векови“ ќе го покажува „преизобилното богатство на 
Својата благодат во добрина кон нас преку Христос Исус“ (Ефесјаните 2,7).

За Павле Божјата благодат е како некое богатство или ризница со непроценлива вредност (спореди Ефесјаните 1,7; Ефесјаните 3,8), по која верниците можат да посегнат за да ја задоволат секоја потреба. Таа Божја несфатлива великодушност кон нас станува елоквентен, безвременски, космички израз на Неговата благодат.

„Откако дојде да живее меѓу нас, Исус требаше да им го открие Бога и на луѓето и на ангелите... Но тоа откровение не им беше дадено само на Неговите деца на земјата. Нашиот мал свет е учебник на универзумот. Божјата чудесна цел на благодатта, тајната на спасоносната љубов - е тема во која ‚ангелите сакаат да ѕирнат' и која ќе се проучува низ бескрајните векови. Ослободените и безгрешните суштества ќе ја најдат својата наука и својата песна во срцето на Христос. Ќе се види дека славата што свети од Христовото лице е всушност слава на самопожртвуваната љубов“ (Еленa Вајт, Копнежот на вековите, стр. 19, 20 ориг.).

---

#### Додаток: Утрински стих

**Судија на сите живи:** 2. Коринтјани 5,10.