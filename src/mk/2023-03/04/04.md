---
title: Сега воскреснати, вознесени и возвишени со Христа
date: 18/07/2023
---

„Но Бог, Кој е богат со милост, поради големата Негова љубов, со која нè засака...“ (Ефесјаните 2,4). Овде Павле, со два моќни збора – „но Бог“ – се врти од жалниот опис на некогашниот живот на неговите слушатели (Ефесјаните 2,1-3) кон новата реалност исполнета со надеж која го обележува нивниот живот како верници (Ефесјаните 2,4-10).

`Во која смисла верниците земаат удел во Христовото воскресение, вознесение и возвишување? Кога се случува тоа? Ефесјаните 2,6.7.`

Веќе забележавме дека Посланието до Ефесјаните е со Христа заситено писмо, кое ја истакнува солидарноста на верниците со Него. Во Ефесјаните 2,5.6, Павле ја проширува таа тема користејќи три сложени глаголи за да ја открие неверојатната вистина дека, врз основа на Божјата иницијатива, и самите верници учествуваат во важните настани од историјата на спасението, во чиешто средиште е Месија, Исус.

Верниците се: (1) воскреснати заедно со Христа; (2) вознесени со Христа (со што Павле веројатно укажува на учеството на верниците во Христовото вознесение на небото); (3) устоличени со Христа „на небесата“, што значи дека верниците заедно со Христа „седат“ на престолот на космосот. Тие се возвишени заедно со Исуса.

За да ја разбереме силата на таа изјава на Павле, мораме да се повикаме на текстот Ефесјаните 1,19-23 и да се потсетиме дека со својата смрт, воскресение, вознесение и устоличување, Христос извојувал победа над сите зли духовни сили, токму со оние што некогаш владееле со животот на верниците. За време на Исусовото воскресение, вознесение и устоличување, тие сили – иако и понатаму се активни и го загрозуваат човечкиот живот – целосно биле потиснати. Тоа значело пресврт на работите во космосот. Реалноста се променила. Верниците не се обични набљудувачи на овие настани, туку се лично и блиско вклучени во нив. Тоа што сме воскреснати, земени и устоличени со Исуса отвора цела низа нови можности. Сега имаме право да се свртиме од живот во кој доминираат демони во живот со сила и духовно изобилство во Христа (2. Тимотеј 1,7).

`„Зашто Бог не ни даде дух на страв, туку дух на сила, љубов и разбраност“ (2. Тимотеј 1,7). Како стиховите што ги разгледувавме денес ни помагаат да разбереме за што пишува Павле овде?`

---

#### Додаток: Утрински стих

**Христос, откриен во евангелијата:** Јован 1,12.