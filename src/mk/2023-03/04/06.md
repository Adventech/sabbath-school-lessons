---
title: Бог спасува сега
date: 20/07/2023
---

`Повторно прочитајте го целиот текст Ефесјаните 2,1-10, обрнувајќи посебно внимание на заклучокот што го изнесува Павле во стиховите Ефесјаните 2,8-10. Кои мисли особено ги нагласува во заклучокот на тој пасус?`

Во Ефесјаните 2,1-3, Павле изнесува докази дека спасението на верниците во Ефес не било резултат на нивното добро владеење или на привлечните особини бидејќи во моментот кога започнува наративот, тие веќе биле духовно мртви. Немало ни искра живот ниту каква било вредност во нив (Ефесјаните 2,1). Тие биле целосно совладани од гревот (Ефесјаните 2,1). Не покажувале никаква лична иницијатива, туку со нив управувале или самиот сатана, или нивните сопствени ниски страсти и логички заблуди (Ефесјаните 2,2.3).

Тие биле, без воопшто да знаат за тоа, во многу полоша положба отколку едноставно да им недостигал духовен живот и доблести. Заедно со остатокот од човештвото, тие биле непријатели на вистинскиот Бог и итале кон кобниот час и божествениот суд. Тие биле „по природа... како и другите, чеда на гневот“ (Ефесјаните 2,3).

Затоа, нивното спасение, наместо во нивните лични квалитети, е вкоренето во Божјата несфатлива љубов – која не може да се објасни со каква било вредност на предметот на таа љубов. Во својата милост и љубов, Бог дејствува во нивна полза (Ефесјаните 2,4), подигајќи ги од духовна смрт во Христа Исуса. Благодарение на Божјата интервенција тие доживеале неверојатно патување кое ја следело патеката на самиот Исус. Од крајните длабочини на тоталната духовна смрт и поразителното ропство, тие воскреснале, биле пренесени „на небесата“ и седнале со Христа на престолот на универзумот (Ефесјаните 2,5.6). Таа божествена интервенција, иако дејствува како молња, сепак не била некој моментален феномен. Таа се карактеризира со вистинска постојаност и вечно траење, бидејќи Бог има намера да им ја покажува својата благодат во Христа Исуса низ сета вечност (Ефесјаните 2,7).

Заклучувајќи го текстот Ефесјаните 2,1-10, во стиховите Ефесјаните 2,8-10, Павле се враќа на тој основен наратив, сакајќи да ја поддржи својата главна порака – спасението на верниците е божествено, а не човечко дело. Тоа претставува Божји дар и не потекнува од нас. Ниту едно човечко суштество не може да се пофали дека го придвижило (Ефесјаните 2,8.9). Стоејќи во Божјата благодат, ние верниците сме видлив израз само и единствено на Неговата благодат. Ние сме Негови ремек-дела, создадени од Бога „во Христа Исуса“ (Ефесјаните 2,10).

`Зошто е толку важно да го разбереме фактот дека нашето спасение доаѓа од Бога и дека не е вкоренето ни во нашата лична вредност ниту во нашите напори?`

---

#### Додаток: Утрински стих

**Вечна карпа:** Псалми 118,22.