---
title: Некогаш мртви и измамени од сатаната
date: 16/07/2023
--- 

`Прочитајте Ефесјаните 2,1-10. Која главна идеја ни ја дава Павле овде во врска со она што Исус го направил за нас?`

Павле веќе го опишал спасението што им е дадено на христијаните (Ефесјаните 1,3-14.15-23) и накратко ја изнел сторијата за верниците во Ефес (Ефесјаните 1,13). Сега, во текстот Ефесјаните 2,1-10, тој зборува подетално за нивното преобратување, посветувајќи повеќе внимание на она што се однесува на нив лично. Тој го споредува нивниот претходен, грешен живот (Ефесјаните 2,1-3) со благословите на Божјото спасение, кое ги прикажува како земање удел во Христовото воскресение, вознесение и устоличување (Ефесјаните 2,4-7), а потоа ја велича основата на тоа спасение – Божјата благодат и Неговото создателско дело (Ефесјаните 2,8-10).

Трите делови од тој текст можат погодно да се сумираат во изрази од стихот Ефесјаните 2,5: (1) „бевме мртви поради гревовите наши“; (2) (Боже нас) „нè оживеа во Христа“; (3) „по благодат сте спасени“.

Во Ефесјаните 2,1.2, Павле го нагласува тажниот факт за животот на неговите слушатели пред преобратувањето, забележувајќи дека тие тогаш биле духовно мртви. Вршењето престапи и гревови бил вообичаен воспоставениот образец на нивниот живот (Ефесјаните 2,1) и со нив управувал сатаната (Ефесјаните 2,2). Бидејќи им се обраќал на живи луѓе, кога ги нарекол „мртви“, Павле го рекол тоа во метафорична смисла (споредете со Ефесјаните 5,14). Меѓутоа, тежината на положбата во која се наоѓале тогаш била мошне реална и страшна, бидејќи биле одвоени од Бога, Изворот на животот (споредете со Колошаните 2,13; Римјаните 5,17; Римјаните 6,23).

Размислувајќи за некогашниот живот на своите слушатели, Павле препознава две надворешни сили што управувале со нив. Првата од нив е „духот на овој свет“ (Ефесјаните 2,2), а се однесува на обичаите и однесувањето во пошироките кругови на тамошното општество, што го изобличило човечкиот живот во бунт против Бога.

Сатаната, како таа друга надворешна сила што управувала со нивниот поранешен живот, е опишан на два начина. Тој е „кнезот на воздушните сили“ (Ефесјаните 2,2), односно „под небото“, кое се смета за место на дејствување на натприродните сили, вклучувајќи ги и силите на злото (сп. Ефесјаните 1,3; Ефесјаните 3,10; Ефесјаните 6,12). Освен тоа, тој е активен и на земјата, како „духот што сега дејствува во синовите на противењето“ (Ефесјаните 2,2).

`Што нè учат овие стихови за реалноста на големата борба? Од друга страна, како можеме да црпиме утеха и надеж од сознанието дека Исус веќе победил и дека ние уште сега можеме да имаме удел да учествуваме во Неговата победа?`

---

#### Додаток: Утрински стих

**Кроток Пример:** Матеј 13,55.