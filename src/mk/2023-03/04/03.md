---
title: Некогаш измамени од споствените желби
date: 17/07/2023
---

`„Меѓу кои (противења) и ние сите некогаш живеевме според телесните желби, извршувајќи ги похотите на телото и на помислите, и по природа бевме како и другите, чеда на гневот“ (Ефесјаните 2,3).`

Освен Божјото дејствување, со човечкиот живот управуваат не само надворешните сили споменати во Ефесјаните 2,2, туку и некои внатрешни сили - „телесните желби, извршувајќи ги похотите на телото и на помислите“ (Ефесјаните 2,3; сп. Јаков 1,14.15; 1. Петрово 1,14).

`Што мисли Павле кога вели дека неговите слушатели некогаш биле „како и другите, чеда на гневот“ (Ефесјаните 2,3)? Споредете со Ефесјаните 2,3 и Ефесјаните 5,6.`

Губењето на сегашниот живот е нешто што доволно застрашува само по себе, но значењето кое го има во контекст на последното време е уште пострашно. Затоа што на човечките суштества, кои се „како и другите, чеда на гневот“ (Ефесјаните 2,3), им се заканува да се соочат со Божјиот суд на крајот на времето.

Изразот „по природа... чеда на гневот“ укажува на уште една вознемирувачка реалност. Иако сè уште го носиме Божјиот лик, согледуваме дека постои нешто длабоко погрешно во нас. Затоа, да се живее христијански живот не значи само да се надминат неколку лоши навики или надминување на некои „престапи и гревови“ (Ефесјаните 2,1) кои моментално ни се закануваат, какви и да се тие. Ние не се бориме со гревовите, туку со гревот. Склони сме кон бунт против Бога и кон самоуништување. Луѓето по автоматизам запаѓаат во обрасци на самодеструктивно самоуништувачко, грешно однесување, така што ги следат диктатите на сатаната (Ефесјаните 2,2) и сопствените вродени, грешни желби (Ефесјаните 2,3). А верниците некогаш биле „по природа... деца на гневот“.

Важно е да се забележи дека Павле овде користи минато време – „по природа бевме... чеда на гневот“ (Ефесјаните 2,3). Тоа не значи дека вродената склоност кон зло повеќе не е реалност во животот на верникот. Значаен дел од своето послание, текстот на Ефесјаните 4,17-5,21, Павле го посветува на предупредувањата дека грешните дела, вкоренети во грешната природа, продолжуваат да претставуваат закана за христијаните. Меѓутоа, тоа „старо јас“ повеќе не мора да управува со верникот, кој со Христова сила може да го отфрли „стариот човек“ и да се „облече“ „во новиот човек, создаден според Бога во вистинска праведност и светост“ (Ефесјаните 4,22-24).

`Кој од нас не почувствувал колку е нашата природа сè уште расипана, дури и откако сме му се предале на Исуса? Што треба да нè научи тоа за важноста да се држиме за Него во секој момент од нашиот живот?`

---

#### Додаток: Утрински стих

**Возљубениoт на Небо:** Јован 15,9.