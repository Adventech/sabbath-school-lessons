---
title: Ропството во Светото писмо и историјата
date: 05/09/2023
---

`Прочитајте ги советите за робовите и робовладетелите во следните текстови: Ефесјаните 6,5-9; Колошаните 3,22-4,1; 1. Коринќаните 7,20-24; 1. Тимотеј 6,1.2; 1. Петрово 2,18-25. Како би ги резимирале тие совети?`

Со восхит го слушаме Павле како им се обраќа на христијанските робовладетели и можеме да ги замислиме христијанските робови и нивните христијански господари како седат заедно во куќните цркви во Ефес. Меѓутоа, ропството во грчко-римскиот свет значително се разликувало од неговата подоцнежна верзија во Новиот свет. Како прво, тоа не било ограничено на една етничка група. Освен тоа, на урбаните домашни робови понекогаш им се нудела можност за образование, и тие можеле да работат како архитекти, лекари и филозофи. Овие домашни робови можеле да ја добијат својата слобода по одреден период на служба, иако повеќето од нив никогаш не успеале во тоа. Во обид да ги препознаат таквите разлики, многубројни неодамнешни преводи на Бибијата го толкуваат грчкиот термин *doulos* („роб“) во Ефесјаните 6,5-8 како „слуга“.

Меѓутоа, тие услови биле застапени доста нееднакво, па робовите во руралните средини редовно биле ангажирани на најтешките работи. Но, каде и да служеле, робовите биле изложени на речиси неограничената моќ и авторитет на нивните господари, кои ги поседувале и нив и нивните сопружници и деца. Зборовите на поранешниот роб Публилиј Сириецот звучат особено потресно: „Убаво е да се умре наместо да бидеш деградиран како роб.“ Имајќи ги предвид сите овие реалности, на преводот на зборот doulos како „роб“ треба да се даде предност, особено од причина што овие робови живееле под директна закана од нивните господари (Ефесјаните 6,9).

Ропството било трајно присутна реалност во светот на Павле. Но тој зборува за тоа, не како некој реформатор на општеството, туку како пастир кој ги советува верниците како да се справат со сегашната реалност и да стекнат нова визија сосредоточена на преобразбата на секој поединечен верник, што подоцна би можело да има пошироки последици за општеството како целина: „Неговата визија не се однесувала на *ослободување на робовите во Римското царство*. Неговиот став подразбирал *нешто друго наместо легално ослободување*, а тоа е *новосоздаденото заедништво засновано на братско-сестрински односи, создадено врз основа на нивното усвојување како Божји деца*... За Павле, општествената револуција требало да се одигра во црквата, во Христовото тело, на локално ниво, во христијанската куќна црква и домаќинството“ (Скот Мекнајт, *Писмото до Филемон*, Гранд Рапидс, МИ: Издавачка компанија Ердманс, 2017; стр. 10, 11).

`Една од најголемите дамки во христијанската историја е начинот на кој некои луѓе ги користеле библиските стихови за ропството за да ја оправдаат таа практика. Која застрашувачка порака ја наоѓаме во тоа, а ни открива колку внимателно треба да постапуваме со Божјата реч?`

---

#### Додаток: Утрински стих

**Вистинскиот извор на простување и мир:** Псалми 25,11.