---
title: Совети за децата
date: 03/09/2023
---

`Каков совет им дава Павле на децата и како тој совет го поткрепува со текстови од Стариот завет? Ефесјаните 6,1-3. (Видете и Матеј 18,1-5.10; Марко 10,13-16)`

За правилно да го оцениме советот на Павле упатен до децата, мораме да го имаме на ум тоа што тој се читал во куќните цркви на една напредна метропола каков што бил Ефес. Зборот „деца“ (грчки, ta tekna) може да се однесува на широк опсег на возрасти, бидејќи децата останувале под власта на својот татко до 60-тата година на таткото (во грчката традиција) или до неговата смрт (во римската). Меѓутоа, овие деца биле доволно млади за да бидат под родителска обука (Ефесјаните 6,4), но и доволно возрасни за и самите да бидат Христови ученици.

Можеме да го слушнеме Павле како апелира до децата кои присуствувале на христијанските богослужби да ги слушаат и да ги почитуваат своите родители „во Господа“, односно во Христа (сп. Ефесјаните 5,22; Ефесјаните 6,4.5.7-9). И ние тука сме повикани да ги почитуваме децата како Христови ученици и да ги вклучиме во богослужението како активни учесници. Затоа овој текст е од суштинско значење за родителството и за службата за децата.

Меѓутоа, заповедта на Павле да се слушаат родителите не е апсолутна. Затоа што, кога заповедите на родителите „се спротивни на Христовите барања, тогаш, колку и да е болно, тие (децата) мора да го послушаат Бога, а последиците да му ги препуштат Нему“ (Еленa Г. Вајт, *Темели на среќниот дом*, стр. 293 оригинал).

Својот совет до децата Павле го завршува цитирајќи ја петтата заповед, која сведочи за големата вредност што тој му ја придавал на законот, на Десетте заповеди, како извор на упатства за христијанските верници (ова е очигледно обележје на текстот Ефесјаните 4,1- 6,9, а особено на Ефесјаните 4,25.28 и Ефесјаните 5,3-14). Тој го започнува цитатот („Почитувај ги таткото и мајка си“, Ефесјаните 6,2), потоа го вметнува својот коментар („ова е прва заповед со ветување“, Ефесјаните 6,2), а потоа го довршува цитатот („за да ти биде добро, и да живееш долго на земјата“, Ефесјаните 6,3). Петтата заповед сведочи дека почитувањето на родителите е дел од Божјиот план за напредување на луѓето како Божји созданија. Почитувањето на родителите, колку и да се несовршени, придонесува за негување на здравјето и благосостојбата.

`Како овие стихови ни потврдуваат колку се важни семејните односи?`

---

#### Додаток: Утрински стих

**Единствен Помошник:** Дела 10,38.