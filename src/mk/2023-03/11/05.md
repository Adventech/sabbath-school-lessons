---
title: Христови слуги
date: 06/09/2023
---

`Што бара Павле од христијанските робови во деталните упатства што им ги дава? Ефесјаните 6,5-8`

Павле бара од робовите христијани да ги слушаат своите господари и да им служат верно и вредно. Она што е особено забележливо, а што неколкупати го споменува, е големата замена што ја бара од нив. Тие не смеат да го стават својот овоземен господар на Христово место, покажувајќи ја кон него преданоста што му припаѓа само на Христос. Наместо тоа, во нивната посветеност и преданост што ги поттикнува на сесрдна, лојална служба, тие треба да го постават Христа, Господа, на местото на нивниот земен господар. Охрабрувајќи ја таквата суштинска замена, Павле нуди сосема поинакво, христијанско разбирање на односот господар-роб.

Забележете ги начините на кои Павле ги поттикнува да ја направат таа замена:

- Павле ги сведува нивните сегашни господари на „господари по тело“, укажувајќи на вистинскиот небесен Учител (Ефесјаните 6,5).
- Тие треба да служат „со страв и трепет, во простота на своето срце, како Христа“ (Ефесјаните 6,5).
- Павле најјасно ја истакнува оваа замена кога тврди дека христијанските робови треба да служат верно, како такви кои не се робови на своите господари, туку „Христови слуги“ (Ефесјаните 6,6).
- При извршувањето на својата служба, тие треба да ја творат „волјата Божја од срце“, при што нивната работа треба да биде посветена на Бога (Ефесјаните 6,6).
- Павле ги повикува да бидат позитивно мотивирани во својата работа, служејќи „како да Му служите на Господ, а не на луѓе“ (Ефесјаните 6,7).

За нивната сесрдна служба, христијанските робови можеле да очекуваат целосна награда од Христа при Неговото враќање. Тие ја вршеле својата работа за Него и можеле да очекуваат награда од Него, што било особено привлечна идеја за робовите кои инаку бе биле платени. Робот можел да се чувствува како неговиот земен господар да не го цени, но и уште полошо од тоа (сп. 1. Петрово 2,19.20). Меѓутоа, робот-верник има Господар кој е внимателен, кој го забележува сето „добро, што го направил“ (Ефесјаните 6,8) и му нуди сигурна награда.

`Колку и да сакаме Библијата отворено да ја осудува оваа ужасна практика, таа тоа не го прави. Кои принципи сè уште можеме да ги извлечеме од зборовите на Павле во овој контекст, за тоа како да се поврземе со луѓето со кои работиме денес во наш контекст?`

---

#### Додаток: Утрински стих

**Зачетникот на нашето спасение:** Евреите 2,9.