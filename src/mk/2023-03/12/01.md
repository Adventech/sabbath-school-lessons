---
title: Повик да стоиме цврсто
date: 09/09/2023
---

### Прочитајте ги библиските текстови:
Ефесјаните 6,10-20; 5. Мојсеева 20,2-4; Римјаните 13,11-14; 1. Солуњаните 5,6-8; 1. Коринќаните 15,23.24.

> <p>Запомнете го стихот</p>
> „Браќа, засилувајте се во Господ и во силата на Неговата моќ! Облечете се во сето оружје Божјо за да се одржите против ѓаволското лукавство“ (Ефесјаните 6,10.11).

Со замаглени очи слугата се тетеравел додека излегувал од своето преноќиште и видел вознемирувачка глетка – голема, добро опремена и непријателска војска која го опкружува градот со многу коњи и коли. Обраќајќи му се на пророкот Елисеј, тој успеал со пелтечење да му ја пренесе веста и загрижено прашал: „Ах, господару мој, што ќе правиме сега?“

Пророкот одговорил: „Не бој се, зашто ги има повеќе со нас, отколку со нив.“ Меѓутоа, овој одговор не предизвикал никаква промена во изразот на лицето на неговиот слуга. Затоа Елисеј, привлекувајќи го поблиску до себе, се помолил за него: „Господи, отвори му ги очите да види!“ Молитвата на пророкот веднаш бил услишена. Слугата повторно зачекорил на бедемот, но овој пат превезот помеѓу видливиот и невидливиот свет бил подигнат. Сега видел не една војска, туку две. „И Господ му ги отвори очите на прислужникот, и тој ја виде целата гора полна со коњи и огнени коли околу Елисеј“ (2. Царевите 6,15-17).

Составувајќи го текстот Ефесјаните 6,10-20, Павле се моли визијата на верниците да им се разбистри, за да можат да ја согледаат реалноста на големата борба и да црпат надеж од она што таа им го открива.

---

#### Додаток: Утрински стих

**Небесен сејач:** Матеј 13,3.