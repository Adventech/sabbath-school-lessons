---
title: Борбен говор
date: 10/09/2023
---

`Проучете го јасниот заклучок на Павле на ова послание – Ефесјаните 6,10-20. Што значи борбениот извик на Павле за нас денес, како учесници во големата борба?`

Павле го завршува посланието до Ефесјаните со повик за борба, повикувајќи ги верниците да заземат свој став во војната на црквата против злото (Ефесјаните 6,10-20). Тој започнува со еден сеопфатен совет: „засилувајте се во Господа“ (Ефесјаните 6,10), кој го повторува како повик да се облечеме „во сето оружје Божјо“ (Ефесјаните 6,11). Потоа го потврдува тој повик со тоа што ја прецизицира неговата цел („за да се одржите против ѓаволското лукавство“, Ефесјаните 6,11) и нудејќи образложение – битката се води против моќните духовни сили на злото (Ефесјаните 6,12). После тоа, Павле, на детален начин, повторно упатува повик на оружје. Верниците треба да го земат „сето оружје Божјо“ за да се одржат во борбата (Ефесјаните 6,13), да носат појас, оклоп, обувки, штит, шлем и меч (Ефесјаните 6,14-17). А тогаш тие верници, сега целосно вооружени и подготвени да влезат во битка, Павле ги повикува да го направат она што веројатно би го направиле војниците на древно бојно поле – а тоа е да се молат (Ефесјаните 6,18-20).

По примерот на повиците за бој и обраќањата непосредно пред битките во Стариот завет, Павле зборува за мисијата на црквата користејќи воени ирази. Павле го најавува ова во својата прва, сеопфатна заповед: „Засилувајте се во Господа и во силата на Неговата моќ“ (Ефесјаните 6,10).

Повици за борба во Стариот завет (видете, на пример, 5. Мојсеева 20,2-4; Судии 7,15-18; 2. Летописи 20,13-20; 2. Летописи 32,6-8; Неемија 4,14.19.20) ја подвлекуваат идејата дека успехот на Израел во таа борба не зависел од супериорноста на оружјето или од бројната надмоќ на војската над непријателот. Наместо тоа, победата била резултат на потпирањето на Божјото присуство и на Неговата сила. Клучот за успехот не бил надевањето во себеси, туку цврстата доверба во Божјата сила и вера дека Тој ќе им обезбеди победа. Павле смело ги користи овие теми за да ги поттикне верниците да бидат: (1) активни во извршувањето на мисијата на црквата; (2) внимателни кон скриените фактори кои влијаат на нивниот живот и сведочење; (3) потпрени на божествената помош за да постигнат успех; и (4) секогаш свесни за важноста на единството и соработката меѓу нив.

`Врз основа на предупредувањето на Павле дека ние не се бориме против крв и месо, туку против натприроден непријател, што можеме да научиме за тоа во што се состои нашата единствена надеж за победа?`

---

#### Додаток: Утрински стих

**Божјо јагне:** 2. Мојсеева 12,7.