---
title: Големата борба во посланијата на Павле
date: 12/09/2023
---

`Прочитајте Римјаните 13,11-14, 1. Солуњаните 5,6-8 и 2. Коринќаните 10,3-6. Каква врска постои помеѓу овие стихови и текстот Ефесјаните 6,10-20? Што мислите, зошто Павле користи таков вид на слики?`

Во своите посланија, Павле често користи воени изрази и слики, повикувајќи ги верниците да се угледаат на примерно војничко однесување. Иако текстот од Ефесјаните 6,10-20 го претставува најдолгиот и најсеопфатниот пример за неговата употреба на воен речник, се покажало како еден од главните начини на кои тој го разбира евангелскиот наратив. Откако ги победил „началствата и властите“ на крстот (Колошаните 2,15), прославениот Христос сега ги спроведува резултатите од таа победа од неговата возвишена положба како Господар над војските (Филипјаните 2,9-11).

Регрутирајќи ги своите следбеници како борци во вселенската војна, Христос ги предводи војските на светлината кон големиот ден на победата (1. Коринќаните 15,54-58; 2. Солуњаните 2,8; Римјаните 16,20). Кога ќе ја согледаме Павловата употреба на воената симболика, гледаме дека тој го разбира судирот меѓу доброто и злото како „долготрајна вселенска војна: битките, како плимата и осеката, се водат меѓу две војски, кои се соочуваат една со друга низ вековите, сè додека едната од нив не ја извојува победата во вселенскиот судир“ (Peter W. Маcky, *St. Paul’s Cosmic Wаr Мyth: А Мilitary Version of the Gospel* (Nеw Yоrk: Peter Lang Publishing, Inc., 1998), p. 1).

Вселенската војна, како тема за која Павле често зборува, е дел од нишката и посланието до Ефесјаните. Во својот повик за наоружување (Ефесјаните 6,10-20), Павле ги спојува елементите на вселенскиот судир што веќе ги користел: Божјото јакнење на верниците со изобилството на „Неговата сила“ (Ефесјаните 1,18-20; Ефесјаните 3,16.20); Христовата победа и поставување „повисоко од секое началство, власт, сила и господство“ (Ефесјаните 1,20-23); верниците како воскресната војска од некогаш мртви луѓе, но сега зајакнати со нивното поистоветување со прославениот Христос и способни да се борат против својот некогашен, мрачен господар (Ефесјаните 2,1-10); улогата на црквата во најавувањето на силите на темнината за нивната претстојна пропаст (Ефесјаните 3,10); употребата на Псалми 68,18 за да се прикаже Христос како победоносен, божествен Воин (Ефесјаните 4,7-11); и повикот до верниците да се „облечат“ во евангелска облека (видете Ефесјаните 4,20-24). Бидејќи сме повикани да го облечеме „сето оружје Божјо“, добро сме подготвени да ја разбереме централната улога на вселенскиот судир, но во исто време треба цврсто да се држиме за нашето убедување дека ќе имаме удел во конечната Христова победа.

`На кои сѐ начини вие лично сте ја искусиле реалноста не само на вселенскиот судир, туку и на победата на која полагаме право во Исуса? Зошто разбирањето на Неговата победа во наша полза има толку темелна важност за нашата надеж и искуство?`

---

#### Додаток: Утрински стих

**Камен кој обединува:** 1. Коринќаните 1,13.