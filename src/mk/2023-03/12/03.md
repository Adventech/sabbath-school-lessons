---
title: Наоѓање сила во Христа
date: 11/09/2023
---

Павле го завршува своето послание со силен повик за борба, кој ги поврзува и останатите теми и идеи важни за ова послание како целина. Тој започнува со објава на севкупната тема на тој заклучок, изразен со тон на борбен восклик и манир на некој воен командант: „Браќа, засилувајте се во Господ и во силата на Неговата моќ“ (Ефесјаните 6,10). Остатокот од тој пасус, Ефесјаните 6,11-20, ја илустрира и понатаму ја развива таа голема тема.

`Прочитајте го повторно текстот Ефесјаните 6,10-20. Во која смисла ја гледате реалноста на големата борба, која буквално вклучува дејствување на натприродни сили, како главен елемент на пораката на Павле? Зошто е важно секогаш да ја имаме на ум оваа клучна вистина во нашето секојдневно одење со Бога?`

Со изразот „во Господа и во силата на Неговата сила“ Павле го препознава Христа како Извор на силата за верниците (Ефесјаните 6,10), бидејќи зборот „Господ“ се однесува на Христа, кој постојано се повторува низ Посланието до Ефесјаните (Ефесјаните 2,21; Ефесјаните 4,1.17; Ефесјаните 5,8; Ефесјаните 6,1.21). „Силата на Црквата лежи во семоќта на нејзиниот воскреснат Господ, Војводата на нејзиното војување“ (G. G. Findlay, *Тhе Еpistle to the Еphesians*, Nеw Yоrk: Rey Long & Richard R. Smith, 1931, стр. 398).

Во стихот Ефесјаните 6,10, Павле се служи со повторување, користејќи ги синонимите сила и јачина за да ја подвлече својата мисла: моќта што црквата треба да ја покажува, не е својствена за верниците, туку таа е изведена. Таа потекнува од Господа – од Христа. Овде, Павле ја сумира важната тема на посланието – Бог ја дели својата сила со верниците (Ефесјаните 1,19-22; Ефесјаните 2,4-6; Ефесјаните 3,16-17). Силата за секој наш сегашен и иден судир се наоѓа во солидарноста на верниците со воскреснатиот и прославен Христос.

И иако воведниот повик го најавува Христа како Оној кој активно учествува во обезбедувањето сила на верниците (Ефесјаните 6,10), всушност сите три лица на Божеството се ангажирани во обидот да ги зајакнат за духовна борба против злото. Бог (Отецот) им го става на располагање своето сопствено оружје означено како „сето оружје Божјо“ (Ефесјаните 6,11.13; сп. Исаија 59,17). Претходно во Посланието, Павле го препознава Духот како активен учесник во јакнењето на верниците, молејќи се на Бога да им го подари Духот, како што вели: „Да се утврдите преку Неговиот Дух во внатрешниот човек“ (Ефесјаните 3,16). Овде Духот е тој што го дава мечот – „духовниот меч, кој е словото Божјо“ (Ефесјаните 6,17). Исто така и верниците треба да се молат на Бога „во секоја пригода... во духот“ (Ефесјаните 6,18). Павле сака неговите слушатели да разберат дека триединствениот Бог е целосно ангажиран да ги опреми да се борат против тие сили на злото.

---

#### Додаток: Утрински стих

**Распнатиот Назареец:** 1. Коринќаните 1,23.