---
title: Стоење на древното бојно поле
date: 13/09/2023
---

`Прочитајте го текстот Ефесјаните 6,10-20, обрнувајќи внимание на тоа колку пати Павле користи некој облик на глаголот „стои“, т.е. „одржува“. Зошто оваа идеја му е толку важна?`

Павловата војничка метафора мора да ја разбереме во контекст на древното бојно поле. Што значело во оваа смисла да се „стои“ (Ефесјаните 6,11.13.14)? Дали тој глагол сугерира само одбранбен став? Борбените говори содржани во списите на Тукидид, еден од големите класични автори на воената литература, нагласуваат три последователни дејства што треба да ги преземе една страна за да победи: (1) војниците мора „да му се приближат на непријателот“, што значи дека тие мора да му маршираат во пресрет; (2) потоа, тие мора да го нападнат и да „стојат цврсто“, односно „да се одржат на својата положба“, борејќи се со непријателот гради в гради; (3) и конечно, тие мора да го „потиснат непријателот“ (видете Тукидид, *Пелопонеска војна*, 4.10.1-5).

Клучниот момент во тие древни битки се случувал и за време на второто од тие три дејства, кога двете спротивставени фаланги би се судриле во нешто што би можело да се опише како „страшна какафонија од судир на бронза, дрво и месо“, што античкиот писател Ксенофон го нарекува „страшен тресок“ (Victor Davis Hanson, *Тhе Wеstern Wаy of Wаr*, Nеw Yоrk: Оxford University Press, 1989, pp. 152, 153). Да се стои цврсто, да се одржи во тој стратешки момент, претставувало голем предизвик за време на древните битки. Во борбата од непосредна близна која би следувала, секоја страна се обидувала да го постигне потребниот замав за да го „потисне непријателот“.

Повикот на Павле на оружје се однесува на таков вид борба во која војниците „се борат во толпи, задавајќи ѝ примајќи стотици удари од непосредна близина“ (Victor Davis Hanson, *Тhе Wеstern Wаy of Wаr*, стр. 152). Тој го потврдува ова на тој начин што ја прикажува борбата на црквата против нејзините непријатели како натпревар во борење (Ефесјаните 6,12; видете ја поуката од четврток), и го употребува нагласениот облик на глаголот „стои“ (да се опстане, да се одржи) во стихот 13: „За да можете да се браните во лош ден, та, откако ќе победите, *да се одржите*“.

Тоа не е опуштен став! Според тоа, да се „стои“ значи да се биде енергично вклучен во битка, користејќи го секое оружје во борба од близок тип, што е очигледно врз основа на „војничката слика“ од Павловото претходно обраќање, кога тој ја изразува надежта дека ќе ги затекне како стојат „во еден дух, борејќи се еднодушно за верата на Евангелието“ (Филипјаните 1,27).

`Прочитајте Евреите 12,4. Како тој стих ни помага да резимираме што значи да се стои во Господа? Во што се огледува корпоративната природа на тој став?`

---

#### Додаток: Утрински стих

**Учител и Спасител на целото човештво:** 5. Мојсеева 32,2.