---
title: За натамошно проучување
date: 30/06/2023
---

Приказната за егзорцистите кои го злоупотребувале Исусовото и Павловото име (Дела 19,13-20; видете ја лекцијата од недела) ни помага да објасниме зошто Павле со толку многу изрази зборува за силата во Посланието до Ефесјаните. Некои од новите верници, под обновеното сведочење за Исусовиот суверенитет, ги фрлиле своите скапи магиски прирачници во оган. Благодарение на откритието на околу 250 папируси кои се занимаваат со магија, како и други наоди, имаме изобилни илустрации на ритуали, гатања, баења, клетви итн., слични на оние што веројатно се наоѓале во тие прирачници за магии. Многу такви книги содржеле совети до верниците како да спроведат одредени ритуали за да ги убедат боговите, божиците и други духовни сили да направат што и да побараат од нив.

Лука ни кажува дека тие книги вределе 50.000 гроша или 50.000 дневници. (Во денешни околности, под претпоставка една дневница на квалификуван работник да изнесува 80 долари, тоа би изнесувало 4 милиони долари!). Тој детаљ покажува колку голема важност и значење им придавале на тие книги во нивниот секојдневен живот. „Потребна била Божјата моќна интервенција за да ги убеди дека треба целосно да се покаат за нивната постојана употреба на разни амајлии, вражарења, баења и други традиционални средства за стекнување духовна сила“ (Clinton Е. Аrnold, Еphesians; Grand Rapids, МI: Zondervan, 2010, стр. 34).

Според тоа, можеме да заклучиме дека посланието до Ефесјаните било напишано за верниците на кои им биле потребни упатства за тоа „како да се справат со постојаното влијание и нападите на злокобните космички ‘сили’“ (Clinton Е. Аrnold, Pоwеr аnd Маgic: Тhе Concept of Power in Ephesians; Grand Rapids, МI: Baker Books, 1992, стр. 165). Како одговор на тоа, Павле го пишува Посланието до Ефесјаните, во кое укажува на Христа како Оној кој е возвишен над секоја сила (Ефесјаните 1,20-23) и нагласува колку е надмоќна таа сила со која Бог ги обдарил верниците (Ефесјаните 2,15-19; Ефесјаните 3,14-21; Ефесјаните 6,10-20).

**Прашања за разговор**

`1. Кои сили или авторитети се активни денес во нашиот свет и во приватниот живот? Како се манифестираат овие сили, искушувајќи ги верниците да ги почитуваат и да им се восхитуваат, наместо својата неподелена лојалност да ја посветат на прославениот Христос?`

`2. Во контекст на Божјиот план да ги состави сите работи во Христа по „исполнувањето“ на времето, Павле ја изразува својата надеж за иднината. Размислете како го користи зборот „надеж“ во следните стихови: Ефесјаните 1,18; Ефесјаните 2,12 и Ефесјаните 4,4. Зошто верува дека има надеж за иднината?`

`3. Како Павле укажува на големата идна надеж во Христовото враќање во следните стихови: Ефесјаните 1,13.14; Ефесјаните 1,21; Ефесјаните 2,7; Ефесјаните 4,30; Ефесјаните 5,5. Што значи таа надеж за нас токму сега?`

---

#### Додаток: Утрински стих

**Бог Кој посветува:** 2. Мојсеева 31,13.