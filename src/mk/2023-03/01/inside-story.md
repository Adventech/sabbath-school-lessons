---
title:  Искуство
date:   30/06/2023
---

#### Библијата преживува силен пожар

_од Тор Тјаренсен_

Валентина Мелентјева беспомошно гледала како нејзиниот дом гори до темел во Конгсберг, Норвешка. Иако била тажна што го изгубила својот имот, помислата да ја изгуби Библијата најмногу ја погодила.

Валентина пораснала во Клаипеда, град трет по големина на тогашната советска република Литванија. Иако нејзината мајка била христијанка, нејзиното семејство никогаш немало Библија, никогаш не зборувало за Исус и никогаш не се молело.

Кога Валентина имала 45 години, забележала дека една сосетка по име Ира изгледала среќна иако се соочувала со маки. Валентина ја прашала Ира за тајната на нејзината среќа, а Ира ја поканила во нејзиниот дом.

Кога Валентина пристигнала, Ира ѝ подала отворена Библија во нејзините раце. Валентина за прв пат во животот држела Библија. Таа била отворена на 2 Мојсеева (Излез) 20 глава.

„Ве молам прочитајте“, ѝ кажала Ира.

Валентина започнала да ги чита Десетте заповеди. Кога стигнала до четвртата заповед, била шокирана кога прочитала: „Помни го саботниот ден, за да го осветуваш. Шест дена ќе работиш и ќе ги вршиш сите свои работи. А седмиот ден е сабота Господова, на твојот Бог. Тогаш никаква работа не ќе работиш: ни ти, ниту твојот син, ниту твојата ќерка, ни твојот слуга, ниту твојата слугинка, ниту твојот добиток, ниту странецот што е внатре во твоите порти.“ (2 Мојсеева 20,8-10)

Четири пати ја прочитала саботната заповед. Седмиот ден, а не неделата, е ден за одмор. Целиот живот работела во сабота. Но, сега таа сакала да живее според четвртата заповед.

Следната сабота, Валентина отишла со Ира на богослужба со другите адвентисти од седмиот ден во Клаипеда. На нејзината втора сабота во црквата, Валентина добила нова Библија на руски јазик. Книгата станала нејзин највреден посед и таа се крстила една година подоцна, во 2004 година. Подоцна, Валентина се преселила во Норвешка за да дознае повеќе за Бог во адвентистичко библиско училиште. Кога го завршила курсот, корицата на Библијата била добро истрошена. Нарачала убава кожна корица за Библијата.

По пожарот во 2021 година, полицијата и противпожарната бригада го опколиле станот на Валентина. Кога нивната истрага завршила, синот на Валентина што бил во посета поминал низ урнатините. Валентина била пресреќна кога нејзиниот син се вратил со Библијата. Библијата, која стоела на полица со други духовни книги, била единствената книга која што останала недопрена. Таа претрпела само мали оштетувања од пожарот. „Неверојатно е што може да направи љубовта Божја за да го зачува најважното нешто“, вели Валентина.
