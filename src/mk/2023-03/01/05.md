---
title: Посланието до Ефесјаните во времето кога било напишано
date: 28/06/2023
---

`Како Павле го започнува и го завршува своето писмо до верниците во Ефес? Што дознаваме за неговите најдлабоки желби за нив? Видете: Ефесјаните 1,1.2; Ефесјаните 6,21-24.`

На почетокот на посланието, Павле се претставува како нејзин автор (Ефесјаните 1,1). Отприлика на половина, тој повторно се претставува по име, велејќи за самиот себе дека тој е „затвореник на Исус Христос за вас незнабошците“ (Ефесјаните 3,1), што претставува вовед во личното размислување за неговото апостолско дело (Ефесјаните 3,1-13). На крајот од посланието, тој повторно зборува за своето затворање (Ефесјаните 6,20) и завршува со една лична порака (Ефесјаните 6,21-22). Иако некои библиски научници го негираат Павловото авторство, важно е да се забележи дека во самото послание наоѓаме јасна потврда дека Павле е негов автор. Повеќето христијани прифаќаат, и со право, дека Павле е авторот.

`Како Павле ја изразува својата загриженост за влијанието што неговото затворање ќе го има врз верниците во Ефес? Видете Ефесјаните 3,13.`

Се чини дека посланието до Ефесјаните ја дели истата општа временска рамка и околности со другите две посланија кои Павле исто така ги напишал од затвор: Колосјаните (видете особено Колосјани 4,7.8) и Филимон. Освен тоа, се чини дека посланието е напишано долго време по Павловото служење во Ефес (Ефесјаните 1,15; Ефесјаните 3,1.2). Павле веројатно го составил Посланието до Ефесјаните во затворот во Рим околу 62. година.

Во ова послание, Павле изнесува неколку конкретни детали во врска со ситуацијата на неговите слушатели од Ефес. Опсегот на теми, на кои тој овде посветува внимание, е доста широк. Се занимава со прашања кои покриваат долг временски период, почнувајќи од Божјите одлуки донесени „пред светот да биде создаден“ (Ефесјаните 1,4), и опширно размислува за големите теми поврзани со Божјото спасение понудено во Христа. Во исто време, неговото писмо открива префинет книжевен стил, со долги реченици, повторени изрази и развиени метафори. Павле го користи овој стил и на други места (на пр. во Римјаните 8,31-39), но тој е особено присутен во посланието до Ефесјаните, кое содржи многу изрази на пофалба, молење и обожавање (Ефесјаните 1,3-14; Ефесјаните 1,15-23; Ефесјаните 3,14-21) и нуди внимателно осмислени, високо реторички исечоци (на пр. Ефесјаните 4,1-16; Ефесјаните 5,21-33; Ефесјаните 6,10-20).

---

#### Додаток: Утрински стих

**Божествен Лекар:** Евреите 2,3.
