---
title: Ефесјаните - Послание длабоко проникнато со Христа
date: 29/06/2023
---

`Како Павле ја најавува темата на своето послание? Ефесјаните 1,9.10.`

Како може да се сумира пораката на Ефесјаните? Павле од затвор изнесува визија за Божјиот христоцентричен план за крајот на времето и за улогата што црквата ќе ја има во него. Бог работи преку Христа за да го започне својот план „за да соедини сè небесно и земно под една глава - во Христос“ (Ефесјаните 1,10), а тоа го прави со создавање на црквата како ентитет составен од едно ново човештво кое ги опфаќа и Евреите и незнабошците (Ефесјаните 2,14). Верниците се повикани да дејствуваат во согласност со тој божествен план, објавувајќи им на силите на злото дека Божјата крајна цел токму сега се остварува (Ефесјаните 3,10).

Како што објавува текстот Ефесјаните 1,9.10, единството што Бог го има на ум е сосредоточено на Христа. Затоа, не треба да се изненадиме кога ќе откриеме дека посланието до Ефесјаните е едноставно „натопено“ во Христа, дека постојано ги фали Божјите дела направени во Христа и го слави пристапот кон духовните ресурси што им се нудат на верниците во Христа. Павле повеќе од триесет пати го користи изразот „во Христа“, како и изрази слични, и секој пат го воздигнува Исуса. Додека го читате ова послание, побарајте ги тие изрази и обратете внимание на сите начини на кои Павле се сосредоточува на Исуса.

Павле настојува повторно да ја разгори искрата на духовна посветеност кај верниците во Ефес, потсетувајќи ги дека тие се дел од црквата, која е во сржта на Божјиот план сите да ги обедини во Христа. Кога го користи зборот „црква“ (грчки ekklēsia) во ова послание, Павле мисли на „универзалната“ црква или на црквата воопшто (не на локалната заедница).

Главната стратегија што тој ја користи е да зборува за црквата, а тоа го прави користејќи живописни метафори, од кои четири развива подетално: 1. Црквата како тело (Ефесјаните 1,22-23; Ефесјаните 2,16; Ефесјаните 3,6; Ефесјаните 4,1-16,25; Ефесјаните 5,23.29.30). 2. Црквата како градба/храм (Ефесјаните 2,19-22). 3. Црквата како невеста (Ефесјаните 5,22-27). 4. Црквата како војска (Ефесјаните 6,10-20). Секоја од овие слики, на свој начин, открива која е Божјата цел и какви намери има Тој за својата црква.

`Во црквата на која сте дел, Адвентистичката црква на седмиот ден, Бог собира една транснационална, повеќејазична, мултирасна, меѓукултурна заедница (Откровение 14,6.7) која го покажува патот кон исполнувањето на Неговиот план сите да ги состави во Исуса (Ефесјаните 1,9.10). Како можеме да постапуваме во согласност со тој голем Божји план?`

---

#### Додаток: Утрински стих

**Господов Помазаник:** Марко 15,13.14.