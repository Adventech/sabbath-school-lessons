---
title: Црквата - обединета војска
date: 17/09/2023
---

`Прочитајте Ефесјаните 6,10-20. Што вели Павле за видот на војна во која е вклучена црквата? Дали тој првенствено ја опишува духовната битка на поединечни верници или црковната корпоративна војна против злото?`

Победата во грчката и римската војна зависела од соработката на војниците во самата воена единица, а особено од поддршката што си ја давале едни на други во жарот на битката. Индивидуализмот во борбата се сметал за одлика на варварските воини, што ги осудувала на пораз.

Постојат важни причини кои ја поддржуваат идејата дека Павле, во текстот Ефесјаните 6,10-20, во согласност со вообичаеното сфаќање на војската, првенствено зборува за заедничката борба на црквата против злото: 1. Тој текст претставува кулминација на посланието, којa е целосно посветенa на црквата. Би било крајно необично за Павле да го заврши своето послание со ликот на осамен христијански воин кој се бори против силите на темнината; 2. На крајот од тој текст, Павле го нагласува христијанското заедништво, повикувајќи ги верниците да се молат „за сите свети“ (Ефесјаните 6,18-20); 3. А што е најзначајно од сè, порано во посланието, кога зборува за силите на злото, Павле ги поставува наспроти црквата, а не наспроти против поединечниот верник: „Та многуразличната Божја мудрост да им се соопшти сега преку Црквата на началствата и на властите во небесните места“ (Ефесјаните 3,10).

Според тоа, текстот Ефесјаните 6,10-20 не прикажува некој поединечен, осамен воин кој се спротивставува на злото. Наместо тоа, Павле како генерал ѝ се обраќа на црквата како војска. Нè повикува да го земеме нашиот комплетен оклоп и, како обединета војска, да тргнеме во битка сложно и енергично. Павле одлучил својот темелен  нагласок на црквата, која едноподруго вклучува описи на црквата како Христово тело (Ефесјаните 1,22-23; Ефесјаните 4,1-16), Божја зграда/храмот (Ефесјаните 2,19-22) и Христова невеста (Ефесјаните 5,21-33), да го заокружи со завршна метафора – црквата како војска на живиот Бог. Бидејќи ни се наближува тој „лош ден“ (Ефесјаните 6,13), конечната фаза од долготрајната битка против злото, ова не е време да имаме нејасни ставови кога станува збор за нашата посветеност на Бога и преданост којашто треба да си ја покажуваме еден на друг како Христови соборци.

`Како можеме ние, како корпоративно тело, да учествуваме во големата борба, за да си помагаме едни на други кога се соочуваме со злото, во каков било облик и да се појави тоа?`

---

#### Додаток: Утрински стих

**Царско јагне:** Еремија 23,6.