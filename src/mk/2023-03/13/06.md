---
title: Практикување молитва на бојното поле
date: 21/09/2023
---

Завршувајќи го својот повик за борба, Павле ги поттикнува верниците да учествуваат како војници во клучната, постојана молитва „за сите свети“ (Ефесјаните 6,18), а исто така и за оној кој е „пратеник во окови“ (Ефесјаните 6,19.20). Овој повик за молитва може да се смета за продолжение на војничките сцени, со оглед на тоа дека повикувањето на Бога (или богови) во молитва било вообичаена практика на древното бојно поле. Да наведеме еден библиски пример: по повикот на Јазил за борба, „сите Евреи и Ерусалимци“, заедно со царот Јосафат, „паднаа пред Господа за да Му се поклонат“ (2. Летописи 20,18). Иако молитвата не е седмиот дел од борбената опрема, таа е составен дел од препораките на Павле и неговата воена метафора.

Во првото од двете молитвени барања, Павле бара од верниците да учествуваат во сесрдна, итна и истрајна молитва „за сите свети“ (Ефесјаните 6,18). Ако црквата сака да биде успешна во својата борба против силите на злото, ќе мора да вежба да се потпира на Бога преку молитва проникната со Духот.

Второто молитвено барање на Павле се однесува на него лично: „И за мене“, додава апостолот (Ефесјаните 6,19). Тој бара од верниците да се молат Бог да му ја даде правата порака („да ми се даде слово“), во вистинско време („кога ќе ја отворам устата“), за да ја објави на вистински начин („за да можам да ја соопштувам смело“), и дека се однесува на најважната тема, на „тајната на евангелието“ (Ефесјаните 6,19). Тој последен израз се однесува на она што можеме да го наречеме „откриена тајна“ на Божјото залагање преку Христа да ги откупи незнабошците заедно со Евреите (види Ефесјаните 3,1-13), создавајќи „еден нов човек“ (Ефесјаните 2,15; англ. „едно ново човештво“ /NIV/; видете и Ефесјаните 2,11-22), како знак на сеопфатниот план „за да соедини повторно во Христа сè“  (Ефесјаните 1,10).

`Размислете за следните „повици за молитва“ во Новиот завет. Кој ве инспирира најмногу? Зошто? Лука 18,1-8; Филипјаните 4,6; Колошаните 4,2; 1. Солуњаните 5,16-18.`

Зошто верниците толку често се поттикнуваат да се вклучат во искрена, истрајна молитва? Војничката метафората на Павле нуди два одговора: (1) опасноста од духовна битка против цела низа натприродни непријатели е страшна и реална; (2) Божјите ветувања за духовна сила и победа се илустрирани со Павловите војнички слики (Ефесјаните 6,10-17). Сесрдната истрајна молитва ни дава можност внимателно да ги сослушаме тие ветувања, да го славиме Бога за нив и да Му се заблагодариме за ризниците изворите ресурсите што ни ги обезбедува Неговата благодат.

---

#### Додаток: Утрински стих

**Избавителот на својот народ:** Јован 2,11.