---
title: Обувки - црквата најавува мир
date: 19/09/2023
---

Римскиот војник кој се подготвувал за битка, врзувал пар цврсти војнички сандали. Повеќеслојниот ѓон имал груби шилци, што му помагало на војникот да ја задржи својата позиција и да се „одржи“ (Ефесјаните 6,11.13.14). Павле го објаснува значењето на тие војнички обувки користејќи се со јазикот од текстот Исаија 52,7, кој го слави моментот кога гласникот ја носи веста дека битката што ја води Јахве во име на својот народ е добиена (Исаија 52,8-10) и дека завладеал мир: „Колку се прекрасни по планините нозете на гласоносецот на радоста кој разгласува мир, носи среќа и проповеда спасение, говорејќи му на Сион: ‘Твојот Бог царува!’“ (Исаија 52,7)

`Прегледајте ги осумте места во Ефесјаните каде што Павле го нагласува мирот. Зошто тој користи метафора на војска со бројни детали кога е толку заинтересиран за мирот? Ефесјаните 1,2; Ефесјаните 2,14.15.17; Ефесјаните 4,3; Ефесјаните 6,15.23.`

Павле го слави мирот како дело на Христос, кој е „нашиот мир“, Оној што проповеда мир „на вас, кои бевте далеку и мир на оние, кои беа близу“ (Ефесјаните 2,14-17), создавајќи од Евреите и незнабошците „еден нов човек“ (Ефесјаните 2,15). Одржувајќи ја жива евангелската сторија за Христовото спасение и за Неговото миротворно дело, славејќи го Неговото победничко минато и очекувајќи го Неговиот победнички вик во иднината, верниците ставаат „обувки на нозете“ и стојат подготвени за битка. Како гласоносецот од текстот Исаија 52,7, верниците ја објавуваат Христовата победа и Неговиот мир.

Меѓутоа, Павле не сака да го сфатиме неговиот повик да се наоружаме како повик да земеме вистинско оружје за војна против нашите непријатели. Затоа тој ги опишува верниците како оние кои го објавуваат „евангелието на мирот“ (Ефесјаните 6,15). Тој, исто така, не сака верниците да бидат воинствени во своето однесување кон другите, бидејќи го нагласува единството, учтивото изразување и благоста (видете особено Ефесјаните 4,25 - 5,2). Црквата треба да „ воспостави мир“, служејќи се со евангелскиот арсенал на христијанските доблести (како што се понизноста, трпението, простувањето итн.) и практики (молитвата, богослужбата). Таквите дела се од стратешка важност и упатуваат на Божјиот голем план да ги обедини сите во Христа (Ефесјаните 1,9.10).

`Како следниов текст ни помага да разбереме што треба да значат воените слики на Павле во нашиот живот како верници? „Бог нè повикува да облечеме оклоп. Нам не ни треба оклопот на Саул, туку сето оружје Божјо. Тогаш можеме да тргнеме на работа со срце полно со Христолика нежност, сочувство и љубов“ (Елена Г. Вајт, Извештај од конференција одржана во Австралија на 28 јули 1899 г.).`

---

#### Додаток: Утрински стих

**Големиот Пример:** Ефесјаните 5,1.2.