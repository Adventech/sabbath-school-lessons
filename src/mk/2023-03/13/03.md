---
title: Појас и оклоп
date: 18/09/2023
---

`Како Павле ги замислува верниците кои почнуваат да се подготвуваат за борба против злото? Ефесјаните 6,14; видете и 1. Петрово 4,1; 1. Петрово 5,8; Римјаните 8,37-39.`

Павловото предупредување за жестоката борба (Ефесјаните 6,13) ги подготвува читателите за неговиот последен (четврт) повик да стоиме цврсто (сп. Ефесјаните 6,11.13), кој воедно претставува и детален повик за да се наоружаме (Ефесјаните 6,14-17). Павле го опишува дејството на „препашување на бедрата“ (сп. Исаија 11,5). Древната широка облека требало да биде врзана околу половината пред да се започне со работа или битка (сп. Лука 12,35.37; Лука 17,8). Павле го замислува верникот облечен во оклоп како римски легионер, почнувајќи од кожен војнички појас – појас со украсни приврзоци и тока (плочка од метал што служи за закопчување на ремен; заб. на прев). Од неговиот појас виселе неколку кожни ремени покриени со метални плочки. Заедно тие формирале „престилка“ што се носела како ознака на чин поради визуелен ефект. Неговата примарна улога била да ја прицврсти облеката и да ги држи на место останатите делови од опремата.

Верниците не ја поседуваат вистината сами по себе; тоа е дар од Бога (сп. спасението во Ефесјаните 2,8). Сепак, тоа не треба да остане некоја апстрактна, нејасно разбрана предност без никакво преобразувачко влијание врз нивниот живот. Треба да се „опашат“ со Божјата вистина, да го искусат и да го искористат тој божествен дар. Тие самите не ја поседуваат Божјата вистина до степен до кој Божјата вистина ги поседува и заштитува нив.

Потоа, Павле ги охрабрува верниците да се облечат во „оклопот на правдата“ (сп. 1. Солуњаните 5,8). Како и појасот на вистината, и тој има божествено потекло, бидејќи е дел од оклопот што го носи Јахве во својата улога како божествен Воин (Исаија 59,17). Оклопот за телото, што го носеле војниците во времето на Павле, се состоел од оклоп (од мали, испреплетени железни прстени), крлушка-оклоп (од мали, преклопени плочки од бронза или железо) или испреплетени железни ленти прицврстени заедно. Тој оклоп за телото или градите ги штител виталните органи од непријателските удари. На сличен начин, верниците треба да ја искусат духовната заштита што им ја пружа Божјиот дар на правдата. Во посланието до Ефесјаните, Павле ја поврзува правдата со светоста, добрината и вистината (Ефесјаните 4,24; Ефесјаните 5,9), гледајќи на неа како особина на чесно и добро однесување спрема другите, а особено спрема останатите членови на црквата.

`На кои начини сте ја искусиле вистинитоста на таа идеја дека добрината, светоста и вистината можат да преставуваат заштита?`

---

#### Додаток: Утрински стих

**Величество на Небото:** Псалми 111,3.