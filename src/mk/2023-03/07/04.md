---
title: Возвишен Христос - дародавец
date: 08/08/2023
---

`„На секого од нас благодатта му е дадена според мерката на дарот Христов. Затоа е и речено: ‘Издигајќи се на височина, плени плен и им даде дарови на луѓето.‘ А што означува ‘издигајќи се’, ако не тоа дека Тој слезе пред тоа во најдолните места на земјата. Слегнатиот е истиот, Кој се издигна повисоко од сите небеса, за да исполни сè“ (Ефесјаните 4,7-10). Што се случува овде, и што сака да каже Павле со овие стихови?`

Павле овде го цитира стихот Псалми 68,18, кој гласи: „Издигајќи се на височина, водејќи ги заробениците, Ти доби дарови меѓу луѓето, а и меѓу бунтовниците - за да се настаниш таму Господе Боже!“ Тој стих го опишува Господа, Јахве, како победнички војсководец кој, откако ги победил своите непријатели, се искачува на високо место на кое е изграден неговиот главен град, со заробените борци во неговата свита (видете Псалми 68,1.2). Потоа тој прима данок („доби дарови“) од поразените непријатели (забележете како Павле, врз основа на поширокиот контекст на Псалми 68, ја прилагодува таа слика на прославениот Христос кој „дава дарови“; видете Псалми 68,35).

Ако ја следиме структурата на стихот Псалми 68,18, тогаш возвишувањето, излегувањето во височините – Христовото вознесување на небото (Ефесјаните 1,21-23) – е нешто што се случува прво, по што следи слегувањето, за време на кое оној што е возвишен – прославениот Исус дава дарови и исполнува сè. Тоа е начинот на кој Павле го опишал излевањето на Светиот Дух (видете Дела апостолски 2). Таквото гледиште го потврдува и текстот Ефесјаните 4,11.12, во кој даровите што ги обезбедува прославениот Исус се поистоветуваат со даровите на Духот.

„Христос се вознел на небото, го заробил пленот и им дал дарови на луѓето. Кога по Христовото вознесение Духот се излеал како било ветено, како силен ветер и го исполнил целото место каде што се собрале учениците, каков бил резултатот? Илјадници преобратени во еден ден“ (Елена Г. Вајт, *Светиот Дух на патот на спасението*, стр. 158 оригинал).

`Колку и да е длабоко значењето на тие неколку стихови од Посланието до Ефесјаните, како можеме да научиме да црпиме утеха од сè што тие ни откриваат за она што Христос го направил за нас и што допрва ќе го направи, особено кога ќе дојде како „полнота на Оној Кој исполнува сè во сè“ (Ефесјаните 1,23)?`

---

#### Додаток: Утрински стих

**Царот во својата убавина:** Откровение 1,7.
