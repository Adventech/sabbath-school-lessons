---
title: Заедно како едно во Еден
date: 07/08/2023
---

`Кои седум „еднoсти“ ги наведува Павле во прилог на неговата тема за единство на црквата? Koja поента тој сака да ја истакне со таа листа? (Ефесјаните 4,4-6).`

Таа Павлова листа од седум вида „едности“ има поетски тон и одекнува како химна за поттик што се користела во Ефес. Листата започнува со спомнување на двата поими заедно: „едно тело“ (што се однесува на црквата како Христово тело – Ефесјаните 4,12-16; Ефесјаните 1,23; Ефесјаните 5,23.29.30) и „еден Дух“ (Ефесјаните 4,4). Третиот се состои во „една надеж на вашето звање“ (Ефесјаните 4,4; споредете со Ефесјаните 4,1).

Листата потоа наведува уште три елементи – „еден Господ“ (се однесува на Христа), „една вера“ (ја подразбира содржината на она во што веруваат христијаните – Ефесјаните 4,13; Колошаните 1,23; Колошаните 2,7; Галатјани 1,23; 1. Тимотеј 4,1.6) и „едно крштевање“ (сп. Ефесјаните 5,26), а завршува со проширен опис на Бога како Оној кој е еден „Бог и Отец на сите, Кој е над сè, и преку сите, и во сите нас“ (Ефесјаните 4,6).

Што порачува Павле со овој поетски опис на Бог Отецот? Врз основа на тоа што е „Отец на сите“, Бог е Творец. Остатокот од стихот го опишува во каков однос е Бог, од создавањето на светот, спрема „сите“ и сè што создал. Павле не се занимава со ересите на пантеизмот (кој ја поистоветува природата со Бога) или панентеизмот (кој тврди дека светот е вклучен во Божјото битие, иако не го исполнува целосно). Наместо тоа, тој зборува за Божјата трансцедентност („Кој е над сè“), активна власт („Кој е... преку сите“) и иманентност („Кој е... во сите нас“).

Обрнете посебно внимание на двете идеи во врска со единството на црквата (Ефесјаните 4,1-6). Прво, единството е духовен факт, вкоренет во тие седум вида „едности“ – тоа е реалност која треба да се слави (Ефесјаните 4,4-6). Второ, тоа единство бара од нас да покажеме ревност во неговото негување и развивање (Ефесјаните 4,3). Честопати ќе имаме причина да жалиме поради нашите пропусти во остварувањето на тоа единство. Меѓутоа, какви и да се тие наши пропусти, треба да се радуваме на она што Бог во Христа го прави за да ја обедини црквата, славејќи ја теолошката реалност на „единството на Духот“ (Ефесјаните 4,3). Тоа ќе нѐ оспособи да се вратиме на напорната работа за унапредување на тоа единство, но со ново осведочување дека со тоа го остваруваме Божјото дело.

`Прочитајте повторно Ефесјаните 4,4-6. Какви чувства буди тоа кај вас? Како би требало да се чувствувате, знаејќи што кажува тој текст за нашето единство во Бога и со Бога преку Христа?`

---

#### Додаток: Утрински стих

**Наследник:** Матеј 21,38.
