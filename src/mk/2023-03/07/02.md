---
title: Единство на духот
date: 06/08/2023
---

`Прочитајте Ефесјаните 4,1-16. Како Павле ги охрабрува верниците да го негуваат единството на црквата?`

Втората половина од Посланието до Ефесјаните (4–6 глава) Павле ја започнува со охрабрувачки повик на единство, кој сам по себе се состои од два главни дела. Прво, во Ефесјаните 4,1-6 тој бара од верниците да го негуваат „единството на Духот“ со покажување на доблестите што го градат единството (Ефесјаните 4,1-3) – повик што тој го поддржува наведувајќи, на поетски начин, седум „едности“ („едност“ – филозофски термин што означува отсуство на мноштво и поделеност, односно сврзаност, споеност во едно; заб на. прев.) (Ефесјаните 4,4-6). Второ, во Ефесјаните 4,7-16, Павле го препознава победоносниот, прославен Исус како Извор на милоста кај луѓето кои го предводат проповедањето на евангелието (Ефесјаните 4,7-10) и опишува како тие, заедно со сите членови на црквата, придонесуваат за здравје, раст и единство на Христовото тело (Ефесјаните 4,11-16).

На почетокот на главата, Павле ги повикува христијаните да се однесуваат „достојно според звањето, за кое сте повикани“ (Ефесјаните 4,1). Тој овде го користи глаголот „да се однесува“, што значи „да се владеат“ или „да живеат“ (види Ефесјаните 2,2.10; Ефесјаните 4,17; Ефесјаните 5,2.8.15). Кога зборува за нивното „звање“, Павле мисли на повикот кон христијанската вера (Ефесјаните 1,18; Ефесјаните 2,4-6.13). Тој ги поттикнува верниците да практикуваат однесување кое придонесува кон обединувањето, што го одразува Божјиот конечен план (Ефесјаните 4,9.10). Апостолот почнува да ја нагласува оваа мисла со тоа што ги повикува да ги практикуваат доблестите кои водат до единство (Ефесјаните 4,1-3), како што се понизноста, кротоста и трпението.

Ајде да го разгледаме секој од овие поими.

Павле го објаснува поимот *понизност* во Ефесјаните 4,2 и на други места, додавајќи ја идејата: „сметајте се еден друг за поголем од себеси“ (Филипјаните 2,3). Според тоа, понизноста не треба да се сфати во негативна смисла како омаловажување на себеси (види Колосјани 2,18.23), туку во позитивна смисла, како уважување на другите и служење на другите.

*Кроткоста* (Ефесјаните 4,2) може да се објасни во смисла „да не се биде премногу импресиониран од чувството на сопствена важност“ и исто така значи „љубезност, обѕирност, благост“ (Frederick Danker, еd., Greek-Еnglish Lexicon of the New Testament аnd Оther Еаrly Christian Literature, 3rd еd.; Chicago: University оf Chicаgо Press, 2000, стр. 861).

И конечно, *трпението* (некаде преведено како „долготрпеливост“ или „трпеливо поднесување“) подразбира способност да се издржи провокација или искушение.

Според тоа, сите овие квалитети се спојуваат околу идејата дека треба да се ослободиме од чувството на сопствената важност и, наместо тоа, да посветува внимание на вредностите на другите.

`Понизност, кроткост, трпение. Размислете како овие атрибути можат да ни помогнат да се обединиме како народ. Како можеме да научиме да ги негуваме овие доблести?`

---

#### Додаток: Утрински стих

**Ангел на заветот:** 2. Летописи 6,14.
