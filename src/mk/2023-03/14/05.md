---
title: Единство на верата
date: 27/09/2023
---

`Во Ефесјаните 4. глава Павле ги повикува верниците да престанат да прават некои работи и да се потрудат да прават некои други. Кои се тие работи?`

Ефесјаните 4 започнува и завршува со повик да се грижиме еден за друг како членови на црквата (Ефесјаните 4,1-3.32). Помеѓу овие повици, Павле дава силна поддршка на идејата дека треба да негуваме единство во црквата. Тој почнува со набројување на седум „единства“: „Едно тело сте и еден Дух, како што сте и повикани кон една надеж на вашето звање. Еден Господ, една вера и едно крштение, еден е Бог и Отец на сите, Кој е над сè, и преку сите, и во сите нас“ (Ефесјаните 4,4-6). Нас нè поврзуваат овие духовни реалности. Всушност, ние сме обединети.

И иако ова единство е теолошка извесност, сепак тоа бара напорна работа од нас. Затоа секогаш треба да се трудиме да го одржуваме „единството на Духот“ (Ефесјаните 4,3). Еден од начините на кој секој од нас може да го направи тоа е да биде активен дел од телото Христово (Ефесјаните 4,7-16). Секој член е надарен дел од тоа тело и треба да придонесува за неговото општо здравје (Ефесјаните 4,7.16). И сите треба да имаат полза од службата на апостолите, пророците, евангелистите, пастирите и учителите (Ефесјаните 4,11.12). Затоа што сите тие, како лигаментите и тетивите, имаат обединувачка улога, помагајќи ни заедно да раснеме во Христа кој е Глава на тоа тело (Ефесјаните 4,13.15).

Во исто време, Павле исто така вели дека повеќе не треба да бидеме мали „деца, кои ги лулее и ги носи секој ветар на науката, што – со човечката измама и лукавство – доведува до итро измислени заблуди“ (Ефесјаните 4,14). Тие зборови јасно сугерираат дека раната црква се соочувала со некои внатрешни борби поради „човечките измами“.

Додека се подготвува да им го упати својот последен повик да бидат „еден спрема друг добри и милосрдни, проштавајќи си еден на друг“ (Ефесјаните 4,32), Павле бара од верниците да се оттргнат од својата поранешна тврдоглавост (Ефесјаните 4,17- 24), да го избегнуваат гневот и грубиот говор, заменувајќи го со зборови што изградуваат и пружаат милост (Ефесјаните 4,25-31).

Оваа глава за единството лесно се чита кога сè е мирно. Меѓутоа, многу е потешко – и поважно – да го читаме кога ќе се вплеткаме во некој судир. Дали редовно се потсетувате себеси дека сте повикани да го доживеете единството на телото Христово, единството за кое Тој умрел?

`На кои начини можеме да придонесеме за единството на нашата црква, и на локално и на светско глобално ниво? Зошто е важно да правиме сè што можеме?`

---

#### Додаток: Утрински стих

**Големиот Посредник:** Откровение 3,18.