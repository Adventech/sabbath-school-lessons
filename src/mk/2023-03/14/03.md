---
title: Ние сме откупени за да живееме во заедница
date: 25/09/2023
---

`Додека ја читате Ефесјаните 2, обидете се да одговорите на следново прашање: Што направил Бог за нас преку својот Син, Исус Христос?`

„Но Бог...“ Овие два збора се сигурно зборови кои пружаат наголема надеж од сите што му се познати на човештвото. Во Ефесјаните 2,1-10, Павле го опишува мрачното минато на своите слушатели. Делејќи ја судбината на целото човештво, тие биле склони да се побунат против Бога, а со нивниот живот управувале гревот и сатаната (Ефесјаните 2,1-3). „Но Бог, кој е богат во милост...“ Што направил Бог за нив – и за нас? 1. Тој нè оживеал со Христа – Христовото воскресение воедно е и наше. 2. Тој нè подигнал со Христа – Христовото вознесение воедно е и наше. 3. Нè седна на престолот со Христа на небото – Христовото крунисување воедно е и наше (Ефесјаните 2,4-7). Ние не сме само набљудувачи на настаните во Христовиот живот – настани кои ја менуваат вселената! Бог ги презел сите овие извонредни дела, не поради некаква наша заслуга, туку поради Својата милост (Ефесјаните 2,8.9), и Неговата намера е верниците да живеат во солидарност со Исуса и да прават „добри дела“ (Ефесјаните 2,10).

Ако текстот Ефесјаните 2,1-10 нè учи да живееме во солидарност со Исуса, Ефесјаните 2,11-22 нè учи да живееме во солидарност со луѓето кои се дел од Неговата црква. Исусовата смрт ни обезбедува и вертикални предности, преку воспоставување заемен однос на верниците со Бога (Ефесјаните 2,1-10), но и хоризонтални, преку зајакнување на нашите меѓусебни односи со другите (Ефесјаните 2,11-22). Со својот крст, Исус го урива сето она што ги дели нееврејските верници од еврејските, вклучувајќи ја и злоупотребата на Законот, со цел тој јаз да се прошири (Ефесјаните 2,11-18). Освен тоа, Исус и гради нешто – прекрасен, нов храм составен од верници. Неевреите, кои некогаш биле исклучени од богослужението во светото подрачје на храмот, сега им се придружуваат на еврејските верници и стануваат дел од храмот. Ние, исто така, стануваме дел од Божјата црква, „живеалиште Божјо преку Духот“ (Ефесјаните 2,19-22).

Благодарение на Божјата милост, денес ја имате привилегијата да живеете во солидарност со Исуса и со другите верници.

Текстот Ефесјаните 2,8-10 одиграл значајна улога во преобратувањето на многумина. Мартин Лутер во тие стихови ја пронашол милоста што го освоила неговото срце, а открил и некои централни пораки на реформацијата: спасението доаѓа само преку верата, само преку благодатта, само преку Христа и само за слава на Бога. Во 1738 година, осумнаесет дена по своето преобратување во лондонската улица Алдерсгејт, Џон Весли проповедал на Универзитетот во Оксфорд, изнесувајќи „лелек од срцето“ и „манифест на новото движење“. Неговиот појдовен текст? Ефесјаните 2,8 (видете: *A. Skevington Wood, „Strangely Warmed: The Wesleys and the Evangelical Awakening“*, Christian History [magazine], vol. 5, no. 1 [1984]).

---

#### Додаток: Утрински стих

**Големиот Цар:** Лука 1,32.