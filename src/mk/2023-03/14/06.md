---
title: Ние сме и приматели и даватели на благодатта
date: 28/09/2023
---

`Додека читате Ефесјаните 5 глава, размислувајте за тоа на кој начин Павле бара од нас да го покажуваме евангелието на дело во нашите односи со другите. Која од неговите опомени е особено значајна за вас?`

Ако едноставно почнете да ја читате Ефесјаните 5. глава од почеток, може да ја пропуштите сета сила на една важна тема. Затоа, почнете од стихот Ефесјаните 4,32, во кој Павле им порачува на верниците од Ефес: „Бидете еден кон друг добри, милостиви, проштавајќи си еден на друг, како што и Бог ви прости вам во Христа“.

Како верници, повикани сме да го обликуваме нашето однесување спрема другите во согласност со Божјото проштавање и милост што ја покажал кон нас. Со други зборови, ние треба да го имитираме Бога! (Според Матеј 5,43-48)

Павле го споредува овој живототен стил на имитирање на Божјата љубов со вообичаениот, пагански пристап кон меѓучовечките односи. Наместо да ги вреднуваат другите како браќа и сестри во Божјото семејство, луѓето премногу често ги искористуваат другите за свое сексуално задоволство, па дури и да се фалат со тоа (Ефесјаните 5,3.4). Тој предупредува дека таквиот пристап нема иднина во новиот свет што Бог го подготвува (Ефесјаните 5,5-7).

Наместо тоа, верниците треба да се свртат од темнината на своето минато и да живеат како „деца на светлината“ (Ефесјаните 5,8-10), имитирајќи ја љубовта на Отецот. И повторно, Павле нѐ предупредува да се одвратиме од „делата на темнината“ што се „вршат потајно“ (Ефесјаните 5,11.12). Наспроти тоа, ние треба да живееме во Христовата светлина (Ефесјаните 5,13.14). Наместо залудно да го потрошиме нашиот живот во пијанство, ние го „ползуваме времето“ (англ. „го искупуваме времето“; Константинов) на тој начин што му заблагодаруваме на Бога за Неговата љубов (видете Ефесјаните 5,15-21).

Павле уште повеќе ја проширува оваа тема за имитирање на Божјата љубов додека ги советува мажите и жените христијани. Христовата самопожртвувана љубов кон црквата станува пример за мажите христијани (Ефесјаните 5,25-33), додека посветеноста на црквата кон Христа станува модел за жените христијанки (Ефесјаните 5,22-24). Наместо да го користат дарот на човечката сексуалност на развратен и себичен начин, мажот и жената, кои се христијани, се фокусираат на тоа да се ценат и вреднуваат еден со друг, станувајќи „едно тело“ (Ефесјаните 5,28-33).

„И така, угледајте се на Бога, како чеда возљубени“ (Ефесјаните 5,1). По Божја милост, денес сте повикани да го спроведете тој совет во дело во вашите меѓучовечки односи со другите.

`Како стихот Ефесјаните 5,2, кој вели дека треба да живееме „во љубов“, ни помага да разбереме што мисли Павле во Ефесјаните 5,1 кога нè повикува да се угледаме на Бога?`

---

#### Додаток: Утрински стих

**Спасител на грешниците:** Захарија 3,2.