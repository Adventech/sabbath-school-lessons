---
title: За натамошно проучување
date: 29/09/2023
---

Проучувањето за оваа седмица го заклучуваме со размислување за 6. глава посланието до Ефесјаните, каде што откриваме дека ние, црквата, сме Божја војска која воспоставува мир.

Во посланието до Ефесјаните Павле ја прикажува црквата како Христово тело (Ефесјаните 1,22-23; Ефесјаните 4,11-16), како Божји храм (Ефесјаните 2,19-22) и како невеста/жена Христова (Ефесјаните 5,21-33). Во Ефесјаните 6,10-20, Павле ја опишува црквата како Божја војска и упатува енергичен повик за наоружување. Станува збор за текст кој нуди многу придобивки, но носи и ризик да биде погрешно сфатен.

Зборовите на Павле може да ги сфатиме и погрешно, како повик да земеме вистинско воено оружје или да бидеме воинствени во нашиот однос спрема другите. Меѓутоа, Павле го нагласувал единството, учтивото изразување и благоста (видете особено Ефесјаните 4,25-5,2). Тој ја опишува Божјата добра вест како „евангелие на мирот“ (Ефесјаните 6,15). Преку оваа живописна војничка метафора, црквата не се охрабрува да води војна во традиционална смисла. Наместо тоа, треба да го воспоставуваме мир во духовната војна против злото. Павле стапува на бојното поле на големата битка и нè повикува да се пријавиме во Божјата војска.

Тоа треба да го направиме имајќи ја предвид реалната проценка на непријателот, бидејќи никогаш не е добро да се потценат силите што се построени против нас. Се соочуваме не само со човечки непријатели, туку и со „духовните сили на злото во небесните места“ (Ефесјаните 6,12), предводени од лукав војсководец, ѓаволот (Ефесјаните 6,11). Меѓутоа, не треба да нè заплашуваат нашите непријатели. Бог е со нас во таа борба (Ефесјаните 6,10) и ни го обезбедил најефикасното оружје – неговиот сопствен оклоп – „сето оружје Божјо“ (Ефесјаните 6,11; сп. Исаија 59,15-17). Тој ни ги ставил на располагање вистината, правдата, мирот, верата, спасението и Духот (Ефесјаните 6,13-17). Со оглед на тоа дека Бог оди пред нас и дека сме облечени од глава до петици во оклопот што Тој ни го дал, ние не можеме а да не успееме. Победата ни е загарантирана.

**Прашања за разговор**

`1. Иако не се спасуваме со нашите сопствени дела, на што мисли Павле кога вели дека „сме, создадени во Христа Исуса, за добри дела, кои Бог ги подготви однапред, за да живееме во нив“ (Ефесјаните 2,10)? Тогаш, која е целта на нашите добри дела?`

`2. Павле пишува: „А на Оној, Кој со Својата сила, што дејствува во нас, може да направи прекумерно над сè што ние молиме или мислиме“ (Ефесјаните 3,20). Која сила дејствува во нас и како таа треба да се пројави во нашиот живот?`

---

#### Додаток: Утрински стих

**Свршител на делото:** Јован 19,30.