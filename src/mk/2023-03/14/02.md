---
title: Благословени сме во Христа
date: 24/09/2023
---

Некој ги опишал Ефесјаните како Алпи на Новиот Завет. Павле, нашиот пранинарски водич, нè упатува на брзо искачување во 1. глава. Брзо остануваме без здив, но сме воодушевени од глетката од врвот.

`Размислете за текстот Ефесјаните 1. Што особено ве инспирира? Кои врвови ги гледате?`

Текстот Ефесјаните 1,3-14 е како мапа што ја разгледуваме на врвот на планина. Ги означува врвовите на хоризонтот, додека Павле нè упатува кон блаженото место подготвено за нас на широкиот пејзаж на планот на спасението. Тој пејзаж го опфаќа целиот опсег на историјата на спасението, од бесконечното минато, преку Божјите милостиви дела направени во Христа, до вечната иднина. Божјото откупување на верниците е одраз на божествените иницијативи преземени „пред создавањето на светот“ (Ефесјаните 1,4), кои сега се разработуваат во нашиот живот (види Ефесјаните 1,7.8.13.14). Тие стратегии од пред создавањето на светот ќе бидат целосно остварени на крајот на времето (Ефесјаните 1,9.10). Тогаш „сè“ ќе се „соедини повторно во Христа: сè што е на небесата и што е на земјата“, и ќе се исполни Божјиот план „кога ќе се исполнат времињата“ (Ефесјаните 1,10). Тогаш целосно ќе го искусиме Божјиот таинствен план (Ефесјаните 1,9). Но, веќе во сегашноста можеме да бидеме сигурни дека спасението сосредоточено на Христа, во кое стоиме, претставува важен дел од Божјиот сеопфатен план за откупување на „сите“.

Стоењето на врвот на планина предизвикува чувство на благодарност. Во текстот Ефесјаните 1,15-19, Павле му се заблагодарува на Бога додека се моли верниците да го доживеат спасението што Тој го имал во план за нив. Ние сме на уште едно стрмно угорниште додека апостолот нè упатува нагоре кон воскреснатиот, возвишен, устоличен Христос, кој владее над секоја постоечка сила за сите времиња (Ефесјаните 1,20-23).

Преку Божјата благодат изразена во Христа Исуса, ние уште денес можеме да живееме на врвот на планината!

`Стихот Ефесјаните 1,4 вели дека Христос „нè избра во Него, пред создавањето на светот, за да бидеме свети и непорочни пред Него во љубов“. Размислете што значи тоа. Ние сме избрани во Него уште пред да постои светот! Каква голема надеж треба да ни влее тоа во однос на Божјата желба да бидеме спасени?`

---

#### Додаток: Утрински стих

**Проповедник над проповедниците:** Јован 7,46.