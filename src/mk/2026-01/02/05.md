---
title: Плодот на Евангелието
date: 07/01/2026
---

Односот на Павле кон Колосјаните бил поинаков од оној кон оние во Филипи, со оглед на тоа дека ги вбројал меѓу оние кои „не ме видоа лично“ (Колосјаните 2,1). И покрај тоа, Павле ги уверува, како и Филипјаните, дека му благодари на Бога и се моли „секогаш“ за нив.

`Прочитајте го текстот Колосјаните 1,3-8. За кои три подробности Павле му се заблагодарува на Бога?` 

Павле поврзува три доблести што ги споменува и на други места: вера, надеж и љубов (видете 1. Коринтјаните 13,13; 1. Солунјаните 1,3; 1. Солунјаните 5,8). Забележете дека Павле не им ја припишува заслугата за овие доблести на Колосјаните. Тој му се заблагодарува на Отецот, затоа што тие се некои од „добрите и совршени“ дарови што ги примаме од Него (Јаков 1,17). Кога ја согледуваме љубовта која Бог ја има кон нас, тоа нè води кон вера во Христа (Ефесјаните 2,4-8) и ние ја примаме надежта на небото. Петар тоа го опишува како „наследство што не пропаѓа, чисто, кое не свенува, запазено на небесата за вас“ (1. Петрово 1,4). 

Павле исто така нагласува дека треба да имаме совршена доверба во евангелието затоа што е засновано на „словото на вистината“. Ова е израз што Павле го користи на други места во врска со вдахновеното Божјо слово (видете 2. Коринтјаните 6,7; 2. Тимотеј 2,15). За разлика од „слово човечко“, тоа „дејствува“ во оние што веруваат (1. Солунјаните 2,13) и ја остварува Божјата волја (Исаија 55,11). Значи, кога се објавува евангелието, Божјата сила се пројавува преку дејствувањето на Светиот Дух врз срцата на слушателите, и луѓето одговараат на него. Евангелието само по себе донесува плод, бидејќи тоа е „словото на животот“ (Филипјаните 2,16). 

Можеби најчудесно од сè е ширењето на евангелието во толку краток временски период. Во рок од околу триесет години по Христовата смрт и воскресение, Павле веќе можел да каже дека тоа се проширило „во целиот свет“ (Колосјаните 1,6). Нешто подоцна во истата глава, тој вели дека евангелието било „проповедано на секое поднебесно создание“ (Колосјаните 1,23). Добро развиениот систем на римските патишта овозможувал брза комуникација и патувања, поради што Павловите посланија можеле да циркулираат толку брзо и нашироко. Но, всушност, Божјата сила, која дејствува преку тоа слово, е таа што раѓа духовен живот во човекот (Јаков 1,18; 1 Петрово 1,23), правејќи го ново создание во Христа (2. Коринтјаните 5,17).

`Во стихот Колосјаните 1,5, Павле пишува за надежта „која се чува за вас на небесата“. Како вие ја разбирате оваа надеж и зошто таа се однесува и на вас лично, иако всушност не сте достојни за неа?`

---

#### Додаток: Утрински стих

**Оној што Му верува на Бога:** Пословици 16,20.