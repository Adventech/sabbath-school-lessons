---
title: Применето духовно расудување
date: 06/01/2026
---

Разбирливо е што Филипјаните биле вознемирени кога слушнале дека Павле е во затвор. Сега неговото дејствување било сериозно ограничено. Не можел да патува. Не можел да проповеда. Не можел да посетува синагоги и да ги поучува луѓето за Исуса како Месија. Повеќе не можел да основа цркви. Затоа го испратиле Епафродит да утврди во каква состојба е апостолот, да го охрабри и да се погрижи неговите физички потреби да бидат задоволени.

`Прочитајте го текстот Филипјаните 1,12-18. Како Павле гледал на своето затворање? Кои поуки можеме да ги извлечеме од неговиот став, и покрај околностите во коишто се нашол?` 

Пораката што Павле им ја испратил преку Епафродит, сигурно ги изненадила Филипјаните. Тој гледал на своите околности со поинакви очи. Неговата духовна проникливост го навела да го гледа своето затворање како нешто добро. Тоа воопшто не ја спречило неговата работа, тоа всушност послужило „за поголем успех на Евангелието“ (Филипјаните 1,12). Додека другите во тоа гледале само синџири и решетки, Павле ги гледал своите римски стражари како потенцијални души во Божјето царство. Тој исто така видел дека неговото затворање во голема мера ги охрабрило другите да бидат поактивни и порешителни во ширењето на евангелието, да зборуваат смело за Христа без страв од последици. 

Можеби е тешко да се замисли, но некои всушност помислиле дека ќе имаат корист од затворањето на Павле. Очигледно, тие мислеле дека неговото затворање ќе доведе до тоа самите тие и нивното проповедање на евангелието да привлече поголемо внимание. Каков моќен, но тажен пример за човечка себичност, дури и во црквата. Како што рекол Еремија долго пред Павле: „Лукаво е човечкото срце повеќе од сè и е наполно расипано; кој ќе го разбере?“ (Еремија 17,9). 

За среќа, за разлика од тоа, и некои верни работници исто така станале поревносни во ширењето на евангелието. Тие толку го сакале Павле што, гледајќи го како тој трпи поради својата вера, ги навело тие уште повеќе да се надеваат во Христа и ги охрабрило да бидат уште поактивни за Господа. Тоа им влеало сила да одат таму каде што претходно се плашеле да одат и ги навело да зборуваат во ситуации во кои претходно молчеле, што довело до тоа уште повеќе луѓе да го прифатат Христа и да почнат да го шират евангелието за спасението.

`Која поука ја извлековте од искуствата кои, иако несомнено лоши, донеле и некои придобивки? Дури и во случаи во кои тие придобивки можеби не се очигледни, како можеме да научиме да му веруваме на Бога без оглед на сè?`

---

#### Додаток: Утрински стих

**Оној што се бои од Бога:** Пословици 28,14.