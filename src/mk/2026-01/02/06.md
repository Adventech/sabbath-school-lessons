---
title: Силата на молитвата
date: 08/01/2026
---

`Прочитајте го текстот Колосјаните 1,9-12. Кои посебни барања ги наоѓате во таа молитва на Павле?`

Павле се моли „да се исполните со познание на Неговата волја“. Тој зборува за познавањето на Божјата волја како за „секоја мудрост и духовно разбирање“ (Колосјаните 1,9). Мудроста доаѓа, пред сè, преку целосна доверба во Бога, подготвеност да ја твориме Неговата волја (Јован 7,17) и да не се потпираме врз сопственото расудување (Пословици 3,5). Меѓутоа, често се поставува прашањето: „Која е Божјата волја за мене во оваа ситуација?“ Постојат четири главни извори од кои можеме да дознаеме која е Божјата волја кога ја бараме со молитва: 

1. Најважниот извор на мудрост е самата Библија. „Твоето слово е светилник на нозете мои и светлина за патеката моја“ (Псалм 119,105). 

2. Бог ни дал посебна мудрост за последните денови преку Духот на пророштвото (Откровение 12,17; Откровение 19,10), кое што се манифестира преку списите на Елена Вајт. Библијата нè охрабрува: „Верувајте во Господа, вашиот Бог, и ќе бидете утврдени; верувајте им на Неговите пророци и ќе напредувате“ (2 Летописи 20,20).

3. Божјата волја и Неговото водство можат да се спознаат и преку околностите на провидението, барајќи од Него да отвори или затвори врати (видете Колосјаните 4,3). 

4. Светиот Дух нè води откако ќе научиме да го препознаваме Неговиот глас: „Ако свртите надесно, ако свртите налево, ушите ваши ќе го слушаат словото, кое говори зад вас - ете го патот, врвете по него!“ (Исаија 30,21) 

Павле се моли Колосјаните да живеат „достојно за Бога“ (Колосјаните 1,10). Секако, никој од нас по природа не е „достоен“ пред Бога, но Тој, во Својата благодат, нè смета за достојни и нè повикува да живееме во согласност со тој возвишен повик (Ефесјаните 4,1; 1. Солунјаните 2,12). Павле го користи глаголот „живее“ (во некои преводи: „оди“) уште три пати само во ова писмо (Колосјаните 2,6; Колосјаните 3,7; Колосјаните 4,5). Ова значи да се живее и постапува во согласност со Божјиот закон (2. Мојсеева 18,20), а тоа е можно само преку дејствувањето на Светиот Дух (Езекиел 36,27). 

Исто така, Павле се моли тие (и ние) да му угодуваат на Бога „во сè“ во својот живот, а потоа наведува неколку начини како да се постигне тоа: „принесувајќи плод во секое добро дело“ (Колосјаните 1,9.10); потоа „да растете во познанието на Бога“ (Колосјаните 1,10); и конечно, „благодарејќи Му на Бога“ (Колосјаните 1,12).

`Ако некој ве праша: „Како знаете дали Бог ве води во оваа или онаа насока?“ - што би одговориле и зошто?`

---

#### Додаток: Утрински стих

**Кротките:** Исаија 29,19.