---
title: Молитвените барања на Павле
date: 05/01/2026
---

Пред неколку години, еден пастор зборуваше за молитви што се вртат само околу *мене, мене, мене и моите* потреби и желби. Тој соодветно ги окарактеризира како „ситни себични молитви“, бидејќи Бог има нешто многу поголемо на ум за нас.

`Прочитајте ја молитвата на Павле во текстот Филипјаните 1,9-11. Што е во нејзиниот фокус и кои големи барања ги упатува Павле? Што ви кажува ова за молитвата?` 

Оваа молитва на грчки јазик има само четириесет и три збора, но ги опфаќа сите Павлови преокупации, кои тој поопширно ќе ги изнесе во остатокот од посланието: љубов, знаење, расудување, чистота, непредизвикување сопки и праведноста што ја имаме преку Исуса Христа. Во основата на таа молитва, како и во Павловите претходни изрази на благодарност, ставен е нагласок на црквата како целина. Павловата молитва е целосно сосредоточена на другите, изречена во полза и за доброто на целата црква. Да разгледаме подетално некои од поединечните елементи на оваа молитва: 

*Вашата љубов сè повеќе и повеќе да изобилува.* Павле не се моли само за повеќе љубов, туку за љубов насочена во одредена насока: „преку познанието и разбирањето на сè“ (Филипјаните 1,9). Познанието споменато овде не се однесува само на интелектуалното знаење, туку подразбира и познавање на она што е духовно, кое може да се стекне само преку заедништво со Бога и проучување на Неговата Реч (видете Ефесјаните 1,17; Ефесјаните 4,13; 1. Тимотеј 2,4). 

*Расудување.* Павле тоа го објаснил како способност „да го распознавате најдоброто“ (разликувајќи го од она што е морално штетно) и „да бидете чисти и беспрекорни“ (Филипјаните 1,10). 

*Чистота.* Овој збор на грчки значи „оценето според сончевата светлина“ и се однесува на неизвалканата чистота на дејствувањето: „Сè што прави христијанинот треба да биде јасно како сончевата светлина“ (Еленa Г. Вајт, *Слични на Христа*, стр. 71 оригинал). 

*Беспрекорни.* Да не се предизвикува сопнување. Ова значи да не се биде камен на сопнување, да не се зборува или прави нешто што би му отежнало на некого да поверува. 

*Праведност преку Христа.* Павле опширно се занимава со оваа тема во Посланието до Римјаните и Галатјаните, а малку поопширно за тоа зборува и во Филипјаните 3. Ние немаме сопствена праведност, туку само онаа што ја примаме преку Христа.

`Без оглед на сè друго што правиме, како може нашата „љубов сè повеќе и повеќе да изобилува“ (Филипјаните 1,9)? Зошто е ова толку важно за христијанскиот живот? (Видете и 1. Коринтјаните 13,1-8.)`

---

#### Додаток: Утрински стих

**Нека се радуваат праведниците:** Псалм 68,3.