---
title: Соучесници во евангелието
date: 04/01/2026
---

`Прочитајте Филипјаните 1,3-8. За што е Павле благодарен? Какви охрабрувања им упатува тој на Филипјаните, и зошто е тоа важно?` 

Павле ја основал црквата во Филипи, и затоа можеме да ја видиме топлината на христијанското заедништво што го проникнува неговото послание. Иако е одвоен од неа стотици километри, Павле, во окови во затворот, ја носи црквата и нејзините членови во своето срце, копнее по нив, ги сака „со љубовта на Христос Исус“ (Филипјаните 1,8) и му благодари на Бога за нив. Павловата молитва на благодарност дури ни дава увид во Исусовото посредување за нас на небото. 

Во старозаветно време, на надградникот на првосвештеникот имало 12 камења кои ги претставувале 12-те племиња на Израел. Тој требало да го носи народот „над срцето свое“ додека посредувал за нив (2. Мојсеева 28,29). Во една уште повозвишена смисла, Исус, нашиот Првосвештеник во небесното светилиште, ги носи имињата на својот народ со себе пред Отецот. 

Интересно е што формулацијата на стихот Филипјаните 1,3 може да има двојно значење, со што се истакнува блискиот однос меѓу Павле и Филипјаните. Ова обично се преведува како Павле да се сеќава на нив во молитва, но може да се однесува и на тоа дека тие се сеќаваат на него. Во секој случај, овде се нагласува нивната блиска заемна поврзаност, а тоа го истакнува и самиот збор „заедница“ (грчки: *koinonia*). Исто како што Павле имал заедништво во Христовите маки (Филипјаните 3,10), Филипјаните „учествувале“ (грчки: *sunkoinōneō*) во Павловите неволји и финансиски ја поддржувале неговата служба (Филипјаните 4,14.15). Оваа заемност, која постоела „од првиот ден, па сè досега“ (Филипјаните 1,5), го наведува да му благодари на Бога за нив и да се моли за нив „со радост“ (Филипјаните 1,4). 

Изненадува тоа што Павле го опишува своето затворско окружение доста позитивно - како нешто што му пружа можност да учествува „во одбраната и утврдувањето на евангелието“ (Филипјаните 1,7). Употребата на овие два правни изрази укажува дека неговото судење се приближувало, но исто така и дека Павле активно ги запознавал војниците и посетителите со евангелието. И одбраната на евангелието (грчки: апологија) од нападите и утврдувањето на неговите вечни вистини се од суштинска важност. Павле помалку се грижи за сопствената иднина отколку за одбраната на самото евангелие. Без оглед дали ќе живее или умре, Павле е уверен дека Бог ќе го доврши „доброто дело“ што го започнал во сите што имаат доверба во Него (Филипјаните 1,6).

`Како го разбирате тоа ветување дека Бог ќе го доврши „доброто дело“ во вас (Филипјаните 1,6)? Што значи тоа? Дали тоа дело некогаш ќе заврши пред Второто доаѓање?`

---

#### Додаток: Утрински стих

**Бидејќи Тој царува:** 1. Летописи 16,31.