---
title: Павле во Филипи
date: 30/12/2025
---

За време на второто мисионерско патување на Павле, набргу откако Тимотеј бил додаден во неговиот тим, Светиот Дух им забранува да продолжат со патување низ Мала Азија (Дела 16,6). Потоа, во едно ноќно видение, Павле видел еден човек како го моли: „Дојди во Македонија и помогни ни“ (Дела 16,9). И така, тие веднаш се упатиле кон морското пристаниште кое е најблиску до Македонија, пловејќи од Троада преку Егејското Море до Неаполис на европскиот континент. Но, наместо тука да го проповедаат евангелието, Павле, Сила, Тимотеј и Лука, кој им се придружил во Троада (како што е назначено со употребата на заменката „ние“ во стихот Дела 16,11), се упатиле кон Филипи. 

Павле, во своето евангелско делување, секогаш размислувал стратешки. Филипи бил „главен град во тој дел на Македонија“ (Дела 16,12). Всушност, тој бил еден од најценетите градови во Римското Царство, со оглед на тоа дека му бил доделен статусот *Jus Italicum* - највисокото можно признание што еден град можел да го добие. Неговите жители уживале исти привилегии како тој да се наоѓал во Италија, вклучително и ослободување од данок на земја и персонален данок, а секој што се родил таму автоматски станувал римски граѓанин. Тоа била важна станица долж патот *Via Egnatia* (Игнациев пат), кој бил главен копнен пат што го поврзувал Рим со Истокот. Воспоставувањето на значајно христијанско присуство во него, им овозможило да го донесат евангелието во многу други околни градови, вклучувајќи ги Амфипол, Аполонија, Солун и Верија (видете Дела 17,1.10). 

Интересно е што официјалниот јазик во Филипи во првиот век бил латински, а тоа го докажува преовладувачкото присуство на латински натписи. Во стихот Филипјаните 4,15, Павле дури и ги спомнува Филипјаните со име кое има латински призвук, Филипесои, очигледно како признание за нивниот посебен статус во рамки на Римското царство. Сепак, грчкиот бил јазик на пазарите, околните места и градови и јазик на кој се ширело евангелието. Лука опишува како Павле и неговиот тим им се придружиле на луѓето покрај реката во молитва, каде што се преобратиле Лидија и нејзиниот дом (Дела 16,13-15). Како деловна жена („која продаваше црвени ткаенини“), таа ќе стане една од главните финансиски поддржувачи на Павловата служба во Филипи. А времето што Павле и Сила го поминале во тамошниот затвор, довело до преобратување на уште едно цело домаќинство - она на затворскиот чувар. 

Светиот Дух знаел дека Филипи ќе биде идеално упориште за ширење на евангелието низ цела Европа, и покрај прогонството. Колку и да е лошо прогонството, тоа може, во одредени околности, да овозможи евангелието да допре до луѓе кои инаку не би можеле да бидат досегнати.

`Прочитајте го стихот Дела 9,16. Како ова ни помага да разбереме некои од Павловите неволји? Како тоа може да ни помогне да разбереме и некои од нашите сопствени?`

---

#### Додаток: Утрински стих

**Во сабота сите ќе Му се поклонуваат на Бога:** Исаија 66,23.