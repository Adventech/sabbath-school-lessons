---
title: Павле, затвореник на Исуса Христа
date: 28/12/2025
---

Посланијата до Филипјаните и Колосјаните се нарекуваат затворски посланија бидејќи се напишани додека Павле бил во затвор (други такви посланија се Ефесјаните и до Филимон). Повеќето коментатори сметаат дека тие се напишани додека Павле бил во Рим, околу 60-62 година од н. е. (видете Дела 28,16).

`Прочитајте Ефесјаните 3,1 и Филимон 1. Зошто е значаен начинот на кој Павле го опишува своето заточеништво?` 

Павле го посветил својот живот во служба на Исуса Христа. Ако таа служба го вклучува и тоа да се биде затвореник, тој бил подготвен. Павле се опишува себеси како „пратеник во окови“ (Ефесјаните 6,20). Тој одел на мисионски патувања, основал цркви и обучувал работници за Господа. Можеби затоа сега се прашувал: „Зошто сум тука, кога би можел да направам многу повеќе да не бев во овие окови?“ Павле бил во затвор и подоцна, кога го пишувал Второто послание до Тимотеј. Според тоа, најмалку пет книги од Новиот завет биле напишани додека тој се наоѓал во затвор. Меѓутоа, во ниту едно од неговите затворски посланија Павле не споменува каде точно бил затворен. Затоа некои ги спомнуваат Ефес или Цезареја. 

Меѓутоа, нема библиски докази дека Павле некогаш бил затворен во Ефес. Цезареја се чини како поверојатна можност, иако во тоа време немало очигледна закана за животот на Павле. Но, до таа закана секако дошло кога било пишувано Посланието до Филипјаните (видете Филипјаните 1,20; Филипјаните 2,17). 

Ова послание ни дава некои други назнаки за тоа каде се наоѓал Павле за време на неговото заточеништво. Прво, таму постоела судница (преториум), што може да се однесува на официјалната резиденција на покраинскиот управител, како што била онаа во Ерусалим, каде што Пилат го испитувал Исуса (Матеј 27,27; Јован 18,33), и во Цезареја, каде што Павле бил затворен (Дела 23,35). Меѓутоа, Павле јасно го користи тој израз, не за местото, туку во врска со луѓето. Тој вели дека „целата царска стража“ се запознала со евангелието (Филипјаните 1,13). Во Рим, тоа биле елитните војници, околу 9.000 на број, кои го штителе царот и ги чувале неговите затвореници. 

Павле испраќа и поздрави од верниците кои се од „Цезаревиот дом“ (Филипјаните 4,22). Ова укажува дека Павле бил затвореник во Рим и дека бил во контакт со оние кои служеле во царскиот дом.

`Како да научиме да го извлечеме најдоброто од која било ситуација во која ќе се најдеме? Зошто тоа не е секогаш лесно?`

---

#### Додаток: Утрински стих

**Ќе уживаме во делата на нашите раце:** Исаија 65,22.