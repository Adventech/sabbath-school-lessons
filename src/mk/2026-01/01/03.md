---
title: Павле во синџири
date: 29/12/2025
---

Додека бил во Македонија, Павле споменува повеќекратни затворања (2. Коринтјаните 6,5; 2. Коринтјаните 11,23; 2. Коринтјаните 7,5). Првиот забележан случај бил во Филипи (Дела 16,16-24). Подоцна бил затворен во Ерусалим, кратко пред да биде префрлен во затворот во Цезареја. 

На друго место, Павле споменува дека бил „во окови“ (Филимон 1,10.13). Иако бил во домашен притвор во Рим, бил врзан со синџир за еден елитен римски војник. Игнатиј, христијанин од почетокот на вториот век, кој на ист начин бил врзан во окови, го опишал однесувањето на тие војници и вели дека биле како „диви ѕверови... кои стануваат уште полоши кога се однесувате добро кон нив“ (Michael W. Holmes, ed., *The Apostolic Fathers; Grand Rapids, MI: Baker Academic*, 2007; стр. 231).

`Прочитајте го текстот 2. Коринтјаните 4,7-12. Што ни открива овој пасус за тоа како Павле успеал да ги издржи искушенијата со коишто се соочил? Што се чини дека е фокусот на неговиот живот?`

Колку и да му станал животот тежок, Павле бил во состојба да ја согледа и посветлата страна, а тоа му давало храброст да издржи под каков било стрес. И покрај тоа што сатаната го опсипувал со што ќе стигнел, Павле знаел дека не е напуштен.

`Прочитајте го текстот 2. Коринтјаните 6,3-7. Кои духовни извори му биле на располагање на Павле за да му помогнат да се соочи со тие тешкотии?`

Честопати можеме да бидеме во искушение да гледаме на нашите околности, на своите слабости или на неуспесите од минатото и да се обесхрабриме. Токму во таквите моменти треба да се сетиме на чудесните ресурси што Бог ги обезбедил за нашиот успех во борбата против злото. Еден од најважните е самата Библија, „словото на вистината“, бидејќи преку неа можеме да учиме од туѓите грешки, а исто така и да дознаеме како тие луѓе постигнале успех. Исто така, Светиот Дух „го прави делотворно она што го извојувал Откупителот на светот. Светиот Дух го чисти срцето. Со посредство на Духот верникот станува учесник во божествената природа. Христос го подарил својот Дух како божествена сила во совладувањето на сите наследени и стекнати склоности кон злото и Црквата да прими печат на неговиот карактер“ (Еленa Г. Вајт, *Копнежот на вековите*, стр. 671 оригинал).

`Како можеме ние, како лаици или свештенство, секогаш да се покажеме како „служители Божји“ (2. Коринтјаните 6,4)? Што значи тоа?`

---

#### Додаток: Утрински стих

**Диви ѕверови нема да му наштетат на никого:** Исаија 65,25.
