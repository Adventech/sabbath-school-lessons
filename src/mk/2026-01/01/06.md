---
title: Црквите во Филипи и Колоси
date: 01/01/2026
---

`Прочитајте Филипјаните 1,1-3 и Колосјаните 1,1.2. Како се опишани црквите во Филипи и Колоси, и какво е значењето на тој опис?`

Во својот вообичаен поздрав во посланијата, Павле ги нарекува христијаните во овие места „свети“, а тоа подразбира дека тие биле издвоени како Божји посебен народ преку крштевањето, исто како што Израелците, преку практиката на обрежување (2. Мојсеева 19,5.6; споредете 1. Петрово 2,9.10), биле издвоени како „свет народ“. (Ова нема апсолутно никаква врска со обичајот на Римската црква да ги канонизира луѓето како „светци“.) 

Интересна е и паралелата меѓу поздравите во овие две посланија. Павле се обраќа до „старешините и ѓаконите“ (Филипјаните 1,1) во Филипи и на „верните браќа во Исус Христос“ (Колосјаните 1,2) во Колоси. Кога во Новиот завет се зборува за „верни браќа“, тоа значи дека тие имаат посебна служба во црквата (видете: Ефесјаните 6,21; Колосјаните 4,7; 1. Петрово 5,12). Според тоа, Павле очигледно им се обраќа не само на членовите на црквата, туку и на црковните водачи во тие градови. Ова споменување на службите, кои се опишани поконкретно на други места (на пример, во 1. Тимотеј 3,1-12; Тит 1,5-9), сведочи за постоењето и важноста на организацијата уште од најраниот период на црквата. 

Обуката на соработниците, како што биле Тимотеј и Епафрас, и обезбедувањето водство за локалните цркви претставувало приоритет за Павле и нешто што ги унапредило неговите евангелски напори. Со други зборови, постоел стратешки пристап и во досегнувањето и во задржување на верниците. Нашите пионери адвентисти го следеле новозаветниот модел на црковна организација, како што покажуваат многу статии во списанието Преглед и гласник („Review and Herald“) од 1850-тите. Џејмс Вајт всушност рекол: „Новозаветниот божествен поредок бил доволен за да се организира Христовата црква. Ако било потребно нешто повеќе, преку вдахновението би било и дадено повеќе“ („Gospel Order“, *The Advent Review, and Sabbath Herald*, 6 декември 1853, стр. 173). Долго пред Павле да им пишува на овие цркви, апостолите веќе почнале да поставуваат служители во црквата во Ерусалим (видете Дела 6,1-6; Дела 11,30), што „требало да служи како пример за организација на црквите во сите други места во кои гласниците на вистината би придобиле верници за евангелието“ (Еленa Г. Вајт, *Делата на апостолите*, стр. 91 оригинал).

`Добро е познато дека Павле повремено користел писари како помошници при составувањето на своите посланија. Исто така, Тимотеј на некои места се споменува како испраќач на посланијата заедно со Павле (видете, на пример, 2. Коринтјаните 1,1; Филимон 1). Фактот дека Павле понатаму во текстот ја користи заменката „јас“ наместо „ние“, покажува дека тој авторитативно стои и зад овие посланија.`

---

#### Додаток: Утрински стих

**Бог нè повикува секогаш да се радуваме:** 1. Солунјаните 5,16.