---
title: Павле и Колоси
date: 31/12/2025
---

Немаме никаков пишан извештај за тоа дека Павле некогаш го посетил Колоси, што повторно ни кажува нешто за ефикасноста на неговата евангелска стратегија. Прво, Епафрас, жител на Колоси (Колосјаните 4,12), бил тој што го донел евангелието во својот град (Колосјаните 1,7). Но, како се преобратил тој? Ова најверојатно се случило во средината на 50тите години, кога Павле престојувал во блискиот Ефес и „сите жители на Азија, како Јудејците, така и Елините, можеа да го слушаат словото за Господ Исус“ (Дела 19,10; споредете со стихот Дела 20,31). 

Книгата Откровение сведочи за тоа во колкава мера евангелието се проширило на целото тоа подрачје (Откровение 1,4). Најверојатното објаснување за овој успех, вклучувајќи го и ширењето на евангелието до Колоси, е дека тоа било резултат на дејствувањето на Павловите обратеници, кои првпат ја слушнале пораката во Ефес, најважниот град и главно пристаниште во Мала Азија. Епафрас го слушал Павловото проповедање во Ефес и, откако станал еден од неговите соработници, го однел евангелието назад во својот роден град, Колоси. 

Самиот град, околу 15 километри југоисточно од Лаодикеја, дури сега се ископува, па затоа знаеме помалку за него во споредба со позначајните градови во тој регион. Знаеме дека имал значително еврејско население, со „дури десет илјади Евреи кои живееле во таа област на Фригија“ (Arthur G. Patzia, *New International Biblical Commentary: Ephesians, Colossians, Philemon;* Peabody, MA: Hendrickson Publishers Inc., 1990, кн. 10, стр. 3). Монетите ковани во Колоси укажуваат дека народот тука, како и во многу римски градови, обожавал разни богови. Паганските обичаи и силните културолошки влијанија очигледно претставувале огромни предизвици за тамошните христијани, не само во врска со евангелизирањето на градот, туку и за тоа едноставно да се остане верен на чистата вера на евангелието. Друг истакнат христијанин во Колоси бил Филимон, кој веројатно се преобратил во исто време кога и Епафрас.

`Прочитајте ги стиховите Филимон 1,15.16. Видете и Колошаните 4,9. Кој пат требало да го следи Филимон во врска со Онисим, а на тоа Павле, со љубезни зборови, решително го поттикнувал?`

Иако римскиот закон барал од него да го врати Онисим, Павле му се обраќа на Филимон како на соверник, апелира до неговото срце и совест и го поттикнува да не се однесува кон Онисим како кон роб, туку како кон брат (Филимон 1,16).

`Колку и да ја презираме идејата за ропство во кој било облик и да посакуваме Павле да ја осудил таа практика, како можеме да се помириме со она што Павле го кажува овде? (Колку е фасцинантно тоа што, за време на ропството во Америка, Еленa Г. Вајт отворено им кажувала на адвентистите да не се потчинуваат на законот што барал од луѓето да ги враќаат избеганите робови.)`

---

#### Додаток: Утрински стих

**Овие зборови се верни и вистинити:** Откровение 22,6.