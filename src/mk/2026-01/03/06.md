---
title: Обединети и бестрашни
date: 15/01/2026
---

`Прочитајте Филипјаните 1,27-30. Како нашето единство и настојувањето да живееме „достојно за Христовото Евангелие“ се поврзани со бестрашноста?`

Стратегијата на сатаната е да внесе поделба и да освои. Неединството е смртоносно. Исус рекол: „Ако еден дом се раздели на делови, еден против друг, тој дом не може да опстане“ (Марко 3,25). Ова е едноставен принцип кој сатаната сака да го заборавиме. Единството нè оспособува да ја исполниме нашата пророчка улога како остаток од библиското пророштво (Откровение 12,17), на тој начин што ќе го објавуваме „вечното евангелие... на секое племе и колено, јазик и народ“ (Откровение 14,6). Бидејќи единството е од суштинско значење за исполнување на нашата мисија да ја објавиме оваа од Бога дадена порака, а Исус во својата молитва во текстот Јован 17 ја нагласува „вистината“ од Божјата Реч како еден од најважните клучеви за единство (Јован 17,17.19), нашата порака не може да се одвои од нашата мисија или од нашето единство. Сите три стојат или паѓаат заедно. Ако еден од овие клучеви недостасува, не можеме да успееме. Меѓутоа, ако сите три се на своето место, немаме од што да се плашиме. Не треба „во ништо“ да се плашиме од противењето (Филипјаните 1,28). Сатаната е поразен непријател. Дури и да бидете погубени поради вашата вера, ништо не може да ви наштети „ако правите добро“ (1. Петрово 3,13). Ѓаволот е немоќен да го спречи напредувањето на Божјата вистина.

`Прочитајте ги следните библиски пасуси и накратко резимирајте ја нивната заедничка тема: Матеј 10,38; Дела 14,22; Римјаните 8,17; 2. Тимотеј 3,12.`

На овој паднат свет, животот е сам по себе тежок, дури и за „најдобрите“ од нас. Јов бил праведен човек. И самиот Бог рекол за него дека е „непорочен, праведен, богобојазлив и го одбегнуваше злото“ (За Јов 1,1). Па сепак, преку ноќ, несреќа го снашла него и неговото семејство. Кој од нас не сфатил, дали од лично искуство или од набљудување на она што им се случувало на другите, дека животот овде, по сè изгледа, се води на самиот раб на пропаста, и никогаш не знаете кога ќе прескокнете преку неа. Страдањето е, до одреден степен, судбина на сите нас. На крајот на краиштата, сепак подобро е да страдаме за Христа отколку за што било друго.

`Каква надеж, каква утеха треба да имаме ние, како христијани, среде нашите страдања?`

---

#### Додаток: Утрински стих

**Вистината:** 1. Коринтјаните 13,6.
