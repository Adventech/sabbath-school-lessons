---
title: Стојте цврсто во единството
date: 14/01/2026
---

Во Исусовата последна молитва за Неговите ученици преовладувала една клучна тема - единството. Исус гледал подалеку од крстот кон повторно обединување со Отецот и со нас: „Оче, сакам и оние што си Ми ги дал да бидат со Мене, каде што сум Јас, за да ја гледаат Мојата слава што си Ми ја дал“ (Јован 17,24). Исус се молел Отецот да ги зачува Своите деца „за да бидат едно, како што сме и Ние“ (Јован 17,11). Тој, исто така, ги нагласил и кобните последици од неединството - а тоа за многумина станува причина за неверување. Двапати во оваа кратка молитва, Исус нагласува дека нашето единство со Него и со Отецот служи за тоа - „да дознае светот дека Ти си Ме испратил“ за „да поверува светот дека Ти си Ме пратил“ (Јован 17,21.23).

`Прочитајте го стихот Филипјаните 1,27 и споредете го со текстот Јован 17,17-19. Според Исусовите и Павловите зборови, што е неопходно за единството на црквата?` 

Грчкиот збор во Филипјаните 1,27 преведен со изразот „живејте само достојно“ е *politeuomai*, што значи „да се живее како граѓанин“ - не на кое било земно царство, туку како граѓанин на небесното царство. Проповедта на гората на преубав начин прикажува какви се децата на небесниот Татко и жителите на Неговото царство: сиромашни по дух, кротки, гладни и жедни за праведност, милостиви, чисти по срце, миротворци, кои го свртуваат и другиот образ, ги сакаат своите непријатели, ги благословуваат оние што ги проколнуваат, им прават добро на оние што ги мразат. Накратко, тоа значи „да работиш праведно, да сакаш милосрдни дела и понизно да врвиш пред твојот Бог“ (Михеј 6,8). 

Тешко е да се вознемириш или да се налутиш на некој таков, зар не? Понекогаш им замеруваме на луѓето кои изгледаат премногу добри. Можеби дури и сме во искушение да ги понижуваме или да им бараме некоја слаба точка, за да докажеме дека не се толку добри како што изгледаат, сè само за ние да се чувствуваме подобро во сопствената кожа. Зошто, наместо тоа, да не се обидеме да откриеме колку повеќе ние можеме да сакаме, колку повеќе ние сме во состојба да бидеме повеликодушни, помилостиви, попонизни? 

Еленa Г. Вајт зборувала за оние кои „го сакаат светот и неговата добивка повеќе отколку што го сакаат Бога и вистината“ (*Сведоштва за Црквата*, кн. 5, стр. 277). 

Неединството во црквата, на крајот на краиштата, често произлегува од гордоста. „Кога се негуваат гордоста и световната амбиција, Христовиот дух се повлекува, а соперништвото, раздорот и судирите влегуваат во црквата за да ја збунат и ослабнат“ (*Сведоштва за Црквата*, кн. 5, стр. 240, 241).

`Колку е важно секој од нас да научи да биде понизен и кроток според Исусовиот пример! Колку поинаква црква би имале, зар не?`

---

#### Додаток: Утрински стих

**Божјиот закон:** Римјаните 7,22.
