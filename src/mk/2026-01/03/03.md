---
title: Да се умре - придобивка
date: 12/01/2026
---

Во случај да не сте забележале, сите ние, особено како верници, сме вклучени во големата борба што беснее насекаде околу нас, па дури и во самите нас. Сите ние, на еден или друг начин, ја доживуваме реалноста на космичката борба и ќе ја доживуваме до денот на нашата смрт, кога и да дојде тоа и како и да дојде.

`Прочитајте го текстот 2. Коринтјаните 10,3-6. Која е основата на духовната војна што ја водиме и кое е нашето оружје?` 

Најсмртоносните духовни оружја се идеите, без разлика дали се добри или лоши. Сатаната користи критицизам, предавство, срам, страв, притисок од средината и мноштво други оружја што христијаните никогаш не би требало да ги користат. Наместо тоа, ние треба да ги користиме љубовта, милоста, мирот, нежноста, трпението, љубезноста и самоконтролата. Нашето најмоќно оружје, кога се користи разумно, е „словото Божјо“ со кое управува Духот (Ефесјаните 6,17), бидејќи само Бог може да ја расветли вистината во нечие срце. Ние сме само орудија што Бог ги користи за да ги оствари своите намери и цели.

`Прочитајте Филипјаните 1,21.22. Како ја разбираме поентата на тоа што го кажува Павле, особено во контекст на големата борба?`

Бидејќи оваа битка е духовна по природа, ние всушност сме во војна на идеи и вредности. Сепак, Христос извојувал победа на крстот за нас, и сè додека остануваме поврзани со Него, никогаш не можеме да бидеме поразени, дури и ако бидеме убиени. Павле го предал својот живот, што и да му се случи овде на земјата, колку и да било неправедно, затоа што се доверил себеси и својата иднина на еден повисок суд. 

Како христијани, ние не треба да се бориме толку за нашите права колку за она што е исправно. Не е вистина дека „моќта прави нешто да биде исправно“, туку „моќта се состои во она што е исправно“. Покорувањето на Божјата волја е она што е чесно. Всушност, тоа е единствениот начин да се победи во оваа војна во која сме се нашле. Се разбира, Исус е врвен пример за покорување на Божјата волја, како што Павле ќе го изнесе тоа во Филипјаните 2.

`На кои начини, токму сега, ја доживувате реалноста на големата борба? Како можете да црпите утеха и сила од сознанието дека Христос веќе извојувал победа за нас?`

---

#### Додаток: Утрински стих

**Радување во Христовото име:** Псалм 89,16.