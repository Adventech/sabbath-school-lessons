---
title: Да бидеш полн со самодоверба
date: 13/01/2026
---

`Прочитајте ги стиховите Филипјаните 1,23.24. Што мисли Павле кога вели дека „да заминам и да бидам со Христос“, е „многу подобро“?` 

Овој текст во голема мера бил погрешно сфатен низ вековите. Во исечокот што ќе го проучуваме оваа седмица, Павле се занимава со спротивност меѓу живеењето и умирањето. Христијанинот живее за Христа, и може дури и да умре за Него. Во таа смисла, „смртта“ е добивка, бидејќи нашето сведоштво со тоа е помоќно и поубедливо (Филипјаните 1,21). Нема сомнение дека човекот верува кога е спремен да умре за она во што верува. 

Но, исто така, мора да бидеме свесни дека мртвите се навистина мртви. Тие „не знаат ништо“. Тие почиваат во гробот до воскресението (видете ги стиховите Проповедник 9,5; Јован 5,28.29). Затоа Исус рекол за Лазар, кој умрел: „Лазар, пријателот наш, заспал; но ќе отидам да го разбудам“ (Јован 11,11). 

Ако луѓето одат на небото веднаш по смртта, замислете како би изгледало тоа во случајот со Лазар. По четири дена забавување во Рајот, му приоѓа ангел со „лоша“ вест: „Жал ми е, Лазаре, но Исус те повикува назад на земјата. Не можеш да останеш тука.“ 

Кога ја следиме заблудата до нејзиниот логичен завршеток, тогаш гледаме колку е погрешна. Смртта е како сон без соништа од кој Исус ќе ги разбуди своите верни следбеници при своето Второ доаѓање. Потоа тие, заедно со живите свети, ќе бидат земени и однесени на небото за да бидат со Исуса засекогаш (видете 1. Солунјаните 4,16.17). 

Павловото „заминување“ од овој сегашен живот за да биде со Христа подразбирало да биде со Него во страдањето и умирањето (2. Тимотеј 4,6), за да го „достигнам воскресението на мртвите“ (Филипјаните 3,11). Исто така, тој несомнено бил свесен дека, кога ќе умре, ќе ги затвори своите очи и во следниот момент, „за еден миг на око“, ќе го види Исус, кој ќе го однесе, заедно со целиот Божји народ, на местото што Исус го подготвил за сите што Го сакаат (Јован 14,3; 1. Коринтјаните 2,9). 

Иако бил спремен да умре за Христa, Павле знаел дека „да останам во телото“ е подобро за Филипјаните (Филипјаните 1,24). Интересно е што за еден христијанин не е секогаш лесно да одговори дали е подобро да живее или да умре за Христa. Павле бил „измачуван... и од едното, и од другото“ (Филипјаните 1,23), меѓу останувањето во живот или почивањето во гробот.

`И повторно, иако никој не сака да умре, дали некогаш сте размислувале за тоа дека во моментот кога ќе умрете, следното нешто за кое ќе бидете свесни ќе биде Христовото враќање? Како таа мисла може да ви помогне да го разберете Павловиот начин на размислување овде?`

---

#### Додаток: Утрински стих

**Твоето спасение:** Псалм 20,5.
