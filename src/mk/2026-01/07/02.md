---
title: Примери
date: 08/02/2026
---

Сите ние, во едно или друго време, наоѓаме луѓе на кои им се восхитуваме и кои сакаме да ги имитираме. Особено е важно децата да имаат добри примери. Во идеален случај, тоа би биле нивниот татко и мајка. Како што растат, тие ќе наоѓаат други примери, можеби во врска со занимањето што го избрале или дури и во биографиите што ги читале. Тие исто така можат да дознаваат како различните библиски личности се справувале со предизвиците и да ги споредуваат со сопствените животни искуства.

За жал, во денешните социјални медиуми постојат изобилство од лоши примери. Бомбардирани сме со „кликбејтови“ (мамки за кликнувања) - приказни што детално се занимаваат со расипничкиот и хаотичен живот на познатите личности. И Павловите читатели во Филипи, иако секако немале интернет, сепак се соочувале со слични предизвици.

Факт е дека светот во кој живеел Павле бил мошне расипан, неморален и лош, како што е и нашиот денес. Секогаш имало - и секогаш ќе има, сѐ до крајот - повеќе од доволно зло. Прашањето за нас е: Како да одговориме на тоа?

`Прочитајте го текстот Филипјаните 3,17-19. Како се опишани добрите и лошите примери во овој исечок? Кои клучеви се дадени за да се прави разлика меѓу нив?`

Не смееме да пропуштиме да ја забележиме љубовта на Павле кон оние со кои не се согласува - тој плаче над нив! Забележете и дека тој не ги нарекува свои непријатели, туку непријатели на „крстот Христов“ (Филипјаните 3,18). Павле сфатил дека се работи за многу поголеми работи, имено, тој го препознал начинот на кој крстот ги руши бариерите и нè доведува сите нас на исто ниво како грешници на кои им е потребен Спасител (видете Ефесјаните 2,11-14).

Исто така, не треба да се занемари ни дека Павле ги поттикнува Филипјаните да се сосредоточат на добри примери, а не на лоши, внимателно да ги набљудуваат оние чиј начин на живот во многу работи е сличен на неговиот. Интересно е што Павле користи сличен јазик кога ги предупредува Римјаните да се чуваат од „оние, кои предизвикуваат раскол и соблазни против учењето кое сте го научиле и бегајте од нив!“ (Римјаните 16,17) Измамниците во Рим се опишани како оние кои „не Му служат на нашиот Господ Исус Христос, туку на стомакот свој“ (Римјаните 16,18).

`Иако, секако, Исус е единствениот совршен пример, постојат и други кои, барем во некои области, би можеле да бидат добри примери за нас. Во исто време, каков пример вие претставувате за другите?`

---

#### Додаток: Утрински стих

**Во Неговата Црква:** Софонија 3,17.