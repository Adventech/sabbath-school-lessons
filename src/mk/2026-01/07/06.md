---
title: Клучеви на задоволство
date: 12/02/2026
---

`Прочитајте ги стиховите Филипјаните 4,10-13.19. Кои клучеви ги от крива Павле за да се живее задоволно и среќно?`

Кога се наоѓа во исклучително тешки околности (како што се глад, болест, повреда, загуба), човек почнува да размислува за она што е навистина важно, и да обрнува внимание на благословите што обично не се ценат доволно и се земаат здраво за готово. Кога сме во „скудност“ (Филипјаните 4,12), кога сме „во потреба“ (NIV) или кога сме оставени во „немаштија“, тоа е можност да се воздигнеме во верата.

И обратно, кога сме во „изобилие“, секогаш треба да бидеме свесни дека сето тоа може да исчезне во еден миг (видете Мудри изреки 23,5). Како што нè потсетуваат Јов и Павле, ништо не сме донеле на овој свет кога сме се родиле и ништо нема да понесеме со себе во гробот (За Јов 1,21; 1. Тимотеј 6,7).

Забележете ги следниве библиски ветувања:
- Псалм 23,1 - „Господ е Пастир мој, ништо нема да ми недостасува.“
- Матеј 6,32 - „Вашиот Отец небесен знае дека за сето ова имате потреба.“
- 1 Петрово 5,7 - „Сите ваши загрижености префрлете ги врз Него, зашто Тој се грижи за вас.“
- Филипјаните 4,19 - „Мојот Бог, по Своето богатство, нека ја исполни секоја ваша потреба, за слава преку Христос Исус.“

И најчудесното од сите: „Сè можам преку Исус Христос, Кој ме крепи“ (Филипјаните 4,13). Веројатно никој од нас не може целосно да сфати што подразбира тоа „сè“. Секако, како и со секое друго барање за Божја помош и сила, мора да го бараме во согласност со Неговата волја. Но, ние често не го бараме ни она што знаеме дека е во согласност со Неговата волја. Затоа Јаков вели: „Немате, бидејќи не барате“ (Јаков 4,2).

Еве некои работи коишто можеме да ги бараме со доверба, бидејќи знаеме дека се во согласност со Божјата волја:
- Спасението на нашите најблиски или некој пријател (1. Тимотеј 2,3.4)
- Храброст да зборуваме за нашата вера (Откровение 22,17)
- Простување кога признаваме и се откажуваме од нешто што е погрешно (1. Јованово 1,9)
- Сила да ги твориме Божјите заповеди (Евреите 13,20.21)
- Љубов кон оние што нè мразат и нè злоупотребуваат (Матеј 5,44)
- Мудрост во предизвикувачки ситуации (Јаков 1,5)
- Разбирање на вистината во Божјата Реч (Јован 8,32)

`Како се справувате со тоа кога се молите за нешто, а тоа сè уште не се остварува, или можеби никогаш нема ни да се оствари?`

---

#### Додаток: Утрински стих

**Љубезност, правда и добрина:** Еремија 9,24.
