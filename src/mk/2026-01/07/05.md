---
title: Мислете за ова...
date: 11/02/2026
---

Мирот што го надвишува секој ум, исто така ќе „ги запази вашите срца и вашите мисли во Исус Христос“ (Филипјаните 4,7). На нашиот внатрешен живот му е потребна заштита. Интересно е што стихот Филипјаните 4,7 користи воена метафора во врска со Божјиот мир. Грчкиот глагол (*phroureō*) се користи за да се опише воен гарнизон што штити град од инвазија (2. Коринтјаните 11,32; споредете Дела 9,24).

Друг многу важен аспект на внатрешниот мир опфаќа живеење во согласност со Божјата волја. „Голем е мирот кај оние, кои го сакаат Твојот закон, и за нив нема соблазна“ (Псалм 119,165).

`Прочитајте ги стиховите Филипјаните 4,8.9. Кои конкретни дела си лно ни се препорачуваат?`

Павле го започнува текстот Филипјаните 4,8.9 со зборовите „Понатаму“, и со листа на шест доблести, проследени со нивно кратко резиме и охрабрување да се угледаме на Павловиот пример. Овој завршен меѓукултурен поттик добро се вклопува во грчко-римската средина на Филипи, со двоен нагласок на доблеста и примерот. Интересно е, меѓутоа, што фокусот е на библиските доблести, што е сосема очигледно врз основа на тоа што Павле ги изостава четирите главни грчки доблести (расудување, делење правда, умереност и храброст).

1. Вистинско - Не е случајно што оваа листа започнува со главната библиска доблест, вистинитост, која Исус („Вистина ви велам...“) и целиот Нов завет често ја нагласуваат (видете, на пример: Дела 26,25; Римјаните 1,18; 1. Коринтјаните 13,6; 2. Коринтјаните 4,2; Ефесјаните 4,15; 1. Тимотеј 3,15; Јаков 1,18; 1. Петрово 1,22; 1 Јованово 2,21).

2. Чесно - грчкиот збор се однесува на лична доблест (во некои преводи: „благородно“ или „побожно“; споредете со употребата на тој збор во стиховите, 1. Тимотеј 3,8.11; Тит 2,2).

3. Праведно - оваа доблест се дефинира според Божјиот праведен карактер (споредете ја употребата на тој збор во стихот Филипјаните 1,7).

4. Чисто - мисла и дело што произлегуваат од Божјата праведност која оправдува и се прима преку вера (види стих: 1. Јованово 3,3).

5. Љубезно (или „прекрасно“) - естетска убавина која на некој начин донекаде сѐ уште може да се забележи во делата на Божјото создавање.

6. Достојно за слава.

За да не им се припише на некои од овие особини паганско значење, Павле дава уште две насоки за размислување за овие небесни доблести: „На она што е добродетел, што е за пофалба, само на тоа мислете“ (Филипјаните 4,8). А потоа, за да отстрани секаков сомнеж и евентуално недоразбирање, тој нè повикува да го практикуваме она што сме го примиле, слушнале, виделе и научиле од неговиот личен пример (Филипјаните 4,9).

---

#### Додаток: Утрински стих

**Непоколеблива чесност:** Изреки 11,1.
