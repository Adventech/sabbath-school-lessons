---
title: Радувајте се во Господа - секогаш
date: 10/02/2026
---

`Прочитајте Филипјаните 4,4-7. Како го доживуваме „мирот Божји“?`

Откако повторно ја спомнува потребата од единство (Филипјаните 4,1-3), Павле преминува на друга тема: радување во Господа (Филипјаните 4,4-7).

Колку пати сте биле под стрес поради нешто што на крајот исчезнало само од себе исто толку брзо како што се појавило? Исус со причина повеќе пати нагласил дека не треба да се грижиме (видете Матеј 6,25-34; Матеј 10,19), а Петар нè потсетува дека сите наши грижи и стравови можеме да ги фрлиме врз Господа, „зашто Тој се грижи за вас“ (1. Петрово 5,7). Всушност, сè поголемите проблеми низ целиот свет треба да нè вдахнат со надеж дека Господовото доаѓање е близу (споредете Матеј 24,33; Лука 21,28; Јаков 5,8).

Противотровот за грижата и вознемиреноста во сè, во секоја ситуација, е во упатувањето молитви со вера (Филипјаните 4,6.7). Очигледно, треба да веруваме и да постапуваме во согласност со нашите молитви како да се веќе услишени, дури и пред да го видиме нивното остварување, бидејќи треба да се молиме „со благодарност“. Додаден е и зборот „молба“ (грчки: *deēsis*), што означува моменти на крајна потреба и итност (видете, на пример, Лука 1,13; Филипјаните 1,19; 1. Тимотеј 5,5; Јаков 5,16). Нашите молитви се сè уште „барања“, но можеме да знаеме со сигурност дека ни се прифатени, сè додека се молиме „по Неговата волја“ (1. Јованово 5,14). Тогаш можеме да почиваме во мир, знаејќи дека сите наши барања се во Божји раце.

`Како следните стихови го прошируваат нашето разбирање за Божјиот мир? Псалм 29,11; Исаија 9,6; Лука 2,14; Јован 14,27; 1. Коринтјаните 14,33.`

Божјиот мир е нешто што светот никогаш не може да ни го даде, бидејќи тој потекнува од сигурноста дека го имаме дарот на вечниот живот преку Исуса, нашиот Спасител (Римјаните 5,1; Римјаните 6,23). Овој мир влијае на секој аспект од животот и го „надвишува секој ум“ (Филипјаните 4,7). Тој не може да се сфати само со умот, како што укажува грчкиот збор *nous* (ум) употребен овде.

`Како би му опишале на некого што значи да се доживее „мирот Божји“?`

---

#### Додаток: Утрински стих

**Оние што ја следат вистината:** Изреки 12,22.
