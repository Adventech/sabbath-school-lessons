---
title: Тајна на побожноста
date: 22/01/2026
---

Еден популарен стих во Библијата е 1. Коринтјаните 8,2: „Ако некој мисли дека нешто знае, тој уште не осознал како треба да знае.“ Не постои тема за која знаеме сè. Секогаш има нешто повеќе да научиме за што и да е. А колку е тоа вистина кога станува збор за вечните реалности поврзани со Божеството и отелотворувањето! Павле често ја споменува неверојатната Христова готовност да се понизи, што се гледа во тоа што станал човечко битие. Тоа е тема која дури ниту во вечноста не ќе може да се исцрпи.

`Прочитајте ги следните стихови: Римјаните 8,3; Евреите 2,14-18; и Евреите 4,15. Во што се огледува Христовото доброволно понижување и Неговото преземање на човечка природа?`

Како било можно вечниот Син Божји, преку дејствувањето на Светиот Дух (видете Лука 1,35), да стане божествено-човечко битие во утробата на Марија? Вчудовидувачко е како Вечниот и Бесконечниот одеднаш можел да стане ограничено човечко суштество подложно на смрт. Ова е сржта на она што Павле го нарекува „тајната на побожноста“ (1. Тимотеј 3,16). 

Во преубавата химна во Филипјаните 2, Павле на некој начин го разработува тоа доброволно понижување поподробно отколку на кое било друго место во Светото писмо. 

- „Иако беше во Божји лик“ (Филипјаните 2,6). Зборот *morfē* (лик) се однесува на Неговата божествена природа, дека Исус бил еднаков на Отецот (споредете со стихот Јован 1,1). 

- „Се лиши Самиот себе“ (Филипјаните 2,7). Таинствената природа на Исусовото лишување на самиот себе од своите божествени прерогативи - за да може да стане вистински човек и да биде искушан во сѐ како нас - едноставно восхитува. 

- „Сам себе се понизи“ (Филипјаните 2,8). Со преземањето на човечката природа, Исус го поминал патот од оној што поседува сеопшта превласт до апсолутен слуга, што е потполно спротивно на целите на Луцифер. 

- „Сѐ до самата смрт, смрт на крст“ (Филипјаните 2,8). Немало посрамен начин на умирање од оној што го избрал Исус, онака како го испланирал тоа заедно со Отецот кога се состанале за да создадат „согласност за мир“ (Захарија 6,13). Тој го илустрирал ова однапред преку Мојсеј, кој ја подигнал змијата (4. Мојсеева 21,9; Јован 3,14), и така станал „Оној, Кој не знаеше грев, Бог за нас Го направи грев, та преку Него да станеме праведност Божја“ (2. Коринтјаните 5,21).

`Како сосредоточувањето на вниманието на она што Исус го направил за нас на крстот - согледувањето на крстот како наш пример за предавање и понизност - треба и може да нè направи попонизни и попокорни на Бога?`

---

#### Додаток: Утрински стих

**Тој е милостив:** Псалм 90,14.
