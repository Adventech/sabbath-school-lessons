---
title: Неединството во Филипи
date: 18/01/2026
---

`Прочитајте Филипјаните 2,1-3. Кои се очигледните фактори кои довеле до разединетост во самата црква? Што предлага Павле како лек?` 

Сигурно за Павле претставувало големо разочарување кога гледал како црквата што ја основал, и која толку многу ја сакал, била измачувана од соперништво, обземена со кавги и натпреварување. Тој користи многу моќен јазик за да ги опише овие проблеми. „Пркос“ или „суетно честољубие“ (на англиски: „себична амбиција“) е превод на зборот (грчки: eritheia) употребен претходно во Филипјаните 1,17, каде што се однесува на Павловите соперници во Рим, кои ги гледале само личните интереси и биле склони да се величаат себеси, наместо да го унапредуваат Христовото дело. 

„Пркос“ или „себична амбиција“ спаѓа во дела на телото (Галатјаните 5,20) и, како што забележува Јаков, „каде што има завист и карање, таму има неслога и сè е лошо“ (Јаков 3,16). Грчкиот збор за „вообразеност, суета“ се користи само овде во Новиот завет, но се појавува во вонбиблиската книжевност во смисла на ароганција, суетна гордост и претерано чувство за сопствена важност. Павле користи еден сроден збор кога ги опоменува Галатјаните: „Да не бараме лажна слава, еден друг да не се предизвикуваме, еден на друг да не си завидуваме“ (Галатјаните 5,26). 

Забележете ги решенијата за тие проблеми што ги наведува Павле: 

1. *Поучување во Христа.* Во продолжение Павле го користи Христовиот личен пример како моќна мотивација. 

2. *Утехата на љубовта.* Исус ја открива божествената љубов и ни заповеда: „Да се љубите еден со друг, како што ве возљубив Јас“ (Јован 15,12). 

3. *Заедница со Духот.* Присуството на Светиот Дух воспоставува блиски христијански односи како оние што ја проникнувале раната црква (Дела 2,42; споредете со 2. Коринтјаните 13,14).

4. *Жалостиво срце (сочувство).* Гледаме дека оваа божествена доблест често се пројавувала во Христовиот живот (видете: Матеј 9,36; Матеј 20,34; Марко 1,41), а е опишана и во параболите за добриот Самарјанец (Лука 10,33) и изгубениот син (Лука 15,20). 

5. *Милост.* Оваа особина, која Исус ја покажувал со личен пример, треба да се види и во животот на Неговите следбеници (Лука 6,36). 

6. *Да бидеме едно во намерите и љубовта, да бидеме усогласени во мислењето и дејствувањето.* Каква слика! Тешко е да се замисли како Павле можел посилно да ја нагласи важноста на единството. Како што тој подоцна истакнува, треба да го имаме истиот ум, односно „истите мисли, што ги има Исус Христос“ (Филипјаните 2,5).

---

#### Додаток: Утрински стих

**Најголемата љубов кон Бога:** За Јов 22,23.26.