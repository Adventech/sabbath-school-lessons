---
title: Извор на единство
date: 19/01/2026
---

Размислувајте повеќе за нагласокот на Павле на единството во стихот Филипјаните 2,2, каде што тој во суштина го кажува истото на четири различни начини. Забележете го и фокусот што тој го става на умот, мислите и чувствата. Додека верските водачи имале тенденција да го нагласуваат надворешното однесување, Исус се сосредоточувал на мислите и чувствата. На пример, богатиот млад управник тврдел дека отсекогаш го држел законот. Меѓутоа, велејќи му да продаде сè што има, тоа да им го раздели на сиромашните и да го следи, Исус ја испитал неговата приврзаност кон световните работи. Тој исто така рекол дека она што доаѓа од срцето (умот) е она што всушност го осквернува човекот: „Зашто од срцето излегуваат лоши помисли, убиства, прељубодејства, блудства, кражби, лажни сведоштва, хули“ (Матеј 15,19) и „устата го зборува она што излегува од преполнетото срце“ (Матеј 12,34).

`Прочитајте го текстот Филипјаните 2,3.4. На кои практични чекори поттикнува Павле за да се постигне единство во црквата?` 

Зборовите на Павле ја доловуваат сликата за понизност: скромност на умот, да се сметаат другите подобри од себе, грижа за интересите на другите, а не само за своите. Полесно е ова да се каже отколку да се направи, зар не? Меѓутоа, тоа се важни принципи кои треба да ги имаме предвид во сите наши односи со другите. Честопати во разговорот сме склони повеќе да се фокусираме на сопствениот одговор на нешто што е кажано отколку на тоа да слушнеме за да разбереме што кажува другата личност и да се обидеме да го согледаме проблемот од нејзината гледна точка. Честопати до судир доаѓа поради обични недоразбирања, кои би можеле да се избегнат едноставно со активно слушање. Можеби нема да се согласуваме, но слушањето и настојувањето да го разбереме гледиштето на другата личност, претставува прв чекор во негувањето здрава комуникација и доверба.

Павле зборува за „единството на Духот“ (Ефесјаните 4,3), што води до тоа да се запази единството „преку врските на мирот“ (Ефесјаните 4,3). Ако постои судир во црквата, Светиот Дух може да ја смири ситуацијата и да нè доведе до единство, создавајќи хармонија. Во истата глава, Павле го споменува „единството на верата и познанието на Синот Божји“ (Ефесјаните 4,13). Овие две се поврзани. Тоа што имаме иста вера, исто сфаќање на Светото писмо кое произлегува од познавањето на Христа и Неговите учења, е од пресудна важност за да преовлада единството меѓу нас.

`Какво е тоа „умирање за себе“ кое би нè довело до тоа навистина да почнеме да ги цениме другите повеќе отколку себеси? Како можеме да го научиме тоа? Колку поинакви би биле нашите односи кога сите би живееле така?`

---

#### Додаток: Утрински стих

**Ќе се радувам што Бог е мој помошник:** Псалм 63,7.
