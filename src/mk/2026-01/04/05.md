---
title: Умот Христов
date: 21/01/2026
---

Мухамед Али еднаш рекол: „Јас сум најголем“. Во август 1963 година, шест месеци пред да го освои светскиот шампионат во бокс во тешка категорија, тој дури и издал музички албум со наслов „Јас сум најголем“. Мухамед Али несомнено бил голем спортист, но тој не е примерот што треба да го следиме ако сакаме да го имаме умот Христов. 

За разлика од тоа, Исус бил совршено безгрешен. Иако бил искушуван во „сè како и ние“ (Евреите 4,15), Тој никогаш не згрешил, дури ни во мислите. Понатаму, во Евреите 5,8 се вели: „Иако беше Син, Тој се научи на послушност од она што го пострада“. Исусовото потчинување на волјата на својот Татко секогаш било совршено. Тој никогаш не одбил да се покори, иако, несомнено, често не било лесно.

`Прочитајте Филипјаните 2,5-8, кои некои ги сметаат за најмоќниот и најубавиот текст во Библијата. Што ни кажува Павле овде? Што сѐ опфаќаат овие зборови? Но најважно од сè, како можеме да ги примениме во нашиот сопствен живот принципите што се изложени овде?` 

Исус, кој е еднаков со Бога, кој е Бог, не само што ја презел врз Себе човечката природа, туку станал и „слуга“ (*doulou*, слуга, роб), а потоа се принел Себеси како жртва за нашите гревови! На друго место, Павле вели дека Тој „поради нас стана проклетство“ (Галатјаните 3,13). Бог, нашиот Творец, умрел на крстот за да биде и наш Искупител, а тоа барало Тој да стане и проклетство за нас. 

Како нашиот ум воопшто да го разбере и прифати она за што станува збор овде? Покрај тоа, како да го правиме она што ни се кажува во овие текстови, односно да имаме иста подготвеност да се понизиме и да се жртвуваме за доброто на другите? 

На друго место, Исус рекол: „Но, најголемиот меѓу вас да ви биде слуга; зашто, кој се воздигнува, ќе биде понизен; а кој се понизува, ќе биде воздигнат“ (Матеј 23,11.12). Тоа на многу начини го одразува она што ни го кажува Павле во текстот Филипјаните 2,5-8, а тоа е и ние да го правиме истото. 

Со уште појасни зборови, Павле овде зборува за она што го кажал претходно да не правиме ништо „од честољубие или за празна слава“ (Филипјаните 2,3).

`Како би требало да одговориме на она што Христос го направил за нас, како што е опишано во текстот Филипјаните 2,5-8? Кој одговор воопшто би можел да биде „соодветен“ или достоен за она што Христос го направил за нас, освен можеби да паднеме на колена и да му се поклониме? Зошто е толку погрешно да мислиме дека нашите дела можат да додадат нешто на она што Христос веќе го направил за нас?`

---

#### Додаток: Утрински стих

**Тој направи големи дела за мене:** Псалм 126,3.
