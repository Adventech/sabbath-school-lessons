---
title: Пресадување на умот или операција на мозокот?
date: 20/01/2026
---

Сè поголем број компании ширум светот работат на технологии кои ја комбинираат процесорската моќ (способност за обработка на податоци) на компјутерите со човечкиот мозок. Со други зборови, научниците се надеваат дека со спојување на човечкиот ум со компјутер, ќе можат да влијаат врз нашите мисли преку тие компјутери. Иако употребата на вакви мозочни импланти кај луѓето би можела да ветува позитивни резултати, кои вклучуваат и помош во контролата на епилепсијата, депресијата и Паркинсоновата болест, не е тешко да се замислат ни многу позлокобни употреби. Најверојатно, не сме далеку од контрола над умот (т. н. „перење на мозокот“). 

Во извесна смисла, тоа веќе постои. Нашиот ум е како компјутер, само многу помоќен. Постојаниот проток на информации на кои сме секојдневно изложени го „програмира“ нашиот ум, ги условува нашите мисли и управува со нашите постапки. Кога се задлабочуваме во медиумските содржини, световниот начин на размислување на другите луѓе се врежува во нашиот ум и ние почнуваме да размислуваме на ист начин. Тоа е исто како умовите на другите луѓе да се всадени во нашиот или да се претопени со нашиот ум. 

Но ние, исто како и Исус, треба да го имаме „мудрувањето на Духот“ (Римјаните 8,6). „Божјото не го знае никој, освен Божјиот Дух “, и тоа, вели Павле, е потполно спротивно од „духот од овој свет“ (1. Коринтјаните 2,11.12). Кој е нашиот учител? И што учиме?

`Прочитајте го стихот Филипјаните 2,5. Што мислите, што значи да се има „ум“ Христов?`

На крајот на краиштата, ние можеме да го „промениме“ нашиот ум, нашиот начин на размислување, но не и нашето срце. Само Бог може да го направи тоа. Светиот Дух мора да изврши операција на нашето срце, користејќи го „духовниот меч“ (Ефесјаните 6,17), Божјото „живо“ и „силно“ слово, кое „дејствува и е поостро од секаков меч со две острици; и навлегува до разделување на душата и духот, до зглобовите и мозокот, и ги проценува мислите и намерите на срцето“ (Евреите 4,12). Само со помош на Светиот Дух можеме навистина да се запознаеме себеси, бидејќи нашето срце, по самата своја природа, нè измамува (Еремија 17,9). Еврејскиот збор за „лукаво“ ('aqov) се однесува на груб и нерамен терен на кој се сопнуваме. Во поширока смисла, тоа се однесува на мислите кои се мрачни, извртени и потполно изопачени. Затоа ние мора да се преобразиме преку „возобновување“ на нашиот ум, за да можеме да испитуваме „што е волјата Божја: што е добро, благоугодно и совршено“ (Римјаните 12,2).

`Зошто е толку важно да го следиме она што ни го кажува Павле овде: „Понатаму, браќа мои, на она што е вистинско, што е чесно, што е праведно, што е чисто, што е љубезно, што е достојно за слава, на она што е добродетел, што е за пофалба, само на тоа мислете!“ (Филипјаните 4,8)?`

---

#### Додаток: Утрински стих

**Господ е моја сила:** Псалм 28,7.
