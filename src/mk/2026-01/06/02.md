---
title: Да се радуваме во Господа
date: 01/02/2026
---

`Прочитајте го текстот Филипјаните 3,1-3. Кои позитивни и негативни тонови ги изнесува Павле овде, и како се тие поврзани? Како тој ги опишува верниците?`

Павле започнува со многу позитивна нота и речиси звучи како да го завршува своето писмо. Но, сè уште не завршил. Тој се враќа на една од главните теми на ова послание - радување во Господа. И наведува голем број причини за тоа. Најважно е, вели тој, да веруваме во Христа, а не во самите себе: „Се гордееме со Христос Исус, и не се надеваме на телото“ (Филипјаните 3,3). Кој од нас, на еден или друг начин научил, преку лично искуство, да не се надева на телото?

Силното предупредување: „Чувајте се“ (повторено три пати) не се наоѓа никаде на друго место во Светото писмо. Очигледно е дека Филипјаните добро знаеле на каква закана мисли Павле. Наместо на три различни проблеми, тоа предупредување веројатно се однесува на една група лажни учители опишани на три различни начини.

Злите и безбожните луѓе во Израел понекогаш биле нарекувани „кучиња“ (Филипјаните 3,2; споредете со стиховите Псалм 22,16; Исаија 56,10; Матеј 7,6; 2 Петрово 2,21.22). Лажните учители соодветно би можеле да се опишат како „лоши работници“. А тоа што ги нарекува „осакатувачи“ или „оние што го сакатат телото“, покажува дека тие, како во Галатија, така и на други места, настојувале да им наметнат обрежување на верниците од многубоштвото, спротивно на одлуката донесена на Апостолскиот собор (видете Дела 15).

Она што е особено интересно, се чини дека едно од решенијата за духовните предизвици, вклучувајќи го и ширењето на лажни учења, е токму „радувајте се во Господа“ (Филипјаните 3,1; споредете со Филипјаните 4,4).

Сето она на што се радуваме ни носи радост (тоа на грчки се два различни збора, но во нашиот јазик тие се поврзани). Бог сака да бидеме радосни, а Неговата Реч е еден вид упатства за вистинска среќа и трајна радост. Ова вклучува примање на Божјата милост (Псалм 31,7); доверба во Него (Псалм 5,11); примање на благословите на спасението (Псалм 9,14); усвојување на Божјиот закон како наш начин на живот (Псалм 119,14), вклучувајќи ја и саботата (Исаија 58,13.14); верување во Неговата Реч (Псалм 119,162) и одгледување побожни деца (Мудри изреки 23,24.25).

`Животот може да биде многу тежок за сите нас, без разлика колку доб ро ни оди во овој момент. Но, дури и ако не ни оди добро во момен тов, на што би можеле и би требало да се радуваме? Што нè спречува да го правиме тоа?`

---

#### Додаток: Утрински стих

**Небесна радост поради грешниците што се каат:** Лука 15,7.
