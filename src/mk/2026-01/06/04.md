---
title: Она што е важно
date: 03/02/2026
---

Како што истакнавме во вчерашното проучување, она што претходно го правело Павле горд, всушност, било пречка за верата, затоа што го заслепувала за неговата потреба за Христа. Павле го користи јазикот на трговијата, на придобивката и загубата, за да го опише својот духовен биланс од периодот што претходел на верата. Иако не сакаме многу да размислуваме за тоа, секое човечко битие има „духовен биланс“. Билансот на Павле претходно се мерел според еврејските вредности од неговото време, а не според библиските вредности што ги поучувал Исус.

По неговото преобратување, неговиот духовен биланс изгледал многу поинаку, бидејќи неговата скала на вредности драматично се променила, од „валутата“ на јудаизмот во „валутата на небото“.

„Оној што слегол од небото може да зборува за небото и правилно да го претстави она што ја сочинува небесната валута, врз која Тој го втиснал Својот лик и натпис. Тој знае во каква опасност се наоѓаат оние коишто дошол да ги подигне од понорот на пропаста, и да ги издигне до место покрај себе на својот престол. Тој им укажува на тоа колку е опасно да ја насочуваат својата наклоност кон бескорисни и опасни нешта. Тој настојува да го одврти умот од земното кон небесното, за да не го губиме нашето време, таленти и можности на она што е целосна суета“ (*Ellen G. White, The Advent Review and Sabbath Herald, July 1, 1890*).

Во светот на јудаизмот од првиот век, Павле бил ѕвезда во брз подем сè додека неговиот духовен вид, откако бил заслепен од визијата на прославениот Исус на патот кон Дамаск (Дела 9), не се поправил, и сè додека не бил во состојба јасно да гледа.

`Во текстот Јован 9 ја наоѓаме сторијата за друг човек кој бил слеп, а по тоа јасно го видел Исуса. И самиот Исус рекол дека дошол на овој свет „за да прогледаат слепите, а оние што гледаат, да станат слепи“ (Јован 9,39). Како овој принцип може да се примени на вашиот личен живот?`

Што може да биде повредно од вечниот живот на небото и на новата земја? Сепак, световните „вредности“ прават толку многу луѓе да бидат слепи за таа реалност. Постои постојано натпреварување меѓу она што се цени овде (видете Матеј 13,22; Лука 4,5.6; 1. Јованово 2,16) и она што го цени небото - да се биде сличен на Христа и спасението на душите.

`Светот може да нѐ заслепи за духовните вистини и за она што е навистина важно. Каде се наоѓа клучот за нашиот поглед да биде цврсто фокусиран на она што е навистина важно?`

---

#### Додаток: Утрински стих

**Христос ја делел радоста со Отецот:** Мудри изреки 8,29.30.
