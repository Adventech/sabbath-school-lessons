---
title: Павловиот „минат живот“
date: 02/02/2026
---

Вообичаено е искуството на христијанските преобратеници да размислуваат за својот живот во однос на времето „пред“ и „откако“ го прифатиле Христа, како што прави Павле во Филипјаните 3. Понекогаш, правилно или не, дури и за оние кои не се христијани велиме дека се „добри луѓе“, и, барем според мерилата на овој свет, многумина и навистина се. Меѓутоа, според Божјите мерила, никој не е добар, дури ни христијаните.

`Во текстот Филипјаните 3,4-6, Павле укажува на многу работи во својот живот за кои некогаш бил горд. Кои се тие работи? Како би го опишале она што е „добро“ во вашиот живот (без оглед дали во минатото или во сегашноста)?`

Павле прави остра разлика меѓу Евреите кои поверувале, но кои ширеле лажни учења и необрежаните верници кои за своето спасение целосно се потпираат на Христа, а не се надеваат во чисто човечки дела како што е обрезанието (видете Евреите 6,1; Евреите 9,14; споредете Римјаните 2,25-29). Иако Павловиот претходен живот и „педигре“ можеле да остават голем впечаток кај неговите сонародници Евреи, ништо од тоа не придонело за неговото спасение. Всушност, тоа дури и го попречувало, бидејќи го заслепувало некое време за тоа дека му е потребен Христос.

Павле не само што бил обрежан - тој бил обрежан на осмиот ден, што значело дека тој, како Израелец и припадник на заветниот народ, бил обрежан строго според законот. Покрај тоа, тој бил од Венијаминовото племе, чија територија опфаќала некои од најважните израелски градови. Не само што знаел еврејски, туку како ученик на Гамалиил (Дела 22,3; Дела 26,4.5) и фарисеј, бил преполн со знаење за законот и начините на кои, барем според традицијата, треба да се применува.

Павле бил толку ревносен за законот, што ја прогонувал црквата поради нејзината наводна опасност за еврејскиот начин на живот, за кој мислел дека законот го пропишува. Интересно е што, и покрај тоа што бил „беспрекорен“ според човечките сфаќања на „праведноста“, Павле сфатил дека законот, всушност, е многу подлабок и со многу поголеми барања отколку што можел и да си замисли и дека, без Христа, тој стоел осуден пред него.

`Споредете го текстот Римјаните 7,7-12 со стиховите Матеј 5,21.22.27.28. Која клучна мисла во врска со законот ја истакнуваат и Исус и Павле, и зошто правдата од „верата во Христос“ (Филипјаните 3,9), а не законот, е единствениот извор на вистинска праведност? Погледнете на тоа на овој начин: Колку добро го држите законот, особено на начинот на кој Исус рекол дека треба да се држи?`

---

#### Додаток: Утрински стих

**Радост поради Неговите дела:** Псалм 104,31.
