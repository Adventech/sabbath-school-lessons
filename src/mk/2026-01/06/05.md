---
title: Христовата вера
date: 04/02/2026
---

Не смееме да ја пропуштиме главната смисла на Павловите зборови. Дошло до чудесна размена што тој ја доживеал на патот за Дамаск, кога го заменил својот стар живот, заснован на законот, за присуството на самиот Христос - „само за да Го придобијам Христос, и да се најдам во Него“ (Филипјаните 3,8.9).

`Да се најде „во Него“, односно во Христа, е секако интересен израз. Прочитајте го следново: Ефесјаните 1,4; 2. Коринтјаните 5,21; Колосјаните 2,9; и Галатјаните 2,20. Врз основа на овие стихови, што мислите, што сакал да каже Павле со оваа изјава?`

За изразот на Павле „да се биде во Христа“ многу се дебатирало, но не треба да нè изненади што можеби најдоброто објаснување на тој израз доаѓа од самиот Павле: „Во уредувањето (тајната на Својата волја) и исполнувањето на времињата, за да соедини сè небесно и земно под една глава - во Христос“ (Ефесјаните 1,10). Ова била Божја намера од самиот почеток. А Павле објаснува како се постигнува ова: „Од Него сте и вие во Исус Христос, Кој за нас стана мудрост од Бога, и праведност, и осветување, и откуп“ (1. Коринтјаните 1,30).

Да се биде „во Христа“ - тоа го подразбира сето она што го опфаќа планот на спасението, од зазорувањето на нашата духовна интелигенција (мудрост), до оправдување преку вера (праведност), подготовка за небото (осветување) и конечно, до прославување при Второто Христово доаѓање (откуп). Спасението е Христово дело од почеток до крај - за нас и во нас. Затоа, со придобивањето на Христа, имаме сè што ни е потребно.

`Прочитајте го стихот Филипјаните 3,9. Кои два поима ги споредува Павле, и зошто е важно секогаш да се има предвид оваа разлика?`

Како што увидел Павле, да се има „своја праведност“ не е вистинска праведност, бидејќи законот не може да ни даде живот (видете Галатјаните 3,21.22). Само Христос може да го направи тоа, преку верата. И тоа не каква било вера. На крајот на краиштата, дури и демоните веруваат и треперат (Јаков 2,19). Единствената спасоносна вера е „Христовата вера“. Само Неговата вера целосно послушала и може да биде послушна. (Грчкиот збор за вера, *pistis*, исто така значи верност.) Според тоа, ако сме во Христа и ако Тој живее во нас (Галатјаните 2,20), тогаш живееме со Неговата вера преку нашата вера во Него.

---

#### Додаток: Утрински стих

**Бог се радува кога Го барам Спасителот:** Псалм 40,13.
