---
title: Само едно - да се познава Христос
date: 05/02/2026
---

`Прочитајте го текстот Филипјаните 3,10-16. Кои се некои од главните мисли што ги изнесува Павле во овој пасус?`

Секако, нема ништо поважно од тоа да се познава Христос, што ни гарантира дека Тој на крајот ќе нè познае нас и ќе нè признае пред Отецот (видете Матеј 7,21-23; Матеј 10,32.33). А како ние Го запознаваме? Преку Неговата пишана Реч - читајќи ја и спроведувајќи ја во живот. Ние не можеме да го познаваме лице в лице како што можеле Неговите ученици. Но, чудна работа, и покрај толку блиското познанство, тие сепак не успевале да ги разберат Неговите зборови, што ја нагласува нашата потреба Светиот Дух постојано да нè води (видете Јован 16,13). Колку повеќе го познаваме, толку поблиску сме до Него, бидејќи ја доживуваме „силата на Неговото воскресение“ (Филипјаните 3,10), која нè воздигнува да живееме „нов живот“ (Римјаните 6,4).

Друг начин на кој му се приближуваме на Исуса е преку „учеството во Неговите страдања“ (Филипјаните 3,10). Секое искушение со коешто се соочуваме, секое болно искуство што го поднесуваме, ни помага да го сфатиме и повеќе да го цениме она низ што поминал Исус за нас, а исто така и појасно да го разбереме Него и Неговата волја.

Третиот начин да Му се приближиме е да се стремиме „кон целта“ (Филипјаните 3,14). Која е таа цел? Тоа е превод на збор што се користи само овде во целиот Нов завет (*skopos*). Тој се однесува на целната линија на трката и на наградата што му се доделува на победникот. Павле ја нарекува дарот „кон наградата на горното призвание од Бога во Исус Христос“ (Филипјаните 3,14). Исто како што Христос, преку својата смрт и воскресение, се вознел на небото, Бог нè повикува да ја примиме истата небесна награда - вечен живот.

Очигледно, сè уште не сме го постигнале тоа. Ние нема да бидеме совршени во највисока смисла сè додека нашето „понизено тело“ не се преобрази за „да стане подобно на Неговото славно тело“ (Филипјаните 3,21). Но, познавајќи го Него и повикувајќи Го да биде постојано присутен во нашиот живот секој ден, ние се стремиме кон целта да бидеме уште сега слични на Христа на секој можен начин. Тоа е „едното“ на кое се сосредоточил Павле. Како кога трчаме трка (видете 1. Коринтјаните 9,24-27), не обрнуваме внимание на тоа до каде сме стигнале или кој нè следи. Нашиот единствен фокус е на она што е пред нас - на таа небесна награда што нè чека. Еве една предочена жива слика: тркачот е целосно сосредоточен на целта, напрегајќи го секој мускул и наведнувајќи се напред во обид да стигне до целта што е можно побрзо.

`Зошто е важно, во нашето одење со Господа, да не се осврнувате посто јано назад, барем не на вашите гревови и неуспеси, туку да се раду вате на она што ви е ветено во Христа токму сега?`

---

#### Додаток: Утрински стих

**Бог се радува кога ги излева своите благослови:** Еремија 32,38.41.
