---
title: Божјиот вечен план
date: 24/02/2026
---

`Прочитајте ги стиховите Колосјаните 1,24.25. Што кажува Павле за своето страдање за Христа?`

Иако Павле им пишувал на Колосјаните додека се наоѓал во домашен притвор во Рим, можеби неговата најголема мака произлегувала од тоа дека повеќе не можел да работи толку интензивно од место до место и од куќа до куќа како што правел претходно (Дела 20,20). Овие страдања (или неволји), за кои Христос однапред предупредил (Матеј 24,9; Јован 16,33), „не се ништо спрема славата која треба да се открие кон нас“ (Римјаните 8,18). Ова е пошироката слика. Како што им напишал и на христијаните во Филипи, така и сега, обраќајќи се до Колосјаните, Павле се радува во своите страдања, кои се за нивна полза (Колосјаните 1,24).

Павле можеби е во окови, „но словото Божјо не може да се стави во окови“ (2. Тимотеј 2,9). Додека бил во затвор, биле напишани и посланијата до Филипјаните, Ефесјаните и Филимон. По неговото ослободување, Бог го вдахнал да ги запише важните совети што ги наоѓаме во 1. Тимотеј и Тит. Потоа, за време на неговото последно заточеништво во римскиот затвор, тој го напишал 2. Послание до Тимотеј. Накратко, тие последни години му дале на Павле можност да напише значаен дел од Новиот завет, кој веројатно го вклучувал и Посланието до Евреите.

Божјиот вечен план го предвидел сето ова, но и повеќе од тоа. Грчкиот збор што Павле го користи во стихот Колосјаните 1,25, и кој главно се преведува како „наредба/управителство“, е oikonomia. Користен во потесна смисла (како, на пример, во стихот 1. Тимотеј 1,4), тој се однесува на „Божјиот начин на уредување на работите“ (Luke Timothy Johanson, *The First and Second Letters to Timothy*; New York: Doubleday, 2001; стр. 164). Ова би го вклучило и Павловото апостолство. Но, во поширока смисла, тоа го опфаќа сето она што Бог го обезбедил во склоп на планот на спасението. Павловата служба, службата на другите апостоли, па дури и на старозаветните пророци (Ефесјаните 2,20; Ефесјаните 3,5), вклучувајќи го и Мојсеј, биле осмислени „да го исполнат словото Божјо“ (Колосјаните 1,25), а сè во врска со тој божествен план.

Иако оваа тема ќе ја истражиме подетално во утрешното проучување, овде е корисно да се забележи дека Павле ја гледал својата служба како еден мал дел од еден многу поголем, долгорочен божествен план што почнал да се спроведува уште „пред светот да биде создаден“ (Матеј 13,35; Ефесјаните 1,4).

`Размислете за вашиот сопствен живот. Како одлуките што ги доне сувате (големи и мали) би можеле да се вклопат во Божјиот поширок план? Можеме ли воопшто да знаеме дали некоја наша одлука е навистина „мала“? Во која смисла таа би можела да има поголеми последици кои ќе станат очигледни дури подоцна?`

---

#### Додаток: Утрински стих

**Според Божјата волја и законот:** Псалм 40,7.8.
