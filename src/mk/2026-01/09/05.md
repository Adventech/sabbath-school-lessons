---
title: Откриената Божја тајна
date: 25/02/2026
---

`Прочитајте ги стиховите Колосјаните 1,26.27. Павле двапати зборува за „тајна“. Каква е таа тајна?`

На друго место, Павле зборува за „Божјата мудрост, сокриена во таинство, која Бог ја предодредил уште пред вековите за наша слава“ (1. Коринтјаните 2,7), и која се открива преку планот на спасението. Петар зборува за оваа вистина како нешто што пророците го очекувале и во кое „копнеат да ѕирнат ангелите“ (1. Петрово 1,10-12). Таа била осмислена „пред создавањето на светот“ (1. Петрово 1,20) и „за која се молчеше од вечни времиња“ (Римјаните 16,25). Меѓутоа, преку Христовиот живот, смрт и воскресение, оваа тајна e откриена (2. Коринтјаните 3,14).

**На кој начин следните размислувања за Божјата тајна ги осветлуваат различните аспекти на планот на спасението?**

`1. Ефесјаните 1,7-10`

`2. Ефесјаните 3,3-6`

На крајот, „сè“ што е на небото и на земјата ќе биде доведено во целосно единство во Христа. Ова бил фокусот на Христовата молитва во текстот Јован 17. Како точно ќе се случи ова било тајна, која сега е откриена преку евангелието.

Зошто Бог нè засакал толку многу што го дал Исуса, непроценливото богатство на небото, за нашето спасение - тоа ќе биде тема на нашето проучување низ целата вечност. Но ова го знаеме: „Христос умре за сите, та живите да живеат не веќе за себеси, туку за Оној Кој умре за нив и воскресна“ (2. Коринтјаните 5,15). Како резултат на тоа, сите што веруваат во Христа, и Евреите и преобратените незнабошци, имаат еднаков удел во Божјите ветувања преку евангелието и се обединети во едно тело, црквата.

Изразот „Христос во вас“ (Колосјаните 1,27) се однесува на Христовото престојување во срцето преку вера (Ефесјаните 3,17; споредете со Галатјаните 2,20). Оваа духовна врска со Христа ги оспособува верни ците уште сега да седат „на небесата во Христос Исус“ (Ефесјаните 2,6) и да ги вкусат „силите на идниот век“ (Евреите 6,5). Преку Неговото присуство во нашиот живот, Тој веќе почнува да нè обединува со небото. Евангелието кое дејствува во срцата на верниците е она што нè оспособило „да учествуваме во наследството на светиите во светлината“ (Колосјаните 1,12).

---

#### Додаток: Утрински стих

**Во заедница со Отецот:** Дела 2,25.26.
