---
title: Упатување молитви едни за други
date: 18/03/2026
---

`Прочитајте Колосјаните 4,2-4. Кои принципи во врска со молитвата ги наоѓате во овие стихови? Кои молитвени барања ги изнесува Павле?`

Некои од најважните зборови што можеме да му ги упатиме на оној што се бори со проблеми од различен вид, без разлика дали се семејни, здравствени, финансиски или други, се: „Се молам за тебе“. Тоа е небесно избрано средство за поврзување и заемно дејствување. „Според Божјиот план, како одговор на нашата молитва со вера, Бог ќе ни го даде она што не би ни го дал кога за тоа не би го молеле“ (Еленa Г. Вајт, *Големата борба*, стр. 525 оригинал).

Обратете внимание на впечатливите описи на молитвата што ги користи Павле: „Бидете постојани во молитвата, бидете бодри во неа со благодарност!“ - што покажува дека тоа е молитва упатена со вера (Колосјаните 4,2). Тој ни кажува да се молиме „секогаш“ (Ефесјаните 6,18) и „постојано“ (1. Солунјаните 5,17). Најневеројатно е тоа што, дури и ако „не знаеме како треба да се молиме. Па сепак, Духот Сам посредува за нас со неискажливо воздивнување“ (Римјаните 8,26).

`Прочитајте го повторно стихот Колосјаните 4,3. Која „врата на проповедта“ би можел Бог да ви ја отвори за да ја споделувате вашата вера?`

Значајно е што и самиот Павле се молел за вистинските зборови што требало да ги изнесе. Понекогаш, кога ги читаме неговите посланија или неговите говори во книгата Дела Апостолски, ние замислуваме дека тој секогаш бил елоквентен, никогаш не се двоумел што треба да каже. Но, тука тој бара да се молат за него, за да може да ја објави пораката „та да ја откријам, како што треба да зборувам!“ (Колосјаните 4,4). Тој исто така користи многу важен грчки збор (*dei*) во последниот дел од тој стих, кој може да се преведе „како што морам да зборувам“, што укажува на божествената неопходност од делото на објавување на евангелието. Тој препознал колку е важно да се изнесе оваа порака на луѓето на највисоките положби од римската влада, вклучувајќи го и домаќинството на цезарот.

„Не е неопходно секогаш да клекнете на колена за да се молите. Негувајте навика да разговарате со Спасителот кога сте сами, кога шетате или кога ги извршувате секојдневните работи. Вашето срце нека се издигне во тивка молба за помош, светлина, сила и знаење. Секој ваш здив нека биде молитва!“ (Еленa Г. Вајт, *Здрав и среќен живот*, стр. 510, 511 ориг.).

---

#### Додаток: Утрински стих

**Бог ги дава плодовите на нашиот труд:** 5. Мојсеева 30,9.
