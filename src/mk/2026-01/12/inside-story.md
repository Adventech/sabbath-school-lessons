---
title:  Искуство
date:   20/03/2026
---

#### Ништо не е случајно

Набрзо откако Рене пристигнал на Филипините, добил понуда да работи како сметководител во Адвентистичката агенција за развој и помош (ADRA). По една и пол година работа во ADRA, осум години работел како сметководител во Кавите мисијата на Адвентистичката црква. Рене уживал да работи за црквата. Животот му бил едноставен и удобен. Како дете мислел дека да се стане адвентист значи пат до богатство. Но сега веќе немал желба да биде богат. Само сакал да им служи на другите до второто Христово доаѓање.

Еден ден, неочекувано добил покана да го замени пензионираниот благајник на Движењето 1000 мисионери, кое е дел од Јужноазиско-пацифичката дивизија на Адвентистичката црква и обучува стотици мисионери секоја година во своето седиште во Силанг, град во Кавите мисијата.

Рене се прашувал дали е ова сон. Уште од моментот кога му го предал срцето на Христос преку пријателството со еден од мисионерите на 1000 Мисионери, тој сакал да биде дел од тоа движење.

Тој мисионер, Родел, сега работел како ракоположен пастор на Филипините и сигурно би бил изненаден и среќен ако Рене стане благајник. Но Рене се прашувал: „Дали можам да ја извршувам работата на благајник? Јас сум само обичен сметководител.“

Таа ноќ, Рене сонувал дека работи во Движењето 1000 мисионери. Потоа, претседателот на Јужноазиско-пацифичката дивизија го замолил да ја достави својата биографија за разгледување. Набргу потоа, дивизиски комитет ја одобрил неговата кандидатура и тој бил вработен.

Рене никогаш не погледнал назад. Бидејќи му останал верен на Бога, тој бил сведок како неговите роднини, кои некогаш ја презирале неговата вера, и се приклучуваат на Адвентистичката црква. Два месеци откако се вратил на Филипините, неговите родители биле крстени. „Тоа беше Божји дар за мене“, вели тој. „Беше како Бог да ми вели: ’Бидејќи ми беше лојален Мене, јас имам дар за тебе‘.“ Неговите две сестри исто така биле крстени.

Во меѓувреме, компанијата во која работел во странство пропаднала за време на пандемијата на COVID-19. Ако ја прифател зголемената плата, ќе изгубел сè. Денес, вели дека сè му должи на Господ кој објавува: „Зашто Јас ги знам Своите замисли за тоа што имам намера со вас - зборува Господ - замисли за мир, а не за несреќа: да ви дадам иднина и надеж.“ (Еремија 29,11). „Ништо не е случајно,“ вели Рене Тукалдо. „Бог имаше план за мене.“

*Седиштето на Движењето 1000 мисионери во Силанг, Филипини, било изградено со помош на Приносот за Тринаесеттата сабота од 1996 година. Исто како што тој принос сè уште има влијание низ Јужноазиско-пацифичката дивизија и пошироко преку работата на Движењето 1000 мисионери, така и приносот од ова тромесечје може да има долготрајно влијание. Ви благодариме за вашиот дар следната сабота. Погледнете го краткото видео на YouTube со Рене на: https://bit.ly/Rene-1000MM.*