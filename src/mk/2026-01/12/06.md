---
title: Одење во мудрост
date: 19/03/2026
---

Која е најважната вистина што ние, како христијани, можеме да ја спознаеме? Се разбира, тоа дека Исус Христос умрел за нашите гревови за да можеме ние, преку вера во Него, да имаме вечен живот. Тоа е вистина до која никогаш не би успеале сами да дојдеме. Тоа е вистина што морала да ни биде кажана или откриена. И таа ни е откриена - во Божјата Реч.

Има многу вистини,знаење и мудрост што никогаш не би ги спознале кога Бог не би ни ги открил во Својата Реч. Но тоа знаење и мудрост не ни се дадени само како сознание, како нешто за кое треба да бидеме информирани. Всушност, ние треба да ја пројавуваме таа вистина, тоа знаење и таа мудрост во нашиот живот.

`Прочитајте ги стиховите Колосјаните 4,5.6. Во кои ситуации, како што ни посочил Павле, треба посебно да се држиме за кажаното „однесувајте се благоразумно“? И зошто?`

За жал, ние христијаните понекогаш сме сè друго само не христијани! А како што укажува Павле (цитирајќи го стихот Исаија 52,5), Израел исто така бил камен на сопнување за неверниците: „Зашто поради вас името Божјо се хули меѓу незнабошците“ (Римјаните 2,24). Начинот на кој се однесуваме кон другите, особено кон оние кои не се од нашата вера, е многу важен (видете Тит 2,5; 2. Петрово 2,2). Христијанскиот дом, собирањето на младите луѓе на молитва наместо за безвредни забави, едноставната љубезност и смирениот, трпеливиот дух им зборуваат многу на оние кои нè набљудуваат за да се уверат дали нашето исповедање на верата е искрено или не.

Во стихот Колосјаните 4,6, Павле се сосредоточува посебно на зборовите што ги изговараме:

*„Зборот ваш секогаш да биде благодатен.“* Повеќе отколку само љубезност или учтивост,зборовите што ги изговараме треба да бидат поттикнати и проникнати со Божјата благодат преку влијанието на Светиот Дух.

*„Зачинет со сол.“* Спротивно на световната дефиниција за „зачинет“ говор, нашите зборови треба да бидат соодветни и допадливи за оние на кои им се обраќаме.

*„За да знаете како треба да му одговорите на секој човек.“* Само Светиот Дух може да ни ги даде вистинските зборови во вистинско време со вистинска цел и да ги подготви умовите на нашите слушатели за пораката што „мораме“ да ја објавуваме (и тука се употребува зборот dei - видете ги вчерашните коментари за стихот Колосјаните 4,4).

`Размислете за своите зборови, за своите постапки и за тоа како „одите“ пред другите. Каква порака притоа испраќате за вашата вера и за тоа што значи да се биде христијанин?`

---

#### Додаток: Утрински стих

**Добро извршената должност носи радост:** Проповедник 3,22.
