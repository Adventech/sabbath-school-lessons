---
title: Односи на работното место
date: 17/03/2026
---

`Прочитајте Колосјаните 3,22-25 и Колосјаните 4,1. Кои упатства им се дадени на робовите? Кои принципи ги наоѓаме тука за деловните односи воопшто?`

Се случува луѓето денес да го спомнуваат ропството со цел да докажат дека некои од библиските совети важеле само за минатото, ако не и целосно да го дискредитираат Светото писмо. Меѓутоа, таквиот став, иронично, многу малку или воопшто не го зема предвид историскиот контекст во рамките на старозаветниот Израел и новозаветната црква. Луѓето се создадени според Божјиот лик и, како и сите Божји интелигентни суштества, биле создадени за слобода. Мојсеевите закони забранувале Израелците трајно да останат робови (5. Мојсеева 15,12), и пропишувале шест години како максимален период на служење за отплата на финансиски долг (2. Мојсеева 21,2-6; 3. Мојсеева 25,39-43). Ропството во Библијата, колку и да ни изгледа одбивно според денешните сфаќања, воопшто не наликувало на гнасните облици на ропство во неодамнешниот западен свет, кои биле навистина страшно и ужасно злосторство против човештвото.

Во новозаветно време црквата морала да дејствува во рамките на римското право, кое предвидувало поседување на робови. „Но,за разлика од современите облици на ропство, римскиот закон им дозволувал на робовите значајни права и можности, а обидите за укинување на оваа практика можеле да го загрозат напредокот на евангелието“ (Clinton Wahlen, *„Culture, Hermeneutics, and Scripture: Discerning What Is Universal“*, Frank M. Hasel, ed., Biblical Hermeneutics: An Adventist Approach; Silver Spring: Biblical Research Institute/Review and Herald Academic, 2020, стр. 166).

Всушност, во рамки на црквата, за разлика од Римското царство воопшто, првата обврска на робовите била кон Господа. А нивните господари биле повикувани да постапуваат кон нив чесно бидејќи „знаете дека и вие имате Господар на небесата!“ (Колосјаните 4,1). Освен тоа, Павле му рекол на Филимон да не се однесува кон Онисим повеќе како кон роб, туку како кон брат (Филимон 1,16). Верниците, всушност, се нарекуваат Божји робови (или слуги) и во Стариот и во Новиот завет (видете, на пример, Псалм 34,22; Лука 17,10; 1. Петрово 2,16).

Дури и ако не ни се допаѓаат културните околности во кој настанал некој библиски текст, сепак мора да го прифатиме авторитетот на самиот текст. Во спротивно, се ставаме себеси и својата култура над Светото писмо. Подобра опција е да разгледаме сè што кажува Библијата за дадена тема пред да дојдеме до заклучок за тоа што навистина ни кажува во врска со неа.

`Разгледајте како би можеле да го примените овој исечок во вашите односи на работното место. Како принципите наведени овде би можеле да ви бидат од полза, како работодавач или вработен?`

---

#### Додаток: Утрински стих

**Работата е благослов за човекот:** Проповедник 5,19.
