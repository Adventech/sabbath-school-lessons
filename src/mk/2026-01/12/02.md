---
title: Мажите и жените
date: 15/03/2026
---

Новиот завет содржи голем број упатства за христијанските домови (видете Ефесјаните 5,21-6,9; Колосјаните 3,18-4,1; Тит 2,1-10; 1. Петрово 2,18-3,7). Значајно е што овие таканаречени „домашни кодекси“ не се целосно хиерархиски уредени, туку вклучуваат елементи кои ги прават односите порамноправни, а прават и заемно подобро да се изградуваат.

`Прочитајте Колосјаните 3,18.19. Каква рамнотежа гледате овде? Кои дополнителни совети ги дава Павле во текстот Ефесјаните 5,22-25.33?`

Некои мажи го цитираат текстот: „Вие, жените, покорувајте им се на мажите свои“ (Колосјаните 3,18) и тука застануваат. Сепак, обратете внимание на важната забелешка што ја додава Павле: „Како што прилега во името на Господ “. Новиот завет никаде не учи дека жените треба да им се покоруваат на сите мажи, дека сопругите треба да бидат покорни и потчинети, или дека треба слепо да се потчинуваат на секоја желба или каприц на својот маж. Павле истакнува дека преданоста на жената прво му припаѓа најпрво на Господа, па дури потоа на нејзиниот сопруг. Индивидуалноста на жената не смее да се претопи во онаа на нејзиниот сопруг, ниту, пак, тој може да постапува како да е нејзина совест.

Христовата љубов спрема црквата, како што се гледа во неговото жртвување на себеси за неа, илустрира како мажите треба да ги сакаат своите жени (Ефесјаните 5,25). Да бидат верни без оглед на цената. Да донесуваат одлуки кои се во најдобар интерес на жената, иако тие интереси нормално би требало да бидат усогласени. Таквата љубов ѝ олеснува на жената да ја послуша Божјата заповед и да го почитува својот маж (Ефесјаните 5,33).

Здравиот христијански брак се одликува со заемност - меѓусебно советување, заедничко размислување и донесување одлуки како двојка. Понекогаш, кога се донесува одлука за нешто што има сериозни последици за целото семејство, може да биде соодветно да се вклучат и децата во тие разговори, но родителите никогаш не треба да се расправаат пред нив. Ако сопругот и сопругата и понатаму не се во можност да се согласат, библискиот начин на мирот е сопругата да се согласи со судот и одлуката на својот сопруг, под услов тоа да не ја прекршува Божјата реч. Од истата причина, повеќето, ако не и сите мажи можат да се сетат на моментите кога биле среќни што ја послушале својата сопруга и го прифатиле нејзиниот совет. Колку повеќе мажот и жената соработуваат заедно како тим, толку посреќен ќе биде и нивниот брак.

`Како можеме да го избегнеме она што, за жал, се правело низ сета историја, и прекрасните принципи изразени во тие стихови да ги претвориме во нешто многу лошо?`

---

#### Додаток: Утрински стих

**Радувајте се во Божјата сила:** Јов 39,19.21.
