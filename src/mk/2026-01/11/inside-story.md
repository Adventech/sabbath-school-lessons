---
title:  Искуство
date:   13/03/2026
---

#### Соочување со ултиматум

Во саботата кога Рене избрал да оди во црква наместо на работа, по зајдисонце се вратил во зградата каде што живеел и работел. Еден колега му подал писмо од шефот. Бил отпуштен.

Рене бил шокиран. Не знаел што ќе се случи следно. Како странец што работел во земја непријателски настроена кон христијанството, се прашувал дали ќе може да остане цврст во верата ако биде испратен во затвор или се соочи со смрт.

Тој се помолил: „Господе, дали е веќе време да се вратам дома на Филипините? Ако сакаш да умрам овде, во ред е со мене. Многу луѓе знаат дека се борам за својата вера.“

Рано, следното утро отишол во канцеларијата и му испратил е-пошта на шефот. „Ве почитувам,“ напишал. „Вие сте ми пријател и како постар брат. Знам дека треба да разговараме за проблемите што ги предизвикав кога ќе дојдете во канцеларија.“

Таа вечер, шефот дошол на работа. Изгледал вознемирен. Рене се молел: „Те молам, помогни. Смири го мојот шеф. Но ако е Твојата волја да умрам, го прифаќам тоа.“

Потоа шефот го повикал Рене. Рене се обидел да стане, но не можел. Колената не го држеле. Се чувствувал како да умира.

Со сета сила се подигнал од столчето и тргнал несигурно, подгрбавен, кон канцеларијата на шефот. Додека ја кревал раката да затропа на вратата, слушнал шепот: „Не плаши се. Јас сум вистинскиот Бог. Јас сум верен на Моите ветувања.“

Момент подоцна ја отворил вратата и го видел строгото лице на шефот. Додека влегувал, гласот му шепнал уште двапати: „Јас сум вистинскиот Бог. Јас сум верен на Моите ветувања.“ Со секое повторување, гласот станувал сè погласен.

Шефот му подал две парчиња хартија и рекол: „Избери едно.“ Кога Рене збунето го погледнал, шефот додал: „Едното е договор за работа. Другото е авионски билет.“ Олеснето, Рене тивко се помолил: „Ти благодарам, Господе, не е затвор.“ Го избрал билетот.

Но шефот му рекол: „Прво прочитај го договорот.“

Рене видел дека платата му се удвојува ако работи еден час во сабота. Повторно го избрал билетот. Додека се прашувал како ќе го плати, повторно го слушнал гласот: „Јас сум вистинскиот Бог. Јас сум верен на Моите ветувања.“

Рене се вратил на Филипините. Во авионот се помолил: „Ти велиш: ‘Јас сум вистинскиот Бог. Јас сум верен на Моите ветувања.’ Кое е Твоето ветување за мене?“ Гласот шепнал:
„Нема да можеш да ги потрошиш сите спечалени пари, пред да најдеш нова работа.“

*Рене Тукалдо е финансиски директор на Движењето 1000 мисионери, чие седиште е во Силанг, Филипини, било изградено со помош на Приносот за Тринаесеттата сабота од 1996 година. Прочитајте повеќе следната недела.*
