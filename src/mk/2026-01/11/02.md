---
title: Со небесен ум
date: 08/03/2026
---

`Прочитајте го текстот Колосјаните 3,1-4. Според Павле, кој услов е неопходен за нашиот ум да биде насочен кон она што е небесно? Според ваше мислење, што значи ова?`

Од врвот на планината е можно да се види огромниот пејзаж што нè опкружува од сите страни. Уште од памтивек планините често биле посетувани од оние што трагале по поблиско искуство со Бога (видете Псалм 121,1.2). Дури и планините направени од човечка рака, наречени зигурати, биле градени од паганите со слична цел - да се сретнат со боговите. Интересно е што градот Ур, од којшто Аврам бил повикан да излезе, имал исклучително голем зигурат, видлив од километри наоколу. Меѓутоа, промената на надморската височина на која се наоѓаме, сама по себе, никогаш нема да нè доближи до небото во духовна смисла. Тоа не може да се постигне со човечки напор.

Наместо тоа, само преку чудото на благодатта, преку која сме умреле со Христа и сме воскреснале со Него (сликовито претставено со крштевањето [Колосјаните 2,12.13]), можеме да се приближиме до небото.

Забележете дека од почетокот на 3. глава од Посланието до Колосјаните, повеќе пати се нагласува она што е горе, односно небесно: „она што е горе“, „каде што Христос седи“, „за небесното“, „со Христос во Бога“, „со Него во слава“ (Колосјаните 3,1-4).

Секако, има многу работи во христијанскиот живот што не можат да се објаснат. Како може некоја личност навистина да „умре“ и да „воскресне“ кога, според сите очигледни факти, тој или таа е сè уште истата личност и немала такво искуство на умирање и враќање во живот? Има многу работи што се нелогични за природниот ум, неизложен на влијанието на Светиот Дух. Но, за оние кои се духовно променети, затоа што го примиле новото срцешто го ветил Бог, смртта за гревот и воскресението со Христа се автентични реалности. Како што потврдуваат зборовите на една химна: „Ме прашуваш како знам дека Тој е жив? На тој начин што Тој живее во моето срце.“

Сепак, Павле ги дава овие заповеди (Колосјаните 3,1-4) затоа што постои непрестајна потреба нашиот духовен живот да се обновува (видете 2. Коринтјаните 4,16). Ние навистина можеме да отпаднеме и да бидеме изгубени! И никогаш не сме безбедни и ослободени од искушенијата во овој живот. Затоа мора секојдневно да донесуваме одлука да го бараме „она што е горе“ (Колосјаните 3,1). Нашиот вечен живот е безбедно „сокриен со Христа во Бога“ (Колосјаните 3,3), но надворешниот одраз на тој живот ќе биде сè друго само не скриен.

`Каде се вашите мисли - обично горе или обично долу? Ако е случај ова второво, како да ја промените нивната насока?`

---

#### Додаток: Утрински стих

**Неговата мудрост носи задоволство:** Изреки 3,17.18.
