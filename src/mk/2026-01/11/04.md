---
title: Обновени во знаењето
date: 10/03/2026
---

`Прочитајте го текстот Колосјаните 3,6-11. Како Павле го продолжува овој тек на мислите?`

Почетните зборови од стихот Колосјаните 3,8 означуваат драматична и решителна промена од смрт во живот: „Но сега“. Зборот „сега“ на грчки е нагласен. Сега, односно, бидејќи сте воскреснати со Христа и го барате она што е горе, во вашиот сегашен живот треба да се види впечатлива спротивност со вашиот претходен живот. Бидејќи сте ги умртвиле „органите од земната природа во вас“ (Колосјаните 3,5), „отфрлете сè од себе: гневот, лутината, злобата, хулењето, срамните зборови од својата уста“ (Колосјаните 3,8).

И гневот и лутината можат да го опишат Божјиот праведен одговор на гревот (на кој се осврнавме вчера), што се однесува и на Исуса (Марко 3,5; Откровение 6,16). Наспроти тоа, секој од нас е повикан да биде „брз за слушање, а спор за зборување, и бавен за гнев, бидејќи човечкиот гнев не ја извршува Божјата правда“ (Јаков 1,19.20). Злобата им посакува несреќа на другите. Клеветата е осмислена да оцрни. Павле, исто така, го осудува јазикот што е навредлив и непристоен. И конечно, меѓусебното лажење е забрането (споредете со 3. Мојсеева 19,11.18), бидејќи го „соблековте“ „стариот човек заедно со неговите дела“ (Колосјаните 3,9).

`Што мисли Павле под тој „стар човек“, наспроти „новиот човек“? Видете Римјаните 6,6 и Ефесјаните 4,22-24.`

Глаголите што Павле ги употребува за оваа преобразба од старо во ново алудираат на облека, како кога некој ја соблекува старата, валкана облека и облекува нова и бела (споредете со стихот Захарија 3,4). Слична разлика меѓу старото и новото се прави и во поглед на стариот и новиот завет, при што стариот е окарактеризиран како надворешна буква на законот, а новиот како закон напишан од Духот во срцето (2. Коринтјаните 3,4-18).

Овие метафори го опишуваат обратувањето и неговите последици, кое Павле го нарекува „ново создание“ (2. Коринтјаните 5,17). Ние сме обновени „во познанието, според образот на својот Создател [Христос]“ (Колосјаните 3,10), кој е слика на невидливиот Бог (Колосјаните 1,15). Стекнувањето знаење за Христа преку Неговата Реч нè преобразува „во истиот лик од слава во слава“ (2. Коринтјаните 3,18). Ова нè поставува над сите етнички, географски и општествени граници (Колосјаните 3,11), бидејќи ние сме граѓани на едно повозвишено царство.

---

#### Додаток: Утрински стих

**Природата е создадена да ми донесе радост:** Псалм 92,4.5.
