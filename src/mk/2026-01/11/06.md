---
title: Да живееме нов живот
date: 12/03/2026
---

Заинтересираноста на Павле за мир и склад во црквата јасно се огледува во последните стихови од 3 .глава на Посланието до Колосјаните (Колосјаните 3). Веќе го разгледавме Божјиот мир подетално (видете ја 7. лекција). За разлика од *pax Romana* (Римски мир), *pax Christi* (Христовиот мир) не е мир наметнат однадвор, туку мир што треба да „владее“ во нас однатре. Ова може да се случи само ако Христос ја преземе контролата.

`Прочитајте го текстот Колосјаните 3,16.17. Што конкретно му овозможува на Христа да ја преземе контролата, и каква улога има музиката во сето ова?`

Јазикот што се користи овде е многу живописен. Тој прикажува како Христовата реч се вселува во нас. Ова се случува кога внимателно ја читаме Библијата за да ја послушаме Божјата мудрост и да учиме од неа. Иако грчкиот текст овде е донекаде двосмислен, очигледно е дека музиката игра важна улога во тоа „да се учите и да се советувате еден друг“ (Колосјаните 3,16).

Но, не која било музика. Павле користи многу уникатен начин на изразување и овде и во стихот Ефесјаните 5,19: „псалми и славословија и духовни песни“.

Иако не можеме да бидеме сигурни, се чини дека овде се прави разлика меѓу постоечката старозаветна збирка псалми и сè поголемите новозаветни збирки химни. Зборовите „духовни песни“ може да биде малку поопшт израз за која било песна поврзана со духовниот или црковниот живот. Зборовите на овие песни се средство за поучување на вистината и давање упатства за живеењето нов живот на еден христијанин. Многу прекрасни химни од изминатите неколку векови имаат моќни пораки на надеж и охрабрување кои издигнуваат, толку потребни во овој свет кој толку лесно нè влече сите нас надолу.

Влијанието на музиката е моќно. Давидовото свирење на харфа имало смирувачки ефект врз царот Саул (1. Самоил 16,23). Меѓутоа, кога Давид станал негов соперник, во Саул се разбудиле гнев и огорченост (1. Самоил 18,10.11). Клинички е докажано дека смирувачката класична музика ја намалува вознемиреноста, ја оптимизира работата на мозокот, ја подобрува релаксацијата, помага при болка и ја зголемува социјализацијата.

Кој од нас и самиот не се уверил на моќното влијание што музиката, во добра или лоша смисла, може да го има врз нашите мисли и чувства? Музиката - вистинската музика - може да нè издигне духовно.

`Што и да правите, вели Павле, „правете го во името на Господ Исус Христос“ (Колосјаните 3,17). Можете ли навистина да кажете дека така постапувате? Ако не, како можете да се промените? Односно, што мора да престанете да правите ако не можете да го правите тоа во Господово име?`

---

#### Додаток: Утрински стих

**Природата е послушна на Неговата волја:** Псалм 65,8.9.
