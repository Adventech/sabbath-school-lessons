---
title: Карактерот на новиот живот
date: 11/03/2026
---

Откако ги опишал лошите навики и негативните особини кои се отстрануваат и се оставаат кога доаѓаме кај Христа, Павле преминува на позитивните - како да се движи од темнина кон светлина.

`Прочитајте го текстот Колосјаните 3,12-14. Како се опишани верни ците и како, според ваше мислење, ова е поврзано со особините во коишто тие треба да се „облечат“?`

Како Израел, кого Бог го повикал да биде Негов посебен народ и да го одразува Неговиот карактер, оние што веруваат во Исуса се „Божји избраници“ (Колосјаните 3,12), Негови „избраници“. Меѓутоа, не сите живеат во согласност со тој повик. Како што рекол Исус: „Мнозина се повикани, а малкумина избрани“ (Матеј 22,14; споредете со Матеј 24,22.24.31). Павловото упатување на избраните има слично значење (Римјаните 8,33; 2. Тимотеј 2,10). Исто така, како Израел, и верниците се „сакани“ од Бога и „свети“ (5. Мојсеева 7,6-8). Оваа привилегија носи со себе важна одговорност: „Да ги возвестите совршенствата на Оној Кој ве повикал од темнина во Својата чудесна светлина“ (1. Петрово 2,9). А тоа го правиме со начинот на кој живееме сега.

Осумте особини што ги споменува Павле сочинуваат доста голема листа! Тој наведува „милосрдност, доброта, смиреност, кротост и долготрпеливост; трпете се еден со друг и проштавајте си“, и „над сето тоа... љубов“ (Колосјаните 3,12-14). Овие особини можат да потекнуваат само од срце обединето со Христа, бидејќи тие го опишуваат Неговиот карактер и начинот на кој Тој постапува со нас. Ние треба да им простуваме на другите „како што Христос ви прости вам“ (Колосјаните 3,13). Љубовта „сè сврзува во совршенството“ (Колосјаните 3,14), бидејќи Неговата љубов кон нас нè поврзува со Него и нè оспособува нас вистински да ги сакаме другите (1. Јованово 4,11.12).

Овие особини влијаат на нашите односи на два начина. Прво, покажувањето љубов, милост, љубезност и простување кон другите е благослов за нас, како и за другите. Да се сакаат и благословуваат другите е нешто што нè исполнува. Луѓето обично ни возвраќаат со иста мера, и ние продолжуваме да ја примаме Божјата милост и простување (Матеј 5,7; Матеј 6,14). Второ, и уште поважно, на тој начин се прославува Бог, што може да ги охрабри другите да поверуваат во Исуса и да Го следат, бидејќи така се открива силата на божествената благодат. „Ништо не може да изврши толку силно влијание врз човечката душа како несебичниот живот. Најсилниот аргумент во полза на христијанството е христијанин кој е исполнет со љубов и кој умее да ја споделува со другите“ (Еленa Г. Вајт, *Здрав и среќен живот*, стр. 470 оригинал).

`Колку добро вие го претставувате Исуса со начинот на кој се однесувате кон другите, а особено кон оние кои можеби се нељубезни кон вас?`

---

#### Додаток: Утрински стих

**Убавините на Земјата:** Малахија 3,12.
