---
title: Првороден пред секое создание
date: 16/02/2026
---

Во Новиот завет изразите „првороден“ и „единороден“ речиси секогаш се однесуваат на Исуса (видете: Лука 2,7; Римјаните 8,29; Евреите 1,6; Откровение 1,5), вклучувајќи ги и обете појавувања во Посланието до Колосјаните. Но, дури и кога се однесува на некој друг, тоа не мора да значи дека таа личност е родена прва во хронолошка смисла. Библискиот поим „првенец“ го нагласува посебниот однос што синот го има со својот татко, без оглед на редоследот на раѓање. Исто така, постојат случаи каде што помладите синови биле поистакнати - Исак, Јаков и Јосиф, да спомнеме само некои од нив.

Давид, иако најмлад од осум сина, бил помазан за цар (1. Самоил 16,10-13), а преку псалмистот, Бог рекол: „И Јас ќе го направам првороден син, повисоко од земните цареви“ (Псалм 89,27). Тој му рекол и на Мојсеј: „Израел е Мојот првороден син“ (2. Мојсеева 4,22). Во оваа смисла, тој израз го означува „првенецот“ како некој кој е најистакнат.

`Прочитајте Колосјаните 1,15-17. Кои причини ги наведува Павле за тоа што за Исус вели дека е „првороден пред секое создание“?`

Очигледно е дека Павле нема намера да каже дека Исус бил првото создадено битие. Всушност, тој категорично ја исклучува таа можност. Двапати, на два различни начина, тој вели дека Исус создал сè. Сè е создадено од Него и за Него (Колосјаните 1,16). Во двата случаи, Исус е назначен како Битие преку кое Бог го спровел процесот на создавање (видете исто така: Ефесјаните 3,9; Јован 1,1-3; Откровение 4,11).

Изјавата на Павле е сеопфатна до крајни градници: „Сè“ значи сè - во просторна (небото и земјата), онтолошка (видливо и невидливо) и функционална смисла (престоли, господства, началства, власти). Овие други изрази главно се однесуваат на ангелски битија (видете Ефесјаните 3,10; Ефесјаните 6,12). Како да сакал да се осигури дека нема да биде погрешно сфатен, Павле исто така укажува дека Исус постоел „пред сè“ (Колосјаните 1,17). Грчкиот израз што се користи овде може да означува првенство по ранг, како и во временска смисла, но во секој друг пример во Павловите списи тој се однесува на време (видете, на пример, 1. Коринтјаните 2,7; Галатјаните 1,17; Ефесјаните 1,4).

Уште една причина што Павле ја наведува за Исусовото првенство е тоа што „сè во Него стои“ (Колосјаните 1,17). Грчкиот збор (synistēmi) буквално значи „да се спои, да се собере“ или „да се обедини“. Исус е обединувачкиот фактор на вселената, не само поради Неговата улога како Создател, туку и затоа што Тој е Искупител.

`Бог, Творецот, умрел за нас. Што би можеле да додадат нашите дела на тоа? Зошто помислата дека нашите дела би можеле да додадат нешто на она што Христос веќе го направил за нас е всушност богохулна?`

---

#### Додаток: Утрински стих

**Бог управува со настаните:** Исаија 46,10.
