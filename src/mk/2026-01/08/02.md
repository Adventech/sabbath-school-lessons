---
title: Слика на Невидливиот Бог
date: 15/02/2026
---

Кога ќе се погледнеме во огледало или на фотографија, го гледаме сопствениот лик, но тој е рамна, дводимензионална претстава. На некој начин, скулптурата дава појасна претстава, но сепак е далеку од жива, дишечка, подвижна реалност. Библискиот поим на слика или лик, иако понекогаш се однесува и на овие послаби претстави, сепак укажува на нешто многу пошироко.

`Прочитајте ги следните текстови: 1. Мојсеева 1,26.27; 1. Мојсеева 5,3; 1. Коринтјаните 15,49; 2. Коринтјаните 3,18; и Евреите 10,1. Накратко наведете ги различните значења на „образ“ или „лик“ во овие стихови. Како тие би можеле да се разликуваат од описот на Исус како Божји лик или Божја слика?`

Човечките суштества се создадени да бидат што е можно послични на Бога во физичка, духовна, релациона и функционална смисла. Сепак, луѓето го одразуваат Божјиот лик само во одредени аспекти, а гревот дури и тоа го оштетил. Но Исус ни овозможил да го „видиме“ невидливиот Бог. „Кој ме видел мене“, рекол Исус, „го видел Отецот“ (Јован 14,9). Тој е „одблесок“, „отпечаток“ на Божјата природа (Евреите 1,3). Тој е Божјата мисла која се слуша и Божјиот карактер кој се гледа.

`Прочитајте ги стиховите Матеј 11,27 и Јован 1,1.2.14.18. Зошто само Исус е единствениот кој може да го открие Отецот?`

Забележете на кои други начини Исус го опишува својот однос со Бог Отецот:
- „Мојот Отец досега работи, и Јас работам“ (Јован 5,17).
- „Јас и Отецот сме едно“ (Јован 10,30).
- „Никој не доаѓа кај Отецот, освен преку Мене“ (Јован 14,6).

Исус, исто така, повеќе пати се опишал себеси повикувајќи се, во апсолутна смисла, на Божјето име: „ЈАС СУМ“ (видете: 2. Мојсеева 3,14); „Јас сум лебот на животот“ (Јован 6,35); „Јас сум Светлината на светот“ (Јован 8,12); „Јас сум добриот Пастир“ (Јован 10,11.14); „Јас сум воскресението и животот“ (Јован 11,25); „Јас сум во Отецот и Отецот е во Мене“ (Јован 14,11); и „Јас постојам уште пред да се роди Авраам“ (Јован 8,58).

`Кога Исус би бил некој друг освен Бог лично, што би значело тоа освен дека Отецот испратил создадено суштество да умре за нас? Зошто е тоа толку радикално, толку суштински различно од фактот дека самиот Бог, во личноста на Исус Христос, умрел за нас?`

---

#### Додаток: Утрински стих

**Ослободување од страдање и гнев:** Псалм 18,19.
