---
title: Божјата мудрост и знаење
date: 01/03/2026
---

Јов поставува прашање: „Но, од каде ни доаѓа Мудроста? Во кое место престојува Разумот?“ (Јов 28,12). Павле одговара: „Во Кого (Христос) се сокриени сите богатства на мудроста и на знаењето“ (Колосјаните 2,3; споредете со стихот 1. Коринтјаните 1,30). Ако го имаме Христа, имаме сè „во секое богатство, со потполно разбирање“ на смислата на животот (Колосјаните 2,2). Преку Него се открива Божјата тајна, која го опфаќа целокупниот план на спасение.

`Прочитајте го текстот Колосјаните 2,1-7. Со која цел Павле го напишал ова послание?`

Грчкиот збор *paraklēthōsin* значи „охрабрен“ или „зајакнат“ (Колосјаните 2,2). Желбата на Павле не е само да им помогне на верниците во Колоси да ги препознаат лажните учења, туку и да ги обедини во христијанска љубов. Глаголското време во двата случаи покажува дека Павле е уверен во тоа дека неговото послание ќе ја постигне својата цел.

Од друга страна, тој ги пофалува за нивниот „ред и цврстината на вашата вера во Христос“ (Колосјаните 2,5).

Грчкиот израз *taxis*, преведен како „ред“, се користи во Новиот завет во однос на свештеничките редови на Арон (Лука 1,8; Евреите 7,11) и Мелхиседек (Евреите 5,6.10; Евреите 6,20; Евреите 7,11.17), но Павле обично го применува на редот во црквата (1. Коринтјаните 14,40), како што е и овде случај. Постои тенденција на црковниот ред и организација да се гледа само како на нешто што е дел од една верска институција и што нема некое посебно теолошко значење.

Меѓутоа, Павле, пропишувајќи соодветно, пристојно однесување за време на богослужението (видете, на пример, 1. Коринтјаните 11) и прецизно наведувајќи како треба да се избираат старешините и ѓаконите (1. Тимотеј 3; Тит 1), внимателно се погрижил да го зачува редот во црквата. Со такви мерки, Божјата мудрост и учењата на Библијата се чуваат и шират.

Како резултат на правилното учење што го примиле Колосјаните од Павловите соработници, тие имале „цврста“ вера. Таквата вера не може да се поколеба бидејќи почива на цврст библиски темел кој, ако се држат до него, ќе ги штити од заблудите што ги ширеле лажните учители.

`Какво е вашето искуство во врска со потребата од „ред“ во вашиот сопствен духовен живот?`

---

#### Додаток: Утрински стих

**Радоста е Божји дар:** Проповедник 2,26.
