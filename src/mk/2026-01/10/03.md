---
title: Вкоренетост и растење во Христа
date: 02/03/2026
---

Темата со којашто се занимава Посланието до Колосјаните е една од најјасните принципи на христијанскиот живот: „Поради тоа, како што Го примивте Господ Исус Христос, така и одете по Него“ (Колосјаните 2,6). Спасението го примаме примајќи Личност, а не само збир на доктрини. Меѓутоа, прифаќањето на Исус подразбира и прифаќање на сите Негови учења, како што се дадени преку апостолите и библиските пророци (видете Ефесјаните 2,20).

Сепак, повеќе од сè друго, прифаќањето на Христа подразбира умирање за себе и целосно предавање на себеси на живиот Христос.

Живото Слово (Исус) не може да се одвои од пишаното Слово (Библијата). Тие се две страни на иста паричка. Всушност, само преку Светото Писмо можеме да го запознаеме Исуса. Ние „одиме“, односно, гоживееме својот живот „во Него“, што значи дека дозволуваме Неговата Реч и Неговиот Дух да нè водат во сите наши одлуки и постапки.

Во стихот Колосјаните 2,7, Павле користи вообичаена библиска метафора која ги споредува христијаните со билки. Ние стануваме вкоренети во Христа кога го прифаќаме како наш Спасител и го уредуваме нашиот живот во согласност со Неговата Реч. Токму така стануваме „укрепени во верата“, стекнуваме цврстина на верата во Христа.

`Како следните стихови ја расветлуваат метафората на билка како симбол на верниците? (Видете: Исаија 61,3; Матеј 3,10; Лука 8,11-15; 1. Коринтјаните 3,6.)`

Павле јасно ги оцртува двете можности што се отвораат пред верниците. Едната е да останат „градина на Господ“ (Исаија 61,3) и да продолжат да бидат целосни во Христа на тој начин што ќе се држат за Него и Неговите учења. Втората може да се спореди со вештачка билка која може да изгледа како вистинска, но всушност е безживотна. Со усвојување на човечки филозофии и обичаи, ние стануваме „заробени“ (Колосјаните 2,8). И покрај тоа што Христос нè ослободил, можеме повторно да бидеме фатени во јаремот на ропството (Галатјаните 5,1; споредете со стихот Дела 15,10).

Накратко, да се прифатат небиблиски учења значи да се отфрли Христос, бидејќи оние кои ќе поверуваат во тие лажни учења, за жал, усвојуваат поинакво евангелие и му даваат предност на човечкиот авторитет во однос на авторитетот на Светото писмо (видете Галатјаните 1,6-9). Оваа опасност постоела во раната црква, и така останало до денес.

`Какво е вашето искуство во тоа што значи да умреме за себе за да го примиме Христа? Зошто тоа мора да биде постојан процес?`

---

#### Додаток: Утрински стих

**Радувајте се на дарот на животот:** 1. Тимотеј 6,17.
