---
title: Човечки заповеди
date: 05/03/2026
---

`Прочитајте Колосјаните 2,20-23. Како ги разбирате Павловите опомени во светлината на другите елементи споменати во таа глава?`

Како и во посланието до Галатјаните, Павле ја оценува оваа грижа за зачувување на еврејските церемонии како покорување на „стихиите на светот“ (Колосјаните 2,8.20; споредете со стихот Галатјаните 4,3.9). Со други зборови, како и земниот храм, тоа е нешто што ѝ припаѓа на земјата, но нашето живеење, нашето државјанство е на небото. Не треба да се оптоваруваме со церемонијалниот закон, бидејќи тој само ја навестувал реалноста во која сега уживаме преку Христа. Односно, и покрај тоа што Бог првобитно ги дал, овие обреди ја исполниле својата цел и повеќе не се потребни.

Бидејќи сите овие прописи биле укинати на крстот, што е назначено со божествената рака која ја раскинала храмската завеса (Матеј 27,51; споредете со Даниел 9,27), христијаните (вклучувајќи ги и христијаните од еврејството) не се подложни на овие прописи. Покорувајќи им се, ние всушност би се поистоветиле со овој минлив свет, наспроти новиот свет што ни е ветен во Христа.

Впрочем, ние радосно „очекуваме ново небо и нова земја, на кои ќе се всели правда“ (2. Петрово 3,13), а не само реновирање на овој стар свет.

Со оглед на фактот дека фарисеите и книжниците додале некои човечки закони на Мојсеевите прописи (видете Марко 7,1-13), овековечувањето на старозаветните церемонии, кои се исполниле во Христа, повеќе не можеле да се сметаат за божествено барање, туку само за човечки наметнати должности. Навистина, тие почнале да ја оптоваруваат верата, наместо да ја унапредуваат. Многу е лесно да почнеме да гледаме на извршувањето на сите овие обреди како нешто што не само што нè прави посупериорни во однос на оние кои не ги извршуваат, што е веќе доволно лошо, туку можеби, на некој начин, макар и незначително, може да не заведе во стапица да мислиме дека ние сме на некој начин заслужни за сопственото спасение, а ние не сакаме да паднеме во таквата стапица

Низ целокупната историја на христијанството, познавачите на Библијата му подлегнувале на искушението да изнесуваат разни религиозни тврдења, присвојувајќи ја улогата на Светиот Дух во водењето на верниците да го сфатат значењето на одреден текст. Самиот Христос е изворот од кој потекнува вистината на Светото писмо, за која поучувале Павле и другите библиски писатели.

`Како можеме да бидеме сигурни дека правилно сме го разбрале фактот дека единствениот темел на нашето спасение е она што Исус го направил за нас, надвор од нас и наместо нас - без оглед на она што Тој сега го прави во нас?`

---

#### Додаток: Утрински стих

**Очистени со Неговата крв:** Псалм 97,12.
