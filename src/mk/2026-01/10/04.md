---
title: Приковано на крстот
date: 03/03/2026
---

`Прочитајте го текстот Колосјаните 2,11-15. Со кои спорни прашања Павле овде се фаќа во костец?`

Колку често сме биле сведоци како овие текстови, особено Колосјаните 2,14, се злоупотребуваат како аргумент против седмиот ден, саботата?

За да ги направат овие текстови полесни за разбирање, адвентистите на седмиот ден предложиле две главни толкувања. Според првото, „ракописаниот закон“ кој бил прикован на крстот е листа со обвиненија изнесени „против нас“, слично на натписот што Пилат го закачил на Исусовиот крст (Матеј 27,37; Јован 19,19.20). Или, според второто, церемонијалниот закон што го запишал Мојсеј (видете 5. Мојсеева 31,24-26) бил прикован на крстот.

Кога го разгледуваме овој стих во неговиот поширок контекст, можеме да видиме дека тој јасно зборува за церемонијалниот закон.

Павле исто така споменува „обрезани преку неракотворено обрезание“ (Колосјаните 2,11), односно „обрезание, што е во срцето“ (Римјаните 2,28.29; споредете 5. Мојсеева 30,16), во очигледна спротивност со телесното обрезание, кое било едно од најважните одредби на церемонијалниот закон (3. Мојсеева 12,3; споредете со 2. Мојсеева 12,48).

Потоа Павле ја поврзува оваа внатрешна промена со отфрлањето на „гревовното тело на плотта“ и со крштевањето со потопување. Преку таквото крштевање, ние се поистоветуваме со Христовата смрт и воскресение (Колосјаните 2,11.12).

Ова искуство на преобратување потоа се споредува со тоа дека сме биле „мртви во гревовите“ и дека Бог нè „оживе“ со Христа, „простувајќи ни ги сите гревови“ (Колосјаните 2,13).

Зборот „прописи“ (Колосјаните 2,14) се однесува на законски прописи, без разлика дали се световни (Лука 2,1; Дела 17,7) или црковни (Дела 16,4). Единственото друго место каде што се појавува овој збор во Павловите списи, се однесува на церемонијалниот закон, кој служел како ѕид на раздвојување меѓу Евреите и незнабошците (Ефесјаните 2,14.15).

Бидејќи Павле веќе зборувал за простувањето на гревовите и внатрешната промена што ја симболизира крштевањето, малку е веројатно дека повторно би се вратил на оваа тема користејќи поинаква метафора, која не се појавува никаде на друго место во Светото писмо. Наместо тоа, може да се заклучи дека Павле најверојатно нагласува слична мисла што ја изнел во Посланието до Ефесјаните - дека верниците во Колоси, обратеници од незнабоштвото, не треба да се грижат за држењето на церемонијалниот закон, вклучително и обрежувањето, ниту за законите за чистота што оделе со таквото предание (споредете со Дела 10,28.34.35).

`Јасно е дека Павле не тврди дека Десетте заповеди биле приковани на крстот, затоа што тој на друго место го дефинира гревот како кршење на Десетте заповеди (Римјаните 7,7).`

---

#### Додаток: Утрински стих

**Надевајте се во Господа:** Псалм 144,15.
