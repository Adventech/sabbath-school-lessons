---
title: Сенка или суштина?
date: 04/03/2026
---

`Прочитајте Колосјаните 2,16-19. Кои еврејско-христијански практики ги истакнува Павле овде?`

До ден-денес, научниците не се согласуваат околу тоа кои точно прашања ги обработува Павле овде. Но,за нешто можеме да бидеме сигурни, а тоа е дека самото Павлово послание дава доста информации за нешто што најверојатно било разединувачко еврејско-христијанско влијание врз таа црква, која претежно била составена од преобратеници од незнабоштво (Колосјаните 2,13). Односно, еврејските верници наметнувале нешто што не било неопходно членовите на црквата да го следат.

Во стихот Колосјаните 2,16 јасно се наведува одреден број еврејски обичаи кои очигледно продолжиле да се практикуваат меѓу еврејските преобратеници во христијанството. Дури и некои елементи во стихот Колосјаните 2,18 се вклопуваат во истиот контекст. Исус го критикувал изигрувањето понизност меѓу религиозните водачи (на пример, Матеј 6,1.5.7.16). Од Кумранските свитоци дознаваме дека ангелите имале истакната улога во некои еврејски сфаќања на богослужението. Затоа, проблемите со кои Павле се фатил во коштец во Колоси веројатно биле слични на оние со кои се соочувал и на други места.

Бидејќи стихот Колосјаните 2,16 толку често погрешно е разбран, важно е да го разгледаме подетално. Забележете ги следниве подробности:

Тоа што Павле овде го користи сврзникот „па така“, укажува дека овој заклучок е извлечен од нешто што веќе е кажано. Претходно веќе станало збор за тоа дека потребата од буквално обрежување е отфрлена, затоа што она што е навистина важно е внатрешната промена на срцето (Колосјаните 2,11-15).

Изразот „јадење и пиење“ се однесува на приносите во храна и пијалак што Израелците ги носеле во храмот.

Конкретното споменување на „млада месечина, или ... саботи“ (Колосјаните 2,16) очигледно алудира на стихот Осија 2,11, каде што се споменува истиот редослед на церемонијални денови, што ги опфаќа и церемонијалните саботи (видете, на пример, 3. Мојсеева 23,11.24.32).

Од клучна важност за нашето разбирање на овој стих е Павловото толкување - дека сето „тоа е само сенка на она што доаѓа, а телото е Христос“ (Колосјаните 2,17; друг превод кажува: „а стварноста е Христос“). Овие церемонијални денови, како и жртвите, укажувале на Христовото дело (видете 1. Коринтјаните 5,7; 1. Коринтјаните 15,23). За разлика од тоа, седмиот ден, саботата, била воспоставена во Едем, пред гревот, и долго пред да се усвои церемонијалното принесување жртви во светилиштето. Според тоа, саботата не е сенка што требало да биде отстранета по крстот.

`Иако седмиот ден, саботата, не е спорно прашање овде, како би можеле да го примените советот на Павле да не ги осудувате другите?`

---

#### Додаток: Утрински стих

**Емануел, „Бог со нас“, дошол:** Захарија 2,10.
