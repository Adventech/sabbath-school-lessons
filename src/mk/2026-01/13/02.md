---
title: Поуки за евангелската работа
date: 22/03/2026
---

Од Павле дознаваме многу за ширењето на евангелието. Неговите патувања, според некои процени, опфатиле повеќе од 21.500 км. Ова навистина восхитува, кога ќе земеме предвид дека поголем дел од тој пат тој го поминал пеш, а дел од тоа време го поминал во затвор.

Павле поминал значително време во трговски центри, како што се Коринт и Ефес, од каде што пораката можела да се шири кон градовите во внатрешноста. Имал обичај и да се враќа во црквите што ги основал, за да ги зајакне и охрабри новите верници таму. Кога не можел лично да ги посетува црквите, испраќал писма. На тој начин верниците знаеле дека тој се сеќава на нив и дека се грижи за нив.

`Прочитајте го текстот Колосјаните 4,7-9; споредете го со Ефесјаните 6,21. Како е опишан Тихик и кои причини ги наведува Павле за тоа зошто него и Онисим го испратил во Колоси?`

Некои работи најдобро е да се соопштат усно, а не писмено. Би било интересно да се знае какви нови вести им пренеле овие двајца на Колосјаните. Судејќи според желбата на Павле тие вести да ги „утешат“ и „охрабрат“ (Колосјаните 4,7-9), тие веројатно вклучувале детали за околностите во кои се наоѓал Павле во затворот. Во секој случај, таквата комуникација била важна и како средство за зачувување на личните врски што ги зближуваат и држат верниците заедно.

Тихик, чие име значи „среќен“, очигледно бил доверлив пратеник. Опишан како „возљубен брат“ и „верен слуга и другар“, тој бил еден од двајцата мажи од Азија што Павле ги одбрал (Дела 20,4) да му се придружат на патувањето, кога ги носеле собраните средства за помош на осиромашните верници во Ерусалим. Тој бил со Павле и за време на неговото второ затворање во Рим, од каде што бил испратен во Ефес за да го поддржи тамошното дело (2. Тимотеј 4,12). Павле размислувал и за тоа да го испрати кај Тит на Крит (Тит 3,12). На патувањето до Колоси, го придружувал Онисим, кој, под влијание на Павле, се преобратил во Рим (видете ја лекција 1), и кој овде е опишан како „верен и љубезен“.

Павле очигледно и самиот сакал да дознае нешто за состојбата на верниците во Колоси. Не би било тешко да му се испратат вести преку некој друг, ако не и преку самиот Тихик. Тоа бил уште еден начин на кој Павле ја пренесувал својата љубов и грижа за тамошните верници, иако самиот никогаш не ја посетил таа црква. Тоа бил и начин да ги зајакне во нивната вера за да можат и тие да ги досегнуваат другите.

`Како овие лични подробности во Павловите писма не само што ја покажуваат неговата човечка страна, туку, во помала мера, ја потврдуваат валидноста на неговата служба?`

---

#### Додаток: Утрински стих

**Поднесување на животните товари:** Псалм 128,2.
