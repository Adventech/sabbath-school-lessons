---
title: Да стоиш во се што е според Божјата волја
date: 24/03/2026
---

Повеќе книги се напишани за живот воден со цел и црква водена со цел. Иако да се биде „воден со цел“ можеби не е баш најисправно, јасниот „фокус на целта“ е од суштинска важност за остварување на кој било смисловен потфат. Животот и службата на апостол Павле, како и на неговите соработници и останати апостоли, претставуваат пример за таков фокус (видете Филипјаните 3,13.14). Резултатите зборуваат сами за себе - евангелието брзо се ширело низ целото Римско царство и пошироко (Колосјаните 1,23). Истиот фокус е потребен и денес.

`Прочитајте ги стиховите Колосјаните 4,12.13. Која цел е опишана овде и како треба да се оствари?`

Како што споменавме во претходната лекција, веројатно Епафрас бил тој преку кого евангелието се проширило до Колоси и блиските градови Лаодикија и Јерапол (видете ја лекцијата 1). Неговите поздрави и молитви за тие цркви несомнено претставувале големо охрабрување за тамошните верници. Молитвите на Епафрас имале јасен фокус - Колосјаните да стојат „совршени и исполнети со секаква волја Божја“ (Колосјаните 4,12). Ајде внимателно да ги разгледаме богатите елементи на таа молитва.

*Стоите*. Овој збор значи да стоите цврсто и непоколебливо, што е можно само кога сме „втемелени и утврдени“ во верата и сигурни во вистинитоста на евангелието (Колосјаните 1,23). Павле го користи истиот збор повеќе пати во врска со нашата борба против „измамите на ѓаволот“ (Ефесјаните 6,11) и спротивставувањето на силите на темнината со помош на божествената сила на тој начин што се облекуваме „во сето Божјо оружје“ (Ефесјаните 6,10-18; споредете со 2. Тимотеј 2,19).

*Совршени*. Овојзбор се однесува на совршенството на карактерот што го наоѓа својот краен израз во пожртвуваната љубов (Матеј 5,44.48) на оние кои никогаш нема за себе да тврдат дека го „достигнале“ (Филипјаните 3,12-15).

*Наполно*. Овој моќен збор значи целосно да се задоволи или да се доведе нешто до полнота. Тој се користи за Аврам, кој бил „наполно уверен“ дека Бог ќе го направи она што го ветил, иако тоа било човечки невозможно (Римјаните 4,21), како и за силата што Господ му ја дал на Павле „преку мене да се утврди Благовестието“ (2. Тимотеј 4,17).

*Исполнети со секаква волја Божја.* Зборот „секаква“ е сеопфатен. Самиот Павле се молел Колосјаните да бидат исполнети со познавање на Божјата волја, за да можат да живеат „достојно за Бога, угодувајќи Му во сè“ (Колосјаните 1,9.10) „со секаква сила преку Неговата славна моќ“ (Колосјаните 1,11).

---

#### Додаток: Утрински стих

**Треба да уживаме во храната:** Проповедник 9,7.
