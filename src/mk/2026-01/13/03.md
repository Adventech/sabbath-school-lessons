---
title: Поврзаност во самата црква
date: 23/03/2026
---

Во денешниот свет кој е поврзан преку интернет, социјални медиуми и безброј уреди, тешко е да се замисли предизвикот со кој се соочил Павле помагајќи им на црквите да осетат дека се дел од нешто поголемо од нивните сопствени локални заедници.

`Прочитајте ги стиховите Колосјаните 4,10.11. Освен што испраќал вести таму и назад преку гласници (Колосјаните 4,7-9), на кои други начини Павле ги охрабрувал да бидат поврзани? Во светлината на некои од проблемите што тој ги разгледува во ова послание, која порака можела да биде пренесена преку овие поздрави?`

Со овие поздрави Павле ја гради и негува поврзаноста меѓу верниците. Тука дознаваме дека Марко бил роднина на Варнава. Со тоа Павле го отвора патот за можната посета на Марко во Колоси. Аристарх е опишан буквално како „воен заробеник“ заедно со Павле, што значи дека бил во затвор со него. Тие биле војници под „оружје Божјо“ (Ефесјаните 6,10.11), кои се бореле да ги ослободат заробениците на сатаната за служба во Божјото царство (видете 2. Тимотеј 2,1-4). Исус /Јуст (еврејско и римско име кое звучи многу слично на грчки, како Савле и Павле) им е исто така препорачан како доверлив соработник во делото на евангелието

Споменувајќи ги Аристарх, Марко и Јуст, Павле нагласува дека тие биле еврејски верници („од обрезаните“). Потоа споменува тројца обратени незнабошци: Епафрас, Лука и Димас (Колосјаните 4,12-14). Значајно е што сите тие, и покрај некои тензии во црквата меѓу Евреите и обратените незнабошци, можеле успешно да работат заедно, во единство и хармонија. Меѓутоа, кога вели дека овие биле негови „единствени“ помагачи, Павле како да изразува извесно разочарување што повеќе еврејски христијани не застанале покрај него во неговите страдања. Сепак, значајно е што Јован Марко, кој доста години претходно ги напуштил Павле и Варнава на нивното прво мисионско патување (Дела 13,13), во овој момент се покажал не само како верен, туку и како „утеха“ за Павле (Дела 15,36-40).

Заканите за единството не се ништо ново. Во последниве години, Адвентистичката црква, како што се ширеше глобално, претрпе длабоки промени, а разни сили постојано и жестоко го напаѓаа нејзиното единство. Овој притисок врз единството може да се почувствува на секое ниво на црквата.

`Како можете вие, во вашата локална црква, да работите на намалување на сето она што му се заканува на единството? Кои се притисоците на локално ниво и што може да се направи во врска со нив?`

---

#### Додаток: Утрински стих

**Бог обезбедува храна:** 1. Мојсеева 2,9.
