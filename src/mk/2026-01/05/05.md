---
title: Докажан карактер
date: 28/01/2026
---

Улогата на Тимотеј како придружен испраќач на ова послание веќе беше спомената (Филипјаните 1,1). Сега Павле почнува детално да изнесува колку е драгоцен Тимотеј како еден од неговите соработници. Тој е опишан како евангелист (2. Тимотеј 4,5) кого Павле го испратил во Македонија (1 Солунјаните 3,2; споредете со стиховите Дела 18,5; Дела 19,22) и, во неколку наврати, во Коринт (1. Коринтјаните 4,17; 1. Коринтјаните 16,10). Претходно тој работел со Павле и Сила во Коринт (1. Солунјаните 1,1; 2. Солунјаните 1,1), а подоцна во Ефес (1. Тимотеј 1,2.3; споредете со стихот Дела 19,22). Павле го опишува Тимотеј како некој кој е „истомисленик“ со него (Филипјаните 2,20). Грчкиот збор (буквално, „со иста душа“) навестува дека тој бил сличен на Павле во многу нешта, вклучувајќи ја неговата посветеност на Христа, неговите енергични напори да го шири евангелието, посебно неговата грижа за Филипјаните.

`Што мислите, зошто Павле овде зборува толку позитивно и толку опширно за Тимотеј (видете Филипјаните 2,19-23)? Што друго вели Павле за него (видете 1. Коринтјаните 4,17; 2. Тимотеј 1,5)?`

Уште една од доблестите на Тимотеј што Павле ја споменува е неговата чесност („докажан карактер“) (Филипјаните 2,22). Грчкиот збор што се користи овде опишува личност која е темелно испитана низ разни искушенија (Римјаните 5,4), и чиј карактер и служба се покажале дека се вистински (2. Коринтјаните 2,9; 2. Коринтјаните 9,13). Павле знае дека ова е вистина во случајот на Тимотеј, бидејќи се уверил во тоа во многу прилики додека работеле заедно во ширењето на евангелието. 

Токму тешките искуства во животот се тие што го тестираат нашиот карактер и откриваат кои сме однатре. Еленa Г. Вајт го објаснува тоа на следниов начин: „Животот нè учи на дисциплина... Ќе има провокации што ќе го проверат нашиот нарав, и токму преку подготвеноста да се соочиме со тоа во вистински дух се развиваат христијанските доблести. Ако кротко ги поднесуваме навредите и прекорите, ако на навредливите зборови одговараме со благост, а на злоупотребата со добрина, ова е доказ дека Христовиот Дух престојува во нашето срце“ (Еленa Г. Вајт, *Сведоштва за Црквата*, кн. 5, стр. 344). Во продолжение таа кажува дека „тешкотиите и непријатностите коишто сме повикани да ги поднесуваме... ако ги истрпиме со вистински дух, ќе развијат во нас карактер сличен на Христовиот, по кој христијанинот се разликува од световниот човек“ (Еленa Г. Вајт, *Сведоштва за Црквата*, кн. 5, стр. 344).

`Размислете за провокациите, тешкотиите и нервирањата со кои сте се соочиле неодамна. Дали сте ги „поднеле кротко“ и сте ги „истрпиле во вистински дух“? Што можете да направите за да овозможите таквите искуства да ви помогнат да станете подисциплинирани?`

---

#### Додаток: Утрински стих

**Израз на верата:** Пословици 23,16
