---
title: Светлина во мрачниот свет
date: 26/01/2026
---

Во стихот Филипјаните 2,14, Павле ги поттикнува Филипјаните: „Правете сè без мрморење и двоумење“. Предизвиците за црковното единство се толку сериозни што тоа не може да се одржи без значителен напор од наша страна. Единството во самата црква е нуспроизвод на нашата заедница со Христа и послушност кон Неговата Реч, и е од пресудно значење за нашето сведочење, како што нагласува Павле во продолжение, повикувајќи нè да светиме „како светила во светот“ (Филипјаните 2,15). 

Во ноќ без месечина, далеку од градскиот сјај и уличните светла, можат да се видат повеќе ѕвезди, и се стекнува впечаток дека тие светат многу посилно. Контрастот е она што ја прави разликата. Колку е потемно небото, толку појасно се истакнуваат ѕвездите. Така е и со нашето сведочење. Колку е поголема моралната темнина околу нас, толку е поостар контрастот меѓу животот на искрените Божји следбеници и световните луѓе. Според тоа, колку е важно да не дозволиме вештачката светлина на световните идеи, притисоци и практики да доведе до тоа нашето сведочење да избледи во однос на заднината или целосно да исчезне.

`Прочитајте Филипјаните 2,15.16. Како Павле опишува какви треба да бидеме ние, како Божји деца, и што треба да правиме?` 

„Прави“ значи „без мани, беспрекорни“. Овој израз се користи особено за Јов и за неговиот беспрекорен карактер (видете За Јов 1,1.8; За Јов 2,3; исто така За Јов 11,4; За Јов 33,9). Грчкиот збор преведен како „чисти“ (во некои преводи, „беспрекорни“) буквално значи „непомешани, невини, чисти“. Исус, имајќи ги предвид жестоките напади со кои веројатно ќе се соочат Неговите следбеници, нè охрабрува да бидеме „незлобни како гулаби“ (Матеј 10,16). Павле, слично на тоа, нè поттикнува да бидеме „прости во злото“ (Римјаните 16,19), односно, со други зборови, невини, неизмешани, слободни од злото. Во потполна спротивност на тоа, нашите современи медиумски канали не се ниту малку познати по чиста, инспиративна и вдахновена содржина. Во времиња како овие, Давидовиот обичај претставува одлично правило за нас: „Нема да ставам пред очите мои ништо пакосно“ (Псалм 101,3). 

Не треба да се плашиме да бидеме поинакви - нашата вера треба сè повеќе да нè издвојува. Целта е да „светите како светила во светот“ (Филипјаните 2,15). Единствениот начин да го постигнеме тоа е да одбиеме да се прилагодуваме на овој свет (Римјаните 12,2), цврсто „држејќи се за словото на животот“ (Филипјаните 2,16). Нашите избори и одлуки одредуваат дали живееме имајќи го предвид „денот Христов“ или трчањето ни е „напразно“ (Филипјаните 2,16; споредете 1. Коринтјаните 9,24-27).

`Ако постојат области од вашиот живот кои ги сметате за „световни“ (а веројатно ги има), како можете да се очистите од нив?`

---

#### Додаток: Утрински стих

**Радувај се во својата младост:** Проповедник 11,9.