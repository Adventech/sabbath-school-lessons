---
title: Почитувајте ги таквите
date: 29/01/2026
---

`Прочитајте го текстот Филипјаните 2,25-30. Како Павле го опишува Епафродит? Кои конкретни ставови и постапки на овој христијански работник го откриваат неговиот карактер?`

Епафродит се споменува само во ова послание, но многу дознаваме за него од неколкуте кратки напомени што се појавуваат. Судејќи според неговото име (кое упатува на култот на Афродита), тој бил преобратеник од паганството. Нарекувајќи го свој „сотрудник“, Павле сака да каже дека тој бил активен во службата, можеби дека дури и работел заедно со него во Филипи. А тоа што бил и негов „соборец“ (споредете со стихот Филипјаните 1,27) веројатно се однесува на судирот со кој се соочил Епафродит во ширењето на евангелието, готов да го ризикува дури и својот живот (Филипјаните 2,30). 

Како „пратеник“ (грчки: apostolos) именуван од црквата во Филипи, Епафродит бил испратен да му служи на Павле во затворот и да се погрижи за сите други негови потреби (Филипјаните 2,25). Тој бил оној на кого Филипјаните му ги довериле своите финансиски дарови за Павле (Филипјаните 4,18). Овие прилози биле од пресудна важност, бидејќи сè што им требало на римските затвореници - храна, облека, постелнина или други потреби - морало да се купи на нивен трошок, или тоа морало да им го донесе семејството или пријателите (спореди Дела 24,23). При крајот на неговото второ затворање во Рим, Павле бара од Тимотеј да направи сè што може за да дојде „пред зимата“ и да му ја донесе „наметката“ што ја оставил во Троада (2. Тимотеј 4,21.13). На Павле очигледно му била потребна таа дебела, волнена наметка во неговата студена, камена ќелија. И повторно, на Епафродит му било доверено да го однесе тоа послание назад во Филипи (видете Еленa Г. Вајт, *Делата на апостолите*, стр. 479 ориг.). 

Можеби поради проблемите во Филипи (видете ја лекција 4), Павле „сметал дека е потребно“ да го врати Епафродит порано од очекуваното и затоа ги охрабрува Филипјаните да го примат „во Господа со секаква радост“ (Филипјаните 2,29). Павле сака да ги увери да не се грижат за неговите околности во затворот. Исто така, тој нагласува дека Епафродит спаѓа меѓу оние што христијаните треба високо да ги ценат, не поради нивното богатство или општествен статус, туку поради саможртвуваниот дух во кој го следат Исусовиот пример (Филипјаните 2,6-11.29.30; споредете Лука 22,25-27). Грчкиот збор што се користи овде за „почитување“ или „чест“ се појавува само неколку пати во Новиот завет: за слугата кој бил „сакан“ од римскиот стотник (Лука 7,2), за оние на кои им била укажана чест со нивно место на свадбената гозба (Лука 14,8) и за Исус како каментемелник, „избран, драгоцен“ (1. Петрово 2,4.6). За Епафродит да биде вклучен во таа група, тој морал да биде навистина верен човек.

---

#### Додаток: Утрински стих

**Во спомен на Неговите благослови:** 3. Мојсеева 23,39.40.