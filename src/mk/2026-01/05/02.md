---
title: Нашите дела покажуваат што прави Бог во нас
date: 25/01/2026
---

Откако штотуку го претставил Христа како совршен пример на понизност и послушност кон Божјата волја, Павле сега се свртел кон самите Филипјани. Тој ја потврдува нивната послушност кон Господ откако ја примиле евангелската порака (видете Дела 16,13-15.32.33) и ги поттикнува да продолжат во таа послушност. 

Укажувајќи на примерот на Христовиот живот и на крстот како пат на спасение, Павле сега се сосредоточува подиректно на разгледување како сето тоа дејствува во практика.

`Прочитајте ги стиховите Филипјаните 2,12.13. Што мисли Павле кога вели: „Градете го своето спасение“? Како би го опишале односот меѓу верата и делата?` 

Во овие два стиха Павле не изнесува некое поинакво евангелие од она што во главни црти го дава во Посланието до Римјаните и во другите посланија. Можеме да бидеме сигурни дека неговата порака овде е во согласност со евангелието за оправдување со вера, кое тој го проповедал во Филипи и на други места. Но, исто така е важно да се земе предвид сè што кажува Библијата за одредена тема, особено темата за спасението, која може да биде многу погрешно сфатена.

`Прочитајте ги следните текстови, Римјаните 3,23.24; Римјаните 5,8; и Ефесјаните 2,8-10. Што нè учат овие исечоци во поглед на спасението?`

Без сомнение, спасението е Божјо дело и ние не можеме да си припишеме себеси апсолутно никаква заслуга за тоа. Дури и самата вера е дар, поттикнат од делото на Светиот Дух. Нашите сопствени дела не можат да нè спасат. Меѓутоа, преку новото раѓање, Бог во духовна смисла нè создава одново, оспособувајќи нè да правиме добри дела. Божјиот Дух работи во нас, зајакнувајќи ја нашата волја да го избереме она што е исправно, да се спротивставиме на искушението и да донесуваме исправни одлуки. 

Според тоа, со нашите дела ние јавно го покажуваме она што Бог го прави во нас, и тоа го правиме „со страв и трепет“ (Филипјаните 2,12). Дали тоа значи дека треба да се плашиме од Божјиот суд над нашите често слаби напори да послушаме? Секако дека не. Тој израз се однесува на свеста за Божјото присуство (видете Псалм 2,11) и на нашата потреба да Му бидеме послушни.

`На кои сè начини сте го искусиле Христовото дејствување во вас? Како вашата падната природа, за жал, се бори против она што Бог го прави во вас, и како можете да се спротивставите на оваа тенденција?`

---

#### Додаток: Утрински стих

**Моето име е напишано на небото:** Лука 10,20.