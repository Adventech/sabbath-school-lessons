### Соединување на Небото и Земјата

Сетете се на најтешката работа што некогаш сте ја правеле. Што ја правело тешка? Дали тоа биле високите очекувања или рокот за завршување на работата, или и двете? Дали бил во прашање вашиот став кон доделената задача? Или можеби луѓето со кои сте работеле? Или едноставно ви се чинело дека никогаш нема да успеете во тоа?

Размислете за целта на планот на спасението - соединување на небото и земјата. Звучи невозможно? Човечки кажано, невозможно е. И сепак, непосредно пред неговото вознесение на небото, Исус им дал на своите апостоли навидум невозможна задача: „Затоа одете и направете од сите народи Мои ученици, крштавајќи ги во името на Таткото и Синот и Светиот Дух, учејќи ги да го чуваат сето она што ви го заповедав“ (Матеј 28,19.20).

Исус го испратил и Павле кај незнабошците за да изврши една навидум невозможна задача: „Да им ги отвориш очите нивни, та да се обратат од темнината во светлина и од власта на сатаната кон Бога, па преку верата во Мене да примат простување на гревовите и наследство меѓу осветените“ (Дела 26,18).

Некои едноставно би кренале раце кога би им била понудена таква работа. Но, обраќајќи им се на своите апостоли, Исус додал: „И ете, Јас сум со вас преку сите дни до свршетокот на светот“ (Матеј 28,20). А на Павле му рекол: „Но стани и исправи се на нозете свои; затоа и ти се јавив, да те направам служител и сведок на ова што го виде и што ќе ти откријам“ (Дела 26,16).

Накратко, Исус ни доделува, човечки гледано, невозможни задачи, така што, наместо на самите нас, мора да се потпреме на Него за да ги оствариме. Тој никогаш не ни дава работа без да ни обезбеди сила да ја извршиме. „Кога човечката волја соработува со Божјата волја, таа станува семоќна. Сè што треба да се прави по негова заповед, направи го тоа со негова сила. Сите негови заповеди едновремено и оспособуваат заповедта да се изврши“ (Еленa Г. Вајт, *Христовите параболи* , стр. 333 оригинал).

Едноставно е неверојатно, но до времето кога Павле го напишал Посланието до Колосјаните, евангелието веќе било „проповедано на секое поднебесно создание“ (Колосјаните 1,23). Секако, не сите го прифатиле. Но, ако внимателно ги погледнеме налозите што Исус им ги дал на другите апостоли (Матеј 28,18-20) и на Павле, ќе видиме дека Тој никогаш воопшто и не ветил дека сите ќе станат ученици или дека сите ќе се обратат. „И ќе биде проповедано ова Евангелие за царството по целиот свет, за сведоштво на сите народи; и тогаш ќе дојде крајот“ (Матеј 24,14). Какво сведоштво е тоа? И како точно се постигнува таа цел?

Во ова тримесечје ќе ги проучуваме Павловите посланија до Филипјаните и Колосјаните. Тие имаат важни сличности. Пред сè, тие го откриваат Христос, кој единствено е способен да ги обедини небото и земјата. Тој ја претставува таа скала што Јаков ја видел како се протега од земјата до небото (1. Мојсеева 28,12; споредете со стихот Јован 1,51). Како Син Човечки, Тој нè избавува од гревот, а како Син Божји, Тој посредува за нас.

Додека ги проучуваме овие посланија, ќе ги согледаме тие два аспекти на Исусовата личност. Ќе разгледаме некои од највозвишените изјави кои можат да се најдат во врска со Христовото божество и Неговото откажување од сè за да нè спаси. Ќе го видиме Павле како од затвор се бори со проблеми во една црква што самиот ја основал (во Филипи) и во една црква што тој лично никогаш не ја посетил (во Колоси). Врските што ги воспоставил Павле во целата „глобална црква“ од тоа време му овозможиле да се справува со предизвиците, дури и од римски затвор. Тој бил свесен дека неговото време е кратко и правел сè што можел за да ги доближи припадниците на црквата до небото и едни до други. Правејќи го тоа, тој ни покажува како Божјата црква и денес може да се соедини со небото денес за да го исполни налогот за последното време од текстот Откровение 14, кој ни е познат како „трите ангелски пораки“.

*Д-р Клинтон Волен е помошник директор на Институтот за библиски истражувања при Генералната конференција. Неговата стручна област го опфаќа Новиот завет, херменевтиката и адвентистичката историја. Тој живеел и работел во Германија, на Нов Зеланд, во Русија, Обединетото Кралство и на Филипините. Тој и неговата сопруга, Џина, имаат две возрасни деца, снаа и две внучиња.*
