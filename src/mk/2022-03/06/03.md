---
title: Божествено-човечка комбинација
date: 01/08/2022
---

Кое е вашето најголемо животно достигнување? Без оглед за што се работи, многу е мала веројатноста тоа да сте го постигнале откако едно утро едноставно тетераво сте станале од креветот. Ако сакаме да постигнеме нешто вредно во животот, нам ни се потребни време и труд. Истото важи и кога станува збор за нашето учеништво во Христовата школа.

`Прочитајте Колосјани 1,28.29. Иако ни зборува колку силно Бог дејствува во Него, на кој начин Павле истакнува дека во сите работи сепак е вклучен и човечкиот напор? Види 5. Мојсеева 4,4; Лука 13,24; 1. Коринтјани 9,25 и Евреите 12,4.`

Во Колосјани 1,29 ни се дава мошне интересен увид во тоа како Павле го доживува својот однос со Бога, додека божественото дејствување се одвива во неговото срце. Тој вели дека се труди и се бори – но единствено со Божјата сила.

Зборот кој се користи за „труд“, всушност, значи „да се умориш“ или „да работиш до исцрпеност“. Ова особено се однесува на спортистите кои тренираат. Зборот „борба“, која го следи овој труд, понекогаш се преведува како „мачење или агонија“. Значи, тука имаме слика на еден спортист кој ја вложува сета своја сила за да победи. А потоа Павле прави пресврт во таа идеја изјавувајќи дека тој се напрегнува, но не со своја сила, туку со сета сила што Бог му ја дава. Според тоа, во врска со Павловата служба ни преостанува еднoстaвен заклучок – тоа била служба вршена со голем личен напор и дисциплина, но остварена со Божја сила. Токму тој однос се изразува на ист начин и кога настојуваме да го развиеме Христовиот карактер во нас.

Ова е многу важно да го имаме на ум бидејќи живееме во свет во кој луѓето копнеат да остварат повеќе со што помалку напори. Оваа идеја се вовлекла и во христијанството. Некои христијани евангелисти ветуваат дека Светиот Дух, само ако веруваме, може да се спушти врз нас со неверојатна натприродна сила и да прави големи чуда. Тоа е опасна полувистина, која може да нѐ наведе на помислата дека треба само да чекаме Божјата сила да се спушти врз нас, додека ние удобно седиме во своите места!

`Какво е вашето искуство со ваквиот стремеж за кој зборува апостолот? Што ви ставил Бог на срце, а се борите тоа да го прифатите? Како може да научите да се потчините на Божјата волја?`