---
title: Дисциплинирана волја
date: 02/08/2022
---

Еден од најголемите непријатели на нашата волја се токму нашите чувства. Културата во која живееме сѐ повеќе нѐ бомбардира со слики и музика која директно влијае на нашите сетила предизвикувајќи разновидни емоции – гнев, страв или сладострастје – без да бидеме свесни за тоа. Колку често се прашуваме: „Што сакам да јадам за вечера?“ „Што сакам денес да правам?“ „Дали ќе се чувствувам добро ако го купам ова?“ На тој начин чувствата блиску се поврзуваат со одлуките што ги донесуваме. Чувствата не се нужно лоши, меѓутоа она што го чувствуваме во врска со нешто не значи дека е исправно и најдобро. И навистина, чувствата понекогаш нѐ мамат („Поизмамливо од сѐ е срцето“, Еремија 17,9) и ни даваат лажна слика за реалноста, нѐ наведуваат на лоши одлуки и нѐ вовлекуваат во неволји што самите сме ги предизвикале!

`Кои примери можете да ги најдете во Библијата, во кои луѓето донесувале одлуки врз основа на чувствата наместо врз основа на Божјата Реч? Какви биле последиците: Видете 1. Мојсеева 3,6; 2. Самуил 11,2-4; Галатјани 2,11.12.`

`Прочитајте го текстот 1. Петрово 1,13. За што е заинтересиран Петар и што сака да направат неговите читатели?`

Петар сфаќа дека умот е кормило на телото кое ние го контролираме. Одземете му ја контролата на умот и со нас ќе управува секое чувство што ќе нѐ обземе!

Замислете дека одите по тесен пат до Пастировиот дом. Од тој пат се одвојуваат многу патеки кои водат во разни правци. Некои од нив водат кон места кои не би сакале да ги посетиме. Други изгледаат привлечно.\
Тие ги повикуваат нашите чувства, желби и копнежи. Меѓутоа, ако тргнеме по кој било од нив, ќе скршнеме од вистинската патека и ќе се најдеме на пат од кој може да биде многу тешко да се вратиме назад.

`Со кои важни одлуки се соочувате во овој момент? Запрашајте се искрено: Како можам да знам дали моите одлуки ги донесувам врз основа на моменталното расположение, чувствата или желбите, наместо на Божјата Реч?`