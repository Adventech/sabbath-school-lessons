---
title: Духот на вистината
date: 31/07/2022
---

Дали некогаш сте се молеле: „Боже направи ме добар“, но потоа како ништо посебно да не се променило? Како е можно, и покрај бројните молитви Божјата преобразувачка сила да дејствува во нас, нашиот живот како и понатаму да останува ист? Знаеме дека Бог поседува неограничени натприродни ресурси кои сесрдно и бесплатно ни ги става на располагање. Ние навистина сакаме да ги искористиме, но сепак нашиот живот не се менува секогаш во согласност со она што Бог ни го нуди.

Зошто? Една од причините е вознемирувачки едноставна – иако Духот има неограничена моќ да нѐ преобрази, ние со сопствените избори и одлуки го ограничуваме она што Бог може да го направи.

`Прочитајте го текстот во Јован 16,5-15. Во овие стихови Исус го нарекува Светиот Дух „Духот на вистина“, (Јован 16,13). Според овој текст, што прави Светиот Дух за нас?`

Иако може да ни ја открие вистината за нашата грешност, Светиот Дух не може да нѐ натера да се покаеме. Тој може да ни ги открие највозвишените вистини за Бога, но не може да нѐ натера да поверуваме во нив и да се однесуваме во согласност со нив. Кога Бог би можел, и во најмала мера, да нѐ натера да направиме што и да е, ние би ја изгубиле слободата на избор, а сатаната би можел да го обвини за мамење во големата борба тврдејќи дека Тој манипулира со нашиот ум и срце.\
Кога избувнала големата борба на небото, нашиот Татко не го натерал сатаната и останатите ангели да веруваат во Неговата добрина и праведност, ниту, пак, да се покаат за своите лоши дела. Но повторно, во рајот, каде што многу работи биле ставени на коцка, Бог не ги спречил Адам и Ева да ја искажат својата слободна волја и да бидат непослушни, иако многу јасно им ја изнел вистината за дрвото кое се наоѓало среде градината. Бог и кон нас не се однесува нималку поинаку. Духот ни ја открива вистината за Бога и гревот, а потоа нѐ прашува: „Со оглед на сите работи што ти ги покажав, како ќе постапиш?“

Истото се случува и кога ќе се најдеме во неволја. Понекогаш неволјите доаѓаат затоа што сме биле непослушни или не сме се покајале за сопствените гревови. За да може нашиот Татко во таквите ситуации да дејствува во наша полза, ние мора да донесеме свесна одлука преку покајание и послушност да ја отвориме вратата за Божјата сила да може да влезе во нас и да нѐ преобрази.

`Какви осведочувања неодамна ви донел „Духот на вистината“? Колку внимателно го слушате Неговиот глас? И, што е најважно, какви одлуки донесувате користејќи ја вашата слободна волја?`