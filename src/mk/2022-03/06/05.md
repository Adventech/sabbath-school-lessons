---
title: Радикална посветеност
date: 03/08/2022
---

**„Ако твоето десно око те соблазнува, извади го и фрли го од себе, зашто е подобро да ти пропадне еден од членовите, отколку целото твое тело да биде фрлено во пеколот“ (Матеј 5,29).**

`Размислете за Исусовите зборови во наведениот стих. Дали би ги нарекле радикални и зошто?`

Радикални чекори се неопходни, не затоа што Бог сака на христијаните да им го отежни животот, туку затоа што ние, а и нашата култура, во голема мера сме се оддалечиле од Божјите планови за нас. Луѓето понекогаш ќе се запрашаат: „Како можев толку да се оддалечам од Бога?“ Одговорот е секогаш ист – чекор по чекор!

Прочитајте го текстот во Матеј 5,29.30. Исус зборува во контекст на сексуалните гревови. Меѓутоа, принципите кои лежат во основата на Неговите зборови може да се применат и при соочувањето со сите други гревови. Всушност, тие принципи може да се применат и на нашиот раст во Христа во целина.

`Која клучна вистина Исус ни ја соопштува со тие зборови забележени во Матеј 5,29.30? Дали навистина сме повикани во буквална смисла да си наштетиме себеси?`

Исус воопшто не нѐ повикува физички да го повредуваме сопственото тело. Никако! Тој всушност нѐ повикува да го контролираме сопствениот ум, а со тоа и сопственото тело, без оглед на цената која треба да ја платиме. Забележете дека во овие стихови не стои дека треба да се молиме и дека во истиот момент Бог ќе ги отстрани грешните склоности од нашиот живот. Понекогаш Бог во својата милост ќе го направи и тоа за нас, но често пати нѐ повикува радикално да се посветиме во одвојување од некои работи или да започнеме нешто што воопшто не би сакале да го направиме! Во какви неволји тоа може да нѐ доведе! Но колку почесто донесуваме вистински одлуки, толку ќе стануваме посилни и моќта на искушенијата во нашиот живот ќе слабее.

**Бог понекогаш ги користи неволјите за да го привлече нашето внимание во моментите кога околу нас има многу бучно попречување.\
Во неволјите сфаќаме колку сме се оддалечиле од Бога. Неволјите можат да бидат Божји повик да донесеме радикални одлуки и да се вратиме кон Божјиот план за нас.**