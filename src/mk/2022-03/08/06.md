---
title: Верни и тогаш кога Бог не може да се види
date: 18/08/2022
---

Помислата дека никој не се грижи за тоа што ни се случува е многу непријатна. Но, помислата дека Бог не знае или не се грижи за нас е најнепријатното нешто.

На Евреите кои биле протерани во Вавилон, им изгледало дека Бог не се грижи многу за нивната ситуација. Тие сè уште биле прогонети, и сè уште се чувствувале напуштени од Господа поради нивниот грев. Но, и покрај тоа, Исаија им дава утешни зборови. Исаија 40 глава е прекрасен текст во кој пророкот му зборува на народот на многу трогателен начин за нивниот Бог: „Како пастир ќе го пасе Тој стадото Свое: јагнињата ќе ги земе Тој во рацете и ќе ги носи на градите Свои, и грижливо ќе ги води доилките“ (Исаија 40,11). Меѓутоа, по толку време, прогонетите си помислиле: Каде си, Господе? Не гледаме никаков доказ дека сè уште си тука – или дека се грижиш!

`Прочитајте го текстот Исаија 40,27-31. Како Исаија го опишува Бога? На кои начини овој опис на Бога требало да ги утеши додека си велеле: „Патот ми е скриен од Господ, делото мое е заборавено пред мојот Бог“ (Исаија 40,27)?`

Друга група припадници на Божјиот народ, кои веројатно мислеле дека нивниот пат е скриен од Бога, се наоѓа во Книгата за Естира. Во таа книга Бог не се спомнува ниту еднаш. Меѓутоа, целата драма се одвива околу Божјата интервенција да го спаси својот народ од неотповикливата наредба со која тие биле осудени на уништување. Таа приказна не опишува само настани од минатото. Симболизира едно време во иднина кога Божјиот народ повторно ќе биде прогонет и кога повторно ќе биде прогласен закон за нивно уништување (Откровение 13,15). Можете ли да замислите колку лесно било да се заклучи дека, со оглед на постоечките, страшни околности, Бог сигурно го напуштил својот народ? Но, не треба да се плашиме. Истиот Бог што ги спасил своите избраници во сторијата за Естира, повторно ќе ги спаси во последната криза.

`Читавме како Исаија им го опишал Бога на изгнаниците. Како би им го опишале Бога на оние кои мислат дека Бог отишол и ги напуштил? Како би ги научиле да гледаат со очите на верата и да не се потпираат на она што можат да го забележат околу себе со своите две очи?`