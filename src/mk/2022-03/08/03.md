---
title: Во Исусово име
date: 15/08/2022
---

**„Ако посакате нешто во Мое име, Јас ќе го направам“ (Јован 14,14).**

Исус нема уште долго да биде со учениците. Тој, кој им бил поддршка и охрабрување, се подготвувал да оди на небото, а учениците се чувствувале малку збунети и беспомошни. Сепак, иако тие веќе нема да можат физички да го видат, Исус им дал извонредно ветување.

Прочитајте Јован 14,1-14. Според стиховите 13 и 14, Исус ветува дека ќе направи за нас „сè што бараме во Негово име“. Затоа на крајот од нашите молитви речиси секогаш додаваме: „Во името на Исуса Христа, амин“.

`Додека го изговараме ова, што обично мислиме дека тоа значи? Што мисли Исус кога нѐ поттикнува да се молиме вака? Кои навестувања во овие стихови ни помагаат да разбереме што сака Тој да каже?`

Кога упатуваме барање „во Исусово име“, можеме да бидеме сигурни дека целата небесна машинерија работи во наша полза. Можеби не ги гледаме ангелите во акција насекаде околу нас, но, тие се тука – испратени од небесниот престол да ги исполнат нашите барања во името на Исус.

Понекогаш, кога ќе се помолиме во Исусово име, ги отвораме очите и очекуваме сè околу нас да биде поинаку – но сè изгледа исто. Меѓутоа, иако Божјата сила понекогаш се пројавува на драматичен начин, како тогаш кога Исус ја смирил бурата, таа може да дејствува и во тишина, незабележливо, како кога го поткрепила Исуса во Гетсиманија. Можеби нешто драматично нема да се случи веднаш, но тоа не значи дека Бог не работи во наша полза.

`Прочитајте повторно Јован 14,1-14. Додека читате, замислете го Исуса како директно ви се обраќа вам, лице в лице. Каква надеж и охрабрување можете да извлечете од овие ветувања? Во исто време, запрашајте се: „Кои детали во мојот живот можат да застанат на патот да ги исполнам тие ветувања во моја полза? Кон какви промени треба да се стремам во моето срце?`

