---
title: За натамошно проучување
date: 19/08/2022
---

Во книгата _Пророци и цареви_ од Елена Вајт, прочитајте го поглавјето со наслов „Во времето на царицата Естира“, стр. 598–606 (оригинал).

„Зар Бог не рекол дека ќе им го даде Светиот Дух на оние што Го бараат? И зар тој Дух не е вистински, прав, реален водич? Меѓутоа, некои луѓе изгледаат како да се плашат да го држат Бога за збор, како тоа да е дрскост од нивна страна. Тие се молат на Господа да ги поучи, а сепак се плашат да веруваат во Божјата реч и да го прифатат фактот дека сме поучени од Него. Додека му пристапуваме на нашиот небесен Татко понизно, со поучлив дух, подготвени и желни да бидеме поучени, зошто да се сомневаме дека Бог ќе го одржи своето ветување? Не смееме ниту за момент да се сомневаме во Него и на тој начин да му нанесуваме срам. Кога се стремите да ја запознаете Божјата волја, вашиот дел во работата со Бога е да верувате дека ќе бидете водени, насочувани и благословени во извршувањето на Неговата волја. Можеби, поради недостаток на доверба во самите себе, ќе мислиме дека погрешно сме ги протолкувале Неговите учења, но дури и тоа можеме да го направиме предмет на молитва, и да Му веруваме и да продолжиме да Му веруваме до крај, дека Неговиот Свети Дух ќе нѐ води да ги толкуваме Неговите планови и дејствувањето на Неговото провидение“ (Елена Вајт, _Manuscript Releases_, кн. 6, стр. 225).

„Во судирот со сомневањата и спротивставените влијанија, верата станува сѐ посилна. Искуствата стекнати во таквите искушенија се подрагоцени дури и од најскапоцените камења“ (Елена Вајт, _Сведоштва за црквата_, кн. 3, стр. 555).

**Прашања за разговор**

`1. Разговарајте како класа за сето она во што веруваме, а не го гледаме – она за кое знаеме дека постои, но е надвор од нашето видно поле. Како ова може да ни помогне да разбереме што значи да се види „Оној што не се гледа“?`

`2. Разговарајте за последното прашање во проучувањето предвидено за среда. Колку често запаѓаме во таква ситуација? Како можеме да бидеме сигурни дека Господовиот пат е најдобар, дури и ако не е секогаш тоа што ние би го сакале?`

`3. Ако „во судирот со сомневањата и спротивставените влијанија, верата станува сѐ посилна“, и ако тоа води до нешто исклучително вредно, „подрагоцено дури и од најскапоцените камења“, како треба овие тврдења да го обликуваат начинот на кој гледаме на таквите судири?`

`4. Повеќето од нас имале можност да видат луѓе, дури и христијани, во ситуации чиј исход, барем од наша перспектива, бил страшен. Се случило најлошото што сме можеле да го замислиме, и покрај молитвите и напорите во најдобра насока. Како да го разбереме ова во светлината на она што сега го проучувавме?`