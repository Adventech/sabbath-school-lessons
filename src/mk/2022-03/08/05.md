---
title: Подготвен да ги понесе сите наши грижи
date: 17/08/2022
---

Некои луѓе во својот дом имаат плоча на која пишува: „Зошто да се молите кога можете да се грижите?“ Секогаш знае да ни измами насмевка, затоа што сме свесни дека и самите се однесуваме така – често се грижиме, наместо да му пристапиме на Бога и да му ги изнесеме своите грижи.

Некој еднаш рекол: кога животот ни станува премногу заплеткан, треба да му го предадеме на Бога и да Го оставиме да ги одврзе јазлите.\
А колку само Бог копнее да го направи тоа за нас! Сепак, чудно е што успеваме да се држиме за нашите проблеми додека не препукнеме. Зошто чекаме да нѐ обземе очајот пред да му пристапиме на Господа?

`Прочитајте го текстот 1. Петрово 5,7. Петар го цитира Псалми 55,22. Која е основната порака за нас? Видете исто така Матеј 6,25-33.`

Стихот 1. Петрово 5,7 е многу едноставен. Во него нема скриени пораки; тој значи токму тоа што го кажува. „Фрли“ значи токму тоа – фрла, предава – така што она што предизвикува болка и загриженост нема повеќе никаква врска со нас. Но, секако, ние не го фрламе нашиот товар каде било. Нашата грижа не исчезнува во празнината. Му го предаваме на нашиот Отец кој е на небесата и кој ветува дека ќе го реши.\
Токму за ова зборува Исус во Евангелието според Матеј. Тоа не е нешто што е тешко да се направи. Напротив. Проблемот е што ни изгледа премногу лесно, премногу добро за да биде вистинито.

Причината за загриженост може да биде различна. Тоа може да биде притисок на работа. Неочекувана критика. Чувство дека сме непожелни и несакани. Здравствени или финансиски грижи. Чувство дека не сме доволно добри за Бога. Кога веруваме дека не ни е простено.

Какви и да се нашите проблеми, една од причините зошто се држиме до нив е тоа што мислиме дека можеме да ги решиме подобро од кој било друг. Меѓутоа, Петар нѐ поттикнува да ја преиспитаме секоја таква мисла. Причината поради која не треба да се грижиме е тоа што Бог се грижи за нас. А дали Тој сè уште се грижи доволно за да интервенира, дури и кога сме на работ на развод или се чувствуваме целосно бескорисни? Библијата вели дека Бог доволно се грижи за нас и дека е подготвен да направи пресврт во секоја ситуација.

`Што ве загрижува во овој момент? Колку и да се оправдани овие грижи, колку и да се мачни, има ли нешто што е премногу тешко за Господа? Можеби нашиот најголем проблем е тоа што, иако веруваме дека Бог знае што нè мачи и може да го поправи тоа, сепак не веруваме дека Тој ќе го реши како што ние би сакале. Задржете се на оваа последна мисла и запрашајте се колку е таа вистинита во вашиот живот.`

