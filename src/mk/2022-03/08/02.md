---
title: Преголемата великодушност на Нашиот Отец
date: 14/08/2022
---

„Ако Бог навистина ме сака, тој сигурно би направил за мене _____________________________________________________________!“ Се прашувам колку пати таа мисла ни прелетала низ главите. Ги гледаме нашите околности и тогаш почнуваме да се прашуваме дали Бог навистина нè сака, затоа што ако Тој нѐ сака, работите би биле поинакви.

Постојат две причини кои често нè наведуваат да се сомневаме во Божјата добрина. Прво, кога имаме топла желба во срцето и умот за нешто за кое веруваме дека е добро, може да ни изгледа апсурдна помислата дека Бог сака нешто поинаку за нас. Второ, можеме да се посомневаме во Божјата добрина ако нашето искуство е спротивно на она во што веруваме. Ако нешто изгледа добро, или ни годи, или ни звучи добро, или има добар вкус, тогаш тоа мора да биде навистина добро. Но ако не можеме да го имаме тоа, тогаш му се лутиме на Бога.

Тогаш верата доаѓа на сцена. Верата доаѓа до израз токму во оние моменти кога сме во искушение да се посомневаме во Бога и во Неговата добрина.

`Римјаните 8,28-39 е моќен текст кој ја опишува Божјата добрина кон нас. Што можеме да најдеме во овие стихови што ни помага да го заштитиме нашиот ум од сомневање во Божјата добрина?`

Во Римјаните 8,32 наоѓаме важна порака која многу ни помага да не станеме обземени од нашите околности. „Ако Бог не се двоумел да ризикува сè заради нас, да ја прифати нашата состојба, да се изложи на најлошото испраќајќи го својот сопствен Син, има ли нешто друго што Тој не би направил дарежливо и великодушно за нас?“ (Message Bible) Од каде ни е идејата дека Бог најпрво го испратил Исуса да умре за нас, а потоа станал скржав и злобен?

Тоа значи дека вистината за Божјата великодушност кон нас, која се огледува во Христовата смрт, би морала да има посилно влијание врз нашето размислување отколку сите неволји предизвикани од сомнежите.

`Како може вистината (за Божјата добрина) да има посилно влијание врз вас од вашите сомнежи? Поминете малку време размислувајќи за фактот дека Бог го дал Исуса да умре наместо вас и дека оваа неверојатна великодушност кон вас се манифестира до ден-денес на безброј различни начини. Како влијае тоа на вашата вера?`