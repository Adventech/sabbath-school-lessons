---
title: Аврам во тешко искушение
date: 24/07/2022
---

Прочитајте го текстот 1. Мојсеева 22. Одеднаш, без причина или објаснување, Бог го повикал Аврама да го принесе своето дете како жртва паленица. Можете ли да замислите како се чувствувал Аврам? Помислата дека светиот Бог може да побара од него да го жртвува сопствениот син, била сосема одбивнa. Дури и ако Аврам сметал дека е прифатливо, што ќе се случи со Божјето ветување за неговото наследство? Без синот на Аврам, тоа ветување не би можело да се оствари.

`Зошто Бог побарал од Аврам да ја принесе таа жртва? Ако Бог знае сè, каква смисла имало тоа?`

Ниту Божјето барање, ниту времето во кое било изнесено, не биле случајно одбрани. Сѐ било пресметано да предизвика најголемо можно страдање, бидејќи „Бог го одложил најтешкиот Аврамов испит за времето кога товарот на годините тешко ќе ги притиска неговите плеќи и кога ќе има голема потреба да се одмори“ (Елена Вајт, _Патријарси и пророци_, стр. 147 оригинал). Дали тоа било барање на некој неразумен Бог? Никако, бидејќи „агонијата низ која поминувал во текот на мрачните денови на сопственото страшно искушение била дозволена за да може, врз основа на сопственото искуство, барем донекаде да ја согледа големината на жртвата која бескрајниот Бог ја принесол за човековото откупување“ (_Патријарси и пророци_, стр. 154 оригинал).

Тоа било само тест – Бог, всушност, воопшто немал намера да му дозволи на Аврама да го убие својот син. Тука е нагласено нешто многу поважно поврзано со начинот на којшто Бог понекогаш дејствува.\
Тој некогаш бара од нас нешто што не дозволува да го довршиме. Понекогаш бара од нас да појдеме некаде каде што не сака да стигнеме.\
Она што му е важно не е како ќе се завршат работите, туку што ќе научиме ние во таквиот процес на преобликување.

Исус веројатно мислел на тоа Аврамово искуство кога им рекол на Евреите: „Аврам, таткото ваш би се зарадувал да го види мојот ден“ (Јован 8,56). Меѓутоа, Аврам можел да не го забележи тоа и Божјето барање до него да му го припише на сатаната. Клучното нешто што му помогнало Аврам да се одржи и да научи нешто од целиот тој процес, било неговото познавање на Божјиот глас.

`Како да го препознаеме Божјиот глас? Како да знаеме кога Бог ни се обраќа? На кои начини Бог ни ја соопштува својата волја?`

