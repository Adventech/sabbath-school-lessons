---
title: Тврдоглавиот Израел
date: 25/07/2022
---

Сторијата за Осија содржи некои важни лекции кои треба да ги научиме. Ситуацијата во која се нашол Осија била крајно необична. Неговата жена Гомер бегала од него и имала деца со други мажи. Меѓутоа, и покрај нејзиното неверство, Бог го повикува Осија да ја земе за жена и повторно да ѝ ја пружи сета своја љубов. Оваа сторија треба да ја сфатиме како парабола за Бога и Израел. Израелците го напуштиле Бога и духовно вршеле блудство со други богови, но Тој и понатаму ги сакал и копнеел да им ја покаже својата љубов. Погледнете само кои методи Бог ги користел!

**Прочитајте го текстот Осија 2,1-12. Кои методи Бог вели дека ќе ги употреби со цел повторно да го привлече Израел кон себе? Како се чувствува човек кога поминува низ такви искуства?**

`Осија 2,2.3`

`Осија 2,5-7`

`Осија 2,8.9`

`Осија 2,10`

Оваа сторија покренува две важни прашања за тоа како ние го доживуваме Бога додека Тој го води нашето срце кон покајание.

_Прво_, ризикуваме да не го препознаеме Божјето дејствување. Додека минувале низ таквите сурови и болни искуства, на Израелците не им било лесно да препознаат дека нивниот Бог, всушност, го прави тоа заради нивното спасение. Кога патот ни е препречен со остри трње, или сме заградени така што не знаеме каде одиме (Осија 2,6) – дали Бог го прави тоа? Кога ќе останеме без нашите основни потреби, или кога ќе бидеме посрамени (Осија 2,9.10) – дали нашиот небесен Татко стои зад сето тоа? Без оглед што чувствуваме, факт е дека Бог секогаш работи на тоа да нѐ доведе до покајание, токму затоа што толку многу нѐ сака.

_Второ_, ризикуваме погрешно да го разбереме Божјето дејствување.\
Можеби согледуваме дека Бог е на дело, но воопшто не ни се допаѓа тоа што Тој го прави. Кога се чувствуваме повредено и посрамено, лесно може да го обвиниме Бога дека е суров, дека нема да интервенира во наша полза и дека воопшто не му е грижа за нас. Меѓутоа, Бог секогаш работи на нашето обновување преку својот завет на љубовта.

`Прочитајте го текстот Осија 2,14-23. Што ни открива овој цитат за Бога? Барајте од Светиот Дух да ви покаже дали бегате од Бога во некоја област од вашиот живот. Ако сте осведочени дека бегате, зошто чекате да поминете низ неволја? Што ве спречува уште сега да му предадете сѐ на Бога?`