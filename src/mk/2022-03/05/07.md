---
title: За натамошно проучување
date: 29/07/2022
---

Прочитајте ги следните текстови од Елена Вајт: Проверка на верата, стр. 145- 155 (оригинал) во книгата _Патријарси и пророци_ и „Фалете го Господа“ (Praise Ye the Lord), стр. 315-319 (оригинал) во книгата _Сведоштва за црквата_, vol. 5.

„Бог својот народ секогаш го проверувал во огнена печка на неволји. Во пламенот на усвитената печка вистинското злато на христијанскиот карактер се изделува од троскотот. Исус будно го следи процесот на пречистување; Тој знае што е потребно за драгоцениот метал да се очисти за да може да ги одблеснува зраците на неговата љубов. Токму со тие тешки искушенија и проверки Бог своите слуги ги учи и ги прави кротки. Тој гледа дека поединци имаат способности што успешно би можеле да се употребат во неговото дело и нив Господ ги става на проверка. Во своето провидение Тој ги доведува во положба и во околности кои претставуваат проба и проверка за нивниот карактер и им ги откриваат недостатоците и слабостите за кои дури ни самите тие не знаеле. Тој им дава можност да ги отстранат тие недостатоци и да се оспособат за неговата служба. Им ги покажува нивните слабости и ги учи да се потпрат на него... Така се исполнува неговата цел.\
Тие се изградуваат, се воспитуваат, се дисциплинираат и се приготвуваат да ја исполнат големата задача, онаа заради која им се дадени нивните способности“ (Елена Вајт, _Патријарси и пророци_, стр. 129.130 оригинал).

„Ако според Божјата промисла сме повикани да трпиме искушенија, тогаш треба да го прифатиме крстот и да ја испиеме горчливата чаша имајќи на ум дека Татковата рака е таа која ја принесува до нашите усни. Да се надеваме во Него во мракот исто како и при дневна светлина. Зар да не веруваме дека Тој ќе ни даде сѐ што е за наше добро? ... Дури и во ноќта нa неволјите, како може да одбиеме да го подигнеме својот глас со цело срце, во знак на благодарност, сеќавајќи се на љубовта која ни ја покажал на крстот на Голгота?“ (Еllеn G. Whitе, _Сведоштва за црквата_, vol. 5, p. 316)

**Прашања за разговор**

`1. Некој во вашата класа нека ја опише својата проверка на верата низ која поминувал. Можеби не била жестока како Аврамовата, но сепак доволно тешка. Што можеме да научиме од искуствата на оваа личност, врз основа на нејзините победи или порази?`

`2. Проучете ги последните 24 часа од Христовиот живот пред распнувањето. Со какви екстремности Тој се соочил? Како издржал? Кои принципи можеме да ги преземеме од Неговиот пример и да ги примениме на нас кога ќе се најдеме среде големи неволји?`

`3. Разговарајте за идејата што ја изнесовме оваа седмица, за начинот врз основа на кој преку сопствените неволји можеме да им послужиме на другите кои страдаат. Колку и да е ова вистинито, со кои проблеми можеме да се соочиме во применувањето на оваа идеја?`

`4. Во наведениот цитат Елена Вајт напишала: „Да се надеваме на Бога во мракот исто како и при дневна светлина.“ Тоа е многу полесно да го кажеме отколку да го извршиме. Како едни на други да си помогнеме да развиеме вера која ќе ни помогне токму вака да постапуваме? Зошто е важно да веруваме во Бога во тешки времиња?`