---
title: Да се опстане прославувајќи го Бога
date: 26/07/2022
---

`Прочитајте Јов 1,6-2,10. Што ги предизвикало страдањата на Јов?`

Во овој текст забележуваме нешто восхитувачко. Ангелите доаѓаат да го видат Бога, а со нив доаѓа и сатаната. Бог го прашува сатаната каде бил, а тој одговара: „Одев по земјата и ја обиколив“ (Јов 1,7). Потоа Бог го поставува следното прашање: „Обрна ли внимание на мојот слуга Јов?“ (Јов 1,8) Прашањето само по себе не е многу значајно, но интересно е кој го поставува. Сатаната не е тој кој го поставува Јов како предмет на испитување, туку Бог. Знаејќи што ќе следи, Бог му обрнува внимание на сатаната за Јов. Долу на земјата, Јов не можел ни да претпостави какви жестоки искушенија го очекуваат. Иако е сосема јасно дека сатаната, а не Бог, е причина за Јововите страдања, исто така е јасно дека Бог е тој што отворено му дозволува на сатаната да го уништи имотот на Јов, да ги убие неговите деца и да го наруши неговото физичко здравје. Ако Бог дозволува Јов да страда, каква е разликата дали Тој лично го предизвикува страдањето или тоа го прави сатаната? Како Бог може да биде праведен и свет кога отворено му дозволува на сатаната да му зададе толку страшна болка на Јов? Дали оваа ситуација била некој посебен случај, или тоа е вообичаениот начин на кој дури и во денешно време Бог постапува со нас?

`Според Јов 1,20.21, како Јов одговара на неволјата што го снашла?`

На ваквите страдања може да одговориме на два начини. Може да станеме огорчени и лути, може да му го свртиме грбот на Бога и да тврдиме дека Тој е суров или дека не постои, или можеме уште посилно да се врземе за Него. Гледаме дека Јов во својата катастрофална состојба уште посилно останува во Божја близина и го прославува Неговото име.

Во текстот Јов 1,20.21 забележуваме три аспекти на прославување на Бога кои можат многу да ни помогнат кога ќе се најдеме во маки. Прво, Јов ја прифаќа својата беспомошност и признава дека нема право на ништо: „Гол излегов од утробата на мајка ми, гол и ќе се вратам“ (Јов 1,21). Второ, Јов признава дека Бог сѐ уште има целосна контролата: Господ даде, Господ зеде. (Јов 1,21) И трето, Јов на крајот го потврдува своето верување во Божјата праведност: „Нека е благословено името Господово“ (Јов 1,21).

`Дали токму сега минувате низ некое тешко искушение? Во тој случај, следете ги чекорите низ кои поминувал Јов. Во која смисла тие би можеле и вам да ви помогнат?`

