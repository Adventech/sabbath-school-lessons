### Распнатиот Создател

„Сè стана преку Него и без Него ништо не стана, од она што постана“ (Јован 1,3).

„Сè стана преку Него“, преку Исуса, а сепак – според Светото Писмо – „Исус просолзи“ (Јован 11,35). Творецот плачел? И не само тоа, Исус бил „презрен и отфрлен меѓу луѓето, човек на болки и свикнат на страдања, и ние го одвраќавме од Него лицето свое; Тој беше презиран, и ние за ништо не Го сметавме“ (Исаија 53,3). Творецот, човек на тагата, презрен и отфрлен? Еднаш дури извикал: „Боже мој! О Боже! зошто ме остави?“ (Матеј 27,46).

Како е тоа можно? Сепак, можно е, бидејќи Исус, нашиот Создател, истовремено е и наш Откупител, и како таков, Тој е Распнат Бог-Создател кој зел човечка природа и цел живот трпел недостаток и тешкотии во таа наша природа, а завршило со Неговото распнување на римски крст.

Така, нашиот Творец, Оној во Кого „живееме, се движиме и постоиме“ (Дела 17,28), страдал во човечката природа на начини што никој од нас не можел да ги поднесе. Ние можеме да ги искусиме само нашите маки, нашите таги, а Тој на крстот ги понел „нашите болести и... нашите болки“ (Исаија 53,4) – и тоа на сите нас. Тоа е најневеројатниот чин во целата историја на вселената.

Имајќи ја предвид таквата заднина (распнат Бог што се надвива над нас), во следните неколку месеци ќе се стремиме подобро да го разбереме она што инаку ни е несфатливо – сопственото страдање, страдањето на христијаните, оние што му го предале својот живот на Христа. Ние не тврдиме дека ќе ги дадеме сите, можеби дури ни повеќето одговори. Ние само тврдиме дека „Бог е љубов“ (1. Јованово 4,8), дека и покрај сè што се случува, можеме да веруваме во Него и дека можеме да растеме во милоста минувајќи низ сето тоа, колку и да е болен тој процес.

Во текот на ова тримесечје ќе ја проучуваме Божјата реч и ќе разгледаме како другите луѓе, од крв и месо како нас, иако зрачеле со вера, сепак се соочувале со очај, предавство, разочарување, загуба, неправда и злоупотреба (дали ова ви звучи како нешто со што можете да се поврзете?). Како се снашле тие? Што научиле? Што можеме да научиме ние од нивниот пример?

Додека ги набљудуваме овие луѓе, нивните искуства, нивните борби и искушенија на верата (кои би можеле да бидат многу слични на нашите), не смееме да го изгубиме од вид Крстот, кој се наоѓа во заднината на сето тоа. Со што и да се соочиме, секогаш мора да имаме на ум дека Исус Христос, нашиот Творец и Откупител, поминал низ нешто многу полошо.

Нашиот Бог е Бог кој страда. Дури и Албер Ками, иако не бил најпосветен христијанин, разбрал некои од импликациите на крстот и Божјото страдање на него: „Ноќта на Голгота е толку важна во човечката историја само затоа што, во нејзината сенка, Божеството ги напуштило своите традиционални привилегии и чашата на смртна агонија, вклучително и краен очај – ја испил до последната капка“ (Албер Ками, _Човекот бунтовник_). Или, како што кажала Еленa Г. Вајт: „Крстот им ја открил на нашите затапени сетила болката што гревот уште од самиот негов почеток му го нанесувал на Божјото срце“ (_Воспитување_, стр. 263 оригинал).

Лекциите што ќе ги проучуваме овде не се теодиција, оправдување на Бога во однос на проблемот со постоењето на злото. Наместо тоа, како што рековме, тие треба да ни помогнат да го пребродиме неизбежното страдање со кое сите се соочуваме овде, во свет каде што грешењето е речиси исто толку лесно како и дишењето. Она што ќе се обидеме да го покажеме е дека болката, страдањето и загубата не подразбираат дека Бог нè напуштил. Тоа само значи дека ние, дури и како верници, учествуваме во заедничката судбина на паднатиот род. Меѓутоа, разликата е во тоа што ние, благодарение на Исуса и надежта што Тој ни ја нуди, можеме да ја најдеме смислата и целта во она што изгледа бесцелно и бесмислено, и дека некако, дури и кога не можеме ни да замислиме како, продолжуваме да веруваме во ветувањето дека „сè им содејствува за добро“ на „оние што го љубат Бога“ (Римјаните 8,28) – Бог кој, иако создал сè, во сè и пострадал (и токму затоа и Го сакаме).

_Гевин Ентони, кој во најголем дел придонесе за составувањето на оваа поука, израснал во Шри Ланка во семејство на мисионери. Работел како пастор во Англија, а додека ги пишувал овие лекции, бил претседател на црковна област на Исланд._