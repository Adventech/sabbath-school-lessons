---
title: Посредување за милост
date: 29/08/2022
---

`Прочитајте 1. Мојсеева 32,1-14. Каква улога тука имал Мојсеј?`

Откако Израелците почнале да му се поклонуваат на златното теле, Бог заклучил дека отишле предалеку и најавил дека ќе ги уништи и ќе направи од Мојсеја нов, голем народ. Меѓутоа, наместо да ја прифати Божјата понуда, Мојсеј му се моли на Бога да покаже милост кон својот народ – и Бог попушта.

Текстот 2. Мојсеева 32,1-14 покренува две важни прашања. Прво, Божјата понуда да го уништи побунетиот народ и да го благослови Мојсеја била, всушност, тест за него. Бог сакал Мојсеј да покаже колку сочувство има кон тој безнадежно непослушен народ. И Мојсеј го поминал тестот. Како Исус, тој барал милост за грешниците. Овде откриваме нешто многу интересно: Бог понекогаш ќе дозволи да се соочиме со противење. Бог понекогаш ќе дозволи да се најдеме во неволја, за Тој, самите ние, па и целата вселена што набљудува, да можеме да се увериме колку навистина имаме сочувство кон оние кои се тврдоглави.

`Кои причини ги навел Мојсеј кога го замолил Господа да не го уништи Израел?`

Второ, тој текст покажува дека противењето и непослушноста се повик да се открие благодатта. Милоста е најпотребна кога луѓето најмалку ја заслужуваат. И токму тогаш, кога најмалку ја заслужуваат, и ние најмалку сакаме да ја покажеме. Но, гледаме дека Мојсеј, дури и откако неговата сестра Марија го критикувала, извикал кон Господа да ја исцели од лепрата (4. Мојсеева 12). Кога Бог се налутил на Кореја и на неговите следбеници и им се заканил дека ќе ги уништи сите, Мојсеј паднал на колена за да посредува за нивните животи. А следниот ден, кога Израел негодувал против Мојсеја поради смртта на истите тие бунтовници, и кога Бог се заканил дека и нив ќе ги уништи, Мојсеј повторно паднал со лицето кон земјата и го повикал Арона да го очисти народот од гревот со кадење (4. Мојсеева 16). Во својата кротост, во својата крајна несебичност среде таа неволја, Мојсеј барал милост за оние кои воопшто не ја заслужувале.

`Размислете за луѓето околу вас за кои мислите дека најмалку заслужуваат милост. Како, со својата кротост и несебична понизност можете да бидете откровение на Божјата благодат за тие луѓе?`

