---
title: Наша карпа и засолниште
date: 01/09/2022
---

Честопати најгорди, најарогантни и најнаметливи луѓе се оние кои страдаат од ниска самодоверба. Нивната гордост и ароганција – и целосен недостаток на кротост и понизност – постојат за да се прикрие, можеби дури и несвесно, нешто што им недостасува внатре. Она што им треба, а и на сите нас ни треба: чувство на сигурност, лична вредност и прифаќање, особено во време на неволја и страдање. А сето тоа можеме да го најдеме само кај Господа. Накратко, кротоста и понизноста, далеку од тоа дека се атрибути на слабост, честопати се најсилниот израз на цврстата втемеленост на душата на вечната Карпа.

`Прочитајте го текстот Псалми 62,1-8. Која е заднината на тој псалм? Какви заклучоци изнесува Давид овде? Кои духовни начела можете да ги научите од она што го кажува? И што е најважно, како можете да научите овие принципи да ги примените во вашиот живот?`

„Луѓето ќе станат наши непријатели без причина. Мотивите на Божјиот народ ќе бидат погрешно протолкувани не само од светот, туку и од нивните браќа. Господовите слуги ќе бидат ставени на тешки места. Од мравјалник ќе прават планини само за да ги оправдаат своите себични, неправедни стремежи... Со погрешно претставување, овие луѓе ќе бидат извалкани со нечесност, бидејќи околностите надвор од нивна контрола им ја искомплицирале работата. Ќе бидат посочени како луѓе на кои не може да им се верува. И тоа ќе го прават членовите на црквата. Господовите слуги мора да се вооружат со Христовите мисли. Не смеат да очекуваат дека ќе ги избегнат навредите и погрешните проценки. Ќе бидат означени како прекумерни ентузијасти и фанатици. Но, нека не се обесхрабруваат. Божјата рака е зад воланот и Тој, преку Неговото провидение, го води делото на слава на Своето име“ (Елена Вајт, _Да го подигнеме погледот_, стр. 177 оригинал).

`Колку сте имуни на приговори и подбивања од страна на другите? Веројатно не баш толку имуни, нели? Како да се држите за Господа и да го закотвите своето чувство за сопствената вредност во Оној што ве сака толку многу што умрел за вашите гревови – и на тој начин да се заштитите од навредите на другите?`

