---
title: Да ги сакаме оние кои нѐ повредуваат
date: 30/08/2022
---

Некој еднаш рекол: „Затоа, да ги сакаме нашите непријатели, не значи дека од нас се очекува да ја сакаме нечистотијата под која се наоѓа бисер, туку да го сакаме бисерот што лежи во прашината... Бог не нè сака затоа што сме по природа достојни за љубов, туку ние стануваме достојни за љубов затоа што Тој нè сака нас“.

`Кога ќе ги погледнете вашите „непријатели“, што обично гледате – бисер или нечистотија околу нив?`

`Прочитајте го текстот Матеј 5,43-48. Исус овде нѐ повикува да ги сакаме нашите непријатели и да се молиме за нив. Кој пример од природата ни е даден овде, а ни помага да разбереме зошто треба да ги сакаме нашите непријатели? Што нè учи Тој?`

Во текстот Матеј 5,45, Исус го наведува примерот на својот Татко на небесата за да илустрира како треба да постапуваме со оние што нè повредиле и можеби нè воделе во најлош вид тешки искушенија. Исус вели дека Неговиот Татко испраќа дожд како благослов и над праведните и над неправедните. Ако Бог им дава дожд дури и на неправедните, тогаш како треба да се однесуваме кон нив?

Исус не се обидува да каже дека секогаш треба да негуваме топли, нежни чувства кон сите оние кои ни предизвикуваат проблеми, иако и тоа е можно. Во основа, љубовта кон нашите непријатели не треба да се огледува во чувствата што ги негуваме, туку во конкретните постапки што откриваат грижа и обѕир кон нив.

Исус го завршува овој пасус со стих што предизвикува многу полемики: „Бидете совршени како што е совршен вашиот Отец небесен“ (Матеј 5,48). Меѓутоа, неговото значење е сосема јасно кога се согледува во контекст: оние кои сакаат да бидат совршени како што е совршен Бог, мора да покажуваат љубов кон своите непријатели како што Бог покажува љубов кон своите. Да се биде совршен во Божји очи, значи да ги сакаме оние што ни се противат, а тоа бара кротост на срцето што само Бог може да ни ја даде.

`Имајќи ја на ум нашата дефиниција за кротост („поднесување на навредите со трпение и без огорченост“), наведете ги промените што мора да ги направите за да му дозволите на Господа да ви подари таква кротост на срцето која ќе ви помогне да имате правилен став кон „ непријателите.“`

