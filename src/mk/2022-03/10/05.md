---
title: Затворена уста
date: 31/08/2022
---

Најмоќните примери на кротост во неволја потекнуваат од самиот Исус. Кога рекол: „Поучете се од Мене, бидејќи сум кроток и смирен по срце“ (Матеј 11,29), Тој веројатно имал на ум нешто што ние не можеме ни да го замислиме.

`Прочитајте го текстот 1. Петрово 2,18-25. Петар им дава изненадувачки совети на робовите. Тој опишува како Исус реагирал на неправедното и сурово постапување, сугерирајќи дека Тој ни оставил „пример за да врвиме по Неговите стапки“ (1. Петрово 2,21). Кои начела на кротост и понизност во неволјите можеме да ги научиме од Исусовиот пример, според она што го кажува Петар овде?`

Страшно е да се гледа кога некој се однесува неправедно кон другите. А особено е болно кога самите сме изложени на неправедни постапки. Бидејќи главно имаме силно чувство за правда, кога ќе дојде до неправда, ние инстинктивно се обидуваме да ги „поправаме работите“ понесени од гневот, за кој мислиме дека е исправен и праведен.

Не е лесно да се живее така како што кажува Петар. Можеби е дури и невозможно ако не прифатиме една клучна вистина – дека во сите ситуации во кои трпиме неправда, нашиот небесен Татко има контрола и дека ќе дејствува во наша корист според Неговата волја. Тоа исто така значи дека мораме да бидеме отворени за можноста, како Исус, да не бидеме секогаш спасени од неправдата. Но, мора да имаме на ум дека нашиот небесен Татко сè уште е со нас и го има главниот збор.

Советот на Петар, даден по примерот на Исусовиот живот, делува изненадувачки затоа што укажува на тоа дека, при соочување со неправедно страдање, молчењето може да претставува поголемо сведоштво за Божјата слава отколку „поправањето на луѓето“. Кога Кајафа и Пилат го испрашувале, Исус можел да каже многу работи за да ја поправи ситуацијата и да се оправда, но не го направил тоа. Неговото молчење сведочело за Неговата кротост.

`Како се справувате со ситуациите во кои неправедно се постапува кон вас? Како можете во вашиот живот денес подобро да ги примените некои од принципите што ги разгледавме овде?`