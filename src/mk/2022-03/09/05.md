---
title: Сведок кој придобива
date: 24/08/2022
---

Во библиската книга Дела на апостолите, славањето на Бога имало восхитувачки ефект врз оние што тоа го слушале. Прочитајте Дела 16,16-34. Откако биле соблечени и сурово претепани, Павле и Сила биле фрлени во затвор. Немало кој да им стави мелем на нивниот тешко изранет грб. Во големи физички болки и со нозете во синџири, тие биле сместени во темница на внатрешниот затвор. И тогаш, додека другите затвореници седеле и слушале, Павле и Сила почнале да се молат и да пеат.

По земјотресот, откако открил дека ни Павле, ни Сила, ниту некој од другите затвореници не избегале, затворскиот чувар „побара светло, истрча и растреперен падна пред Павле и Сила; па, откако ги изведе надвор, рече: ’Господари, што треба да направам, за да се спасам?‘“ (Дела 16,29.30)

`Зошто овој настан го натерал затворскиот чувар целото свое внимание да го насочи на сопствената потреба за спасение? Што мислите, каква улога играле молитвите и песните на Павле и Силата во тоа што затворениците не избегале и што овој човек се преобратил заедно со целото свое семејство?`

Неверојатна е помислата дека нашето славење на Бога може да ја преобрази вечната судбина на оние што се околу нас. Ако Павле и Сила седеле во мракот мрморејќи и жалејќи се, како што тоа обично го прават затворениците, дали мислите дека некој би бил спасен таа ноќ?

Не знаеме што се случило со затворскиот чувар и со неговото семејство подоцна, но можете ли да ги замислите како ги читаат зборовите на Павле испратени од друг затвор – од оној во Рим: „Зашто вам ви се даде дар поради Христос не само да верувате во Него, туку и да страдате за Него, борејќи се со истата борба, каква што видовте во мене и сега слушате за мене“ (Филипјаните 1,29.30)? Ако го прочитале тоа и ако се потсетиле како страдањето на Павле ним им донело радост, тоа сигурно ги исполнило нивните срца со песна и им донело нов поттик да Му останат верни, без оглед на цената.

`Што мислите, на кого би можела пофалната песна од вашето срце да влијае да го прифати Бога? Направете свесен напор да го славите Бога послободно и поотворено во присуство на другите луѓе. Никогаш не знаете какво позитивно влијание може да има тоа.`