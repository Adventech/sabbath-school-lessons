---
title: Оружје кое освојува
date: 25/08/2022
---

Прочитајте го текстот 2. Летописи 20,1-30. Како што открил Јосафат, славењето на Бога е моќно оружје. Откако добил извештај дека „големо мноштво“ доаѓа против него, Јосафат не се залетал веднаш во воен поход, туку „го сврте лицето свое и Го побара Господа“ (2. Летописи 20,3). Кога народот на Јуда дошол во Ерусалим на пост, Јосафат ја признал реалноста на ситуацијата, велејќи: „Зашто ние немаме сила против тоа големо множество, што нè нападнало и не знаеме што да правиме; но очите ни се кон Тебе“ (2. Летописи 20,12).

`Кога ќе видите како ви се приближува „големо мноштво“, каква е вашата инстинктивна реакција? Врз основа на Јосафатовиот одговор во текстот 2. Летописи 20,3-12, што можете да научите за справувањето со надмоќните противници?`

Кога Духот Господов се спуштил на пророкот Јазил, тој смело објавил: „Овој пат нема вие да се борите: застанете, стојте и гледајте го спасението од Господ, што ви се испраќа. Јудо и Ерусалиме, не плашете се и не стравувајте! Излезете утре против нив, и Господ ќе биде со вас“ (2. Летописи 20,17). По ова, тие го славеле Бога и Му пееле славопои „со многу висок глас“ (2. Летописи 20,19). Иако Бог имал намера да се бори за нив, тие сепак морале да излезат и да се соочат со непријателот.

Тоа не бил обичен воен марш. Јосафат го повикал хорот да му пее похвали на Господа додека војската се редела. „И кога почнаа да воскликнуваат и да Му пеат славопои, Господ предизвика несогласност меѓу Амонците, Моавците и жителите на гората Сеир, што ја беа нападнале Јудеја, и тие беа разбиени“ (2. Летописи 20,22). Според авторот на текстот, Бог интервенирал токму во моментот кога тие покажале вера во Неговото ветување, пеејќи: „Фалете Го Господа, зашто милоста Негова е засекогаш!“ (2. Летописи 20,21).

`Прочитајте го повторно текстот 2. Летописи 20,1-30. Кои духовни принципи ги наоѓаме овде, а можеме да ги примениме на сопственото одење со Бога, особено во моменти на искушенија и стрес?`

