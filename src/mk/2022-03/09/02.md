---
title: Рамка за прославување
date: 21/08/2022
---

Големиот руски писател Фјодор Достоевски бил осуден на смрт, но казната во последен момент му била сменета. Наместо тоа, тој поминал години во затвор. Зборувајќи за своето затворско искуство, тој напишал: „Верувај до крај, дури и ако сите луѓе заталкаат и ти останеш единствениот кој е верен. И тогаш принеси му ја својата жртва на Бога и фали Го во својата осаменост“.

Во претходните лекции, веќе забележавме дека Павле трпел неверојатно противење и прогонство. А сега седел во римскиот затвор. Сепак, тој не бил депресивен. Напротив, тој со полет пишувал за да ги охрабри верниците во Филипи!

`Прочитајте Филипјаните 4,4-7. Што мислите, како можел Павле да напише нешто такво кога и самиот бил во затвор? Кои се клучевите за стекнување на „мирот Божји“ ги наоѓаме во овој текст?`

Едно е да се радуваме кога сè оди добро. Но, Павле нѐ поттикнува секогаш да се радуваме. Тоа може да звучи чудно. Ако го сфатиме буквално она што го пишува Павле, ќе најдеме две важни пораки за нас.

Прво, ако сакаме секогаш да се радуваме, тоа значи дека треба да се радуваме дури и тогаш кога околностите не ни даваат многу причина да го правиме тоа. Второ, ако сакаме секогаш да се радуваме, значи дека ќе треба да научиме да се радуваме и во моменти кога воопшто не ни е до тоа.

Павле нè повикува да го славиме Бога, иако понекогаш тоа може да ни изгледа сосема неприродно. Тоа може да ни изгледа дури и неразумно.\
Но, како што ќе видиме, токму поради таквите моменти, кога тоа ни се чини неразумно, ние сме повикани да се радуваме. Со други зборови, славењето на Бога е чин на верата. Како што верата не се заснова на околностите во кои се наоѓаме, туку на вистината за Бога, така и славењето на Бога е нешто што не го правиме затоа што се чувствуваме добро, туку поради вистината за тоа кој е Тој и што ни ветил. Чудесно е што токму оваа вера почнува да ги обликува нашите мисли, чувства и околности.

`Која вистина за Бога ја препознава Павле во текстот што го проучувавме денес – вистина која го натерала да се радува, дури и во затвор? Направете кратка листа на Божјите атрибути за кои знаете дека се вистинити. Потоа читајте ја таа листа и славете го Бога за секоја од наведените ставки. Како тоа ги менува вашите чувства и вашиот поглед на околностите во кои се наоѓате?`