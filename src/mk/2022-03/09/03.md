---
title: Молитвата ги руши ѕидовите
date: 22/08/2022
---

Во англискиот јазик постои изрека: „Се стави (со боја) во ќош“. Замислете дека бојадисате под во некоја соба, а потоа сфаќате дека сте заробени во ќошето и не можете да излезете – освен ако не преминете преку свежата боја. Мора да останете таму додека сè не се исуши!

Понекогаш се чини како нашата вера да нѐ турка во ќош. Запаѓаме во одредена ситуација, а потоа, како свежата боја на подот, нашата вера нѐ „заробува“. Ја разгледуваме ситуацијата и мораме или да го отфрлиме Бога, верата и сè она на што сме се потпирале, или нашата вера ќе нè принуди да го прифатиме она што изгледа невозможно.

Бог ги втерал Израелците во ќош. По 40 години талкање во пустината, Тој не ги одвел на пусти, мирни тревници. Ги одвел до еден од најсилно утврдените градови во целата област. Потоа морале шест дена во тишина да одат околу Ерихон. И на седмиот ден Бог им рекол да викаат – и тоа викање, заедно со трубите, им донело победа.

`Прочитајте го текстот од Исус Навин 5,13-6,20. Што сакал Бог Израелците да научат?`

Силното викање не ги предизвикало вибрациите од кои се урнале ѕидовите. Кога Бог ги повикал Израелците да „викаат“, тоа бил истото викање за кое пишува Давид во Псалми 66: „Воскликни Му на Бога, Земјо цела!“ Воспејте го името Негово, воздајте Му слава и похвала!“ (Псалми 66,1.2). Тоа викање, всушност, било прославување на Бога! По шест дена гледање во масивните ѕидови, сигурно заклучиле дека самите немаат никакви шанси да ги урнат.

`Како оваа мисла ни помага да го разбереме значењето на стихот Евреите 11,30?`

Кога се подготвува да направи нешто ново во нашиот живот, Бог можеби ќе треба да нè доведе пред Ерихон, затоа што треба да нè научи дека силата за победа не лежи во нашата сила и стратегии. Сè што ни треба доаѓа од некаде надвор од нас самите. Затоа, што и да се наоѓа пред нас, колку и да ни изгледа несовладливо, нашата улога е само да го славиме Бога – изворот на сѐ што ни треба. Тоа е вера на дело.