---
title: До ветената земја низ ќорсокак
date: 10/07/2022
---

**„Кога фараонот се приближи, Израелците погледнаа и забележија дека Египетците се во потера по нив, па ги опфати голем страв. И Израелците извикаа кон Господа“ (2. Мојсеева 14,10).**

Дали некогаш сте биле насамарени, намамени во стапица или во ќорсокак? Понекогаш тоа може да биде пријатно, како кога, не насетувајќи ништо, влегувате во соба полна со пријатели кои ве чекаат и тогаш сите викаат гласно: „Изненадување! Среќен роденден!“ Во други случаи, тоа може да биде прилично непријатно, дури и целосно шокантно. Можеби сте биле пресретнати од некои насилници од вашето училиште или некој колега од работа неочекувано се обидел да ве прикаже во лоша светлина.

Од денот кога Израелците го напуштиле Египет додека не пристигнале во ветената земја, „Господ одеше пред нив, дење во столб од облак, за да им го покажува патот, а ноќе во столб од оган, за да им свети.\
Така можеа да патуваат и дење и ноќе“ (2. Мојсеева 13,21). Секој дел од нивното патување го водел лично Бог. Но, погледнете каде прво ги одвел: до место каде што се испречило море пред нив, планини од двете страни, а војската на фараонот на повидок веднаш зад нив!

`Прочитајте го текстот 2. Мојсеева 14. Зошто Бог ги довел Израелците на место на кое знаел дека ќе бидат преплашени?`

Следењето на „столбот“ не ни гарантира дека постојано ќе бидеме среќни. И тоа може да биде тешко искуство, бидејќи поучувањето во праведност нè води до место каде што нашeтo срцe се испитува, кое по својата природа може да биде прилично измамливо (Еремија 17,9).\
Додека минуваме низ овие тешкотии, клучот што ни открива дали навистина го следиме Бога не мора нужно да биде отсуството на искушенија и болки, туку отвореноста за Божјото водство и постојаното потчинување на нашиот ум и срце на Неговото водство.

`Каква поука извлекле Израелците од тоа искуство? 2. Мојсеева 14,31.`

`Зошто понекогаш е толку тешко да се верува во Бога, иако ни се познати многу од Неговите прекрасни ветувања за нас? Прераскажете една тешка ситуација во која верувате дека Бог ве довел за да ве научи да му „верувате“ и да се „боите“ од Него.`