---
title: Огнено искушение
date: 14/07/2022
---

Си бил еднаш еден млад човек кого ние ќе го наречеме Алекс. Имал мошне проблематична младост, а тоа вклучувало дрога и насилство, па дури поминал одредено време и во затвор. Но, благодарение на љубезноста на еден член на локалната црква (oд кого Алекс украл нешто), дознал за Бога и му го предал своето срце на Исуса. Иако сè уште имал свои борби и проблеми, и иако елементите од неговото минато сè уште биле присутни, Алекс бил нова личност во Исуса. Тој го сакал Бога и се трудел да ја изрази таа љубов слушајќи ги Неговите заповеди (1. Јованово 5,2). Во еден момент, Алекс бил убеден дека треба да стане проповедник. Сè му укажувало на тоа. И тој одговорил на Божјиот повик, без никаков сомнеж.

Отпрвин, сè одело добро на факултет. Но, потоа, малку по малку, работите тргнале наопаку, а неговиот живот почнал да се распаѓа. Изворот на пари почнал да пресушува, а потоа близок пријател му го свртел грбот и почнал да изнесува лажни обвинувања, што многу му наштетило на угледот. Потоа се разболел. Никој не знаел за што се работи, но тоа се одразило на неговата способност да учи до тој степен што се плашел дека ќе мора целосно да го напушти школото. Освен тоа, тој бил во силно искушение да се врати на дрогата, која била лесно достапна во неговата локална заедница. Во еден момент дури и му подлегнал на тоа искушение. Алекс не разбирал зошто му се случува сето тоа, особено што бил сигурен дека самиот Бог го довел во тоа школо. Дали Алекс згрешил во врска со тоа? Ако е така, дали целото негово искуство со Бога било само една огромна грешка? Во прашање биле доведени дури и најосновните елементи на неговата вера.

`Замислете, среде таа криза, Алекс да ви пристапил и да побарал совет од вас. Што би му кажале? Низ какви искуства сте поминале, а би можеле да му помогнат на некој како него? Кои библиски стихови би ги цитирале? Колку би можеле да бидат корисни следните стихови во таквата ситуација? Изреки 3; Еремија 29,13; Римјаните 8,28; 2. Коринтјани 12,9; Евреите 13,5.`

`Речиси секој што го следи Господа поминал низ кризи, за време на кои бил во искушение да се посомнева во Божјето водство. Во таквите ситуации, важно е да се држиме за ветувањата, да се сеќаваме на Божјето водство во минатото и да се молиме за вера и истрајност. Господ никогаш нема да се откаже од нас. Но, прашањето што се поставува гласи: Како ние да не му подлегнеме на искушението да се откажеме од Него?`