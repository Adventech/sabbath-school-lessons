---
title: Големата борба во пустината
date: 12/07/2022
---

**„А Исус исполнет со Светиот Дух, се врати од Јордан, и Духот го водеше во пустината четириесет дена“ (Лука 4,1-2).**

`Прочитајте го текстот Лука 4,1-13. Кои поуки можете да ги извлечете од овој извештај, кога станува збор за тоа како да се победи искушението и како да не му подлегнете на гревот?`

Искушенијата можат да бидат многу тешки затоа што се однесуваат на она што навистина го сакаме, а се чини како секогаш да се појавуваат во нашите најслаби моменти.

Текстот Лука 4 е почеток на сторијата за Исусовото искушение од страна на сатаната и ни го привлекува вниманието на некои тешки прашања. На прв поглед се чини дека Светиот Дух го искушува Исуса. Меѓутоа, Бог никогаш не нѐ искушува (Јаков 1,13). Наместо тоа, како што видовме, Бог нè доведува во неволји во кои сме искушувани. Она што е зачудувачки во Лука 4 е дека Светиот Дух може да нè доведе во ситуации во кои сме изложени на жестоки искушенија од сатаната. Во такви моменти, додека трпиме толку силни искушенија, можеме нешто погрешно да разбереме и да помислиме дека не сме го следеле Бога правилно. Но, ова не мора да е точно. „Често кога ќе се најдеме во некоја тешки околности се сомневаме дека не водел Божјиот Дух. Меѓутоа, Духот го водел и го довел Христа в пустина за сатаната да го искушава. Кога Бог ќе нè доведе во искушение, Тој сака да оствари некоја намера за наше добро. Исус не нагаѓал за Божјите ветувања со тоа што доброволно пошол во искушение, ниту му паднал духот кога се нашол во искушение. И ние би требало да правиме така...“ (Е. Вајт, _Копнежот на вековите_, стр. 126, 129 ориг.).

Меѓутоа, понекогаш се случува кога ќе се најдеме во огнот на искушението, да станеме прегорени наместо прочистени. Затоа голема утеха ни влева сознанието дека сè уште можеме да се надеваме, дури и тогаш кога искушението ќе нè скрши, бидејќи Исус одолеал. Добрата вест е дека благодарение на тоа што Исус е Носител на нашите гревови, што Тој ја плати казната поради нашиот неуспех да му се спротивставиме на искушението (какво и да е тоа), што поминал низ жештина полоша од сè со што некогаш ќе се соочи кој било од нас, ние не сме отфрлени ниту сме напуштени од Бога. Има надеж дури и за „првиот“ меѓу грешниците (1. Тимотеј 1,15).

`Со какви искушенија се соочувате токму сега? Поминете извесно време во молитва, барајќи од Господа да ве научи како да ги примените поуките од Исусовиот пример во вашиот живот. Имајте на ум дека никогаш нема да бидете принудени да му подлегнете на искушението! Запомнете, исто така, дека дури и ако потклекнете, сè уште имате Спасител.`