---
title: Трајно наследство
date: 13/07/2022
---

`Прочитајте го текстот 1. Петрово 1,6.7. Што вели Петар овде?`

Петар им пишува на луѓето кои се борат со тешкотии и честопати се чувствуваат многу осамено. Тој им се обраќа на „избраните придојденици, распрснати по Понт, Галатија, Кападокија, Азија и Витинија“ (1. Петрово 1,1). Ова подрачје денес ни е познато како западна Турција.\
Нешто подоцна, Петар вели дека знае дека „можеби сега ќе треба малку и да тагувате“ (1. Петрово 1,6).

`На што мисли Петар кога ги нарекува „придојденци“ и „распрснати“? Како тоа можело да придонесе за нивните неволји?`

Да се биде христијанин во тоа време било нешто ново. Верниците биле малубројни. На разни места каде што престојувале, тие биле убедливо малцинство, поради што често биле погрешно разбрани, во најдобар случај, и прогонувани, во најлош случај. Меѓутоа, Петар ги уверува дека овие неволји не се ниту случајни ниту хаотични (1. Петрово 1,6.7).\
Вистинската вера е oбележје на оние кои се истрајни во „разновидни искушенија“.

`Прочитајте го текстот 1. Петрово 1,6-9. Која конечна надеж Петар настојува да им ја предочи на овие луѓе среде нивните искушенија? Што значи таа надеж и за нас?`

Какви и да биле нивните искушенија, што и да трпеле, како тоа воопшто може да се спореди со вечноста што ги чекала кога Христос ќе се врати? Она што Петар им го кажал ним, се всушност Божји зборови упатени до нас, со што и да се соочуваме. Колку и да се тешки и болни нашите искушенија, никогаш не смееме да ја изгубиме од вид конечната цел – вечен живот на новото небо и новата земја, без болки, страдања и смрт. Со ваквото ветување пред нас – ветување загарантирано со Исусовата смрт – колку е важно да не ја изгубиме верата, туку, напротив, среде искушенијата и неволјите, да бараме од Господа да нè очисти од сè што стои на патот на нашата вера.