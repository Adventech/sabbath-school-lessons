---
title: Места што ги поминуваме на патувањето
date: 27/06/2022
---

**„Ме води по патеките на правдата, поради Своето име“ (Псалми 23,3).**

Замислете ги „патеките на правдата“ (Псалми 23,3) што се протегаат пред вас, достигнувајќи кон далечина. Не можете да им го согледате крајот, но знаете дека на крајот од тоа патување се наоѓа дом – Божјиот дом. Кога вниманието го насочувате на нешто што е поблиску до вас, можете ли да видите каде водат тие патишта? Некои места ги гледате сосема јасно, додека други се целосно затскриени од големи и опасни пречки. Понекогаш патеката се губи преку карпа. Некои делови од патеката се лесни, а други тешки за минување. Токму тоа се случило кога Израел патувал од Египет во Ветената земја, а на ист начин тоа е опишано и во овој псалм.

`Препознајте ги во Псалми 23 местата што Давид ги гледа, а низ кои минуваат овците додека одат по патеките на правдата кон Господовиот дом.`

Но, зошто овие патишта се нарекуваат „патеки на правдата“ или „прави патеки“? Постојат четири важни причини. Прво, ова се вистинските патеки затоа што водат до вистинската дестинација – Пастирскиот дом. Второ, тоа се прави патишта затоа што нè доведуваат во хармонија со вистинската личност – самиот Пастир. Трето, ова се прави патишта бидејќи нè вежбаат да бидеме вистински луѓе – како Пастирот. Четврто, тоа се вистински патишта затоа што ни го даваат вистинското сведоштво – како што стануваме вистински луѓе, така му оддаваме слава на Господа. Тоа се „исправни“ или „праведни“ патеки, без оглед дали е лесно или тешко да се оди по нив.

Важно е да разбереме дека кога Бог нè води, Неговата цел не е само да ја достави „пратката“ до нејзината дестинација. Божјото водство подразбира многу повеќе од насочување и заштита. Како што е случај во многу библиски примери каде што Бог го водел Својот народ (без разлика дали го водел Аврама според Неговите ветувања или го водел Израел со столб од оган и облаци), суштината секогаш е во тоа дека, кога Тој го води Својот народ, Тој всушност го обучува во праведноста.

`До кој степен сте свесни дека праведноста е она на што Пастирот дава приоритет во вашиот живот? На кои сѐ начини искушенијата и проверките можат да го променат вашиот живот за подобро да го одразувате Христовиот карактер?`