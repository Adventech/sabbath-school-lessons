---
title: Неочекуван пресврт бр.2 - Опколена трпеза
date: 29/06/2022
---

**„Приготвуваш трпеза пред мене, пред погледот на моите непријатели. Ја помаза мојата глава со масло, мојата чаша се прелева“ (Псалми 23,5).**

Во текот на животот неизбежно наидуваме на некои непријатели. Како се справувате со нив? Дали некогаш сте лежеле будни ноќе, сте се превртувале и сте смислувале како да им се одмаздите на оние што се обидуваат да ве повредат или да ја уништат вашата работа? Може да биде тешко за христијаните да научат како да се справуваат со непријателите.

`Какви непријатели сте имале во животот? Како сте реагирале на оние кои се обидувале да ве повредат или оние кои ви се важни? Колку успешно сте ги следеле зборовите што Христос ни ги упатил во Матеј 5,44 или Павле во Римјаните 12,18-21?`

Во текстот Псалми 23,5 Давид ни открива интересен начин на пресметка со непријателите. Тој го трга погледот од нивното присуство и наместо тоа гледа што прави Бог во негова корист. А Бог е таму и подготвува гозба за него.

Во културата на Давид, кога на гозба би дошол почесен гостин, домаќинот му ја помазал главата со масло пред да влезе во салата за славење. Тоа масло било мешавина од маслиново масло и парфем. Тогаш гостинот би бил сместен на масата со многу повеќе храна отколку што некој би можел да изеде.

`На кој начин овие три ставки (маса, масло, чаша) во Псалм 23,5 нè потсетуваат на тоа како Бог се грижи за нас, дури и кога се наоѓаме во долина?`

Како што нѐ потсетува Павле, „Зашто нашата борба не е против крвта и телото, туку против началствата, против властите, против светските владетели на темнината на овој век: против духовните сили на злото во небесните места“ (Ефесјаните 6,12). Нашите непријатели ги вклучуваат оние што ги гледаме и оние што не ги гледаме. Сакале или не, ние сме опкружени. Сепак, кога сме со Пастирот, ниту еден непријател, видлив или невидлив, не може да го украде она што Тој ни го обезбедил.

`Размислете за тоа како се однесувал пастирот кон вас кога сте биле опкружени со непријатели. Што би можеле да забележите во тие моменти што ви овозможува да бидете благодарни, дури и кога минувате низ такви тешкотии?`