---
title: Неочекуван пресврт бр.1 - Долината
date: 28/06/2022
---

**„Ако тргнам и низ долината на смртната сенка, нема да се уплашам од злото, зашто Ти си со мене. Твојот жезал и Твојата палка ме утешуваат“ (Псалми 23,4).**

Би било убаво кога сите патеки на праведноста би се извивале само долж тревни брегови на бистри поточиња. Но, тоа Давид не ни го прикажува така. Тие патеки водат и низ долината на смртната сенка – што не е место кое би сакале да го посетиме! Во одредена доба од годината, каналите и барите во Израел ненадејно се поплавуваат, што се случува неочекувано и може да биде погубно. Овие места се исто така невообичаено тесни, со стрмни падини кои ја затскриваат светлината. Затоа „смртната сенка“ е соодветен израз за „мошне длабока сенка“ или „длабока темнина“.

`Сетете се на моментите кога сте биле во сопствената „долина на смртната сенка“. Како изгледало тоа? Дали сте чувствувале страв, иако сте знаеле дека Пастирот е тука? Кои библиски стихови ви биле најдрагоцени во тоа време и зошто?`

`Што мислите, како завршиле овците во таа долина? Дали мислите дека тие отишле таму сами или лично Пастирот ги водел на тој начин? Образложете го вашиот одговор.`

Елизабет Елиот пишува: „Јагнето пронајдено во долината на смртната сенка може да заклучи дека е погрешно водено. Но, тоа требало да помине низ тој мрак за да научи да не се плаши затоа што пастирот е сè уште со него“ (Еlisabeth Еlliot, _Quest for Love_; Grand Rapids, МI: Revell Books, 1996, p. 218).

`Дали некогаш сте помислиле дека сте „по грешка однесени“ во долината? Како сте му одговориле на Бога во тој момент? Што мислите, зошто Пастирот ризикувал да биде погрешно сфатен дозволувајќи ни да влеземе во мрачната долина?`