---
title: „Разумни“
date: 20/07/2022
---

Вчера размислувавме за важноста на карактерот на оние што го чекаат Второто доаѓање. Денес поконкретно ќе ја разгледаме важноста на карактерот за оние кои ќе бидат живи во времето на второто Христово доаѓање.

`Прочитајте го текстот Даниел 12,1-10. Кој е контекстот на тие зборови? На кое време од историјата на Земјата се однесува тоа? И што е најважно, што можеме да заклучиме од овие стихови за карактерот на Божјиот народ во тие времиња? Кои карактеристики им се припишуваат ним, за разлика од злите? Видете и Откровение 22,11.`

На Даниел му било кажано дека непосредно пред Исусовото доаѓање, ќе настапи време на неволја какво што не се памети во историјата на човештвото. Во текстот Даниел 12,3.10, ни е даден опис на праведните и безбожните кои ќе живеат во тоа време. Забележете дека „безбожниците ќе си останат безбожни“ (Даниел 12,10), за разлика од праведните, „мудрите“, кои се опишани во 3 стих (Даниел 12,3) како оние што ќе блескаат, можеби затоа што „ќе се очистат, ќе се избелат и ќе бидат искушани“ (Даниел 12,10) во текот на времето на неволји „какво што немало откако постојат луѓето“ (Даниел 12,1). Уште една спротивност се гледа во тоа што безбожниците нема да разберат, но „мудрите“ ќе разберат.

Ќе разберат – што? Математика, природни науки, висока критика? Во Мудрите изреки на Соломон се вели дека „почетокот на мудроста е стравот Господов“ (Изреки 1,7). Можеби во тој контекст „мудрите“ се разумни токму затоа што ќе го разберат тоа време на неволји, и завршните настани додека се случуваат. Тие нема да бидат изненадени, бидејќи, врз основа на нивното проучување на Речта, ќе знаат дека доаѓа неволјa. И што е најважно, тие ќе знаат доволно за да дозволат тоа време на неволјa да ги пречисти и облагороди. Од друга страна, безбожниците ќе стануваат уште потврдоглави во својот бунт и на тој начин ќе напредуваат во својата злоба.

Она што е клучно е дека тука се опишани луѓето кои поминале низ процес на облагородување и пречистување.

`Иако овие стихови ги разгледавме во контекст на последните денови, кои принципи ги забележуваме во нив а можат да ни помогнат подобро да ја разбереме суштината на процесот на пречистување и облагородување, дури и кога станува збор за нас денес?`

