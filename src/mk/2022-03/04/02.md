---
title: „Според Својот лик“
date: 17/07/2022
---

**„Зашто оние, кои однапред ги позна, нив и ги предопредели да бидат сообразни со ликот на Неговиот Син, та Тој да биде првороден меѓу многуте браќа“ (Римјаните 8,29).**

Во почетокот, Бог нè создал според својот лик (1. Мојсеева 1,27), но тој лик е извалкан од гревот.

`На кои сè начини оваа извалканост на Божјиот лик се пројавува во човештвото?`

Очигледно е дека сите сме расипани од гревот (Римјаните 3,10-19).\
Сепак, Божјата желба е да нé врати на она што првично требало да бидеме. За ова зборува нашиот денешен стих. Тој го открива Божјиот план за луѓето кои му го потчинуваат својот живот на Светиот Дух за да станат „сообразни со ликот на Неговиот Син“ (Римјаните 8,29).

Сепак, постои уште една димензија во ова. „Во човештвото треба да се обнови Божјиот лик. Божјата чест и Христовата чест се поврзани со совршенството на карактерот на неговиот народ“ (Елена Г. Вајт, _Копнежот на вековите_, стр. 671 оригинал).

`Како го разбирате она што ни го кажува Елена Вајт во горниот цитат? Видете, исто така, текстовите во Јов 1; Матеј 5,16; 1. Коринтјани 4,9; Ефесјаните 3,10.`

Ние христијаните никогаш не смееме да заборавиме дека се наоѓаме среде космичка драма. Големата борба меѓу Христа и сатаната се одвива насекаде околу нас. Оваа битка има многу облици и се пројавува на различни начини. И иако многу работи се скриени, јасно ни е дека, како Христови следбеници, имаме одредена улога во таа драма и можеме да му донесеме чест на Христа со нашиот живот.

`Замислете дека сте на теренот на огромен стадион. На трибините, од едната страна, има небесни суштества посветени на Господа, додека на другата страна, оние кои паднале заедно со Луцифер. Ако вашиот живот во изминатите 24 часа се одвивал на тој терен, која страна би ликувала? Што ви кажува тој одговор за вас самите?`