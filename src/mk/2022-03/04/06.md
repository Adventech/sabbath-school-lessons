---
title: Карактерот и заедницата
date: 21/07/2022
---

Зборовите на една песна гласат вака: „Јас сум карпа, јас сум остров.“ Дали некогаш сте се чувствувале така – дали некогаш сте посакале да останете сами? Можеби дури сте слушнале како луѓето велат: „Е па, моето одење со Бога е моја приватна работа. Тоа не е нешто за што сакам да разговарам“.

`Прочитајте Ефесјаните 4,11-16. Што сака да каже Павле со тоа? Каква улога тој ѝ придава на заедницата?`

Кога Павле им пишува на Ефесјаните, тој ја опишува црквата како тело. Исус е главата, а остатокот од телото е Неговиот народ. Ако погледнете Ефесјаните 4,13, ќе ја забележите крајната цел на живеењето во таква заедница – а тоа е да растеме „до мера на возраста на Христовата полнота“. Затоа сме си потребни едни на други!

Се разбира, ние можеме да бидеме христијани дури и кога сме сами.\
Всушност, како и многумина кои биле исмејувани и прогонувани низ вековите, често е дури и неизбежно да стоиме сами. Фактот дека луѓето се способни да се спротивстават и да не попуштат пред притисоците на нивната околина, е силно сведоштво за Божјата моќ. Меѓутоа, иако тоа е точно, Павле сака да ја нагласи клучната вистина – Христовата полнота, во крајна линија, ја доживуваме и откриваме кога работиме заедно, во слога едни со други.

`Во Ефесјаните 4,11-16, што кажува Павле дека мора да се случи пред Христовата полнота да се открие во нашата христијанска заедница?`

`Во што се разликува сведочењето на заедницата која ја открива Христовата полнота од сведочењето на поединец кој ја открива Христовата полнота? Што значи ова во контекст на големата борба? Види Ефесјаните 3,10.`

**Лесно е да бидеме фини кога сме сами или во друштво со непознати луѓе. Меѓутоа, кога сме со оние што добро ги познаваме, па дури и со оние што не ги сакаме, тоа станува многу потешко. Но, кога покажуваме милост и љубезност кон таквите луѓе, со тоа даваме неодоливо сведоштво во прилог на вистината за Бога.**