---
title: Вера среде огнот на пречистувањето
date: 18/07/2022
---

Едно е да се најдеме среде битка, а сосема друго е да не се ни гледаат силите распоредени во таа битка. Во извесна смисла, токму со тоа се соочуваме ние како христијани. Знаеме дека овие сили се таму некаде, можеме да ги почувствуваме во нашиот живот, а сепак мораме да одиме напред со вера, надевајќи се во „Оној кој не се гледа“ (Евреите 11,27).

`Прочитајте го текстот во Јов 23,1-10. Во што е суштината на борбата на Јов? Што не гледа тој? Во исто време, за што се држи тој со вера, и покрај сите негови искушенија?`

Дури и среде тие страшни искушенија, Јов се надевал во Господа. И покрај сѐ, тој бил решен да издржи. А една од работите што му помогнале да истрае било златото. Не златен медал, туку гледајќи во иднината и сфаќајќи дека, ако се држи до Бога, од неволјите ќе излезе подобар – ќе излезе како злато. Овде не ни е кажано колку Јов бил запознаен со она што се случувало зад сцената. Но, без оглед на сè што било скриено од него, тој сепак го преживеал огнот на пречистувањето.

Дали се плашите од оган? Дали сте загрижени за жештината што ја предизвикале околностите? Можеби, како и во случајот со Јов, Божјата вжештеност ви изгледа необјаснива. Можеби имате потешкотии да се прилагодите на нова работа или на нов дом. Можеби трпите малтретирање на работа, па дури и во сопственото семејство. Можеби сте погодени од болест или финансиска загуба. Колку и да ви е тешко да го разберете тоа, Бог може да ги искористи овие искушенија за да ве облагороди, да ве очисти и да го изнесе на виделина својот лик преку вашиот карактер.

Можноста да се покаже како злато му делувала на Јов како поттик, нешто што можел да го впери својот поглед и што му помогнало да се извлече од неволјата. Силно сведоштво за неговиот карактер е и фактот што, среде својата болка и страдање, успеал да ја разбере реалноста на процесот на пречистување. Освен тоа, и покрај сè што не разбирал, бил свесен дека овие искушенија ќе го облагородат.

`Што би можеле вие, врз основа на сопственото искуство, да кажете за тоа како неволјите и искушенијата нè облагородуваат и пречистуваат? На кои други начини можете да се поправите, освен преку страдање?`

