---
title: Потпирање на самиот себе
date: 14/09/2022
---

Кога Ева згрешила во Едемската градина, тоа не било само затоа што се сомневала во Божјата реч. Во средиштето на проблемот било нејзиното верување дека има доволно мудрост самата да одлучи што е добро и правилно. Таа верувала во сопственото расудување. Меѓутоа, кога се потпираме на сопственото расудување, а не на Божјата реч, стануваме отворени за секакви видови проблеми.

Сторијата за царот Саул ги опишува чекорите кон таквата деструктивна самодоверба и трагедијата што следела набргу потоа. Самоил го помазал Саула за цар според Божјата волја (1. Самуил 10,1). А потоа му дал конкретни упатства (1. Самуил 10,8). Меѓутоа, Саул не послушал.

`Прочитајте го остатокот од извештајот во 1. Самуил 13,1-14. Што направил Саул што довело до негов пад?`

Три чекора го воделе Саул на патот кон самодовербата веднаш откако станал цар. Проблемот е што ниту еден од овие чекори не бил толку лош сам по себе. Меѓутоа, тие го содржеле семето на трагедијата, бидејќи секое од нив било преземено независно од Бога. Забележете го редоследот на настаните што довеле до падот на Саул.

1. Саул вели: „Видов“ – раштрканост на своите трупи и отсуството на Самоил (1. Самуил 13,11). Саул бил под притисок, па самостојно, врз основа на она што го видел со свои очи, проценил што се случува.

2. Саул се префрла од „видов“ на „реков“ (според NKJV; заб. на прев.) – дека Филистејците ќе ги победат (1. Самуил 13,12). Она што го видел со свои очи, го обликувало она што го кажал или претпоставувал за дадената ситуација.

3. Саул се префрла од „реков“ на „се осмелив“ – да принесе жртва (1. Самуил 13,12). Она што го помислил Саул, ги обликувало неговите чувства.

Сите ние сами го правиме тоа: се потпираме на сопствената визија, која нè наведува да се потпреме на сопственото расудување, што повторно нè наведува да се потпреме на сопствените чувства. И тогаш постапуваме во согласност со тие чувства.

`Што мислите, зошто на Саула му било толку лесно да го следи сопствениот суд, додека Божјите јасни упатства сè уште му одѕвонувале во ушите? Ако сме свесни за нашите слабости и несовршености во нашето знаење, зошто и понатаму се обидуваме да се потпираме на себе? Што можеме да направиме за да научиме да се потпираме повеќе на Господовите заповеди отколку на самите себе?`

