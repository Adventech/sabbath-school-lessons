---
title: Подготвеност за слушање
date: 13/09/2022
---

**„И Господ дојде, застана и викна, како и претходно: ’Самоиле! Самоиле!‘ И Самоил рече: ’Говори, Господи, бидејќи Твојот слуга слуша‘“ (1 Самуил 3,10).**

Дали некогаш сте го слушнале тој тивок глас на Светиот Дух, но сте го игнорирале? А подоцна, кога сè тргнало наопаку, веројатно сте помислиле: О не, зошто не послушав?

Првата книга Самоилова ја изнесува приказната за еден старец, за неговите двајца лоши синови кои не го слушале Господа и за малото момче кое го слушало. Иако Бог остро ги предупредил, оние што морале да го сменат својот начин на дејствување не го направиле тоа.

`Прочитајте ја оваа сторија во 1. Самуил 2,12-3,18. Каква спротивност ни е претставена овде меѓу оние кои го слушаат Бога и оние кои не Го слушаат?`

Синовите на Илија имале нешто друго на ум освен Божјето дело. А Илија, иако разговарал со нив кога слушнал што сака Бог, очигледно не презел ништо друго. Дури и неговите синови очигледно не биле подготвени извесни детали од својот живот да ги потчинат на Божјата волја.\
Каков контраст во поглед на младиот Самоил!

Проповедникот Чарлс Стенли ја опишува важноста од негување приемчивост за Божјиот глас во она што тој го нарекува „префрлање во состојба на непреокупираност“. Тој вели: „Светиот Дух... не зборува за да пренесе информација. Тој зборува за да добие одговор. А кога нашиот дневен ред окупира толку многу од нашето внимание, Тој знае дека е губење време да предложи што било друго. Во тој случај, Тој обично молчи и чека да станеме доволно ’непреокупирани‘ за да го слушнеме и евентуално да го послушаме“ (Charles Stanly, _Тhе Wоnderful Spirit-Filled Life_, (Nashville, ТN: Тhоmas Nelson Publishers, 1992), pp. 179, 180).

`Што мислите, што подразбира Стенли под „доволно непреокупирани“? Кога размислувате за вашата отвореност кон Бога, што е тоа што често ве спречува да бидете „доволно непреокупирани за да Го слушнете и евентуално да послушате“? Што треба да направите во вашиот живот за да негувате приемчивост за Божјиот глас и решеност да бидете послушни на Неговите барања?`