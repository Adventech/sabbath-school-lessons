---
title: До умирање доаѓа пред да се знае Божјата волја
date: 12/09/2022
---

Многу христијани искрено бараат да ја знаат Божјата волја за нивниот живот. „Кога само би можел да знам која е Божјата волја за мојот живот, би жртвувал сè за Него.“ Но, дури и кога му даваме такво ветување на Бога, сè уште можеме да бидеме збунети околу тоа што е всушност Негова волја. Решението за оваа збунетост може да се најде во Римјаните 12,1.2. Павле овде објаснува како да ја спознаеме Божјата волја и нагласува нешто мошне важно: ако сакаме да знаеме која е Божјата волја, прво мора да бидеме подготвени да се жртвуваме!

Прочитајте Римјаните 12,1.2. Павле пишува дека ќе можеме да испитуваме и осознаваме „што е волјата Божја: што е добро, благоугодно и совршено“ (Римјаните 12,2) кога:

1. ќе ја разбереме „милоста Божја“ кон нас на вистински начин (Римјаните 12,1).

2. ќе се принесеме себеси како жива жртва на Бога (Римјаните 12,1).

3. нашиот ум ќе биде обновен (Римјаните 12,2).

Само обновениот ум може вистински да ја разбере Божјата волја. Но, таа обнова зависи од умирањето на нашето „јас“, тоа треба најпрво да се случи. Зашто, дури и во Христовиот случај, не било доволно само да пострада за нас – Тој морал и да умре.

`Замолете го Светиот Дух да ви укаже на оние области во вашиот живот во кои не сте целосно „мртви“. Од што треба, по налог на Светиот Дух, да се откажете за да станете „жива жртва“ на Бога?`

Кога во некоја област од нашиот живот нашето „јас“ не е целосно мртво, Бог дозволува проблемите да ни го свртат вниманието на тоа.\
Нашето страдање во такви ситуации не само што ни помага да се соочиме со нашиот грев, туку и ни дава увид во она од што сѐ Исус се откажал поради нас. Елизабет Елиот пишува: „Откажувањето од најдлабоките копнежи на нашето срце е веројатно она што најмногу нè приближува до разбирањето на крстот... Нашето лично искуство на распнувањето, иако неизмерно послабо од она што го доживеал нашиот Спасител, сепак ни дава можност да почнеме да Го запознаваме во заедницата на Неговите страдања. Какво и да е нашето страдање, Тој нè повикува во тоа заедништво“ (Елизабет Елиот, Потрага по љубов (Гранд Рапидс, МИ: Флеминг Х. Ревел, 1996), стр. 182).

`Читајте Римјаните 12,1.2. и молете се над овој текст. Размислете од што сè треба да се откажете за да станете жртва. Како ова ви помага да ги разберете страдањата со кои се соочил Исус за вас на крстот? Како ова сознание ви помага да влезете во заедништво со Исуса и Неговите маки?`

