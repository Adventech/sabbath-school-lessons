---
title: За натамошно проучување
date: 16/09/2022
---

Во книгата _Патријарси и пророци_ од Елена Вајт, прочитајте ги поглавјата со наслов „Илија и неговите синови“, стр. 575-580 оригинал, и _Дрскоста на Саула_, стр. 616-626 оригинал.

Можеме да се потчиниме на Божјата волја само тогаш кога ќе умреме за сопствените желби и амбиции. Тоа го отвора патот за вистинска служба на другите. Не можеме да живееме за Бога ако не се жртвуваме себеси и ако не сме постојано приемчиви за Божјиот глас. За вистински да ја потчиниме нашата волја на волјата на нашиот Отец, мораме да бидеме свесни колку е опасно да се потпираме на себеси или на замените за Божјата реч и сила. Бидејќи потчинувањето на Божјата волја е во средиштето на животот сличен на Христа, Бог може да дозволи да нѐ снајдат неволји за да научиме да се потпираме на Него.

„Занемарувањето на Илија јасно е претставено пред секој татко и мајка во земјата. Како последица на неговата непосветена наклоност или неволност да изврши непријатна должност, тој ја пожнеал жетвата на беззаконието со своите изопачени синови. И родителот кој го дозволил беззаконието, и децата кои го практикувале се виновни пред Бога, и Тој нема да прифати жртва или дар за нивниот престап“ (Е. В. _Child Guidance_, стр. 276).

**Прашања за разговор**

`1. Разговарајте во класата за неверојатната понизност што ја покажал Божјиот Син кога дошол на земјата како човечко битие за да умре за нашите гревови. Како ова ни покажува на сите што значи самопожртвуваност и самооткажување за доброто на другите? Иако не можеме да направиме ништо слично на она што го направил Исус, принципот е тука и секогаш треба да биде пред нашите очи. На кои сѐ начини можеме, во нашиот домен, да се сообразиме со таквиот вид послушност и самопожртвуваност како што ни покажал Исус на крстот?`

`2. Помислата дека треба да му се покоруваме на Бога без да знаеме што ќе се случи следно, може да биде застрашувачка за многу луѓе. Каков совет би им дале на луѓето кои повеќе се потпираат на себеси отколку на Бога? Што би можеле да им кажете а би им помогнало да го надминат стравот затоа што не ја знаат и не можат да ја контролираат иднината?`

`3. Како класа, поминете извесно време во молитва за луѓето што ги познавате, а кои имаат потешкотии да се покорат на Божјата волја – за Бог да им даде јасен увид во тоа дека довербата во Неговата волја е единствениот пат за траен мир. Во исто време, што би можеле практично да направите за овие луѓе за да ги уверите дека можат слободно да му се предадат на Бога и дека неговиот пат е најдобриот? Со други зборови, како Бог може да ве употреби за да им овозможи на другите да дознаат за Неговата љубов и за Неговата подготвеност да се грижи за нив?`