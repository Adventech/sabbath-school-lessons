---
title: Потчинување поради службата
date: 11/09/2022
---

`Прочитајте ги Филипјаните 2,5-9. Која важна порака се наоѓа за нас во овие стихови?`

Современата култура сите нас нѐ поттикнува да ги бараме и браниме нашите права. Тоа е сосема во ред, и обично така треба да биде. Меѓутоа, како и во Исусовиот случај, потчинувањето на Божјата волја може да бара од нас доброволно да се откажеме од некои од нашите права за да му служиме на Отецот на начини кои ќе имаат вечно влијание врз Божјето царство. Овој процес на откажување од сопствените права може да биде тежок и непријатен и да нѐ доведе до разни тешкотии.

Да видиме како Исус го постигнал тоа (Филипјаните 2,5-8). Овие стихови опишуваат три чекори што ги презел Исус за да се потчини на волјата на Отецот. А Павле, на самиот почеток, искрено нè повикува: „Бидејќи вие треба да ги имате истите мисли, што ги има Исус Христос“ (Филипјаните 2,5).

За да биде во позиција да нѐ спаси, Исус се откажал од својата еднаквост со Отецот и се преселил на земјата во човечки лик, прифаќајќи ги ограничувањата на нашето битие (Филипјаните 2,6.7).

Исус не дошол ниту како некој голем и славен човек, туку како слуга на другите луѓе (Филипјаните 2,7).

И повторно, како слуга на човештвото немал мирен и долг живот, туку станал „послушен до смрт“. Тој дури и не умрел на некој благороден и славен начин. Не, тој бил „послушен сè до самата смрт, смрт на крст“ (Филипјаните 2,8).

`Во кои области од животот Исус е наш пример? Ако правата и еднаквоста се добри и треба да се заштитат, како би објасниле дека понекогаш треба да се откажеме од нив? Сега прочитајте Филипјаните 2,9. Како овој стих ни помага да ја разбереме логиката на тоа да се потчинуваме на волјата на Отецот?`

**Молете се за мудрост од Светиот Дух и поставете си го следното прашање: „Кои права во моментов ги имам што всушност ме спречуваат да се потчинам на Исусовата волја, кога станува збор за служење на моето семејство, на црквата и на луѓето околу мене? До кој степен сум подготвен да трпам непријатности за да им служам на другите поефикасно?“**