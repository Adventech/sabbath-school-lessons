---
title: За мене
date: 15/09/2022
---

Како што видовме вчера, потчинувањето кон Божјата волја може да биде поткопано ако се потпираме на сопствената сила. Исто така, можно е да се потпреме на некои други замени за Бога. Некои луѓе, кога се чувствуваат депресивни, одат да купат нешто што ќе ги направи среќни.\
Некои кои се чувствуваат неадекватно, трчаат по слава. Некои, пак, кои имаат потешкотии со својот сопружник, бараат некој друг за да им обезбеди интимност и возбуда.

Многу од она по што посегнуваме навистина може да го ублажи притисокот, но не мора и да го реши проблемот, ниту пак нè учи како следниот пат поуспешно да се справиме со ситуацијата. Тоа можеме да го постигнеме само со Божјата натприродна помош. Проблемот е што често пати повеќе зависиме од некоја замена за Бога, отколку од самиот Бог.

Еве некои од замените кои можеби ни служат наместо Бог:

1. Потпирање на човечката логика или на минатите искуства кога ни треба свежо божествено откровение.

2. Потиснување на проблемите од нашиот ум кога ни требаат божествени решенија.

3. Бегање од реалноста и избегнување на Бога кога ни треба заедништво со Него за да ја примиме божествената сила.

Пророкот Захарија ни помага да се сосредоточиме на она што навистина е важно кога ќе се најдеме во искушение да користиме замени.\
По долгогодишното отсуство, прогонетите конечно се вратиле од Вавилон и веднаш почнале да го обновуваат храмот. Меѓутоа, тие наишле на силно противење (нешто од заднината на сето ова може да се најде во текстот Езра 4-6). Затоа Захарија дошол со охрабрувачка порака до Зоровавел, кој го водел делото.

`Прочитајте ја таа порака во Захарија 4. Што сака да каже Бог во стихот Захарија 4,6? Како може Светиот Дух да влијае на довршувањето на еден градежен проект? Што нè учи ова кога станува збор за односот меѓу Светиот Дух и практичните работи што ги правиме?`

Бог не го спречил противењето на обновувањето на храмот, ниту го поштедил Зоровавела од стресот поради соочувањето со него. Исто така, Бог нема секогаш да нѐ заштитува од противењата. Меѓутоа, кога ќе дојде до такво нешто, Бог може да го искористи како средство за да нѐ научи да се потпреме на Него.

`Кога ќе се најдете под стрес, која е вашата прва реакција? Храна? Телевизија? Молитва? Покорување на Бога? Што ви кажува вашиот одговор за себе и што треба да научите или да промените?`