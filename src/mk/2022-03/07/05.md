---
title: Планови коишто Отецот ги има за нас
date: 10/08/2022
---

`Сите трагаат по надеж. Но, каде можеме да ја најдеме? Некои луѓе ја пронаоѓаат надежта во насмевката на пријателите. За други, надежта произлегува од финансиската сигурност или стабилноста на бракот. Каде вообичаено вие ја барате вашата надеж и храброст?`

Пророкот Еремија во својата книга им пишува на луѓето кои во текот на своето прогонство ја изгубиле надежта. „На бреговите на вавилонските реки седевме и плачевме, спомнувајќи си за Сион“ (Псалми 137,1) Иако Израелците биле со скршено срце, Еремија ги изнесува причините поради кои не би требало да ја изгубат надежта.

`Кои причини за надеж се наведуваат во текстот Еремија 29,1-10?`

Во тој исечок постојат три важни извори на надеж кои вреди да се истакнат.

_Прво_, Бог му зборува на својот народ дека не треба да ја губи надежта затоа што нивните прилики не се резултат на случајноста ниту на некое непредвидливо зло. „Вака зборува Господ над Воинствата, Израелевиот Бог: ‘До сите заточеници, кои ги одведов од Ерусалим во Вавилон...“ (Еремија 29,4). Иако се чинело дека злото ги опкружува, Јуда цело време се наоѓал во Божјите раце.

_Второ_, Бог му зборува на својот народ дека не треба да се откажува од надежта, бидејќи Тој може да ги прави своите дела и покрај нивните моментални потешкотии. „Барајте мир во земјата во која ве заточив, молете Му се на Господа за неа, зашто врз нејзиниот мир почива и вашиот мир!“ (Еремија 29,7)

_Трето_, Бог му порачува на својот народ дека не треба да се откажува од надежта, бидејќи нивното прогонство во одреден момент ќе престане: „Зашто Господ зборува вака: ‘Токму кога на Вавилон ќе му се исполнат оние седумдесет години, Јас ќе ве посетам та ќе ви го исполнам доброто ветување за да ве вратам на ова место'“ (Еремија 29,10).

Бидејќи им објаснил на каков начин се грижел за нив во минатото, како се грижи за нив во сегашноста и како ќе се грижи за нив во иднината, Бог на прекрасен начин ја опишува својата нежна грижа за својот народ (види Еремија 29,11-14).

`Прочитајте го текстот Еремија 29,11-14 изговарајќи го сопственото име наместо зборовите „вам“ или „вас“, како Бог лично да ви ги дава тие ветувања. Применете ги овие ветувања на себе, без оглед на моменталните борби низ кои минувате.`