---
title: Кој е Нашиот Татко
date: 08/08/2022
---

Освалд Чемберс пишува: „Дали го прашувате Бога што ќе направи? Тој никогаш нема да ви го каже тоа. Бог не ни кажува што ќе направи, туку ни открива кој е Тој“ (_My Utmost for His Highest Uhrichsville_, OH; Barbour & Company, Inc, 1963 Jan. 2).

`Според ваше мислење, што сакал Освалд Чемберс да каже со тоа?`

Како што знаеме, книгата за Јов почнува со неговата голема лична трагедија. Тој губи сѐ, освен својот живот и својата жена која подоцна ќе му предложи: „Проколни го Бога и умри!“ (Јов 2,9) Потоа следи дискусија во текот на која неговите пријатели се обидуваат да утврдат зошто сето тоа се случило. Меѓутоа, за времетраењето на целокупната дискусија, Бог молчи.

А потоа, одеднаш во 38 глава, Бог се јавува и вели: „Кој е тој кој со безумни зборови ја замрачува божествената промисла?“ (Јов 38,2) Потоа, не застанувајќи ни за момент, Бог му поставува на Јов околу 60 восхитувачки прашања. Отворете ја својата Библија и проучете ги во 38. и 39. глава во книгата за Јов (Јов 38;Јов 39).

По последното прашање, Јов одговара: „Премногу сум мал: што да одговорам? Со мојата рака ќе ја затворам устата. Реков збор – нема веќе да започнувам; реков два – ама нема да продолжам“ (Јов 40,4.5). Но, Бог сѐ уште не завршил. Тој повторно проговара и едно по едно поставува нова низа „големи“ прашања.

`Прочитајте го конечниот одговор на Јов во текстот Јов 42,1-6. Што се обидувал Бог да му каже и какво влијание тоа имало врз Јов?`

Бог не одговорил на ниедно од прашањата „зошто“ на пријателите на Јов. Наместо тоа, тој ја опишал својата неспоредлива големина која се открива преку восхитувачките дела на Неговото создавање. По сето тоа, на Јов сигурно не му биле потребни никакви други одговори. Потребата за објаснувања била засенета со надмоќната слика за Божјото величие.

Таа сторија открива еден фантастичен парадокс. Надежта и охрабрувањето може да произлезат токму од сознанието дека мошне малку знаеме. Ние инстиктивно бараме утеха обидувајќи се да дознаеме сѐ, а потоа се обесхрабруваме кога нема да успееме во тоа. Бог понекогаш го истакнува нашето незнаење за да сфатиме дека сигурноста и надежта можат да се пронајдат единствено во Битието многу поголемо од самите нас.

`Дали во овој момент ви се случува нешто што не можете да го разберете? Ако е така, насочете го вашето внимание нa Божјиот карактер. На кој начин тоа ви ја дава неопходната надеж да истраете додека минувате низ искуство кое, сега за сега, ви е целосно неразбирливо?`