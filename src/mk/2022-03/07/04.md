---
title: Присуството на Нашиот Татко
date: 09/08/2022
---

**„Зашто Јас, Господ, твојот Бог, ја крепам твојата десница и ти велам: ‘Не бој се, Јас ти помагам’“ (Исаија 41,13).**

Некој некогаш рекол: „Кога се чини дека Бог е далеку, кој е тој кој се оддалечил?“ Кога ќе наидат проблеми, ние помислуваме дека Бог нѐ напуштил, меѓутоа вистината е дека Тој никаде не отишол.

На Евреите во прогонство им се чинело дека Бог е многу далеку.\
Меѓутоа, преку книгата на пророк Исаија, Tој ги уверува во идното избавување. Иако вистинското враќање во Ерусалим сѐ уште било во далечна иднина, Бог сакал Неговиот народ да знае дека Тој не се оддалечил од нив и дека тие ја имаат секоја причина да негуваат надеж во срцето.

`Прочитајте го текстот Исаија 41,8-14. Кои причини можете да им ги наведете на луѓето кои копнежливо го очекуваат идното избавување? Како тоа ветување ни помага додека чекаме нашето прогонство на земјата конечно да заврши?`

Една од највпечатливите слики меѓу овие стихови се наоѓа во текстот Исаија 41,13. Суверениот Бог на универзумот вели дека Неговиот народ не треба да се плаши, бидејќи Тој ги држи за својата десница. Едно е да замислувате како Бог управува со настаните на земјата од небесниот престол оддалечен повеќе светлосни години од нашата планета, но нешто сосема друго да сфатиме дека Тој е доволно близу припадниците на својот сакан народ да ги држи за рака.

Кога сме превработени, тешко успеваме да се сетиме дека Бог ни е толку близу. Но, кога ќе се сетиме дека Тој е Емануел, „Бог со нас“, тоа внесува голема промена. Кога е Бог со нас, тогаш и Неговите намери, Неговите ветувања и преобразувачка моќ се исто така со нас.

**Во наредните неколку денови направете еден експеримент. Колку што е можно, потсетете се дека Бог на универзумот е доволно близу за да може да ве држи за рака, бидејќи лично Тој ви ја ветил својата помош. Забележете ги промените кои, под влијание на оваа мисла, можат да настапат во нашиот начин на живот. Подгответе се во сабота во вашата класа да разговарате за тоа ваше искуство.**

