---
title: Бог кој страда
date: 22/09/2022
---

Би можеле веќе и да се навикнеме на тоа – сè додека сме овде, на овој свет, ќе страдаме. Тоа е нашата судбина како паднати суштества. Никаде во Библијата не ни е ветено ништо поинаку. Напротив...

`Што ни кажуваат следните стихови за оваа тема? Дела 14,22; Филипјаните 1,29; 2. Тимотеј 3,12.`

Сепак, постојат две подробности што треба да ги имаме на ум среде нашите страдања.

Прво, Христос, нашиот Господ, страдал далеку полошо отколку што би можел некој од нас. На крстот, Тој ги „зеде врз Себе нашите болки и ги понесе нашите слабости“ (Исаија 53,4). Она што сме го доживеале ние, само како поединци, Тој го претрпел одеднаш за сите нас. Тој, кој бил безгрешен, „за нас Го направи грев“ (2. Коринтјани 5,21) и страдал на начин на кој ние, како грешни созданија, не можеме ни да замислиме.

И второ, додека страдаме, треба да се сетиме каков бил исходот од Христовото страдање, односно што ни било ветено врз основа на она што Христос го направил за нас.

`Прочитајте ги следните стихови: Јован 10,28; Римјаните 6,23; Тит 1,2 и 1. Јован 2,25. Што ни е ветено овде?`

Без оглед на страдањата што ги трпиме овде, благодарение на Исуса, благодарение на фактот што Тој самиот ја поднел казната за нашиот грев, благодарение на големиот дар на евангелието – дека во Исуса, уште сега, врз основа на верата, можеме да стоиме совршени – имаме ветување за вечен живот. Имаме ветување дека поради она што Христос го направил, поради полнотата и комплетноста на Неговиот совршен живот и на Неговата совршена жртва, нашето постоење овде е полно со болка, разочарувања и загуба, но само момент, блесок што доаѓа и си оди, за разлика од вечноста која нѐ чека, вечноста на новото небо и новата земја, каде што нема грев, страдања ниту смрт. А сето тоа ни е ветено и обезбедено само поради Христа и страдањата низ кои Тој поминал, за еден ден, наскоро, да го види „трудот на својата душа“ и да се насити (Исаија 53,11).

