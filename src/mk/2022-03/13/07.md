---
title: За натамошно проучување
date: 23/09/2022
---

Во книгата _Копнежот на вековите_ од Елена Вајт, прочитајте ги следните поглавја: „Гетсиманија“, стр. 685-697 оригинал, и „Голгота“, стр. 741-757 оригинал.

„Трипати ја изустил оваа молитва. Трипати човечката природа се повлекла пред последната, најголема жртва. Но сега пред Откупителот на светот се појавила историјата на човечкиот род. Видел дека прекршителите на законот ќе мора да загинат ако бидат препуштени сами на себе. Ја видел силата на гревот. Пред него се појавувале несреќите и жалостите на осудениот свет. Ја видел човековата беспомошност. Ја гледал неговата зла судбина што го очекува и – донел одлука. Ќе го спаси човекот по секоја цена. Го прифатил своето крштавање со крв за милиони што се осудени на смрт да можат преку него да добијат живот вечен. Ги напуштил небесните дворови во кои е сè чисто, среќно и славно, за да спаси една загубена овца, еден свет кој паднал поради престапот. Тој нема да ја напушти својата мисија. Ќе стане жртва-помирница за човечкиот род кој решил да згреши. Неговата молитва сега дише со послушност: ’Ако не е можно да ме одмине оваа чаша да не ја пијам, нека биде волјата твоја‘“ (Елена Вајт, _Копнежот на вековите_, стр. 690, 693 ориг.).

**Прашања за разговор**

`1. Како ни помага во нашите страдања сознанието дека Бог, во личноста на Исуса Христа, претрпел повеќе од она што би можел кој било од нас? Колку треба да ни значи тоа што Христос страдал заради нас? Каква утеха можеме да извлечеме од оваа неверојатна вистина? Додека го разгледувате вашиот одговор, имајте ја на ум следнава изјава на Елена Вајт: „Сето страдање, кое настанало како резултат на гревот, се излеало врз плеќите на безгрешниот Божји Син“ (Избрани пораки, книга 3, стр. 129).`

`2. Размислувајте заедно, како класа, за Христовите страдања за кои разговаравме во лекцијата за оваа седмица. Со какви маки се соочил Христос? Во што се слични со нашите, а во што се разликуваат? Што можеме да научиме од тоа како Тој се справувал со тие предизвици, а може да ни помогне кога и самите ќе се најдеме среде искушенија?`

`3. Кои се вашите омилени библиски ветувања – ветувања за кои можете да се држите кога ќе ве обземат тага и болка? Запишете ги, повикајте се на нив и дискутирајте за нив во класата.`

`4. Напишете кратко сиже на оваа поука, истакнувајќи некои од главните заклучоци до кои сте дошле во текот на ова тримесечје. На кои прашања сте добиле одговор, а кои останале неодговорени? Како да си помогнеме еден на друг за да го надминеме она што сè уште во голема мера нѐ збунува и мачи?`