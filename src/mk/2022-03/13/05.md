---
title: Распнатиот Бог
date: 21/09/2022
---

Смртта со распнување била една од најстрогите казни што Римјаните ја изрекувале над кој било човек. Се сметала за најлош начин на умирање. Затоа било навистина страшно некој да биде погубен на таков начин, особено Божјиот Син! Секогаш мораме да го имаме на ум тоа дека Исус дошол во човечко тело како нашето. Додека трпел удари, камшикување, набивање на клинови во Неговите раце и нозе, измачувачката тежина на сопственото тело која ги кинела раните од закованите клинови – физичката болка сигурно била неподнослива. Тоа била сурова казна, дури и за најлошите криминалци. И колку само било неправедно Исус, потполно невин, да се соочи со таква судбина.

Сепак, како што знаеме, Христовите физички маки не биле ништо во споредба со она што навистина се случувало. Тоа било нешто многу посериозно од едно обично убиство на невин човек.

**Кои настани поврзани со смртта на Исус покажале дека се случува нешто многу позначајно отколку што повеќето луѓе тогаш согледувале? Какво значење можеме да најдеме во секој од овие настани, а ни помага да откриеме што всушност се случило таму?**

`Матеј 27,45`

`Матеј 27,51.52`

`Марко 15,38`

Јасно е дека таму се случувало нешто многу пострашно од смртта на невин човек, колку и да била неправедна. Според Светото писмо, Божјиот гнев против гревот, нашиот грев, се излеал на Исуса. На крстот, Исус го претрпел Божјиот праведен гнев против гревот – гревовите на целиот свет. Според тоа, Исус претрпел нешто далеку подлабоко, помрачно и поболно од кое и да е човечко суштество што некогаш можело да спознае или доживее.

`Додека се соочувате со вашите секојдневни борби, каква надеж и утеха можете да извлечете од фактот дека Христос страдал на крстот заради вас?`