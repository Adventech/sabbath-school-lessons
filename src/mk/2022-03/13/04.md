---
title: Исус во Гетсиманија
date: 20/09/2022
---

**„И им рече: „Душата Ми е до смрт нажалена; останете тука и бидете будни!“ (Марко 14,34)**

Што и да претрпел Исус во текот на 33-те години од неговиот живот на земјата, тоа не било ништо во споредба со она со што се соочил во последните часови пред крстот. Планот за Исусовата смрт како жртва на помирување за гревовите на светот постои од памтивек (Ефесјаните 1,1-4; 2. Тимотеј 1,8.9; Тит 1,2). А сега сето тоа се случувало.

`Што ни кажуваат следните стихови за Христовото страдање во Гетсиманија? Матеј 26,39; Марко 14,33-36; Лука 22,41-44.`

„Отишол малку подалеку од нив, не толку далеку за да не можат да го видат и да го чујат, и паднал ничкум на земја. Чувствувал дека гревот го одвоил од неговиот Отец. Понорот бил толку широк, толку мрачен, толку длабок, што неговиот дух се стресол пред него. Не смеел да ја употреби својата божествена сила за да го избегне ова големо душевно страдање. Последиците на човековиот грев морал да ги поднесе како човек. Како човек морал да го издржи гневот на Отецот поради престапот.

Сега Христос бил во положба во која никогаш порано не се наоѓал.\
Неговото страдање најдобро може да се опише со зборовите на пророкот: ’Разбуди се, мечу, против мојот пастир, против човекот, мојот близок, вели Господ над војските‘ (Захарија 13,7). Како замена и гаранција за грешниот човек, Христос страдал под божествената правда. Увидел што значи правдата. До тогаш бил посредник за другите; сега копнеел и самиот да има посредник“ (Е. Вајт, _Копнежот на вековите_, стр. 686 ориг.).

`Размислете добро за она што го доживеал Исус во Гетсиманија. Гревовите на целиот свет веќе почнале да се пластат над Него. Обидете се да замислите како Тој се чувствувал поради сето тоа. Ниту едно човечко суштество никогаш, ни пред ни потоа, не било повикано да мине низ нешто слично. Што ни кажува ова за Божјата љубов кон нас? Каква надеж можете од ова да извлечете за себе?`

