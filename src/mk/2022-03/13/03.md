---
title: Презрен и отфрлен од луѓето
date: 19/09/2022
---

`Прочитајте ги следните стихови имајќи го цело време на ум фактот дека Исус бил божествено битие, Творец на небото и земјата, и дека дошол да се жртвува за гревовите на целиот свет: Матеј 12,22-24; Лука 4,21-30; Јован 8,58.59. Како овие стихови ни помагаат да ги разбереме страдањата со кои се соочувал Исус овде на земјата?`

Без разлика дали од страна на водачите, па дури и од обичните луѓе, Исусовиот живот, неговите дела и учења постојано биле погрешно сфаќани, што довело до тоа да Го отфрлат и замразат токму оние што дошол да ги спаси. Во извесна смисла, тоа е како кога родителот ќе види дека на неговото тврдоглаво дете му треба помош, но и покрај тоа што е подготвен да направи сѐ за тоа дете, тоа дете го презира, а со тоа ја презира и отфрла веројатно единствената личност која може да го спаси од целосна пропаст. Со ова се соочувал Исус додека бил овде на земјата. Колку ли тоа било болно за Него!?

`Прочитајте го текстот Матеј 23,37. Што ни кажува за тоа како Христос се чувствувал поради тоа отфрлање? Додека читате за ова, запрашајте се самите себе: „Дали Тој се чувствувал лошо поради себеси (како што често правиме кога ќе наидеме на отфрлање), или имало некоја друга причина?“ Ако тоа било од некоја друга причина, тогаш која би била таа причина?`

Сите ние сме го почувствувале осилото на отфрленост и одбивање, а нашата болка поради тоа, во некои случаи, била можеби дури и слична на Христовата, во смисла дека бил несебичен. Сме трпеле болка, не затоа што сме биле отфрлени, туку поради последиците што ги имало кај оној што нè отфрлил (можеби некој што се грижел за нас и кој одбил да го прифати спасението во Христа). А замислете само како се чувствувал Исус, кој бил целосно свесен со што ќе треба да се соочи за да ги спаси луѓето, а во исто време и целосно свесен за последиците од нивното отфрлање. „Токму поради Неговата невиност Тој (Христос) толку силно ги чувствувал нападите на сатаната“ (Елена Вајт, _Одбрани пораки_, книга 3, стр. 129).

`Што можете да научите од Христа, а може да ви помогне подобро да се справите со болката поради одбивање и отфрлање? Што ви покажува Неговиот пример? Како можете да го примените тоа на вашиот живот?`