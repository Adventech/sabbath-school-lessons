---
title: Неволји што ги предизвикува сатаната
date: 04/07/2022
---

**„Бидете трезвени и бдејте: вашиот противник, ѓаволот, обиколува како лав што рика, барајќи некого да го проголта” (1. Петрово 5,8).**

Прочитајте го горниот стих. Каква порака има тука за нас? Запрашајте се: „Колку сериозно ги сфаќам овие зборови?“ Што правите во вашиот живот што покажува дали навистина ги сфаќате сериозно?

Дали некогаш сте гледале гладен лав? Тоа е страшна глетка, бидејќи знаете дека може да зграби и да изеде речиси сè што ќе посака. Петар вели дека сатаната се прикрадува на ист начин. Кога ќе погледнеме околу себе, ги гледаме последиците од неговата желба да убие. Смртта, страдањето, извртувањето на вистината, расипување на моралот и вредностите се видливи насекаде. Не можеме да не го забележиме дејствувањето на сатаната.

`Прочитајте го текстот 1. Петрово 5,8-11. Како треба да реагираат христијаните на демнењето на сатана?`

`Прочитајте го текстот 1. Петрово 5,10. Што ветил Бог дека ќе направи за оние што страдаат?`

Петар ги запишува овие зборови во контекст на одговорот на нападите на сатаната врз христијанската вера. Но, како што споменавме, сатаната работи на многу различни начини. И иако мораме да бидеме свесни за реалноста и силата на нашиот непријател, никогаш не смееме да се обесхрабриме.\
Мораме секогаш да имаме на ум дека Исус го победил, дека сатаната е поразен непријател и дека сѐ додека сме поврзани со Исуса, сè додека се држиме со вера за Него, ние никогаш не можеме да бидеме поразени. Благодарение на крстот, Христовата победа е наша победа.

`Размислете за уште неколку начини на кои сатаната ни нанесува болка. Како читањето на 1. Петрово 5,8-11 ни помага да се справуваме со маките низ кои поминуваме бидејќи живееме во грешен свет каде што сатаната прави пустош и хаос?`

