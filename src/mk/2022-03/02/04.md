---
title: Неволји поради гревот
date: 05/07/2022
---

**„Зашто Божјиот гнев се открива од небото на секоја безбожност и неправда на луѓето, кои со неправдата ја задржуваат вистинатa“ (Римјаните 1,18).**

Сè што правиме има одредени последици. Ако стоите на жешко сонце со сладолед, тој сигурно ќе се стопи. Причината и последицата секогаш одат заедно. И колку очајно и да посакуваме работите да бидат поинакви, така е и со гревот. Поради него ние секогаш ги жнееме последиците. Не станува збор за тоа дека Бог седи на небото и се прашува какви страшни работи може да им направи на луѓето што грешат. Не, самиот грев со себе носи одредени последици.

Проблемот е што често мислиме дека можеме некако да го надмудриме Бога и да грешиме без да ги искусиме последиците. Тоа никогаш не се случува. Павле многу јасно зборува за тоа дека гревот остава последици, и тоа не само за вечноста. Неговите болни и вознемирувачки последици ги чувствуваме уште денеска.

`Во Римјаните 1,21-32, Павле го опишува процесот што ги води луѓето до тоа да паднат во грев, и ги наведува последиците од тие гревови. Прочитајте ги овие стихови со молитва и внимателно, а потоа разгледајте ја суштината на она што го кажува Павле, сосредоточувајќи се особено на одредени фази на гревот и неговите последици.`

Неколку стихови претходно Павле ги опишува овие последици како „Божји гнев“ (Римјаните 1,18). Божјиот гнев во тој текст се однесува едноставно на фактот дека Бог им дозволува на луѓето да го жнеат она што го посеале. Дури и кога станува збор за христијаните, Бог не се меша веднаш за да ја отстрани болката предизвикана од нашите сопствени постапки. Тој често нѐ пушта да ги искусиме последиците од нашите постапки за да разбереме колку е длабоко штетен и непријатен нашиот грев.

Ги разгледавме последиците од кршењето на Божјиот морален закон.\
Но, што е со кршењето на Божјите здравствени закони? Нашето тело е Божји дом. Ако го злоупотребуваме нашето тело со тоа што не се храниме здраво или не вежбаме или сме постојано презафатени, тоа е исто така грев против Бога. А како последица на тоа, создаваме услови кои можат да нѐ доведат во тешка ситуација.

`На кој начин вие сте ги пожнеале непосредните последици од своите гревови во вашиот живот? Кои лекции ги научивте? Какви промени треба да направите за да не поминете повторно низ нешто слично?`