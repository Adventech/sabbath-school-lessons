---
title: Неволји поради пречистување
date: 06/07/2022
---

**„Затоа вака зборува Господ над Воинствата: ‘Еве, ќе ги претопам и ќе ги испитам, та како и да постапуваат кон ќерките на мојот народ?’“ (Еремија 9,7)**

„Ако Божјиот Дух ве потсетува на Господовата реч која ве повредува, можете да бидете сигурни дека постои нешто во вас што Тој сака целосно да го уништи“ (Оswаld Chambers, Мy Utmost for His Highest, Uhrichsville, OH: Barbour & Company, Inc., 1963, p. 271).

`Како го разбирате наведениот цитат и библискиот стих? Какво е вашето искуство со болката вклучена во процесот на чистење?`

`Прочитај Еремија 9,7-16. Бог вели дека ќе ги „прочисти и искуша“ или „ќе ги претопи“ Јуда и Ерусалим (Еремија 9,7). Кои две причини Бог ги дава за ова? (Еремија 9,13.14). Како ќе дојде до ова пречистување? (Еремија 9,15.16)`

Божјиот процес на пречистување и искушување вклучува некои драстични мерки. Постојат три можни причини зошто пречистувањето и искушувањето можат да ни изгледаат како голема неволја. Прво, доживуваме болка кога Бог дозволува околностите да ни го свртат вниманието кон нашиот грев. Претходно, Еремија со тага пишува: „Дувалото изгоре за да го голтне огнот оловото, напразно леачот се труди да го растопи: згурата не се дава да биде излачена“ (Еремија 6,29). Затоа понекогаш се потребни драстични мерки за да ни го привлечат вниманието. Второ, чувствуваме голема болка и тага кога јасно ќе ги согледаме нашите гревови. Трето, стануваме фрустрирани кога се обидуваме да живееме поинаку. Може да биде прилично непријатно и тешко да се откажеме од нешто што толку долго било дел од нас.

`Размислете за гревовите со кои се борите. Ако Бог сака да ве искуша и облагороди денес, како би можел да го направи тоа? Што би можеле да направите уште сега за да го решите тоа, пред Бог да посака да преземе некои драстични чекори кон вас, како што направил со Израел?`