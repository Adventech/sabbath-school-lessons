---
title: Неволји кои водат до созревање
date: 07/07/2022
---

**„И за да не се возвишам поради прекумерните откровенија, даден ми е трн во телото, сатанин ангел, за да ме удира, за да не се возвишам“ (2. Коринтјани 12,7).**

Постои голема разлика помеѓу сечењето и кроењето. Ги сечеме растенијата кои повеќе не ги сакаме, а ги кроиме оние од кои очекуваме поголеми приноси. И двата процеса, меѓутоа, бараат остар нож. Навистина, режењето бара отсекување на делови од растението, поради што градинарот почетник би можел да стравува дека ќе го уништи. Во духовен контекст, Брус Вилкинсон пишува: „Дали се молите Бог да ве благослови изобилно и да ве направи послични на својот Син? Ако вашиот одговор е потврден, тогаш всушност се молите за ‘градинарски ножици’“ (Bruce Wilkinson, Secrets of the Vine, Sisters, ОR: Мultnomah Publishres, Inc., 2001, p. 60).

Луѓето се прашуваат што всушност мисли Павле кога спомнува „трн во телото“ (2. Коринтјани 12,7). Претпоставките се движат од постојани непријателски напади до тешкотии во говорот. Сепак, се чини дека тоа бил проблем со неговиот вид (видете ги коментарите на Елена Г. Вајт: The SDA Bible Commentary, том 6, стр. 1107). Интересно, Павле сметал дека овој „трн“ му бил даден.

`Според вас, што мислел Павле со „даден ми е“? Кој му го дал? Како можел Бог да го искористи ова во полза на Павле?`

Забележете дека „трнот“ на Павле имал одредена цел, како што тој самиот вели: „За да не се возвишам“ (2. Коринтјани 12,7). Значи, тоа не било последица на некој конкретен грев што го направил, туку требало да го спречи да греши во иднина. Павле бил свесен дека по природа е склон кон грев и дека овој „трн“ може да го спречи во тоа.

`Прочитајте 2. Коринтјани 12,7-10. Како се справува Павле со својот „трн“? Дали мислите дека оваа слабост му донела на Павле уште некои духовни придобивки? Како може, начинот на кој реагирал Павле, да ви помогне да се справите со „трњето“ што можеби ќе треба да ги трпите?`

`Во колкава мера Божјите идеи за вашиот духовен развој би можеле да се разликуваат од вашите? Размислете за областите во вашиот живот во кои треба да станете поплодни во праведноста. Кои духовни квалитети би сакале Бог да ги развие во вас преку таквото „кроење“?`