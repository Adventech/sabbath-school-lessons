---
title: Давид - пример кога станува збор за чекањето
date: 06/09/2022
---

Во текстот 1. Самуил 16,1-13, го гледаме младиот Давид, кого Самоил го помазал за цар. Меѓутоа, тој имал уште долг пат од пасиштето на неговиот татко Јесеј до престолот во Ерусалим. Несомнено, понекогаш запаѓал во тешки искушенија.

Младичот најпрво бил повикан да свири за да го смири измачениот дух на Саул (1. Самуил 16). Подоцна, тој станува херој на Израел откако го убил Голијат (1. Самуил 17). Потоа, поминуваат неколку години во кои Давид бега за да си го спаси животот. И Саул и неговиот син Јонатан знаеле дека Давид бил предодреден да биде следниот цар (1. Самуил 23,17; 1. Самуил 24,20). Сепак, Давид не направил ништо за да ја забрза својата од Бога дадена судбина. Всушност, се чинело дека го прави токму спротивното. Дури и кога Саул се обидел да го убие, а тој искинал парче ткаенина од наметката на царот, Давид посакал да не го сторел тоа (1. Самуил 24,5-7). И иако царот повторно се обидел да го убие, Давид одбил да го убие Саула кога му се укажала прилика (1. Самуил 26,7-11).

`Прочитајте го текстот 1. Самуил 26,1-11. Зошто Давид одбил да го убие Саула? На кои принципи нè учи ова кога станува збор за начинот на кој Бог ги остварува своите планови за нашиот живот?`

`Сега прочитајте го текстот 1. Самуил 26,12-25. Како влијаело на Саул тоа што Давид одбил да го убие? Што можеме да научиме од ова, кога станува збор за придобивките од чекањето Бог да дејствува?`

Посматрајќи го целото патување на Давид до престолот, би можеле да го сумираме во една кратка реченица – не посегнувајте по она што Бог сè уште не ви го дал. Секогаш е најдобро да се примаат Божјите дарови од Неговата рака и во Негово време. Ова понекогаш вклучува многу долго чекање. Никулците на гравот можат да пораснат буквално за неколку часа, додека на дабот му треба многу години. Но, подоцна, кога ќе дојде силен ветер, неговото дрво нема да биде откорнато.

`Размислете колку лесно Давид можел да го оправда убиството на Саула. (На крајот на краиштата, на Давид му било кажано дека ќе го преземе престолот, а Саул и онака бил лош). Сепак, постапките на Давид сведочат за неговата вистинска вера во Бога. Каква лекција би можеле да научите од тој пример за она што вие го чекате?`