---
title: Трпелив Бог
date: 04/09/2022
---

`Прочитајте Римјаните 15,4.5. Што можеме да најдеме за нас самите во овие стихови?`

Обично сме нетрпеливи за нешто што навистина го сакаме или ни е ветено, а сè уште го немаме. Задоволни сме само тогаш кога ќе го добиеме она по што копнееме. А бидејќи ретко го добиваме она што го сакаме токму тогаш кога ние сакаме, тоа значи дека често сме осудени на раздразливост и нетрпеливост. А кога сме во таква состојба, речиси е невозможно да се зачува мирот и довербата во Бога.

Чекањето по дефиниција е болно. На еврејски, еден од зборовите што се користат за да се опише „трпеливо чекање“ (Псалми 37,7) доаѓа од израз што може да се преведе како „да се трпи голема болка“, „да се трепери“, „да се биде повреден“, „да се биде тажен“. Не е лесно да научиме да бидеме трпеливи. Понекогаш тоа е суштината на она што значи да се биде во неволја.

`Прочитајте ги следните текстови: Псалми 27,14, Псалми 37,7 и Римјаните 5,3-5. Што ни кажуваат овие стихови? До што води трпението?`

Додека чекаме, можеме да се сосредоточиме на едно од овие две: на она што го чекаме или на Оној што го држи сето тоа во свои раце. Но, она што е навистина важно не е колку долго треба да чекаме, туку каков став заземеме. Ако веруваме во Господа, ако својот живот сме го ставиле во Негови раце, ако сме Му ја предале нашата волја, тогаш можеме да сметаме на Него да го направи она што е најдобро за нас токму во моментот кога е најдобро за нас, без разлика колку ни е тешко да поверуваме во тоа.

`Дали има нешто што со нетрпение го очекувате? Како можете да научите да му предадете сè на Бога и да дозволите Тој да го одреди вистинскиот момент? Молете сè додека не изградите став на целосно предавање и потчинување на Господа.`