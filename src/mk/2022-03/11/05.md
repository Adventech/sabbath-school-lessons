---
title: Илија - проблемот на избрзаност
date: 07/09/2022
---

Пресметката на врвот на планината Кармил била завршена (1. Царевите 18). Оган слегол од небото, целиот народ го признал вистинскиот Бог, а лажните пророци биле погубени. Недвосмислено е потврдено кој е вистинскиот Бог. Некој би можел да помисли дека, како што одминувал денот, Илија сѐ повеќе ќе расте во духовната сила. Меѓутоа, одеднаш слушнал нешто што толку многу го преплашило што посакал да умре.\
Прочитајте го остатокот од извештајот во 1. Царевите 19,1-9. Последните зборови во текстот се особено загрижувачки: „И, ете, би кон него слово Господово, и Господ му рече: ’Зошто си овде Илија?‘“ (1. Царевите 19,9). Очигледно, стравот го принудил Илија да побегне и да се најде на погрешно место.

`По толку моќната интервенција на Господа на планината Кармил, Илија требало да биде полн со вера и доверба, но наместо тоа, побегнал во страв за својот живот. Каква поука можеме да извлечеме од тој лош пример?`

Оваа сторија илустрира нешто важно: кога брзаме, лесно можеме да се најдеме на погрешно место. Во случајот на Илија, стравот бил тој што го совладал и го натерал да побегне во пустината, посакувајќи никогаш да не се родил. Меѓутоа, постојат и други причини кои можат да нѐ наведат избрзано да го напуштиме Божјиот план за нас.

`Прочитајте ги следните стихови: 1. Мојсеева 16,1-3; 5. Мојсеева 20,10-12; Судии 14,1-3; Матеј 20,20-21; Лука 9,52-56; Дела 9,1. Кои се причините што ги навеле луѓето споменати овде да дејствуваат избрзано, не обѕрнувајќи се на Божјата волја за нив?`

Колку е лесно да дозволиме амбицијата, гневот, страста, недостатокот на вера или наводната „ревност“ за Господа да нè наведат да брзаме таму каде што не треба. Никој не е имун на оваа опасност. Клучот е во тоа да негуваме вера која целосно се потпира на добрината и милоста Божја, за кој знаеме дека нè сака и ни го посакува најдоброто за нас. Ова не се случува автоматски. Верата е дар, но таа е дар што треба да се негува, развива и љубоморно да се чува.