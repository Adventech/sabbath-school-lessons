---
title: Во време што Бог го одредува
date: 05/09/2022
---

`Прочитајте Римјаните 5,6 и Галатјани 4,4. Што се кажува овде за Божјиот избор на вистинскиот момент?`

Во овие стихови, Павле ни кажува дека Исус дошол да умре за нас во одредено време, но не ни кажува зошто ова било вистинското време.\
Кога ги читаме овие стихови, лесно може да се запрашаме: Зошто Исус чекал повеќе илјади години пред да дојде на земјата за да се справи со гревот – зар универзумот не сфатил долго пред тоа дека гревот е нешто многу лошо? Можеби се прашуваме и зошто Исус сè уште го одложува своето второ доаѓање. И повторно, можеме да се запрашаме: Зошто Бог чека толку долго за да ги слушне нашите молитви?

`Сетете се, на пример, на пророштвото за 70 седмици во текстот Даниел 9,24-27 – пророштво што укажува на Исуса како Месија (ако е потребно, обновете го она што го знаете во врска со тоа). Колку долго траел тој временски период? Што ви кажува ова за потребата да научиме да чекаме на времето кое Бог ќе го одреди, дури и кога ни се чини дека тоа трае предолго?`

Постојат многу духовни причини зошто е важно да ги доживееме овие периоди на чекање. Прво, чекањето може да го пренасочи нашето внимание од „работите“ кон самиот Бог. Второ, чекањето ни овозможува да развиеме појасна слика за нашите сопствени мотиви и желби. Трето, чекањето гради истрајност – духовна издржливост. Четврто, чекањето ја отвора вратата за развој на многу духовни сили, како што се верата и довербата. Петто, чекањето му дозволува на Бога да додаде уште неколку делчиња во сложувалката што ја сочинува пошироката слика. Шесто, можеби никогаш нема да дознаеме зошто мора да чекаме, и затоа учиме да живееме со вера. Можете ли да се сетите на други причини за чекање?

`Кои примери можете да ги најдете во Библијата во кои Бог ги прави работите во свое време и кои ќе ви помогнат да научите да се потпирате на Него, верувајќи дека Тој ќе го направи она што е правилно за вас во Негово време? (Размислете, на пример, за Аврам, Сара и нивниот ветен син). Во исто време, запрашајте се: „Што правам а можеби го одложува одговорот на молитвата што можела одамна да биде услишена?“`