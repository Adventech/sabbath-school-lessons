---
title: Аврамовата вера
date: 08/05/2022
---

`Прочитајте ги следните текстови: 1. Мојсеева 15,1-21 и Римјаните 4,3.4.9.22. Како Аврам открива што значи да се живее со вера? Какво е значењето на жртвата што Бог побарал од Аврама да ја принесе?`

Првиот Божји одговор на загриженоста на Аврам во врска со наследникот (1. Мојсеева 15,1-3) било ветувањето дека ќе има син „кој ќе произлезе од“ него (1. Мојсеева 15,4). Истиот јазик го користи и пророкот Натан кога зборува за потомците на идниот месијански цар (2. Самуил 7,12). Аврам, исто така, е убеден и „Му поверува... на Господ“ (1. Мојсеева 15,6), бидејќи сфаќа дека исполнувањето на Божјото ветување не зависи од неговата сопствена праведност, туку од Божјата (1. Мојсеева 15,6; спореди Римјаните 4,5.6).

Таквото сфаќање било сосема невообичаено, особено во таа култура. Во религијата на старите Египќани, на пример, пресудата се одредувала со набројување на праведните дела на поединецот и нивно мерење во однос на праведноста на божицата Маат, која била олицетворение на божествената правда. Накратко, „спасението“ морало да се заработи.

Меѓутоа, во оваа прилика, Бог ја осмислил церемонијата на жртвување што Аврам требало да ја изврши. Таа жртва, во основа, укажувала на Христовата смрт за нашите гревови. Луѓето се спасуваат преку милоста, дарот на Божјата праведност, што го симболизира овие жртви. Поточно, таа церемонија сепак содржела и некои пораки за Аврам лично. Слетувањето на птици грабливки врз жртвени животни (1. Мојсеева 15,9-11) значело дека потомците на Аврам ќе претрпат ропство во период од „четиристотини години“ (1. Мојсеева 15,13), односно четири генерации (1. Мојсеева 15,16). А потоа, во четвртото колено, неговите потомци „ќе се вратат ваму“ (1. Мојсеева 15,16).

Последната сцена од овој жртвен обред е особено драматична: „Огнен пламен помина меѓу оние делови“ (1. Мојсеева 15,17). Ова необично чудо укажувало на Божјата цврста решеност да го исполни своето заветно ветување дека земјата ќе им ја даде на потомците на Аврам (1. Мојсеева 15,18).

Границите на таа Ветена земја, „од реката во Египет до големата река Еуфрат“ (1. Мојсеева 15,18) нѐ потсетуваат на границите на Едемската градина (спореди 1. Мојсеева 2,13.14). Затоа ова пророштво опфаќа многу повеќе од самото излегување од Египет и обезбедување татковина за Израел. На оддалечените хоризонти на тоа пророштво, во сликата на Аврамовите потомци кои ја заземаат Хананската земја, може да се види идејата за спасување на Божјиот народ на последното време, кој ќе се врати во Едемската градина.

`Како да научиме нашето внимание да го задржиме на Христа и на Неговата праведност како наша единствена надеж за спасение? Што се случува кога ќе почнеме да ги броиме нашите добри дела?`