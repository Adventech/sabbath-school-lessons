---
title: Син на ветувањето
date: 11/05/2022
---

Сцената со обрежување, опишана на крајот од главата, ги опфаќа сите – не само Исмаел, туку и сите мажи од домот на Аврам (1. Мојсеева 17,23-27). Зборот _kol_, „сите“, „кој било“, се повторува четири пати (1. Мојсеева 17,23.27). Токму во тој контекст, Бог му се јавува на Аврам за да го потврди неговото ветување за синот „Исак“.

`Прочитајте 1. Мојсеева 18,1-15 и Римјаните 9,9. Што можеме да научиме за гостопримството посматрајќи како Аврам ги примил своите посетители? Како го објаснувате Божјиот одговор на гостопримството на Аврам?`

Не е сосема јасно дали Аврам знаел кои се овие странци (Евреите 18,2), но тој, во секој случај, се однесувал како самиот Бог да е меѓу нив. Аврам седел „пред вратата од шаторот свој, на пладнина“ (1. Мојсеева 18,1), и бидејќи посетителите се ретки во пустина, тој веројатно многу сакал да се сретне со нив. Аврам потрчал кон нив (1. Мојсеева 18,2), иако имал 99 години. На едниот од нив му се обратил со името Адонаи – „Господ“ (1. Мојсеева 18,3), кое често се користи за Бога (1. Мојсеева 20,4; 2. Мојсеева 15,17). Тој побрзал да подготви нешто за да јадат (1. Мојсеева 18,6.7). И тогаш застанал пред нив, внимателен кон нивните потреби и подготвен да им служи (1. Мојсеева 18,8).

Однесувањето на Аврам кон небесните посетители станал пример за гостопримство што вдахновува (Евреите 13,2). Всушност, ставот на длабока почит на Аврам носи со себе филозофија на гостопримство. Покажувањето почит и грижа кон странците не е само убав гест на учтивост. Библијата нагласува дека тоа е верска должност, како нешто што му е направено на Самиот Бог (споредете со Матеј 25,35-40). Звучи иронично, но Бог повеќе се поистоветува со гладен странец на кој му треба помош, отколку со великодушен домаќин кој го прима.

Од друга страна, божественото навлегување во човечката сфера укажува на Неговата милост и љубов кон човештвото. Ова Божјо појавување го претскажува доаѓањето на Христос, кој го напуштил својот небесен дом и станал човечки слуга за да го досегне човештвото (Филипјаните 2,7.8). Божјото појавување овде е доказ за сигурноста на Неговото ветување (1. Мојсеева 18,10). Тој ја гледа Сара која се крие „зад него“ (1. Мојсеева 18,10) и ги знае нејзините најскриени мисли (1. Мојсеева 18,12). Знае дека таа се насмеала, а зборот „насмеа“ е Неговиот последен збор. Така нејзиниот скептицизам станува појдовна точка во исполнувањето на Божјата реч.

`Размислувајте подлабоко за мислата дека Бог „повеќе се поистоветува со гладен странец на кој му треба помош, отколку со великодушен домаќин кој го прима“. Зошто е толку важно да го запомниме тој концепт?`