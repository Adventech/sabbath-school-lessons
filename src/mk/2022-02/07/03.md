---
title: Сомнежите на Аврам
date: 09/05/2022
---

`Прочитајте 1. Мојсеева 16,1-16. Какво е значењето на Аврамовата одлука да „оди кај Агара“, и покрај ветувањето што Бог му го дал? Како овие две жени претставуваат две верски гледишта (Галатјани 4,21-31)?`

Кога Аврам се посомневал (1. Мојсеева 15,2), Бог недвосмислено го уверил дека ќе има син. Но, сега, десет години подоцна, Аврам сè уште е без син. И покрај последното Божјо впечатливо пророштво, се чини дека Аврам ја изгубил верата – тој повеќе не верува дека ќе може да има син со Сара. Чувствувајќи се безнадежна, Сара ја презема иницијативата и го убедува да прибегне кон вообичаената практика од тоа време на Блискиот Исток – да земе сурогат мајка. Агара, слугинката на Сара, била одредена за таа служба. Идејата функционира. Иронично, оваа човечка стратегија се чинела како поефикасна од верувањето во Божјите ветувања.

Пасусот што ја опишува врската на Сара со Аврам потсетува на приказната за Адам и Ева во рајската градина. Двата текста делат голем број заеднички мотиви (Сара, како и Ева, е активна, додека Аврам, како и Адам, е пасивен), како и некои заеднички глаголи и изрази („се согласи“, „зеде“ и „даде“). Паралелата меѓу овие две приказни укажува на Божјото неодобрување на таквиот начин на дејствување.

Апостол Павле се повикува на оваа сторија за да го изнесе својот заклучок за благодатта наспроти делата (Галатјани 4,23-26). Во двата извештаи, резултатот е ист – непосредниот исход на човечкото дејствување надвор од Божјата волја води до идни неволји. Забележете дека Бог е отсутен во текот на целиот овој потфат. Сара зборува за Бога, но таа никогаш не зборува со Него, ниту Бог зборува со некој од нив. Ова отсуство на Бога е впечатливо, особено по Неговото интензивно присуство во претходната глава.

Бог тогаш се појавува пред Агара, но дури откако таа го напуштила домот на Аврам. Оваа неочекувана појава го открива Божјото присуство и покрај обидите на луѓето да направат нешто без Него. „Ангел Господов“ (1. Мојсеева 16,7) е титула што често се поистоветува со името Господ, ЈХВХ (види 1. Мојсеева 18,1.13.22). Овој пат, Бог е тој што ја презема иницијативата и ѝ објавува на Агара дека ќе роди син Исмаил, чие име значи „Бог слуша“ (1. Мојсеева 16,11). Иронично, сторијата завршува со идејата за слушање (_shamaʼ_), што потсетува на почетокот на самата сторија, кога Аврам го „слуша“ (_shamaʼ_) гласот na Сарa (1. Мојсеева 16,2).

`Зошто ни е толку лесно да паднеме во исти грешки како онаа што ја направи Аврам во таа прилика?`