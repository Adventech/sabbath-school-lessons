---
title: Лот во Содом
date: 12/05/2022
---

`Прочитајте 1. Мојсеева 18,16-19,29. Како Аврамовата пророчка служба влијаела на неговата одговорност спрема Лот?`

На Аврам штотуку му било потврдено Божјето ветувањето дека ќе добие син. Сепак, наместо да ужива во радосната вест, тој се впушта во огнена дебата со Бога за судбината на Лот во Содом. Аврам не е само пророк кому Бог му ја открива својата волја, тој е и пророк кој посредува за злите. Еврејскиот израз „стоеше пред лицето на Господ“ (1. Мојсеева 18,22), всушност е идиом за молитва.

Се чини како Аврам да го предизвикува Бога и преговара со Него за спасението на Содом, каде што живее неговиот внук. Додека го намалува бројот на праведниците од 50 на 10, Бог потврдува дека ќе ги спаси Содомјаните ако барем десет од нив биле праведни.

Се разбира, читајќи што се случило кога двајца ангели дошле кај Лот за да го предупредат за она што доаѓа (1. Мојсеева 19,1-10), можеме да видиме колку злобен и болен станал народот. Тоа било навистина изопачено место, како и многу други во околината, а ова е и една од причините зошто, на крајот, овие народи биле протерани од Ветената земја (види 1. Мојсеева 15,16).

„А сега на Содом му се приближувала последната ноќ. Облаците на одмазда веќе ги простирале своите сенки над градот осуден на пропаст. Но луѓето тоа и не го забележувале. Додека ангелите, кои имале задача да уништат сè, се приближувале кон градот и влегле во него, луѓето сонувале за напредок, за богатење и уживање. Нивниот последен ден дошол, но и поминал како и секој друг. Настапувала вечер, давајќи слика на занесна милина и сигурност. Сонцето на залез со своите зраци осветлувало сцена на неспоредлива убавина. Вечерната свежина ги измамила жителите на градот и тие, секогаш желни за уживање, се шетале во групи, насладувајќи се со убавината на вечерните мигови“ (Елеа Вајт, _Патријарси и пророци_, стр. 157, 158 оригинал).

На крајот, Бог го спасил само Лот, неговата жена и неговите две ќерки (1. Мојсеева 19,15), нешто помалку од половина од потребниот минимум од 10 луѓе. Идните зетови, кои не го сфатиле сериозно предупредувањето на Лот, останале во градот (1. Мојсеева 19,14).

И така, таа убава земја била уништена. Еврејскиот глагол _hafahʼ_, „уништи“, се појавува неколку пати во овој пасус (1. Мојсеева 19,21.25.29) и го опишува уништувањето на Содом (5. Мојсеева 29,23; Амос 4,11). Основната идеја на текстот е „пресврт“. Исто како што Потопот направил „преврт“ на првобитното Создавање (1. Мојсеева 6,7), така и уништувањето на Содом е „пресврт“ – целосна спротивност на Едемската градина (1. Мојсеева 13,10). Уништувањето на Содом претставува и претслика на уништувањето на светот на крајот на времето (видете Јуда 1,7).