---
title: Знакот на Аврамовиот завет
date: 10/05/2022
---

`Прочитајте ги текстовите 1. Мојсеева 17,1-19 и Римјаните 4,11. Кое е духовното и пророчкото значење на обредот на обрежување?`

Аврамовиот недостиг на вера, како што се гледа во претходните стихови (1. Мојсеева 16), го прекинал текот на неговото духовно патување со Бога. За тоа време Бог молчел. А сега повторно, за прв пат по овие настани, Бог му проговорува на Аврама. Бог повторно се поврзува со Аврама и го враќа во моментот кога склучил завет со него (1. Мојсеева 15,18).

Меѓутоа, сега Бог му дава заветен знак. Научниците долго време дебатирале за значењето на обрежувањето. Бидејќи овој обред вклучува пролевање крв (види 5. Мојсеева 4,25), може да се разбере во контекст на жртвата, што би значело дека Аврам му се припишува праведност (спореди Римјаните 4,11).

Значајно е и тоа што овој завет, обележан со обрежување, е опишан со термини што се однесуваат на првото месијанско пророштво (споредете 1. Мојсеева 17,7 со 1. Мојсеева 3,15). Паралелата меѓу овие два текста сугерира дека Божјето ветување дадено на Аврам се однесува на нешто повеќе од физичко раѓање на народи. Тоа го содржело и духовното ветување за спасение за сите народи на земјата. А ветувањето за „вечен завет“ (1. Мојсеева 17,7) се однесува на делото на месијанското „семе“ – на Христовата жртва која обезбедува вечен живот на сите што се повикуваат на неа врз основа на верата и сето она што го подразбира верата (споредете со Римјаните 6,23 и Тит 1,2).

Посебно е интересно што тоа ветување за вечна иднина е содржано во промената на името на Аврам и Сара. Имињата Аврам и Сара се однесуваат само на нивниот земен статус: Аврам значи „возвишен татко“ и Сара „моја принцеза“ (т.е. Аврамова принцеза). Сепак, нивните нови имиња биле врзани за иднината: Авраам значи „татко на многу народи“, а Сара значи „принцеза“ (за сите). Во исто време, но не без извесна иронија, името Исак („тој ќе се смее“) потсетува на смеата на Аврам (првата смеа запишана во Светото писмо, 1. Мојсеева 17,17). Тоа е скептична смеа или, можеби, израз на чудење. Во секој случај, иако верувал во јасното Господово ветување, Аврам и понатаму се борел да ја покаже таа вера и доверба на практичен начин во животот.

`Како можеме да научиме да веруваме како Аврам, дури и во оние моменти кога тоа подразбира борба со самиот себе? Зошто е важно да не се откажувате, и покрај миговите на сомнеж?`

