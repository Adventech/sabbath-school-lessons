---
title: Браќата се среќаваат 
date: 30/05/2022
---

Од Фануил, од средбата со Бога „лице в лице“ (видете 1. Мојсеева 32,30), местото каде што го доживеал тоа посебно искуство со Бога, Јаков отишол да се сретне со својот брат. По 20 години раздвоеност, Јаков го видел како доаѓа со 400 луѓе (1. Мојсеева 33,1). Тој се загрижил и се подготвил себеси и семејството за сè што можело да следи.

`Прочитајте 1. Мојсеева 33. Каква е поврзаноста меѓу искуството на Јаков, кога го видел Божјото лице во Фануил, и ова сега, кога го видел лицето на својот брат? Што значи оваа поврзаност, кога станува збор за нашиот однос со Бога и со нашите „браќа“, кои и да се тие?`

Јаков се поклонил пред својот брат седум пати (1. Мојсеева 33,3) когo неколку пати го нарекол „мој господар“ (1. Мојсеева 33,8.13.15), додека себеси се нарекол негов „слуга“ (1. Мојсеева 33,3; споредете со 1. Мојсеева 32,4.18.20). Но, она што е посебно значајно, седумте поклонувања на Јаков се совпаѓаат со седумте благослови на неговиот татко (1. Мојсеева 27,27-29). Згора на тоа, додека се поклонувал, како особено да сакал да поништи еден од благословите на својот татко: „Племиња да ти се поклонуваат“ (1. Мојсеева 27,29).

Изгледа дека намерата на Јаков била да го отплати долгот на својот брат и да го врати благословот што го украл од него (види 1. Мојсеева 33,11). Меѓутоа, кога Исав го здогледал, спротивно на сите очекувања, истрчал да го пречека и, наместо да го убие, „го бакна, и обајцата заплакаа“ (1. Мојсеева 33,4).

Подоцна, Јаков му рекол на Исава: „кога го видов лицето твое дека убаво ме пречекува, како да го бев видел Божјото лице“ (1. Мојсеева 33,10). Причината за оваа необична изјава на Јаков е сознанието дека Исав му простил. Еврејскиот глагол ratsah, „најдов милост“ (1. Мојсеева 33,10) е теолошки термин што се однесува на секоја жртва што е „угодна“, „прифатена“ пред Бога, што значи примање на божествено простување (3. Мојсеева 22,27; Амос 5,22).

Искуството на Јаков за Божјото простување во Фануил, каде што го видел Божјото лице, се повторува сега кога го доживеал простувањето на својот брат, што го поистоветува со гледањето на лицето Божјо. Во тој момент, Јаков го доживувал вториот Фануил, при што првиот го подготвил за тоа. И Бог и неговиот брат му простиле на Јакова, така што тој сега сигурно, дури и многу подобро од порано, го разбрал вистинското значење на благодатта.

`Што сте научиле за благодатта врз основа на она што другите (освен Господа) ви го простиле?`