---
title: Насилството врз Дина
date: 31/05/2022
---

Сега, кога се помирил со својот брат, Јаков сакал во мир да се насели во земјата Ханан. Зборот _shalem_, „безбеден“ (1. Мојсеева 33,18), изведен од зборот _shalom_, „мир“, првпат бил употребен во врска со неговото патување.

Откако купил парче земја од жителите (1. Мојсеева 33,19), изградил олтар, покажувајќи ја својата вера и свесност за тоа колку навистина зависи од Господа. Секогаш кога таму се принесувала жртва, тоа било чин на богослужение.

Меѓутоа, Јаков-Израел за првпат во животот бил изложен на проблеми со населувањето во таа земја. Како Исак во Герар со Авимелех (1. Мојсеева 26,1-33), Јаков се обидел да се смести меѓу Хананците.

`Прочитајте го текстот 1. Мојсеева 34. Каква случка му ги нарушила плановите за мирен живот?`

Приказната за тој ужасен настан ја нагласува внатрешната подвоеност на личностите и нивните постапки. Сензуалниот Сихем, кој врши насилство врз Дина, се карактеризира во исто време и како некој кој е искрен и полн со љубов кон неа и кој сака да се искупи себеси. Тој е дури и подготвен да се подложи на заветниот обред на обрежување.

Во меѓувреме, Симеон и Леви, кои се претставуваат како бранители на Бога и Неговите заповеди, и се противат на мешаните бракови со Хананците (1. Мојсеева 19,29), прибегнуваат кон лаги и измами (1. Мојсеева 34,13) и се подготвени да убиваат и ограбуваат (1. Мојсеева 34,25-27). Нивните постапки не само што се за осуда (зошто не го казниле само поединецот што згрешил?), туку можеле да предизвикаат и многу поголеми проблеми.

Што се однесува до Јаков, тој бил заинтересиран само за мир. Кога дознал дека неговата ќерка била силувана, не рекол ништо (1. Мојсеева 34,5). Но, кога слушнал што направиле неговите синови, отворено ги прекорил за она што можело да следи: „имам малку луѓе; тие ќе се соберат против мене, ќе ме убијат, та ќе бидам истребен јас и домот мој“ (1. Мојсеева 34,30).

`Секогаш одново гледаме лаги и измами во овие извештаи, но и дела на добрина и милост. Што ни кажува ова за човечката природа?`

