---
title: Борење со Бога 
date: 29/05/2022
---

Набргу откако го напуштил Лаван, Јаков доживеал уште едно искуство со Бога. Кога дознал дека неговиот брат Исав се приближува со „четиристотини луѓе“ (1. Мојсеева 32,6), Јаков сесрдно му се молел на Господа, иако отворено признал: „Не сум достоен за сите милости и добрини што му ги направи на слугата Твој“ (1. Мојсеева 32,10). Всушност, Јаков почнал подобро да ја разбира суштината на благодатта.\

И како одговорил Господ?

`Прочитајте ги текстовите 1. Мојсеева 32,22-31 и Осија 12,3.4. Кое е духовното значење на оваа неверојатна приказна?`

Разбирливо, Јаков бил вознемирен од тоа што се случувало, и бидејќи презел сѐ што можел за да го заштити своето семејство, останал да бдее во текот на ноќта. Но одеднаш бил нападнат од „еден човек“ (1. Мојсеева 32,24). Тоа е израз кој може да има посебно, пошироко значење, кога укажува на божественото присуство (видете Исаија 53,3). Даниел го применувал на небесниот свештеник Михаил (Даниел 10,5), а Исус Навин на „Водачот на војската Господова“, кого го нарекувал и Господ ЈHWH (Исус Навин 5,13-15).

И навистина, во текот на борбата, на Јаков сигурно му станало очигледно дека се бори со самиот Бог, а тоа го покажуваат и неговите зборови: „Нема да те пуштам додека не ме благословиш“ (1. Мојсеева 32,26). Сепак, неговото ревносно придржување кон Бога и одбивањето да Го пушти да замине, ја откриваат неговата жестока желба да добие проштавање и да биде исправен пред својот Господ.

„Сега на Јакова јасно му стоела пред очи заблудата што го навела со измама да се добере до правото на првородството. Тој немал доверба во Божјите ветувања, туку се напрегал со лични напори да го оствари она што Бог секако би го извршил во свое време и на свој начин“ (Еленa Вајт, _Патријарси и пророци_, стр. 197, 198 оригинал).

Доказ дека навистина му било простено, претставува промената на неговото име, од она што го потсетувало на неговиот грев, во име кое ја славело неговата победа. „Отсега името нема да ти биде Јаков (измамник)“, рекол Човекот, „туку Израел; зашто се бореше со Бога, и со луѓето и ги победи“ (1. Мојсеева 32,28).

`Какво е вашето лично искуство во поглед на „борењето“ со Бога? Што значи ова и зошто понекогаш е важно да се има такво искуство?`

