---
title: Доминантното идолопоклонство
date: 01/06/2022
---

`Прочитајте го текстот 1. Мојсеева 34,30-35,15. Какви поуки за правото богослужение можеме да извлечеме од она што се случило таму?`

Веднаш откако ги укорил своите два сина и се пожалил дека е нарушен неговиот мир со Хананците (1. Мојсеева 34,30.31), Бог му заповедал на Јакова да го напушти Сихем и да се врати во Ветил за да го обнови својот завет. Господ, всушност, му рекол дека, кога ќе стигне таму, треба да изгради олтар.

И првото нешто што се забележува по таа Божја заповед е повикот на Јаков до народот да ги отстранат хананските идоли земени при грабежот на градот Сихем и куќните богови што Рахила ги украла (1. Мојсеева 31,19.32). Сево ова било клучно за концептот завет со Бога.

Тие идоли биле чувани и, веројатно, обожавани и покрај посветеноста на Јаков на Бога. Затоа на Јакова не му било доволно да го напушти Сихем за да го избегне влијанието на Ханан. Тој морал прво да се ослободи од идолите што се криеле во логорот и во срцето на неговиот народ.

Процесот на покајание вклучува нешто повеќе од физичко преместување од едно место во друго или преместување од една црква во друга. Најважно е да бараме, по Божја благодат, да бидеме очистени од идолопоклонството во нашето срце, без разлика каде живееме, бидејќи од сѐ можеме да направиме идоли.

Откако Јаков го послушал Бога и постапил според Неговата заповед, Бог конечно интервенирал, така што „стравот Божји“ (1. Мојсеева 35,5) ги зафатил сите околни народи, па тие не се осмелиле да го нападнат. И тогаш Јаков „и луѓето што беа со него“, биле подготвени да му служат на Бога (1. Мојсеева 35,6), што сугерира дека семејното единство било обновено. Јаков на тоа место му го дал името на Ел-Ветил, во спомен на неговиот сон со скалата. Тоа било знак дека е повторно воспоставена врската меѓу небото и земјата, која веќе некое време била прекината.

Акцентот овојпат е на Бога од Бетел, а не на самото место. Таа лична нота повторно се почувствувала кога Бог го потсетил Јакова на неговото име „Израел“ (1. Мојсеева 35,10), со двојното ветување што го подразбира овој благослов. Благословот на Јаков се однесувал најпрво на плодноста, на пренесувањето на месијанското семе и настанувањето на многу народи (1. Мојсеева 35,11), а како второ, упатувал на Ветената земја (1. Мојсеева 35,12).

`На кои суптилни начини идолопоклонството може да се вовлече во нашето срце, и што можеме да направиме во врска со тоа?`