---
title: Јаков - Израел
date: 28/05/2022
---

### Прочитајте ги библиските текстови:
1. Мојсеева 32,22-31; Осија 12,3.4; Еремија 30,5-7; 1. Мојсеева 33; 1. Мојсеева 34,30-35,29.

> <p>Запомнете го стихот</p>
> „Тогаш му рече: ʻОтсега името нема да ти биде Јаков, туку Израел; зашто се бореше со Бога, и со луѓето и ги победиʼ“ (1. Мојсеева 32,28).

Семејната сага за Јаков продолжува, со сите свои добри и лоши страни. Меѓутоа, низ сето тоа се открива Божјата рака и Неговата верност на заветните ветувања.

Оваа седмица ќе го следиме Јаков понатаму, сега кога тој го напуштил Лаван и како, враќајќи се дома, морал да се соочи со Исав, жртвата на неговото предавство. Што ќе му направи сега неговиот брат, кому тој му нанел толку голема неправда?

За среќа на Јаков, додека стравувал од она што требало да дојде, повторно му се јавува Господ Бог на неговите татковци, во рамките на настан што му претходи на она што подоцна ќе стане познато како „време на Јакововите маки“ (види Еремија 30,5-7). Токму таа ноќ, Јаков, измамникот, станал „Израел“, што било ново име за еден нов почеток – почеток кој на крајот ќе доведе до создавање на народот што ќе го носи неговото име.

Со други зборови, и покрај сите работи што се случиле, сторијата за патријарсите и нивните семејства е запишана во Светото писмо за да ни покаже дека Бог е верен во исполнувањето на она што го ветил и дека ќе го стори тоа, иако понекогаш се чини како Неговиот народ да се труди со сите свои сили да го спречи ова исполнување.

