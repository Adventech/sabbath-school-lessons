---
title: Каин и неговото наследство
date: 09/04/2022
---

### Прочитајте ги библиските текстови:
1. Мојсеева 4; Евреите 11,4; Михеј 6,7; Исаија 1,11; 1. Коринтјани 10,13; 1. Јованово 3,12; 1. Мојсеева 5; 1. Мојсеева 6,1-5.

> <p>Запомнете го стихот</p>
> „Зарем, кога правиш добро, не си ведар во лицето? А ако не правиш добро, тогаш гревот е пред вратата: тој те влече кон себе, но ти надвладај го!“ (1. Мојсеева 4,7).

Според 1. Мојсеева, она што следело веднаш по Падот, а потоа и по протерувањето на Адам и Ева од Едем, главно биле раѓања и умирања, сето тоа во согласност со Божјите пророштва од претходната глава. Како паралелни наративи, 3. и 4. глава од 1. Мојсеева содржат многу заеднички теми и изрази: описот на гревот (1. Мојсеева 3,6-8; споредете со 1. Мојсеева 4,8), клетвата над ʼadamah, „земјата“ (1. Мојсеева 3,17; споредете со 1. Мојсеева 4,11) и протерувањето (1. Мојсеева 3,24; споредете со 1. Мојсеева 4,12.16).

Причината за овие паралели е да се нагласи исполнувањето на она што е претходно кажано – пророштвата и предвидувањата што Бог им ги дал на Адам и Ева по Падот. Првиот настан по протерувањето на Адам влевал многу надеж. Тоа било раѓањето на првиот син – нешто што Ева го доживеала како исполнување на ветувањето кое можело да се наѕре од месијанското пророштво (1. Мојсеева 3,15). Односно, таа помислила дека тој може да биде ветениот Месија.

Настаните што следеле биле: злосторството на Каин, злосторството на Ламех, пократок животен век и зголемена расипаност на луѓето – и сето тоа било исполнување на проклетството изречено во третата глава на 1. Мојсеева. Сепак, дури ни тогаш не била изгубена сета надеж.