---
title: Злосторство
date: 12/04/2022
---

`Прочитајте го текстот 1. Мојсеева 4,3-8. Што го навело Каина да го убие својот брат? Видете исто така 1. Јованово 3,12.`

Реакцијата на Каин е двојна: „Каин многу се разлути, и лицето му се намршти“ (1. Мојсеева 4,5). Се чини дека гневот на Каин е насочен кон Бога и кон Авела. Му се налутил на Бога затоа што мислел дека е жртва на неправда, а на Авелa затоа што му љубоморел на својот брат. Љубоморен на што? Само поради жртвата? Секако, зад сцената се случувало повеќе од она што се открива во тие неколку стихови. Во секој случај, Каин бил потиштен што неговата жртва не била прифатена.

Двете прашања што Бог ги поставува во текстот 1. Мојсеева 4,6 се поврзани со двете состојби на Каин. Забележете дека Бог не го обвинува Каин. Како и во случајот со Адам, Бог поставува прашања, не затоа што не ги знае одговорите, туку затоа што сака Каин да се загледа во себе и да ја разбере причината за неговата состојба. Како и секогаш, Господ настојува да го откупи својот паднат народ, дури и кога тие отворено Го предаваат. И тогаш, откако го испрашува, Бог го советува.

Прво, Бог го поттикнува Каина да „прави добро“, да се однесува на правилен начин. Тоа е повик за покајание и промена на ставот. Бог му ветува на Каина дека ќе биде „прифатен“ и дека ќе му биде простено. Во извесна смисла, Тој му кажува дека може да биде прифатен, но под Божји услови а не негови.

Од друга страна, „ако не правиш добро, тогаш гревот е пред вратата: тој те влече кон себе, но ти надвладај го“ (1. Мојсеева 4,7). Божјиот совет го открива коренот на гревот, кој се наоѓа во самиот Каин. Овде Бог повторно го советува Каина, обидувајќи се да го насочи на патот по кој треба да оди.

Вториот Божји совет се однесува на ставот што треба да се заземе кон тој грев, кој лежи пред „вратата“ и „тој те влече кон себе, но ти надвладај го...“ Според тоа, Бог препорачува самоконтрола: „Но ти надвладеј го.“ Ова потсетува на она што го читаме во Посланието на Јаков, кога објаснува дека „Но секого го искушува неговата похота која го влече и мами“ (Јаков 1,14). Евангелието ни нуди ветување не само за простување на гревовите, туку и за победа над нив (видете 1. Коринтјани 10,13). Впрочем, Каин немал кого да обвинува за својот грев освен себеси. Зар тоа, воопштено кажано, не е случај со сите нас?

`Што можеме да научиме од оваа тажна приказна, кога станува збор за слободната волја и дека Бог нема да нè принуди на послушност?`