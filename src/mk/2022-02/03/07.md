---
title: За натамошно проучување
date: 15/04/2022
---

Повторениот израз: „Енох живееше според волјата Божја“ (1. Мојсеева 5,22.24) подразбира блиско и секојдневно дружење со Бога. Личниот однос на Енох со Бога бил толку посебен што „Бог го зеде“ (1. Мојсеева 5,24). Меѓутоа, овој израз, кој е единствен во Aдамовиот родослов, не ја поддржува идејата за непосреден задгробен живот во Рајот за оние кои живеат „според волјата Божја“. Забележете дека и за Ное се вели дека „живееше според волјата Божја“ (1. Мојсеева 6,9), а тој умрел како и сите други луѓе, вклучувајќи ги и Адам и Матусал. Интересно е да се забележи дека не е наведена ниту една конкретна причина што би ја оправдала оваа посебна милост. „Објавувајќи му го на народот она што му го открил Бог, Енох станал проповедник на правдата. Оние што се боеле од Бога, го барале овој свет човек да ги поучи и заедно со него да се помолат на Бога. Тој и јавно работел така што Божјите упатства им ги пренесувал на сите што биле готови да ги слушаат неговите опомени. Неговите напори не се ограничувале само на потомците на Сит. Во земјата во која побегнал Каин, сакајќи да се скрие од божественото присуство, пророкот ги објавувал чудесните сцени што му биле покажани во визија: ʼЕтеʼ, велел тој, ʼиде Господ со илјадници свои свети ангели за да изрече суд над сите и да ги изобличи сите безбожници за сите нивни нечесни делаʼ (Јуда 1,14-15)“ (Елена Вајт, *Патријарси и пророци*, стр. 86, оригинал).

**Прашања за разговор**

`1. Зошто Каин го убил својот брат? Прочитајте го следниот коментар на Елиј Визел: „Зошто го направи тоа? Можеби сакал да остане сам – единствено дете и, по смртта на неговите родители, единствен човек. Сум како Бог и можеби сум наместо Бог... Каин убил за да стане Бог... Секој човек што се доживува себеси како Бог, завршува со убивање луѓе“ (Еliе Wiesel, Меssengers of God: Biblical Portraits and Legends; Nеw Yоrk: Random House, 1976, p. 58). Како можеме да се сочуваме, дури и ако не извршиме убиство, во никој случај да не го имитираме ставот на Каин?`

`2. Споредете го животниот век на претпотопните луѓе (1. Мојсеева 5) со животниот век на патријарсите. Како можеме да го објасниме ова скратување на човечкиот живот? Зошто овој пад на животниот век е во спротивност со претпоставките на модерниот дарвинизам?`