---
title: Каиновата казна
date: 13/04/2022
---

`Прочитајте го текстот 1. Мојсеева 4,9-16. Зошто Бог го поставува прашањето: „Каде е братот твој, Авел?“ Каква поврзаност постои меѓу гревот на Каин и тоа што станал „изгнаник и скитник по земјата“ (1. Мојсеева 4,12)?`

Прашањето што Бог му го поставува на Каина потсетува на она што му го поставил на Адама во Едемската градина: „Каде си?“ Ова укажува на поврзаноста меѓу гревот во Едем и овој грев сега – подоцнежениот грев (Каиновиот) бил резултат на првиот грев (Адамовиот).

Меѓутоа, Каин не го признава својот грев. Тој го негира тоа, што Адам не го сторил, иако се обидел да ја префрли вината на некој друг. Каин, наспроти тоа, отворено му пркоси на Бога, кој повторно не се колеба да го соочи Каина со неговото злосторство. Кога му го поставува третото прашање: „Што направи?“, Бог не го чека одговорот, туку го потсетува дека знае сè, бидејќи до Него допира гласот на крвта на Авел од земјата (1. Мојсеева 4,10). Тоа значело дека Бог знае за убиството и ќе реагира на тоа. Авел е под земја, што е директно поврзано со падот и со она што Господ му го рекол на Адама дека ќе се случи (види 1. Мојсеева 3,19).

`Прочитајте го текстот 1. Мојсеева 4,14. Кое е значењето на зборовите на Каин: „Еве ме тераш ... да се скријам пред тебе?“`

Бидејќи Авеловата крв била пролеана на земјата, земјата сега е повторно проколната (1. Мојсеева 4,12). Како резултат на тоа, Каин бил осуден да стане бегалец, отуѓен од Бога. Дури кога ја слушнал Божјата пресуда, Каин ја сфатил важноста на Божјото присуство, бидејќи без него се плашел за својот живот. И по ладнокрвното братоубиство и пркос што го покажал пред Него, Господ сепак му се смилувал. И иако „си отиде Каин од пред лицето на Господ“ (1. Мојсеева 4,16), Тој сепак му дал некаква заштита. Каков точно бил овој „знак“ (1. Мојсеева 4,15), не ни е кажано, но што и да е, за тоа можел да се заблагодари само на Божјата благодат.

`„Од лицето Твое ќе се кријам“ (1. Мојсеева 4,14) – а што може да се скрие од Бога? Колку трагична ситуација за некого! Кој е единствениот начин ние, како грешници, да ја избегнеме оваа ситуација?`