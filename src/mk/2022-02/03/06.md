---
title: Човечката расипаност
date: 14/04/2022
---

`Прочитајте го текстот 1. Мојсеева 4,17-24. Какво било наследството на Каин и како злосторството на Каин го отворило патот за уште поголема расипаност на човештвото?`

Внукот на Каин, Ламех, го спомнува злосторството на Каин во контекст на сопственото. Оваа споредба меѓу Каиновото и Ламеховото злосторство е многу поучна. Додека Каин молчи за своето единствено забележено злосторство, Ламех како да се фали со своите злосторства, па дури и ги велича и во песна (1. Мојсеева 4,23.24). Додека Каин ја барал Божјата милост, ништо слично не е забележано за Ламех. Додека Бог Каина го одмаздил седумпати, Ламех смета дека него ќе го одмазди седумдесет и седум пати (види 1. Мојсеева 4,24), што покажува дека тој бил многу свесен за својата вина.

Освен тоа, Каин бил моногамен (1. Мојсеева 4,17), а Ламех вовел полигамија. Библијата конкретно вели: „Ламех зеде две жени“ (1. Мојсеева 4,19). Ова продлабочување и величање на злото несомнено ќе влијае на следните генерации на Каин.

Меѓутоа, веднаш по таа епизода на злото во семејството на Каин, библискиот текст бележи нов настан, кој е во целосна спротивност со трендот на Каин. „Адам пак легна со жената своја, и таа му роди син, и му даде име Сит“ (1. Мојсеева 4,25) – што резултирало со раѓањето на Сет, кому Ева му го дала тоа име за да покаже како Бог поставил „друг син“ наместо Авел.

Историјата на името Сит, всушност му претходи на Авел. Името Сит е изведено од еврејскиот глагол *ʼashit*, „ставам“ (1. Мојсеева 3,15), и со него започнува месијанското пророштво. Според тоа, месијанското семе ќе се пренесува преку лозата на Сит. Така, овој библиски текст содржи запис за месијанската лоза која започнува со Сит (1. Мојсеева 5,3), го вклучува Енох (1. Мојсеева 5,24) и Метусалем, а завршува со Ное (1. Мојсеева 6,8).

Изразот „синови Божји“ (1. Мојсеева 6,2) се однесува на потомството на Сит, бидејќи тие требало да го сочуваат Божјиот лик (1. Мојсеева 5,1-4). Од друга страна, изразот „ќерки човечки“ (1. Мојсеева 6,1) како да има негативна конотација. Потомците на оние кои биле „според образот Божји“ се прикажани како спротивност на оние кои имале само лик на човек. И токму под влијание на овие „ќерки човечки“, Божјите синови „ги земаа кои ги сакаа за жени“ (1. Мојсеева 6,2), што укажува на погрешна насока во која тргнало човештвото.

`Прочитајте 1. Мојсеева 6,1-5. Колку моќно сведоштво за ширењето на расипаноста под влијание на гревот! Зошто треба да направиме сè од наша страна, за да го искорениме гревот, со Божјата сила, од нашиот живот?`