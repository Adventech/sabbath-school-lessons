---
title: Каин и Авел
date: 10/04/2022
---

`Прочитајте го текстот од 1. Мојсеева 4,1-2. Што дознаваме од овој текст за раѓањето на овие две машки деца?`

Првиот настан што библискиот писател го забележал веднаш по протерувањето на Адам од Едемската градина е раѓањето. Во еврејскиот израз употребен во 1. Мојсеева 4,1, зборот „Господ“ (YHWH) е директно поврзан со зборот „човек“, како што покажува преводот, „добив човек од Господа“ – или буквално, „примив човек, всушност самиот Господ.“ „Еден од преводите гласи вака: „Родив машко дете – Господ“.

Овој буквален превод сугерира дека Ева се сетила на месијанското пророштво во текстот 1. Мојсеева 3,15 и верувала дека таа го родила Спасителот, Господ. „Доаѓањето на Спасителот било преткажано во Едем. Кога Адам и Ева првпат го чуле ветувањето, очекувале тоа бргу да се исполни. Тие со радост го поздравиле раѓањето на својот првенец, надевајќи се дека можеби тој ќе биде Избавителот“ (Еленa Вајт, *Копнежот на вековите*, стр. 31, оригинал).

Всушност, поголемиот дел од таа приказна се занимава со Каин. Тој не е само првородениот, синот кој неговите родители речиси го „обожавале“, тој е и единствениот што зборува во оваа глава. А Ева, која возбудено го коментира раѓањето на Каин, не кажува ништо во моментот на раѓањето на Авел, или барем нешто што би било забележано во текстот. Нараторот едноставно соопштува дека таа „го роди уште и братот негов“ (1. Мојсеева 4,2).

Самото име Каин е изведено од еврејскиот глагол *kanah*, што значи „да се стекне“ и значи добивка, поседување на нешто скапоцено и моќно. Од друга страна, еврејското име Хебел, преведено како Авел кај нас, значи „пареа“ (Псалми 62,9) или „здив“ (Псалми 144,4) и укажува на недофатливост, празнина, недостаток на суштина. Истиот збор, *hebel* (Аbel), секогаш се користи повторно и повторно во Книгата Проповедник и значи „суета“. Иако не би сакале да извлечеме повеќе од она што го содржат овие кратки текстови, можеби навистина може да се заклучи дека Адам и Ева сета своја надеж ја положиле во Каин затоа што верувале дека тој, а не неговиот брат, е ветениот Месија.

`Што точно претставува hebel во нашиoт живот, и кон што се однесуваме како да е многу поважно отколку што навистина е? Зошто треба да се знае разликата меѓу она што навистина е важно и она што не е?`