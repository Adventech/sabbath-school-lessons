### Книга за Почетокот

Првата книга Мојсеева зборува за Исус – Исус нашиот Создател, Исус нашиот Спасител, Исус нашиот Откупител. Пишувајќи неколку илјади години по настанувањето на книгата Постанок (уште наречена и Битие или Прва книга Мојсеева; заб. на прев.), напишана од Мојсеј, и враќајќи се наназад сите овие векови до зборовите на самиот патријарх, апостол Јован го открива Исуса во извештајот за создавањето: „Во почетокот беше Словото, и Словото беше во Бога и Словото беше Бог. Тоа во почетокот беше во Бога. Сè стана преку Него и без Него ништо не стана, од она што постана. Во Него беше Животот и Животот им беше светлина на луѓето“ (Јован 1,1-4).

Што, всушност, напишал Јован тука? Сè што е создадено „во почетокот“, сè што претходно не постоело, настанало – преку Исуса. Целокупната материја – од галаксиите кои брзаат низ вселената како блескави огнени вртелешки, преку прецизно составената ДНК, чудесно вткаена во клетките, до квантните бранови – сето тоа Исус го создал и го одржува. А 1. Мојсеева е првата книга во Светото писмо која зборува за тоа создавање, но и за откупувањето на создадениот свет. И токму тука, во оваа книга се наоѓа единствениот „официјален“ извештај во светот за нашето човечко потекло.

Англискиот назив за 1. Мојсеева (Genesis) потекнува од грчкиот збор _генезе_, што значи „почеток“, а кој самиот е изведен од хебрејскиот израз _bereʼshit_, „во почетокот“ – првите зборови во таа книга, а со тоа и првите зборови во целата Библија!). Првата книга Мојсеева ни дава основа, темел на кој почиваат сите следни списи. Бидејќи е прва, и од фундаментално значење за сè што доаѓа по неа, 1. Мојсеева е веројатно книгата што најмногу се цитира и споменува во остатокот од Светото писмо.

Прва Мојсеева е важна затоа што е книга која, повеќе од кое било друго напишано дело во светот, ни помага да разбереме кои сме ние како човечки суштества. Оваа вистина е особено важна денес, кога на нас луѓето се гледа како на обична космичка случајност, случајна креација на чисто материјалистичка вселена. Или, како што рекол еден физичар, ние луѓето сме „организирана кал“ (што е донекаде точно, иако, според него, нè организирале исклучиво законите на природата!).

Од друга страна, 1. Мојсеева ни го открива нашето вистинско потекло и фактот дека ние сме суштества создадени свесно и совршено, според Божјиот лик, во еден совршен свет. 1. Мојсеева го објаснува и Падот, односно причината зошто нашиот свет повеќе не е совршен, ниту ние како луѓе. Во исто време, 1. Мојсеева ни дава утеха преку Божјото ветување за спасение, во овој свет кој, сам по себе, не ни нуди ништо друго освен страдање и смрт.

Со своите драматични извештаи за чуда (како што се Создавањето, раѓањето, виножитото) и излевањето на Божјите судови (Потопот, Содом и Гомора), 1. Мојсеева сведочи за Божјото свето присуство, кое предизвикува стравопочит. Но, 1. Мојсеева е и книга полна со трогателни човечки приказни за љубов (Јаков и Рахела), за омраза (Јаков и Исав), за раѓање (Исак, Јаков, синовите на Јаков), за смрт (Сара, Рахела, Јаков, Јосиф), за убиство (Каин, Симеон и Леви) и простување (Исав и Јаков, Јосиф и неговите браќа). Таа е и учебник, со лекции за етика (Каин, Вавилон), за вера (Аврам, Јаков), за надеж и ветување за откупување (газење на змијата, Ветената земја).

Во текот на ова тримесечје, ние нема само да ја читаме и проучуваме 1. Мојсеева, туку и ќе уживаме во нејзините преубави стории и ќе научиме да чекориме на подобар начин со Создателот – Аврамовиот, Исаковиот и Јакововиот Бог.

Сепак, менувањето на географските локалитети во рамките на книгата – од Едем, преку Вавилон, Ветената земја и Египет, до исчекувањето на Ветената земја – нè потсетуваат на нашите лични талкања и ја подгреваат надежта во вистинската Ветена земја, која е, всушност, новото небо и новата земја. Додека ги следиме сите овие личности, опишани во 1. Мојсеева, ќе откриеме дека – и покрај толку многу разлики во поглед на времето, местото, културата и околностите – нивните приказни се често, на многу начини, и наши.

_Д-р Жак Б. Дукан е професор емеритус по еврејски јазик и старозаветна егзегеза на Адвентистичкиот теолошки факултет при Универзитетот Ендрјус._