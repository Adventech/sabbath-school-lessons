---
title: Родословието во 1. Мојсеева
date: 25/04/2022
---

Врз основа на хронолошките информации за неговото време, гледаме дека Ное служел како врска помеѓу цивилизациите пред и по потопот. Последните два стиха од сторијата за него (1. Мојсеева 9,28.29) нè враќаат на последната алка од родословието на Адам (1. Мојсеева 5,32). Бидејќи Адам умрел кога Ламех, таткото на Ное, имал 56 години, Ное сигурно слушнал приказни за Адам, така што можел да им ги пренесе на своите потомци пред и по потопот.

`Прочитајте го текстот 1. Мојсеева 10. Која е целта на ова родословие во Библијата? (Видете и Лука 3,23-38.)`

Библиската генеалогија има три функции. Прво, ја нагласува историската природа на библиските извештаи, кои се однесуваат на вистински луѓе кои некогаш живееле и умреле, и чии денови биле прецизно избројани. Второ, таа го покажува континуитетот од древните времиња до времето во кое живее писателот на одредената книга, воспоставувајќи јасна врска меѓу минатото и „сегашноста“. Трето, нè потсетува на човечката кревкост и на трагичниот ефект на проклетството на гревот и неговите смртоносни последици врз сите генерации што настапувале.

Забележете дека поделбата на „хамити“, „семити“ и „јафети“ не следи некои јасни критериуми. Седумдесет народи најавуваат 70 членови на семејството на Јаков (1. Мојсеева 46,27) и 70 израелски старешини во пустината (1. Мојсеева 24,9). Идејата за поврзаност меѓу 70-те народи и 70-те старешини укажува на мисијата на Израел кон другите народи: „Кога Севишниот го разделуваше наследството на народите и ги раселуваше синовите човечки, тогаш стави граници меѓу народите според бројот на синовите израелски“ (5. Мојсеева 32,8). Според истиот образец, Исус испраќа 70 ученици да ги евангелизираат народите (Лука 10,1).

Оваа информација ни ја открива директната врска меѓу Адам и патријарсите. Сите тие биле историски личности, вистински луѓе од Адам па наваму. Исто така, ни помага да разбереме дека патријарсите имале директен пристап до сведоци, кои лично се сеќавале на овие древни настани.

`Прочитајте го текстот Матеј 1,1-17. Што можеме да научиме за историчноста на сите овие личности? Зошто е толку важно за нашата вера да знаеме и да веруваме дека тоа биле вистински луѓе?`