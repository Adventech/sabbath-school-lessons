---
title: Спасение на прогонетите
date: 28/04/2022
---

`Прочитајте ги следните стихови: 1. Мојсеева 11,8.9 и 1. Мојсеева 9,1, и споредете ги со 1. Мојсеева 1,28. Зошто Божјото расејување е спасоносно?`

Божјиот план и благослов за луѓето биле следни: „Плодете се и множете се, и полнете ја земјата“ (1. Мојсеева 9,1; споредете со 1. Мојсеева 1,28). Меѓутоа, градителите на Вавилон, спротивно на Божјиот план, претпочитале да се држат заедно како ист народ. Една од причините зошто сакале да го изградат тој град била токму за да не се „растуриме по целата земја“ (1. Мојсеева 11,4). Тие одбиле да се преселат на други места, верувајќи дека веројатно ќе бидат помоќни заедно отколку што би биле ако се разделат и се расеат. И, во извесна смисла, тие биле во право.

За жал, тие имале намера да ја искористат моќта на своето единство за зло, а не за добро. Сакале „да се здобиеме со име“, што е јасен одраз на нивната гордост и ароганција. Навистина, секогаш кога луѓето, отворено пркосејќи му на Бога, посакуваат да се „здобијат со име“, можеме да бидеме сигурни дека тоа нема да излезе на добро. Никогаш и не излегло.

Според тоа, како казна за нивниот отворен пркос, Бог им одредил да бидат расеани „по целата земја“ (1. Мојсеева 11,9) – токму она што тие не сакале да се случи.

Интересно е што името Вавилон, што значи „Божја врата“, се поврзува со глаголот _balal_, што значи „збунува“ (1. Мојсеева 11,9). Така, токму затоа што сакале да стигнат до „вратата“ Божја, бидејќи себеси се сметале за еднакви на Бога, завршиле збунети и многу помалку моќни од порано.

„Жителите на Вавилон решиле да основат владеење што би било независно од Бога. Меѓутоа, меѓу нив имало и такви кои се боеле од Господа, но биле измамени со тврдењето на безбожниците и вплеткани во нивните планови. Заради тие верници Бог ги одложувал своите казни и на луѓето им дал време да го откријат својот вистински карактер. Кога се откриле нивните намери, Божјите синови настојувале да ги одвратат од тоа, но овие биле наполно единствени во својот потфат кој претставувал дрзок предизвик за Небото. Кога тие не би биле спречени во нивната намера, светот морално целосно би се изопачил уште во своето детство. Нивниот сојуз се засновал на бунт; тоа би било едно царство создадено да ги извиши самите нив, а не во него да се слави и да се почитува Бог“ (Eлена Вајт, _Патријарси и пророци_, стр. 123, ориг.).

`Зошто треба да бидеме мошне внимателни да не се стремиме да се „здобиеме со име“ за самите нас?`