---
title: Клетвата над Хам
date: 24/04/2022
---

`Која е пораката на необичната приказна во 1. Мојсеева 9,18-27?`

Однесувањето на Ное во лозјето потсетува на однесувањето на Адам во Едемската градина. Овие две стории имаат некои заеднички мотиви: јадење овошје кое резултира со голотија, а потоа покривање, проклетство и благослов. Така, Ное повторно се поврзува со неговите адамски корени и, за жал, ја продолжува историјата на Падот.

Ферментацијата на овошките не била дел од првобитното Божје создавање. Ное се препуштил на нејзиното дејство, а потоа ја изгубил самоконтролата и се разоткрил. Фактот дека Хам ја „видел“ неговата голотија, потсетува на Ева, која исто така го „видела“ забранетото дрво (1. Мојсеева 3,6). Оваа паралела сугерира дека Хам не ја „видел“ голотијата на својот татко кришум. Одел наоколу зборувајќи за тоа без воопшто да се обиде да се погрижи за проблемот на неговиот татко. Наспроти него, реакцијата на неговите браќа, кои веднаш тргнале да го покријат својот татко, додека Хам го оставил гол, премолчено ги осудила постапките на Хам.

Се работи за почитување на родителите. Ако не ги почитувате родителите, кои го претставуваат вашето минато, тоа ќе влијае и на вашата иднина (2. Мојсеева 20,12; спореди Ефесјаните 6,2). Оттука и проклетството што ќе влијае на иднината на Хам и на неговиот син Ханан.

Се разбира, груба теолошка грешка и етичко злосторство е да се користи тој текст за да се оправдаат расистички теории против кој било. Пророштвото е строго ограничено на Ханан, синот на Хам. Библискиот автор има на ум некои од расипаните постапки на Хананците (1. Мојсеева 19,5-7.31-35).

Освен тоа, таа клетва содржи и ветување за благослов. Станува збор за игра на зборови поврзани со името „Ханан“, кое е изведено од глаголот _kanaʼ_, што значи „покорува“. Токму со покорувањето на Ханан, Божјиот народ, потомците на Сим, ќе влезат во Ветената земја и ќе го подготват патот за доаѓањето на Месија, кој ќе го рашири Јафет „во шаторите на Сим“ (1. Мојсеева 9,27). Тоа е пророчка алузија на проширувањето на Божјиот завет на сите народи, кои ќе ја прифатат пораката за спасение упатена преку Израел до целиот свет (Даниел 9,27; Исаија 66,18-20; Римјаните 11,25). Така, проклетството на Хам, всушност, ќе биде благослов за сите народи, вклучувајќи ги и потомците на Хам и Хананците кои ќего прифатат спасението што им го понудил Господ.

`Ное – „херојот“ на Потопот – пијан? Што ни кажува ова за несовршеностите на сите нас и зошто Божјата милост ни е потребна во секој момент од нашиот живот?`