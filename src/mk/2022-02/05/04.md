---
title: Еден јазик
date: 26/04/2022
---

`Прочитајте го текстот 1. Мојсеева 11,1-4. Зошто луѓето „по целата земја“ толку многу се грижеле за постигнување единство?`

Изразот „цела земја“ се однесува на мал број луѓе, оние кои живееле по Потопот. Причината за нивното собирање е јасно наведена – сакале да изградат кула што ќе допира до небото (1. Мојсеева 11,4). Нивната вистинска намера, всушност, била да го заземат местото на самиот Бог Создател. Посебно е значајно што описот на намерите и постапките на овие луѓе потсетува на описот на Божјите намери и постапки во извештајот за Создавањето: „си рекоа“ (1. Мојсеева 11,3.4; 1. Мојсеева 1,6.9.14, итн.); „да правиме“ (1. Мојсеева 11,3.4; споредете со 1. Мојсеева 1,26). Нивната намера изречно е наведена: „Да се здобиеме со име“ (1. Мојсеева 11,4), а тоа е израз што се користи исклучиво за Бога (Исаија 63,12.14).

Накратко, градителите на Вавилон негувале грешна амбиција да го заменат Бог Создателот. (Знаеме кој ги инспирирал на тоа, зар не? Видете Исаија 14,14.) Сеќавањето на Потопот несомнено играло извесна улога во нивниот проект. Тие изградиле висока кула за да го преживеат следниот потоп, ако евентуално се случи и покрај Божјото ветување. Сеќавањето на потопот е зачувано во вавилонската традиција, иако искривено, и поврзано со изградбата на градот Вавилон. Тој напор да се достигне небото и да се узурпира Божјиот престол, навистина ќе го карактеризира духот на Вавилон.

Од истата причина, сторијата за Вавилонската кула е толку важен мотив во Книгата на пророк Даниел. Повикувањето на земјата Сенар во воведот на извештајот за Вавилонската кула (1. Мојсеева 11,2), се повторува на почетокот на Даниеловата книга, како назив на местото на кое Навуходоносор донел предмети од ерусалимскиот храм (Даниел 1,2). Меѓу многуте други настани опишани во таа книга, таквиот став најјасно го пренесува епизодата во која Навуходоносор поставува златна статуа, веројатно на истото место и во истата „рамница“. Во своите визии за крајот, Даниел го гледа истото сценарио – народите на земјата како се собираат за да се обединат против Бога (Даниел 2,43; Даниел 11,43-45; споредете со Откровение 16,15.16). Тој нивен обид пропаѓа, како и во случајот со Вавилон.

`Еден познат француски секуларен писател од минатиот век тврдел дека големата цел на човештвото се состои токму во тоа да се обиде „да биде Бог“. Што е тоа кај сите нас, почнувајќи од Ева во Едем (1. Мојсеева 3,5), што нè вовлекува во оваа опасна лага?`