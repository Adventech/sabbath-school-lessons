---
title: "Ајде да слеземе"
date: 27/04/2022
---

`Прочитајте ги следните текстови: 1. Мојсеева 11,5-7 и Псалми 139,7-12. Зошто Бог слегол на земјата во таа прилика? Кој настан поттикнал таква божествена реакција?`

Иронично е што, иако луѓето тежнееле да се искачат високо, Бог морал да се спушти кај нив. Божјото слегување е потврда за Неговата надмоќ. Бог секогаш ќе биде надвор од нашиот човечки дофат. Залуден е и смешен секој човечки напор да се издигне до Него и да се сретне со Него на небото. Несомнено, Исус слегол кај нас токму затоа – да нè спаси. Зашто, навистина немало друг начин да нè спаси.

Големата иронија во извештајот за Вавилонската кула се одразува во изјавата дека Бог „се спушти да го види градот и кулата“ (1. Мојсеева 11,5). Бог воопшто не морал да слезе за да ја види (Псалми 139,7-12; спореди со Псалми 2,4), но тој го направил тоа. Овој концепт ја нагласува Божјата поврзаност со човештвото.

`Прочитајте го текстот Лука 1,26-33. Што нè учи ова за Божјото слегување кај нас?`

Божјото слегување нè потсетува и на принципот на оправдување со вера и на процесот на Божјата благодат. Што и да направиме за Бога, Тој сепак ќе мора да слезе за да се состане со нас. Она што го правиме за Бога не е она што ќе нè доведе до Него и до спасение. Напротив, Божјото движење кон нас е она што ќе нè спаси. Текстот од 1. Мојсеева 11,5-7 дури двапати го спомнува Божјото симнување, што покажува колку му било важно тоа што се случувало таму.

Според тој текст, Господ сакал да стави точка на нивното длабоко вкоренето единство, кое – со оглед на нивната падната состојба – може да доведе само до поголемо и поголемо зло. Затоа решил да им ги помеша јазиците, попречувајќи ги со тоа нивните заеднички планови.

„Плановите на градителите на Вавилон завршиле со срамен пораз. Споменикот на нивната гордост останал споменик на нивната лудост. Па сепак, луѓето продолжуваат да одат по истиот пат - потпирајќи се само на себе и отфрлајќи го Божјиот закон. Тоа е она начело што сатаната се обидел да го наметне уште на небото, истото она начело со кое се раководел Каин кога го донел својот принос“ (Елена Вајт, _Патријарси и пророци_, стр. 123, оригинал).

`Според што можеме да препознаеме во извештајот за Вавилонската кула уште еден пример на човечката горделивост и причините зошто тој обид на крајот пропаднал? Кои поуки можеме да ги извлечеме за нас лично од таа сторија?`