---
title: Јосиф и Венијамин
date: 14/06/2022
---

Јаков не можел лесно да го дозволи заминувањето на Венијамин, единствениот син на Рахила. Тој се плашел дека ќе го изгуби, како што веќе го загубил Јосифа (1. Мојсеева 43,6-8). Дури кога немало повеќе храна (1. Мојсеева 43,2), и кога Јуда се обврзал дека ќе го врати (1. Мојсеева 43,9), Јаков конечно се согласил по втор пат неговите синови да го посетат Египет и му дозволил на Венијамина да оди со нив.

`Прочитајте го текстот 1. Мојсеева 43. Какво влијание имало присуството на Венијамин врз текот на настаните?`

Присуството на Венијамин доминирало во настаните. Кога сите браќа застанале пред Јосиф, единствената личност што ја видел бил Венијамин (1. Мојсеева 43,16). Венијамин е единствениот во овој отсек што е наречен „брат“ (1. Мојсеева 43,29). Додека тој се споменува по име, тоа не е случај со другите браќа. Тие едноставно се нарекуваат „овие луѓе“ (1. Мојсеева 43,16).

Јосиф му се обраќа на Венијаминa со „синко“, што е израз на посебна наклонетост (1. Мојсеева 43,29; спореди 1. Мојсеева 22,8). Во својот благослов, Јосиф ја спомнува „милоста“ (1. Мојсеева 43,29), што потсетува на моментот кога се молел за милост што не постоела (1. Мојсеева 42,21). На тој начин, Јосиф му пружил милост на Венијамина, што самиот не ја добил од останатите браќа.

Додека неговите браќа се плашеле дека ќе бидат фрлени во затвор поради парите што им биле вратени, Јосиф подготвувал гозба по повод доаѓањето на Венијамина. Како Венијамин да имал спасоносно влијание врз целата ситуација. Кога сите седнале почитувајќи ги правилата за старешинство и чест, на Венијамин, најмладиот, бил послужен пет пати повеќе од другите браќа (1. Мојсеева 43,33.34). Меѓутоа, оваа очигледна пристрасност воопшто не им пречела – сосема спротивно од она што се случило многу години порано, кога Јосиф бил миленик на својот татко, а било поттик за нивните страшни постапки кон нивниот полубрат и роден татко (1. Мојсеева 37,3-4).

„Пројавувајќи ваква посебна наклоност кон Венијамина, Јосиф сакал да види дали браќата и нему ќе му завидуваат и ќе го мразат како што правеле некогаш со него. Бидејќи сè уште мислеле дека Јосиф не го разбира нивниот јазик, слободно меѓусебно разговарале. Така тој имал можност да ги дознае нивните вистински чувства. И покрај тоа, сакал уште еднаш да ги провери па, пред да појдат, наредил неговата сребрена чаша да се стави во вреќата на неговиот најмлад брат“ (Eленa Вајт, _Патријарси и пророци_, стр. 228, 229 оригинал).