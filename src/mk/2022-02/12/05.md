---
title: Чаша за претскажување
date: 15/06/2022
---

`Прочитајте 1. Мојсеева 44. Зошто Јосиф ја ставил својата чаша во вреќата на Венијамин, а не во вреќата на некој од другите браќа?`

Оваа сторија е паралелна со претходната. Како и порано, Јосиф давал конкретни упатства и повторно ги наполнил нивните торби со храна. Меѓутоа, овој пат Јосиф додал необична заповед – да ја стави својата скапоцена чаша во вреќата на Венијамин.

Затоа настаните добиваат поинаков тек. Додека на претходното патување браќата се вратиле во Ханан за да го доведат со себе Венијамин, сега морале да се вратат во Египет за да се соочат со Јосиф. Додека во претходната прилика сите браќа нашле иста содржина во своите вреќи, сега Венијамин е издвоен како таков кој ја има чашата на Јосиф. Неочекувано, Венијамин, кој имал пристап до чашата на Јосиф како почесен гостин, сега бил осомничен и обвинет дека го украл тој скапоцен предмет. Тој требало да оди во затвор.

Фактот што Јосиф ја користел чашата за претскажување, не значи дека тој верувал во нејзината моќ. Јосиф „никогаш не се растурал со некоја способност дека може да погодува тајни работи, но сакал кај нив да создаде верување дека може да ги чита тајните на нивниот живот“ (Елеа Вајт, _Патријарси и пророци_, стр. 229 оригинал).

За Јосифа, волшебната чаша била изговор да се повика на доменот на натприродното, и на тој начин да го разбуди во срцата на неговите браќа чувството за вина пред Бога. Така Јуда ја протолкувал неизговорената порака на Јосиф, изјавувајќи дека Бог ја открил злобата во нив (1. Мојсеева 44,16). Освен тоа, крадењето на таа скапоцена чаша би оправдала построга казна и на тој начин би покажала како размислуваат браќата.

Реакцијата на браќата и силата на нивните емоции биле значајни. Сите биле обединети во својата болка и се плашеле за Венијамина, кој стоел пред закана да биде изгубен како Јосиф и да стане, како него, роб во Египет, иако како него, бил невин. Затоа Јуда предложил него да го земат за роб „место“ Венијамина (1. Мојсеева 44,33), исто како што овенот бил жртвуван „место“ невиниот Исак (споредете со 1. Мојсеева 22,13). Јуда се принесува себеси како жртва, замена, чија цел била токму да се справи со тоа „зло“ што би го докрајчило нивниот татко (1. Мојсеева 44,34).

`Кој принцип на љубовта, како што се гледа од одговорот на Јуда, е вклучен во процесот на замена? Како овој вид на љубов ја објаснува библиската теологија на спасението? (Видете Римјаните 5,8)`