---
title: "Јас сум Јосиф, вашиот брат"
date: 16/06/2022
---

`Прочитајте го текстот 1. Мојсеева 45. Кои поуки за љубовта, верата и надежта можат да се најдат во оваа сторија?`

Токму тогаш, кога Јуда зборувал за „јадовите“ што би го снашле _'аvi_, „таткото“ (1. Мојсеева 44,34), Јосиф, „извика“ (1. Мојсеева 45,1), а потоа им се „откри“ на своите браќа. Овој израз, кој често се користи за Божјото самооткривање (2. Мојсеева 6,3; Езекиел 20,9), сугерира дека и Бог им се открил во таа пригода. Односно, Господ покажал дека Неговата промисла владее, и покрај човечките слабости.

Јосифовите браќа не можеле да им веруваат на своите очи и уши.\
Затоа Јосиф морал да повтори: „Јас сум Јосиф, братот ваш“ (1. Мојсеева 45,4). И дури тогаш кога го слушнале тоа по втор пат, и кога ги слушнале конкретните зборови: „...кого го продадовте во Египет“ (1. Мојсеева 45,4), поверувале.

Тогаш Јосиф рекол: „Бог ме прати“ (1. Мојсеева 45,5). Тоа повикување на Бога имало двојна цел. Служело не само за да ги убеди своите браќа дека Јосиф не негува никакви лоши чувства кон нив, туку и како длабоко исповедање на вера и израз на надеж – зашто она што го направиле било неопходно за „големо избавување“ и нивниот опстанок „на земјата“ (1. Мојсеева 45,7).

Јосиф потоа ги повикал браќата да се вратат кај нивниот татко за да го подготват да дојде во Египет. Својот повик го придружувал со конкретни зборови за местото каде што ќе живеат, односно „земјата Гошен“, позната по своите богати пасишта и „сè што е најубаво во египетската земја“ (1. Мојсеева 45,18.20). Тој се погрижил и за превозот – била обезбедена кола, која на крајот ќе го увери Јакова дека неговите синови не го лажат за она што го доживеале (1. Мојсеева 45,27). Јаков го доживеал тоа како видлив доказ дека Јосиф е жив, и тоа било доволно за да го оживее неговиот дух (споредете 1. Мојсеева 37,35; 1. Мојсеева 44,29).

Сега сè било во ред. Јакововите дванаесет синови се живи. Јаков сега се нарекува „Израел“ (1. Мојсеева 45,28), а Божјата промисла се пројавила на моќен начин.

Да, Јосиф бил милостив кон своите браќа. Можел да си го дозволи тоа. Но, како ние да научиме да бидеме милосрдни кон оние чие зло кон нас не довело до нешто толку добро како во случајот на Јосиф?

