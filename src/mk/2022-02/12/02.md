---
title: Јосифовиот подем на моќна положба
date: 12/06/2022
---

Според Јосиф, соништата на фараонот откриле „што (Бог) ќе прави“ (1. Мојсеева 41,28) во земјата. Меѓутоа, Јосиф не го повикал фараонот да верува во неговиот Бог. Наместо тоа, неговиот непосреден одговор бил акција. Веднаш предложил економска програма. Интересно е што фараонот се задржал само на економскиот дел од излагањето на Јосиф. Се чинело дека повеќе го интересира економската лекција отколку духовното значење на неговите соништа и Божјата улога во нивното создавање.

`Прочитајте го текстот 1. Мојсеева 41,37-57. Кој бил Божјиот удел во успехот на Јосиф?`

Фараонот го избрал Јосиф за оваа одговорност не затоа што правилно ги протолкувал неговите соништа и го открил претстојниот проблем на земјата, туку затоа што понудил решение. Советот што Јосиф го дал „му се допадна“ (1. Мојсеева 41,37) на фараонот, а истото мислење го делеле и неговите слуги. Би се рекло дека фараонот тој избор го направил повеќе од прагматични отколку од религиозни причини. Сепак, тој го препознал присуството на „Божји Дух“ (1. Мојсеева 41,38) во Јосифа, кој бил оценет како „мудар и разумен“ (1. Мојсеева 41,39), израз кој ја опишува мудроста што ја дава Бог (видете 1. Мојсеева 41,33; споредете со 1. Царевите 3,12).

Сите детали наведени во библискиот текст одговараат на историските околности во Египет во тоа време. Во политичка смисла, фактот дека фараонот го назначил Јосифа за голем везир, не било нешто невообичаено во древниот Египет. Имено, има и други примери во кои припадници на странски народи ја заземале таа положба.

Следните седум години биле години на изобилство, така што производството на жито станало речиси „немерливо“ (1. Мојсеева 41,49), што било знак на натприродно дејство. Изразот „колку што е песокот морски“ (1. Мојсеева 41,49) открива дека во прашање бил Божји благослов (1. Мојсеева 22,17). Јосиф лично го доживеал овој благослов преку сопствената плодност – коинциденција што сведочи дека ист Бог стоел зад двете од овие појави. Јосиф добил два сина чиишто имиња го одразуваат неговото искуство на Божјото провидение, кое го претворила сеќавањето на болката во радост (Манасија), а некогашната неволја во плодност (Ефрем). Колку одличен пример за тоа како Бог нешто лошо го претвора во нешто многу добро!

`На кои начини реалноста на постоењето на нашиот Бог мора да биде видлива за другите врз основа на животот што го водиме?`