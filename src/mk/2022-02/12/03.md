---
title: Јосиф се соочува со своите браќа
date: 13/06/2022
---

`Прочитајте 1. Мојсеева 42. Што се случило тука, и како во него се открива Божјото провидение, и покрај човечкото зло и недела?`

Гладот го натерал Јакова да ги испрати своите синови во Египет да купат жито. Малку иронично, но Јаков е тој што го иницира целиот процес (1. Мојсеева 42,1). Несреќниот татко, жртва на околностите кои се надвор од негова контрола, несвесно покренал неверојатен синџир на настани што ќе го наведат повторно да се соедини со синот по кој тагувал толку долго.

Дејствувањето на провидението за време на таа средба било нагласено со два основни факти. Прво, во тоа се огледува исполнувањето на соништата на Јосиф. Настанот што го најавиле Јосифовите пророчки соништа: „вашите снопови... му се поклонија на мојот сноп“ (1. Мојсеева 37,7) – сега се остварил. Јосиф бил познат како „управител на земјата“ (1. Мојсеева 42,6) и „човекот што заповеда во таа земја“ (1. Мојсеева 42,30.33). Моќната позиција на Јосиф е спротивна со онаа на неговите сиромашни браќа, кои „му се поклонија со лицето доземи“ (1. Мојсеева 42,6) – истите оние десет браќа што му се потсмевале за тој сон и се сомневале во неговото исполнување. Мојсеј 37,8).

Второ, оваа од провидението водена средба е опишана како одговор. Јазичните и тематските паралели меѓу двата настани нагласуваат дека се работи за праведна одмазда. Изразот „си рекоа еден на друг“ (1. Мојсеева 42,21) се употребува и кога почнале да коваат заговор против Јосифа (1. Мојсеева 37,19). Престојот на браќата во затвор (1. Мојсеева 42,17) потсетува на престојот на Јосиф во затворот (1. Мојсеева 40,3.4). И самите браќа на Јосиф го поврзувале она што моментално им се случува со она што му го направиле на својот брат дваесетина години порано. „И си рекоа еден на друг: ʻТешко нам! Ова е казната поради братот наш; не ја почувствувавме маката на душата негова, кога ни се молеше, но ние се оглушивме. Затоа и нè снајде ова злоʼ“ (1. Мојсеева 42,21).

Зборовите на Рувим: „Сега од нас се бара крвта негова“ (1. Мојсеева 42,22), како ехо на неговото предупредување од минатото: „Крв да не пролевате“ (1. Мојсеева 37,22), дополнително ја нагласуваат врската меѓу ова со што се соочувале сега и она што го направиле тогаш.

`Повеќето од нас сигурно направиле нешто за што жалиме. Како можеме, колку што е можно, да се искупиме за она што сме го направиле? Освен тоа, зошто прифаќањето на Божјото ветено простување преку Исуса има толку пресудна важност нас (види Римјаните 5,7-11)?`