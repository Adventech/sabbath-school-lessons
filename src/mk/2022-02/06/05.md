---
title: Вавилонската коалиција
date: 04/05/2022
---

`Прочитајте 1. Мојсеева 14,1-17. Што е значајно во врска со оваа војна што доаѓа веднаш по давањето на Ветената земја? Што нè учи оваа сторија, кога станува збор за Аврам?`

Ова е првата војна спомната во Светото писмо (1. Мојсеева 14,2). Коалицијата на четири војски од Месопотамија и Персија против другата коалиција од пет ханански војски, вклучувајќи ги и кралевите на Содом и Гомора (1. Мојсеева 14,8), сугерира дека ова бил голем судир (1. Мојсеева 14,9). Причината за оваа воена операција лежи во фактот што хананските народи се побуниле против своите вавилонски господари (1. Мојсеева 14,4.5). Иако оваа сторија се однесува на конкретен историски судир, моментот на избувнувањето на таа „глобална“ војна, веднаш откако Бог му ја дал таа земја на Аврама, на целиот настан му дава посебно духовно значење.

Учеството на толку многу народи од земјата Ханан, сугерира дека во тој судир се работело за суверенитет над земјата. Иронично, логорот на Аврам, вистинската заинтересирана страна – бидејќи тој бил единствениот легитимен сопственик на таа земја – е единствената сила што останува надвор од судирот, барем на почетокот.

Причината за неговата неутралност е таа што, за Аврама, ветената земја не била стекната со силата на оружјето ниту со мудроста на политичките стратегии. Царството на Аврам било Божји дар. Единствената причина зошто Аврам ќе се вклучи, е судбината на неговиот внук, Лот, кој бил заробен во една од битките (1. Мојсеева 14,12.13).

„Живеејќи спокојно во сенките на мамриските дабја, Аврам од еден бегалец дознал за резултатот на битката и за несреќата што го снашла и неговиот внук. Кај него не се задржал никаков лош спомен наспроти суровата неблагодарност на Лот. Сите негови чувства на љубов и сожалување се разбудиле и тој решил да го спаси. Барајќи, пред сè друго, божествен совет, Аврам се приготвувал за војна“ (Елена Вајт, _Патријарси и пророци_, стр. 135, оригинал).

Но, Аврам не се спротивставил на целата коалиција. Во нешто што веројатно наликувало на молскавична ноќна операција на командоси, тој го нападнал само логорот во кој Лот бил затвореник. Лот бил спасен, а со него и содомскиот цар. Така, овој верен Божји човек покажал голема храброст и морална цврстина. Несомнено е дека неговото влијание во тој регион пораснал, дека луѓето виделе каков човек е Аврам и дознале нешто повеќе за Бога, на кого му служел.

`Какво влијание имаат нашите постапки врз другите? Каква порака за нашата вера испраќаме преку нашите дела?`