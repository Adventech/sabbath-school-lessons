---
title: Аврам и Лот
date: 03/05/2022
---

`Прочитајте 1. Мојсеева 13,1-18. Што нè учи оваа приказна за важноста на карактерот?`

Аврам се враќа таму каде што бил порано, како неговото патување во Египет да е само неславно скршнување од патот. Божјата приказна со Аврам започнува повторно, од таму каде што застанала по неговото прво патување во Ветената земја. Првата станица на Аврам е Ветил (1. Мојсеева 13,3), исто како и на неговото прво патување во таа земја (1. Мојсеева 12,3-6). Аврам се покајал и „дошол при себе“ – Аврам, човекот на верата.

Повторното воспоставување врска со Бога се покажува веќе во односот на Аврам кон луѓето – во начинот на кој тој го решава проблемот со Лот, неговиот внук, во врска со поделбата на земјата. Аврам е тој што предлага мирно решение и му дозволува на Лот да избира прв (1. Мојсеева 13,9.10), што е чин на великодушност и добрина, чин кој покажува каков човек бил Аврам.

Фактот што Лот го избрал за себе најдобриот и најпривлечниот дел – добро наводнета рамница (1. Мојсеева 13,10.11), не грижејќи се за злото што владеело кај неговите идни соседи (1. Мојсеева 13,13), открива нешто за неговата алчност и за неговиот карактер. Фразата „ја избра за себе“ нè потсетува на луѓето пред потопот, кои исто така „ги земаа, кои ги сакаа“ (види 1. Мојсеева 6,2).

Спротивно на тоа, потегот на Аврам бил чин на вера. Аврам не ја избрал земјата – таа му била дадена по Божја благодат. За разлика од Лот, Аврам гледал на земјата само по Божји налог (1. Мојсеева 13,14). Дури кога се одвоил од Лот, Бог повторно му се обратил (1. Мојсеева 13,14). Ова е всушност првиот забележан разговор меѓу Бога и Аврама по повикот во земјата Ур. „Крени ги очите свои, па погледни од местото, каде што си сега, на север и на југ, на исток и на запад, зашто целата земја што ја гледаш, ќе ти ја дадам тебе и на потомството твое довека“ (1. Мојсеева 13,14.15). И тогаш Бог го повикува Аврама да ја „изоди“ таа земја како да е тоа чин на присвојување. „Стани и изоди ја оваа земја во должина и во широчина, зашто ќе ти ја дадам тебе“ (1. Мојсеева 13,17).

Меѓутоа, Господ многу јасно кажува дека Тој, Бог, му ја дава таа земја на Аврама. Тоа е дар, дар на благодатта, кој Аврам мора да го прими со вера – вера која води кон послушност. Сè што Бог му ветил на Аврама овде, ќе се оствари исклучиво преку Неговото дејство (1. Мојсеева 13,14-17).

`Како можеме да научиме да бидеме љубезни и великодушни кон другите, дури и тогаш кога тие не се толку љубезни кон нас?`