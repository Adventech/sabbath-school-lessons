---
title: Заминувањето на Аврам
date: 01/05/2022
---

`Прочитајте 1. Мојсеева 12,1-9. Зошто Бог го повикал Аврама да ја напушти својата земја и семејството? Како одговорил Аврам?`

Последен пат кога Бог разговарал со некоја личност, барем според Светото писмо, бил Ное, кога по Потопот го уверил дека ќе склучи завет со секое тело (1. Мојсеева 9,15-17) и дека никогаш повеќе нема да има општ потоп на земјата. Новото Божјо слово, сега упатено до Аврам, е повторно поврзано со тоа ветување – сите народи на земјата ќе бидат благословени преку Аврам.

Исполнувањето на тоа пророштво започнува со напуштање на минатото. Аврам остава сè што му било познато – својата земја, семејството, дури и дел од себе. Размерите на тој потег се огледуваат во повторувањето на клучниот збор „оди“, кој се појавува седум пати во овој контекст. Аврам мора прво да ја напушти својата земја, Ур Халдејски, кој исто така е и Вавилон (1. Мојсеева 11,31; Исаија 13,19). Овој повик да се „излезе од Вавилон“, има долга историја меѓу библиските пророци (Исаија 48,20; Откровение 18,4).

Заминувањето на Аврам се однесува и на неговото семејство. Аврам мора да ја напушти својата татковина и голем дел од она што го научил и стекнал преку наследство, образование и влијание.

Меѓутоа, Божјиот повик опфаќа повеќе од тоа. Еврејскиот термин _lekh lekha_, „оди“, буквално преведен значи „оди сам“ или „оди поради себе“. Излегувањето на Аврам од Вавилон значи повеќе отколку да ја напушти околината, па дури и семејството. Еврејскиот израз става нагласок на _самиот него_. Аврам мора да се напушти себеси, да се ослободи од дел од самиот него што го врзува за неговото вавилонско минато.

Крајната цел на тоа напуштање е „земјата“ што Бог ќе му ја покаже.  Истиот речник повторно се користи во контекст на Исаковата жртва (1.  Мојсеева 22,2), на гората Морија, каде што требало да биде принесен и каде подоцна бил изграден ерусалимскиот храм (2. Летописи 3,1). Божјото ветување не се однесува само на физичката татковина, туку и на спасението на светот. Оваа идеја е потврдена со Божјето ветување за благослов на сите народи (1. Мојсеева 12,2.3). Глаголот _barakh_, „благослови“, се појавува пет пати во овој отсек. Процесот на тој сеопшт благослов делува преку Аврамовото „семе“ (1. Мојсеева 22,18; 1. Мојсеева 26,4; 1. Мојсеева 28,14). Текстот овде се однесува на „семето“, кое ќе го најде своето крајно исполнување во Исуса Христа (Дела 3,25).

`Што би можел Бог да ве повика да оставите зад себе? Односно, кој дел од вашиот живот можеби ќе треба да го оставите за да го послушате Божјиот повик?`