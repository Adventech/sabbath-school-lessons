---
title: Десеток на Мелхиседек
date: 05/05/2022
---

`Прочитајте ги следните текстови: 1. Мојсеева 14,18-24 и Евреите 7,1-10. Кој бил Мелхиседек? Зошто Аврам му дал десеток на тој свештеник што се појавил навидум од никаде?`

Ненадејното појавување на таинствениот Мелхиседек не е несоодветно. Откако хананските цареви му се заблагодариле на Аврама, тој сега му изразува благодарност на овој свештеник давајќи му десеток.

Мелхиседек доаѓа од градот Салим, што значи „мир“ – многу соодветна порака по овие воени превирања.

Наставката _tsedek_, што значи „правда“, во името на Мелхиседек, се појавува како спротивност на имињата на царевите на Содом – Вер („во зло"“ и Гомора – Варса („во расипаност“), кои веројатно биле одраз на она што тие го претставувале (1. Мојсеева 14,2).

Мелхиседек се појавува по задушувањето на насилството и злото олицетворено кај другите ханански цареви. Овој пасус ја содржи и првата библиска референца за зборот „свештеник“ (1. Мојсеева 14,18).

Поврзувањето на Мелхиседек со „Севишниот Бог“ (1. Мојсеева 14,18), кого Аврам го нарекува свој Бог (1. Мојсеева 14,22), јасно укажува дека Аврам го гледал како свештеник на истиот Бог на кој му служел. Меѓутоа, Мелхиседек не се поистоветува со Христа. Тој едноставно бил Божји претставник меѓу луѓето во тоа време (видете ги коментарите на Елена Вајт во: The SDA Bible Commentary, том 1, стр. 1092, 1093).

Мелхиседек навистина служи како свештеник. Тој изнесува „леб и вино“, што често се поврзува со употребата на свежо исцеден сок од грозје (5. Мојсеева 7,13; 2. Летописи 31,5), што подоцна повторно се спомнува во контекст на давањето десеток (5. Мојсеева 14,23). Освен тоа, тој го благословува Аврама (1. Мојсеева 14,19).

Во меѓувреме, „му даде (Аврам) десетти дел од сѐ“ (1. Мојсеева 14,20) како одговор на Бога „Создателот на небото и земјата“ (1. Мојсеева 14,19). Овој наслов е алузија на воведот во извештајот за Создавањето (1. Мојсеева 1,1), каде што изразот „небо и земја“ подразбира севкупност или „сѐ“. Како таков, десетокот се смета за израз на благодарност кон Создателот, кој поседува сѐ (Евреите 7,2-6; споредете со 1. Мојсеева 28,22). Парадоксално, верникот десетокот не го разбира како дар на Бога, туку како дар од Бога, бидејќи Бог и онака ни дава сѐ.

`Зошто чинот на враќање на десетокот е силен показател за верата, како и значаен поттик за градење на верата?`