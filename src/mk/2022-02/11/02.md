---
title: Семејни проблеми 
date: 05/06/2022
---

Јаков конечно се населил во земјата. Додека Исак бил само „придојденец“, текстот вели дека Јаков „живеел во земјата“ (1. Мојсеева 37,1). Но, токму тогаш, додека се населувал во земјата, започнале проблемите, овојпат внатре во семејството. Спорот не се однесувал на поседување земја или користење на бунари, туку бил главно од духовна природа.

`Прочитајте (1. Мојсеева 37,1-11. Која семејна динамика ги довела браќата до тоа толку многу да го замразат Јосифа?`

Од самиот почеток дознаваме дека Јосиф, синот кого Јаков го добил во староста (1. Мојсеева 37,3), уживал посебен однос со својот татко, кој го сакал „многу повеќе од сите свои синови“ 1. Мојсеева 37,4). Јаков отишол дотаму што му направил „шарена облека“ (1. Мојсеева 37,3), благородничка облека (2. Самуил 13,18), што укажувала на неговата тајна намера да го издигне Јосифа, првиот син на Рахела, до статус на првенец.

Иднината навистина ќе ги потврди желбите на Јакова, бидејќи Јосиф на крајот ќе го добие правото на превласт (1. Летописи 5,2). Затоа, не е ни чудо што браќата го мразеле Јосифа толку многу што не можеле да му кажат ниту љубезен збор (1. Мојсеева 37,4).

Освен тоа, Јосиф му носел лоши извештаи на својот татко за секое погрешно постапување на неговите браќа (1. Мојсеева 37,2). А никој не сака поткажувачи.

И тогаш, кога Јосиф ги објавил своите соништа, сугерирајќи дека Бог ќе го постави на повисока позиција и дека тие, неговите браќа, ќе се поклонат пред него, тие уште повеќе го замразиле. Меѓутоа, вистинскиот пророчки карактер на овие соништа се потврдува со фактот дека тие се повторувале (видете 1. Мојсеева 41,32). А Јаков, иако отворено го укорил својот син (1. Мојсеева 37,10), ги задржал тие зборови во својот ум, размислувајќи за нивното значење и чекајќи го нивното исполнување (1. Мојсеева 37,11). Ова укажува дека тој длабоко во себе мислел дека можеби има нешто во тие соништа. И бил апсолутно во право, иако тогаш тоа не можел да го знае.

`Прочитајте го текстот Матеј 20,26.27. Кој клучен принцип е откриен овде, и како можеме да научиме во нашиот живот да го изразуваме она што нè учи овој текст?`