---
title: Јосиф, роб во Египет
date: 08/06/2022
---

Сега продолжуваме да го следиме текот на Јосифовата сторија, која била „прекината“ од настаните со Тамара. Во тоа време Јосиф бил роб на „заповедникот на стражата“, кој управувал со затворот за службениците на царот (1. Мојсеева 40,3.4; 1. Мојсеева 41,10-12).

`Прочитајте го текстот 1. Мојсеева 39. Врз основа на Јосифовиот пример, кој работел како управител под Петефриј, што можеме да кажеме за факторите што довеле до еден таков успех?`

Јосиф речиси веднаш бил окарактеризиран како успешен човек (1. Мојсеева 39,2.3). Тој бил толку добар, а неговиот господар толку многу му верувал, што го поставил „над целиот свој дом“ и „сè што имаше, го предаде во рацете негови“ (1. Мојсеева 39,4).

Тој успех не го расипал Јосифа. Кога жената на Петефриј го забележала и сакала да спие со него, Јосиф недвосмислено одбил. Тој попрво би ја изгубил својата работа и сигурноста отколку да „направи толку големо зло и да згреши против Бога“ (1. Мојсеева 39,9). Понижена од неговото одбивање, жената лажно го обвинила пред својот маж и пред слугите дека сака да ја силува. Како резултат на тоа, Јосиф бил фрлен во затвор.

Тогаш Јосиф го доживеал она што сите ние сме го искусиле – чувство дека Бог го напуштил, иако, дури и во тие тешки времиња, „Господ беше со Јосиф“ (1. Мојсеева 39,21).

Набргу потоа, Господ дејствувал и влијаел на Јосифовиот однос со затворскиот чувар. Овде, како и во домот на Петефриј, Господ го благословил Јосифа. Тој очигледно бил надарен човек, и покрај тоа што се нашол во уште полоши околности (впрочем, и претходно бил роб!), настојувал да го извлече најдоброто во тие околности. Меѓутоа, какви дарови и да имал, во текстот јасно стои дека, на крајот на краиштата, Господ бил тој што му донел успех. „И старешината на затворот не надгледуваше ништо што беше во Јосифовите раце, зашто Господ беше со него; и сè што работеше тој, Господ правеше да успева“ (1. Мојсеева 39,23). Колку е важно сите оние што се талентирани, сите што се „успешни“, да имаат на ум од каде потекнува сето тоа!

`Прочитајте 1. Мојсеева 39,7-12. Како Јосиф се спротивставил на навалувањето на жената? Зошто тој рекол, многу конкретно, дека она што таа го бара би било грев против Бога? Какво сфаќање за природата и суштината на гревот покажал со својата постапка?`

