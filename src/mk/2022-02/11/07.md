---
title: За натамошно проучување
date: 10/06/2022
---

Во книгата _Патријарси и пророци_ од Елена Вајт прочитајте ја главата со наслов „Јосиф во Египет“, стр. 213-223, оригинал.

„Уште во раните денови на својот живот, токму во мигот кога како момчиња влегувале во периодот на зрелост, Јосиф и Даниел биле оттргнати од нивните домови и како заробеници одведени во незнабожечка земја. Особено Јосиф бил изложен на искушенија проследени со големи пресврти во неговиот живот. Во татковиот дом тој бил нежно и негувано дете; во куќата на Петефриј роб, потоа довереник и следбеник; сестран човек, образуван преку учење, набљудување и контакти со другите луѓе, во занданите на фараонот бил државен затвореник, неправедно осуден и без надеж дека некогаш ќе се оправда или ќе биде ослободен; а потоа повикан да застане на чело на народот во миг на голема криза – што го оспособило да ја сочува својата чесност?...

Во детството Јосиф научил да го љуби Бога и да се бои од него.\
Често во татковиот шатор, под ѕвезденото сириско небо, ја слушал приказната за моќната визија кај Ветил, за скалите од небото до земјата, за ангелите кои се симнувале и качувале и за она што му било откриено на Јаков од престолот на височините. Ја слушал приказната за борбата кај Јавок кога, откажувајќи се од своите омилени гревови, Јаков излегол како победник и ја добил титулата „Божји кнез“.

Додека Јосиф уште како момче ги чувал стадата на својот татко, неговиот чист и едноставен живот поволно влијаел врз развојот на неговите физички и духовни способности. Доаѓајќи во врска со Бога преку природата и проучувајќи ги големите вистини кои, како свет залог преминувале од татко на син, се здобил со сила на умот и непоколебливост во принципите.

Во кризата на својот живот, кога се наоѓал на страшниот пат од домот на неговото детство во Ханан, кон ропството што го чекало во Египет, фрлајќи последен поглед врз ритчињата кои ги криеле шаторите на неговиот род, Јосиф се сетил на Бога на својот татко. Се сетил на поуките што ги примал во детството, и потресен до дното на душата одлучил да се покаже како верен – секогаш да се однесува како што му доликува на еден слуга на небесниот Цар“ (Елена Вајт, Воспитување, стр. 51, 52, оригинал).

**Прашања за разговор**

`1. Споредете го Јосиф со Даниел и Исус. Кои се нивните заеднички особини? Како Јосиф и Даниел, секој на свој начин, откривале аспекти на Исусовата личност и покажале каков ќе биде Исус?`

`2. Разговарајте во класата за прашањето поставено на крајот од проучувањето предвидено за четврток. Како да научиме да му веруваме на Бога, дури и тогаш кога работите нема да излезат толку добро за нас како што, на крајот, испаднале за Јосиф?`

