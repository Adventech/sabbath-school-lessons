---
title: Јуда и Тамара 
date: 07/06/2022
---

Не е непримерно овде да се спомене и приказната за Тамара. Овој настан хронолошки следи по продажбата на Јосиф во Египет (1. Мојсеева 38,1), и е во согласност со фактот дека Јуда се разделил од своите браќа, што укажува на неговото несогласување со нив. Дополнително, овој текст споделува заеднички изрази и мотиви со претходната глава и ја носи истата теолошка поука – еден лош чин е претворен во нешто позитивно што има врска со спасението.

`Прочитајте го текстот 1. Мојсеева 38. Споредете го однесувањето на Јуда со однесувањето на Хананката Тамара. Кој од двајцата бил поправеден и зошто?`

Јуда се оженил со жена Хананка (1. Мојсеева 38,2), со која имал три сина: Ер, Онан и Шела. На својот првороден син, Ер, Јуда му ја дал за жена Хананката Тамара, за да обезбеди соодветен родослов. Меѓутоа, бидејќи Бог ги убил Ер и Онан поради нивната злоба, Јуда ѝ го ветил на Тамара својот најмлад син, Шела.

Бидејќи по долго време изгледало како Јуда да го заборавил своето ветување, Тамара решила да ја искористи приликата кога тој барал утеха по смртта на сопругата. Таа глумела проститутка за да го натера да го одржи ветувањето. Бидејќи немал пари да ѝ плати на проститутката, која не ја препознал, Јуда ѝ ветил дека подоцна ќе ѝ испрати коза од неговото стадо.

Но, Тамара барала во меѓувреме, како непосредна гаранција за плаќање, да ѝ ги даде прстенот, ременот и стапот со печат. И по таа една единствена средба, Тамара забременила. Кога подоцна била обвинета за блуд, на обвинителот Јуда му го испратила печатот, појасот и стапот. Јуда разбрал и се извинил.

Како заклучок на оваа малку непријатна приказна е раѓањето на Фарес, чие име значи „пробив“, и кој, како и Јаков, бил роден втор, но станал прв, и во историјата на спасението се споменува како предок на Давид (Рут 4,18-22), и конечно на Исуса Христа (Матеј 1,3). Што се однесува до Тамара, таа е првата од четирите жени, а ја следат Рава (Матеј 1,5), Рута (Матеј 1,5.6) и жената на Уриј (Матеј 1,6), кои, во рамките на месијанскиот родослов, ѝ претходеле на Марија, Исусовата мајка (Матеј 1,16).

Можеме да извлечеме една поука од оваа сторија: како што Бог ја спасил Тамара со својата милост, претворајќи го злото во добро, така Тој ќе го спаси својот народ со помош на Исусовиот крст. А во случајот со Јосиф, Тој ќе ги претвори неговите неволји во спасение за Јаков и за неговите синови.

