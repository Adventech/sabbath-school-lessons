---
title: Соништата на фараонот  
date: 09/06/2022
---

`Прочитајте го текстот 1. Мојсеева 40,1-41,36. На кој начин се поврзани соништата на фараонот со соништата на неговите дворјани? Кое е значењето на таа паралела?`

Дејствувањето на провидението врз настаните продолжило. Со текот на времето, Јосиф бил поставен на чело на затворениците, од кои двајца биле фараоновите слуги, главниот пехарник и главниот пекар (1. Мојсеева 41,9-11). И двајцата ги мачеле соништа кои не ги разбирале, бидејќи, според нив, „а нема кој да ни го протолкува“ (1. Мојсеева 40,8). И тогаш Јосиф ги протолкувал нивните соништа.

Паралелно со соништата на двајцата дворјани, и фараонот сонил два сона, кои никој не можел да ги протолкува (1. Мојсеева 41,1-8). Во тој момент, пехарникот, под влијание на провиедението, се сетил на Јосифа и му го препорачал на фараонот (1. Мојсеева 41,9-13).

И повторно, паралелно со претходно споменатите соништа, фараонот, како и неговите дворјани, бил вознемирен и му ги кажал соништата на Јосиф (1. Мојсеева 41,14-24), а тој ги толкувал. Како и соништата на дворските службеници, соништата на фараонот содржеле паралелни симболи: две низи од седум крави (дебели и слаби) и две низи класјa (дебели и тенки), кои претставуваат две низи на години – добри и лоши. Седумте крави, заедно со седумте јадри класјa пченица, ја повториле истата порака, што било доказ за нејзиното божествено потекло, исто како и во случајот со соништата на Јосиф (1. Мојсеева 41,32; споредете 1. Мојсеева 37,9).

Иако самиот тој ги протолкувал соништата на фараонот, Јосиф се трудел да му даде до знаење на фараонот дека всушност Бог, Елохим, му покажал што Тој ќе направи (1. Мојсеева 41,25.28). Очигледно е дека фараонот ја разбрал пораката затоа што, кога одлучувал кого да го назначи за управител над земјата, размислувал на следниов начин: „Бидејќи Бог тебе ти го откри сево ова, значи дека нема човек толку мудар и разумен како што си ти. Ти ќе бидеш над домот мој, и целиот народ мој ќе го слуша твојот збор“ (1. Мојсеева 41,39-40).

Колку е ова фасцинантно! Благодарение на Бога, Јосиф напредувал од управител над домот на Петефриј преку управител над затворениците до управител над целиот Египет. Колку моќна сторија за тоа како, дури и во навидум страшни околности, се открива делувањето на Божјото провидение!

`Како можеме да научиме да му веруваме на Бога и да се држиме за Неговите ветувања, кога ни се чини дека Тој молчи, а настаните не го откриваат делувањето на Неговата промисла?`