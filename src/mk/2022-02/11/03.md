---
title: Нападот врз Јосиф
date: 06/06/2022
---

Колку и да се страшни настаните што следеле, не е тешко да се разберат. Да се биде толку близок, па дури и поврзан со некој што го мразите, неизбежно, порано или подоцна, ќе доведе до проблеми.

И тоа довело.

`Прочитајте 1. Мојсеева 37,12-36. Како ова ни покажува колку непреродените срца можат да бидат опасни и зли, и на што сè можат да нè наведат кој било од нас?`

Браќата го мразеле Јосифа бидејќи му биле љубоморни поради Божјата наклоност (Дела 7,9) – наклоност што се потврдувала на секој чекор во текот на настаните што следеле. Кога Јосиф залутал, наишол на човек кој го водел во вистинската насока (1. Мојсеева 37,15). Кога браќата планирале да го убијат, Рувим се вмешал и предложил, наместо тоа, да го фрлат во јама (1. Мојсеева 37,20-22).

Тешко може да се замисли таква омраза каква што се изразува овде, особено кон некој од сопствениот дом. Како можеле овие млади луѓе да направат нешто толку сурово? Зар за момент не помислиле како ќе се одрази тоа на нивниот татко? Колку и да биле огорчени на нивниот татко поради неговата пристрасност кон Јосифа, тоа да му го направат на едно од неговите деца било навистина за презир. Тоа бил моќен показател за тоа колку човечките суштества можат да бидат зли.

„Но на некои од нив тоа уште не им било доволно; во оваа одмазда не е најдено она задоволување што тие го барале. Набргу потоа забележале група патници што им се приближувала. Тоа бил карван на Исмаелци од другата страна на реката Јордан кои патувале во Египет, носејќи мирудии и разна друга стока. Тогаш Јуда предложил својот брат да го продадат како роб на тие трговци наместо да го препуштат на смрт. Така ќе се ослободат од него на сигурен начин, а нема да ги извалкаат рацете со неговата крв“ (_Патријарси и пророци_, стр. 211 оригинал).

Кога Јосиф бил фрлен во јамата, планирајќи подоцна да го убијат, поминал карван и Јуда предложил да им го продадат (1. Мојсеева 37,26.27). Откако Јосиф бил продаден (1. Мојсеева 37,28), Мидјанците подоцна го продале на некој друг во Египет (1. Мојсеева 37,36), отворајќи го патот за неговата идна слава.

`Зошто е толку важно да ја барате Божјата сила за да ги промените лошите особини на вашиот карактер, пред тие, во одреден момент од вашиот живот, да се преточат во дела што никогаш не би помислиле дека ќе ги направите?`