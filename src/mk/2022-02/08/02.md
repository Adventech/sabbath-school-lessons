---
title: Гората Морија 
date: 15/05/2022
---

`Прочитајте 1. Мојсеева 22,1-12 и Евреите 11,17. Кое е значењето на тој испит? Кои духовни поуки произлегуваат од овој неверојатен настан?`

Текстот на 1. Мојсеева 22 стана класика на светската литература, која ги вдахнувала не само теолозите, туку и многу уметници и филозофи.\
Меѓутоа, не е лесно да се разбере значењето на тој испит на кој Бог го ставил Аврам. Оваа божествена заповед била во целосна спротивност со подоцнежната библиска забрана за принесување човечки жртви (3. Мојсеева 18,21), а изгледа била во противречност со Божјото ветување за вечен завет преку Исак (1. Мојсеева 15,5).

Тогаш, која била целта на тој повик што Бог му го упатил? Зошто го искушал на толку страшен начин?

Библискиот термин „искуша“ (на еврејски nissah) опфаќа две спротивставени идеи. Тоа се однесува на поимот суд, односно разоткривање на она што е во срцето на искушаниот (5. Мојсеева 8,2; споредете со 1. Мојсеева 22,12). Но, во исто време, дава сигурност во Божјата милост спрема искушаните (2. Мојсеева 20,18-20).

Во овој случај, верата на Аврам во Бога го довела до таму што бил подготвен да ја ризикува својата „иднина“ (неговото потомство). Токму затоа што му верувал на Бога, бил подготвен да го направи она што Бог го бара, колку и да му било тешко тоа да го разбере. На крајот на краиштата, што е воопшто верата ако не доверба во она што не го гледаме или не го разбираме целосно?

Освен тоа, библиската вера не се огледува толку во нашата способност да му дадеме на Бога и да се жртвуваме за Него – иако тоа, несомнено, има одредена улога (Римјаните 12,1) – колку во нашата способност да Му веруваме и да ја примиме Неговата благодат, и покрај тоа што сме свесни дека не ја заслужуваме.

Таа вистина била потврдена со она што следело. Аврама не можеле да го спасат ниту сите негови дела, ниту неговите многубројни пожртвувани активности, ниту неговото болно патување со синот, ниту неговата подготвеност да му се покори и да му го понуди на Бога најдоброто од себе, колку и да е сето тоа поучно. Зошто? Затоа што сам Господ го обезбедил овенот за жртвата што требало да се принесе, а која сама по себе укажувала на неговата единствена надеж за спасение – Исус.

Според тоа, Аврам морал да ја разбере благодатта. Нас не нѐ спасуваат нашите дела за Бога, туку Божјето дело за нас (Ефесјаните 3,8; споредете Римјаните 11,33), без разлика колку ние, како Аврам, сме повикани да работиме за Бога, што е толку јасно олицетворено во делата на Аврам (Јаков 2,2-23).

`Што ви кажува приказната за Аврам и Исак на гората Морија лично за вашата вера и како ја покажувате?`

