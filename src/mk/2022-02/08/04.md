---
title: Смртта на Сара
date: 17/05/2022
---

Во текстот 1. Мојсеева 22,23 го гледаме извештајот за раѓањето на Ревека, кој го навестува нејзиниот иден брак со Исак (1. Мојсеева 24). Исто така, извештајот за смртта и погребот на Аврамовата жена, Сара (1. Мојсеева 23), го најавува неговиот иден брак со Хетура (1. Мојсеева 25,1-4).

`Прочитајте го текстот 1. Мојсеева 23. Каква улога ја има сторијата за смртта и погребот на Сара во исполнувањето на ветувањето што Бог му го дал на Аврам?`

Спомнувањето на смртта на Сара веднаш по сторијата за жртвата на Исак, сугерира дека таа била длабоко погодена од тој настан, кој за малку ќе го чинел живот нејзиниот син. И Сара, на некој начин, била опфатена од ова „искушение“, заедно со нејзиниот сопруг, додека била со него на неговите патувања, и учествувала во неговите повремени падови во верата (1. Мојсеева 12,11-13).

Сара не била од оние жени кои би молчеле за важните прашања или за нешто што ги вознемирува (спореди со текстовите: 1. Мојсеева 16,3-5; 1. Мојсеева 18,15; 1. Мојсеева 21,9.10). Затоа нејзиното отсуство и молчење, па дури и времето на нејзината смрт веднаш по тој драматичен настан, зборуваат за нејзината поврзаност со овие настани поречито отколку самото физичко присуство. Фактот дека возраста на Сара (1. Мојсеева 23,1) се спомнува во контекст на Аврамовата старост (1. Мојсеева 24,1) покажува колку тоа било важно за таа сторија.

Сара е, всушност, единствената жена чиј број на години е наведен во Стариот завет, што укажува на централната улога што ја играла во таа сторија. Ставањето нагласок на купување гробница за Сара (кој го опфаќа најголемиот дел од главата), наместо нејзината смрт, укажува на поврзаноста со Ветената земја.

Самото спомнување дека таа умрела „во Хананската земја“ (1. Мојсеева 23,2) ја нагласува основната врска меѓу смртта на Сара и Божјето ветување за земјата. Сара била првата од аврамовиот клан што умрела и била погребана во Ветената земја. Фактот што Аврам зборува за себе како некој што е „населен странец“ (1. Мојсеева 23,4), и неговото упорно убедување со Хетевите синови, покажува дека Аврам не бил заинтересиран само за тоа да го добие гробот. Тој бил првенствено заинтересиран трајно да се насели во земјата.

`Прочитајте го текстот 1. Мојсеева 23,6. Што ни кажува ова за тоа каква репутација уживал Аврам? Зошто е ова важно за разбирањето на делата за кои Бог го употребил?`