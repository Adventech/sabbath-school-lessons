---
title: Жена за Аврам 
date: 19/05/2022
---

`Прочитајте го текстот 1. Мојсеева 24,67 – 25,8. Која е смислата на овие последни настани во животот на Аврам?`

Откако Сара умрела, Аврам повторно се оженил. Како Исак, и тој се утешил по смртта на Сара (1. Мојсеева 24,67). Сеќавањето на Сара сигурно сѐ уште било живо во умот на патријархот, како и на неговиот син.

Меѓутоа, идентитетот на неговата нова сопруга не е јасен. Фактот што хроничарот ги поврзува синовите на Хетура, без да го спомене нејзиното име, со синовите на Агара, сугерира дека Хетура (како што некои предлагаат) би можела да биде Агара. Значајно е и тоа што Аврам ги третирал синовите на Хетура на ист начин како и синот на Агара – ги оддалечил за да избегне какво било духовно влијание и направил јасна разлика меѓу неговиот син со Сара и останатите негови синови.

Тој, исто така, „сиот свој имот му го даде на Исак“ (1. Мојсеева 25,5), додека „на синовите, пак, од своите наложници им даде Аврам подароци“ (1. Мојсеева 25,6). Освен тоа, фактот што Хетура се споменува како „наложница“, укажува дека таа, како и Агара, имала статус на наложница. Евентуалното поистоветување на Хетура со Агара би можело да го објасни и суптилното сеќавање на Сара како вовед во бракот на Аврам со Хетура-Агара.

Интересно е што во текстот 1. Мојсеева 25,1-4.12-18 се наведува список на децата што ги имал Аврам со Хетурa, како и списокот на децата на Исмаил. Целта на родословот по бракот на Аврам со Хетура, која му родила уште шест сина, покрај неговите први два сина (Исак и Исмаел), можеби бил да обезбеди директен доказ за Божјото исполнување на неговото ветување дека ќе стане татко на многу народи.

Вториот родослов се однесува на потомците на Исмаил, кои исто така формирале 12 племиња (споредете со 1. Мојсеева 17,20), како што е случајот и со Јаков (1. Мојсеева 35,22-26). Но, се разбира, Божјиот завет се однесува исклучиво на Исаковото семе (1. Мојсеева 17,21), а не на Исмаил, за што Светото писмо многу јасно зборува.

За Божјиот благослов сведочи и извештајот за смртта на Аврам, кој е втиснат меѓу двата родослова (1. Мојсеева 25,7-11). Тој го открива исполнувањето на Божјото ветување дадено на Аврам многу години порано дека ќе умре „во добра старост“ (1. Мојсеева 15,15), откако живеел „многу години“ (спореди Проповедник 6,3).

На крајот, Господ останал верен на ветувањата за благодат што му ги дал на својот верен слуга Аврам, чие искуство е опишано во Светото писмо како голем, ако не и најдобар, старозаветен пример за спасение со вера (види Римјаните 4,1-12).

