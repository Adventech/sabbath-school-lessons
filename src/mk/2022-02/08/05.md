---
title: Жена за Исак
date: 18/05/2022
---

Текстот 1. Мојсеева 24 зборува за женидбата на Исак по смртта на Сара. Двата настана се поврзани.

`Прочитајте го текстот 1. Мојсеева 24. Зошто Аврам толку многу се грижел неговиот син да не се ожени со Хананејка?`

Исто како што сакал да ја купи земјата на која ќе ја погреба својата жена, поради Божјето ветување дека земјата ќе им припадне на неговите потомци, така Аврам сега инсистирал Исак да не се насели надвор од Ветената земја (1. Мојсеева 24,7). Освен тоа, фактот што Исак ја довел својата невеста под шаторот на Сара и забелешката дека Ревека го утешила по смртта на мајка му (1. Мојсеева 24,67), исто така упатуваат на смртта на Сара, укажувајќи на Исаковата тага поради загубата на мајка си.

Оваа приказна е полна со молитви и одговори на молитви и изобилува со поуки за Божјото провидение и човечката слобода. Сторијата започнува со молитвата на Аврам. Тој го заколнува својот слуга „во Господ Бог на небото и Бог на земјата“ (1. Мојсеева 24,3). Оваа молитва е првенствено оддавање почит на Бога како Творец (1. Мојсеева 1,1; 1. Мојсеева 14,19), и е директно поврзана со раѓањето на Аврамовите потомци, вклучувајќи го и самиот Месија.

Повикувањето на „Господ Бог на небото“ и Неговиот „ангел“ (1. Мојсеева 24,7), се однесува на Ангелот Господов кој слегол од небото за да го избави Исак да не биде заколен (1. Мојсеева 22,11). Според тоа, Бог кој владее со вселената, Ангелот Господов кој се вмешал да го спаси Исак, ќе го води тоа прашање околу бракот.

Сепак, Аврам ја остава отворена можноста жената да не одговори позитивно на Божјиот повик. Колку и да е моќен, Бог не ги принудува луѓето да Му се покоруваат. Иако Божјиот план за Ревека бил да го следи Елиезера, таа сепак имала слобода на избор. Односно, постоела можност таа да не се согласи да дојде, а во тој случај, не би била принудена на тоа.

Значи, овде гледаме уште еден пример за големата тајна – дека Бог нам, како луѓе, ни дал слободна волја, слобода на избор – слобода која Тој нема да ја погази. (Зашто, ако ја погази, тоа повеќе нема да биде слободна волја). Сепак, сè уште можеме да веруваме дека Божјата љубов и добрина некако ќе победат на крајот, и покрај реалноста на човековата слободна волја и многубројните страшни одлуки што луѓето ги носат со таа слободна волја.

`Зошто е толку утешно сознанието дека, иако не е сè според Божјата волја, Тој сепак го има главниот збор? Како пророштвата, како оние што се наоѓаат во Даниел 2, ни докажуваат дека тоа навистина е така?`