---
title: Господ ќе се погрижи 
date: 16/05/2022
---

`Прочитајте го текстот 1. Мојсеева 22,8.14.18. Како Бог го исполнил своето ветување дека Тој ќе се погрижи? Што обезбедил Тој?`

На прашањето на Исак во врска со жртвата, Аврам дал загадочен одговор: „Бог ќе си прибави, синко, јагне за жртва“ (1. Мојсеева 22,8). Меѓутоа, обликот на еврејскиот глагол, всушност, го дозволува следното толкување: „Бог ќе се даде себеси како јагне“. Глаголот „обезбедува, ќе се погрижи“ (_yirʼeh lo_) се користи на начин којшто може да значи „се дава себеси“ (или буквално „се гледа себеси“).

Според тоа, овде ни е претставена суштината на планот на спасението, при што самиот Господ страда и ја плаќа казната за нашите гревови!

`Прочитајте ги текстовите: Јован 1,1-3 и Римјаните 5,6-8. Како овие стихови ни помагаат да разбереме што впрочем се случило на Крстот, кој бил проречен со таа жртва на гората Морија?`

Таму, на гората Морија, долго пред крстот, жртвениот овен кој бил „сплеткан со роговите во грмушка“ (1. Мојсеева 22,13) упатувал директно на Исуса. Тој е Оној што овде се „гледа“, како што подоцна објаснува Аврам, „на горичката Господ се јави“ (1. Мојсеева 22,14). Самиот Исус укажал на пророчката изјава на Аврам кога рекол: „Аврам, таткото ваш, би се зарадувал да го види Мојот ден; и го виде, и се зарадува“ (Јован 8,56).

„Кога од Аврама барал да го жртвува својот син, Бог имал намера живо да му ја предочи стварноста на евангелската вистина и да ја испита неговата вера. Душевната болка и страдањата што требало да ги претрпи во текот на тие страшни денови на неговата проверка биле дозволени со цел од лично искуство, барем донекаде, да ја сфати големината на жртвата што ја принесува Семожниот и вечниот Бог за откуп на човекот“ (Елена Вајт, _Патријарси и пророци_, стр. 154 оригинал).

`Како она што се случило овде ни помага подобро да разбереме што се случило на крстот и што претрпел Бог за нас? Каков треба да биде нашиот одговор на она што Тој го направил за нас?`