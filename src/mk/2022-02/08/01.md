---
title: Ветување
date: 14/05/2022
---

### Прочитајте ги библиските текстови:
1. Мојсеева 22; Евреите 11,17; 3. Мојсеева 18,21; Јован 1,1-3; Римјаните 5,6-8; 1. Мојсеева 23-25; Римјаните 4,1-12.

> <p>Запомнете го стихот</p>
> „А Авраам беше веќе стар и во години. Господ го беше благословил во сè“ (1. Мојсеева 24,1).

Конечно, како што ветил Бог, Сара му родила на Аврам син „во неговата старост“ (1. Мојсеева 21,2), и тој бебето го нарекол Исак (видете 1. Мојсеева 21,1-5). Меѓутоа, далеку од тоа дека тука завршува приказната за Аврам. Таа, всушност, го достигнува својот врв во моментот кога Аврам го однел својот син на гората Морија за да го принесе како жртва. Но, наместо Исак, сепак жртвуван бил овен (1. Мојсеева 22,13), со што се потврдува Божјата цврста решеност да ги благослови сите народи преку своето „семе“ (1. Мојсеева 22,17.18). Тоа семе, се разбира, бил Исус (Дела 13,23). Така, во оваа зачудувачка (и малку проблематична) приказна се открива нешто повеќе за планот на спасението.

Без разлика колку се длабоки духовните поуки што ги наоѓаме овде, Аврамовото семејство несомнено било сериозно потресено од сите овие настани, а неговата иднина била нејасна. Сара умрела веднаш по настаните во Морија (1. Мојсеева 23), а Исак останал сам.

Аврам потоа презел иницијатива за да осигури дека иднината што ќе следи ќе биде „онаа вистинската“. Тој го договорил бракот на Исак со Ревека (1. Мојсеева 24), која ќе роди два сина (1. Мојсеева 25,21-23) и се оженил со Хетура, со која ќе има уште деца (1. Мојсеева 25,1-6). Оваа седмица ќе го следиме Аврам до крајот на неговиот живот (1. Мојсеева 25,7-11).