---
title: Завет - прв дел
date: 20/04/2022
---

Дошло време да се исполни ветениот завет. „Но со тебе Јас ќе направам Свој завет, а во ковчегот ќе влезеш ти, и со тебе и синовите твои, и жената твоја, и жените на синовите твои“ (1. Мојсеева 6,18). За разлика од божествената закана за уништување (1. Мојсеева 6,17), овој завет е ветување за живот.

`Прочитајте 1. Мојсеева 8,20. Што направил Ное прво кога излегол од арката и зошто?`

Како Адам и Ева, кои несомнено Го славеле Бога во Сабота, веднаш по шесте дена од создавањето, Ное му принесува жртва на Бога веднаш по Потопот, што само по себе било нов чин на создавање. Меѓутоа, постои разлика меѓу овие два чина на богослужение. За разлика од Адама и Ева, кои директно му се поклонувале на Господа, Ное морал да принесе жртва. Ова е првото спомнување на олтар во Библијата. Оваа жртва е „жртва паленица“ (_ʼolah_), најстара и најчесто принесувана жртва. За Ное, тоа била жртва благодарница (спореди со 1. Мојсеева 15,1-11), принесена како израз на благодарност на Создателот кој го спасил.

`Прочитајте 1. Мојсеева 9,2-4. Како влијаел Потопот на човековата исхрана? Кој принцип стои зад Божјите ограничувања?`

Поради последиците од Потопот, растителна храна повеќе не била достапна како порано. Затоа Бог дозволил луѓето да јадат животинско месо. Оваа промена во исхраната довела до промена во односите меѓу луѓето и животните, во споредба со односите што постоеле меѓу нив по првобитното Создавање. Според извештајот за создавањето, луѓето и животните делеле иста растителна храна и не претставувале закана еден за друг. Меѓутоа, во светот по Потопот, убивањето животни за храна довело до врски кои вклучуваат страв и трепет (1. Мојсеева 9,2). Во моментот кога почнале да се јадат едни со други, луѓето и животните несомнено развиле сосема поинаков однос од оној во кој уживале во Едем.

Меѓутоа, оваа Божја дозвола имала две ограничувања. Прво, не сите животни биле погодни за исхрана. Првото ограничување се огледувало во разликата меѓу „чистите и нечистите“ животни, што било дел од поредокот на создавањето (види 1. Мојсеева 8,19.20; спореди 1. Мојсеева 1,21.24). Второто ограничување било изречно и ново, а значело воздржување од консумирање крв, бидејќи животот е во крвта (1. Мојсеева 9,4).