---
title: Потопот
date: 18/04/2022
---

Глаголот _ʼasah_, „направи“, кој се однесува на постапките на Ное, е исто така клучен збор во извештајот за Создавањето во 1. Мојсеева (1. Мојсеева 1,7.16.25.26.31; 1. Мојсеева 2,2). Затоа, Ноевите дела на послушност кон Бога се како Божјите дела на создавање. Она што можеме да го заклучиме врз основа на таа врска е дека при Потопот не се работело само за Божјата казна на човештвото, туку и за Божјото спасение.

`Прочитајте го текстот 1. Мојсеева 7. Зошто описот на Потопот нè потсетува на извештајот за Создавањето? Какви поуки можеме да извлечеме од паралелите меѓу овие два настана?`

Внимателното читање на текстот за Потопот открива дека се употребени многу зборови и изрази што се појавуваат во извештајот за Создавањето: „седум“ (1. Мојсеева 7,2-4; споредете со 1. Мојсеева 2,1-3); „машко и женско“ (1. Мојсеева 7,2.3.9.16; споредете со 1. Мојсеева 1,27); „според нивниот род“ (1. Мојсеева 7,14; споредете со 1. Мојсеева 1,11.12.21.24.25); „животни“, „птици“, „сè што се движи по земјата“ (види 1. Мојсеева 7,8.14.21.23; споредете со 1. Мојсеева 1,24.25); и „жива душа“ (1. Мојсеева 7,15.22; споредете со 1. Мојсеева 2,7).

Според тоа, сторијата за потопот донекаде потсетува на сторијата за Создавањето. Овие одеци на извештајот за Создавањето откриваат дека Бог којшто создава е истиот Бог кој уништува (5. Мојсеева 32,39). Сепак, овие одеци, исто така, пренесуваат и порака на надеж – за Потопот е предвидено да биде ново создавање, од вода, што доведува до ново постоење.

Движењето на водите покажува дека тоа ново создавање е, всушност, пресвртување на чинот на Создавањето во 1. Мојсеева 1. За разлика од 1. глава на 1. Мојсеева, која го опишува одвојувањето на водата над сводот од водата под сводот, (1. Мојсеева 1,7), Потопот го подразбира нивното повторно соединување, бидејќи тие ги рушат своите граници (1. Мојсеева 7,11).

Овој процес пренесува парадоксална порака – Бог мора да го уништи она што било претходно за да овозможи ново создавање, кое ќе дојде подоцна. Создавањето нова земја бара уништување на старата. Така Потопот го најавува идното спасение на светот на крајот на времето: „И видов ново небо и нова земја, зашто поранешната земја помина“ (Откровение 21,1; споредете со Исаија 65,17).

`Што треба да се уништи во нас за повторно да се создаде? (Видете Римјаните 6,1-6)`