---
title: Подготовка за потопот
date: 17/04/2022
---

`Прочитајте 1. Мојсеева 6,13-7,10. Каква поука можеме да извлечеме од овој необичен извештај за раниот период на човечката историја?`

Како Даниел, Ное е пророк кој го најавува крајот на светот. Еврејскиот збор за „ковчег“ (_tevah_) (1. Мојсеева 6,14) е истата ретка египетска заемка што се користи за „ковчегот“ во кој Мојсеј бил скриен и сочуван како дете за да го избави Израел од Египет (2. Мојсеева 2,3).

Исто така, некои виделе паралели со ковчегот на заветот во општата структура на тој ковчег (2. Мојсеева 25,10). Како што ковчегот на Ное ќе овозможи опстанок на човештвото, така и ковчегот на заветот, знак на Божјото присуство среде Неговиот народ (2. Мојсеева 25,22), укажува на Божјото дело на спасение за тој народ.

Со изразот „И направи Ное сè како што му заповеда Бог“ 1. Мојсеева 6,22), се завршува воведниот дел. Глаголот _ʼasah_, „направи“, кој се однесува на постапката на Ное, претставува одговор на глаголот ʼаsah, „направи“, во Божјата заповед, со кој започнува воведниот дел (1. Мојсеева 6,14) и кој се повторува пет пати во оригиналниот текст (1. Мојсеева 6,14-16). Ова ехо меѓу Божјата заповед и одговорот на Ное укажува на апсолутна послушност на Ное кон она што Бог му рекол да го направи, _ʼasah_. Интересно е што овој израз се користи и во контекст на изградбата на ковчегот на заветот (2. Мојсеева 39,32.42; 2. Мојсеева 40,16).

„Бог на Ное му ги дал точните димензии на бродот и изрични упатства во врска со неговата конструкција во сите подробности. Човечката мудрост не би можела да измисли градба со толку голема сила и издржливост. Бог бил проектант, а Ное само изведувач на работите“ (Елена Вајт, _Патријарси и пророци_, стр. 92, оригинал).

Значи, оваа паралела меѓу двата „ковчези“ ја потврдува нивната заедничка откупителна улога. Од таа причина, послушноста на Ное е опишана како дел од Божјиот план на спасение. Ное бил спасен едноставно затоа што имал доволно вера да го направи она што Бог му го заповедал (види Евреите 11,7). Тој бил ран пример на вера која се пројавува преку послушност – единствениот вид на вера што навистина е важен (Јаков 2,20).

Накратко, иако „Ное најде милост во очите на Господ“ (1. Мојсеева 6,8), како одговор на таа веќе дадена милост, тој постапил верно и послушно на Божјите заповеди. Зар не треба така да биде и со сите нас?

`Прочитајте го текстот 2. Петрово 2,5-9. Зошто било спасено само семејството на Ное? Каква поука можеме да извлечеме од извештајот за Ное, која се однесува на нашата улога да го опоменуваме светот за претстојниот суд?`