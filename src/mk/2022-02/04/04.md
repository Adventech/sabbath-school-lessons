---
title: Крајот на потопот
date: 19/04/2022
---

Текстот 1. Мојсеева 7,22-24 го опишува разорното и сеопшто дејство на водата, која предизвикала да „се истреби секое суштество што живееше на земјата“ (1. Мојсеева 7,23) и која „беше над земјата сто и педесет дена“ (1. Мојсеева 7,24). Токму во оваа атмосфера на целосно уништување и безнадежност, „си спомна Бог“ (1. Мојсеева 8,1). Тој израз е во самиот центар на целиот извештај за Потопот, што укажува дека тоа е неговата главна порака.

`Прочитајте 1. Мојсеева 8,1. Што значи тоа дека Бог „си спомна за Ное“?`

Глаголот _zakhar_, „спомна“, значи дека Бог не заборавил; тоа е нешто повеќе од обична ментална активност. Во библискиот контекст, „Бог кој си спомнува“ подразбира исполнување на Неговото ветување и често се однесува на спасението (видете 1. Мојсеева 19,29). Во контекст на Потопот, „Бог си спомнува“ значи дека дождот „престана“ (1. Мојсеева 8,2) и дека Ное наскоро ќе може да го напушти ковчегот (1. Мојсеева 8,16).

Иако сè уште не добил директна наредба да излезе, Ное презема иницијатива и испраќа најпрво гавран, а потоа и гулаб за да ја истражи ситуацијата. Конечно, бидејќи гулабот не се вратил кај него, тој сфатил дека „ја снема водата од земјата“; „го отвори покривот на ковчегот, погледна и виде дека површината на земјата беше поисушена“ (1. Мојсеева 8,13).

Однесувањето на Ное ни дава бројни практични лекции. Од една страна, нè учи да му веруваме на Бога, иако Тој сè уште не зборува директно. Од друга страна, верата не ја негира вредноста на размислувањето и испитувањето. Верата не нè ослободува од должноста да размислуваме, да бараме и да проверуваме дали она што сме го дознале е вистина.

Сепак, Ное не излегува надвор додека Бог конечно не му каже да го стори тоа (1. Мојсеева 8,15-19). Тоа значи, дури и откако дознал дека е безбедно да излезе, Ное сè уште се потпира на Бога и го чека Неговиот знак пред да го напушти ковчегот. Тој сè уште трпеливо чека во арката. „Бидејќи во ковчегот влегол на Божја заповед, чекал посебно упатство да излезе од него.Најпосле од небото дошол силен ангел, ја отворил масивната врата и им заповедил на патријархот и на членовите на неговото семејство да излезат од ковчегот и да изведат од него сѐ што било живо“ (Елена Вајт, _Патријарси и пророци_, стр. 105, оригинал).

Прочитајте ги следните текстови: 1. Мојсеева 8,1; 1. Мојсеева 19,29 и Псалми 106,4. Што значи изразот „Бог си спомна“? Што значи оваа вистина за нас сега – т.е. како Бог ви покажал дека „си спомна“ за вас?