---
title: За натамошно проучување
date: 22/04/2022
---

Особено поучно е да се споредат менталитетот, однесувањето на луѓето и ситуацијата во светот пред Потопот и она што постои денес. Човечката расипаност, секако, не е нова појава. Разгледајте ги паралелите меѓу нивното и нашето време.

„Гревовите поради кои Бог го казнил претпотопниот свет и денеска постојат. Стравопочитта кон Бога исчезнала од срцата на луѓето, а неговиот закон го гледаат рамнодушно и со презир. Видливата и незауздана склоност кон земните уживања, толку карактеристична за претпотопниот свет, во иста мера ја покажува и денешната генерација... Бог не ги осудил претпотопните луѓе затоа што јаделе и пиеле... Нивниот грев се состоел во тоа што, користејќи ги тие дарови, не му биле благодарни на Дародавецот и што се понижувале со неограничено попуштање на апетитот. Со закон им било дозволено да се женат и да се мажат. Бракот е божествена установа, една од првите во поредокот што го воспоставил Бог. Тој за оваа установа дал посебни упатства и ја облекол во светост и убавина; но тие упатства се заборавени и бракот е изопачен до таа мера што служел само за задоволување на сетилните страсти. Слична состојба постои и денеска. Се претерува во сè што инаку е дозволено... Измами, поткупувања и кражби можат да се сретнат и во високите и во нижите општествени кругови, и никој не ги осудува. Весниците се полни со извештаи за убиства... Дух на анархија ги проникнува сите нации на светот, а буните и нередите што го потресуваат светот се само напластени огнени страсти и беззаконија кои, кога еднаш ќе се оттргнат од контролата и ограничувањето, ќе го преплават светот со беда и со пустење. Сликата со која Вдахновението ја прикажува состојбата на претпотопниот свет премногу верно го прикажува она кон што денешното општество бргу оди во пресрет. Дури и денеска, во овој век, и тоа во земјите што се сметаат за христијански, секојдневно се случуваат злосторства црни и ужасни исто како и оние поради кои биле уништени грешниците на претпотопниот свет“ (Елена Вајт, _Патријарси и пророци_, стр. 101, 102, оригинал).

**Прашања за разговор**

`1. Кои се заедничките карактеристики на претпотопното и нашето општество? Што можеме од овие заеднички карактеристики да научиме за тоа колку Бог е милостив, Кој, и покрај сето ова, го сака овој свет и секогаш настојува да спаси кого може?`

`2. Некои луѓе тврдат дека Ноевиот потоп бил само локален настан. Што е погрешно во таа идеја? Кога тоа би било вистина, зошто секоја локална поплава (и секое виножито) би го направила Бога лажец?`