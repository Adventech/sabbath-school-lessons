---
title:  Искуство
date:   22/04/2022
---

#### Верни баби и дедовци

_од Ендру Мек Чесни_

Вечерта, откако беше премногу темно за работа на полето со пченка, семејството Рејнеке се собрале околу големата трпезариска маса за вечера во нивната мала фарма во централна Јужна Африка. Таткото, мајката, нивните седум момчиња и четири девојчиња јаделе домашна храна секоја вечер: каша од пченка заедно со компири, тиква и месо. После тоа, децата ги раскревале садовите, а татко им ја отворал својата холандска Библија за семејно вечерно богослужение.

Конкретно таа вечер, таткото ја отворил Библијата во Излез 20 глава и прочитал: „Помни го саботниот ден, за да го осветуваш. Шест дена ќе работиш и ќе ги вршиш сите свои работи. А седмиот ден е сабота Господова, на твојот Бог. Тогаш никаква работа не ќе работиш“ (Излез 20:8–10).

„Слушнавте?“, рекол таткото збунето. „Овде пишува: „Шест дена ќе работиш, а на седмиот ден, сабота, да се одмориш“.“ Идејата за одмор во седмиот ден му била нова. Тој и семејството отсекогаш го празнувале првиот ден, неделата, но Библијата вели поинаку.

Таткото напишал прибелешка на маргините на својата Библија. Покрај зборовите „Шест дена ќе работиш“, тој напишал: „Време за орање“. Покрај зборовите „А седмиот ден е сабота Господова“, напишал: „Време за одмор“. Работата му била јасна. Неговото семејство почнало да го празнува седмиот ден сабота. Семејствата од соседните фарми го забележале тоа, а наскоро три од нив почнале исто така да ја празнуваат саботата.

Поминало време, кога еден адвентистички евангелист за литература застанал покрај фармата и му продал на таткото мала книга на холандски јазик со наслов „Божјиот завет со човекот“.

Преку книгата, таткото и мајката за прв пат дознале за адвентистичката црква на седмиот ден. Тие разбрале дека и други луѓе ја празнуваат саботата како седми ден.

Иако не постои историски запис за тоа дали таткото и мајката се приклучиле на адвентистичката црква на седмиот ден, 4 од нивните 11 деца станале адвентисти. Еден од нивните внуци е Гидеон Рејнеке, пастор кој помага да се надгледува работата на мисијата во Јужна Африка и во 14 други земји како извршен секретар на Одделот Јужна Африка и Индискиот Океан.

Гидеон рекол дека своето адвентистичко наследство го должи на неговите верни баба и дедо кои едноставно ја читале Библијата и ја послушале во 1920-тите години. „Се молам да со раскажување на оваа приказна од генерација во генерација, да даде резултати и да донесе многу повеќе луѓе кај Исус Христос“, вели тој.