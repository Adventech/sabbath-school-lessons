---
title: Завет - втор дел
date: 21/04/2022
---

`Прочитајте 1. Мојсеева 8,21-9,1. Кое е значењето на Божјото залагање за зачувување на животот? На кој начин Божјиот благослов ја исполнува целта на тоа залагање?`

Божјата посветеност на тоа да се зачувува животот била чин на благодат, а не резултат на човечки заслуги. Бог одлучил да го зачува животот на земјата и покрај човечкото зло (1. Мојсеева 8,21). Во текстот 1. Мојсеева 8,22 буквално стои „сè дури постои земјата“, односно, додека постои оваа сегашна земја, годишните времиња ќе доаѓаат и ќе си одат и животот ќе опстојува. Накратко, Бог не се откажал од своите созданија.

Всушност, следниов текст, кој зборува за Божјиот благослов, нè враќа на првобитното Создавање и благословот што го следел (1. Мојсеева 1,22.28; 1. Мојсеева 2,3). Во извесна смисла, Господ му дал на човештвото можност за нов почеток – можност да започне одново.

`Прочитајте го текстот 1. Мојсеева 9,8-17. Кое е значењето на виножитото? Во која смисла овој „знак на заветот“ (1. Мојсеева 9,13) е поврзан со другиот знак на заветот, Саботата?`

Изразот „го поставувам заветот Мој со вас и со вашето потомство по вас“ се повторува три пати (1. Мојсеева 9,9.11.17), што означува кулминација и исполнување на првобитното Божјо ветување (1. Мојсеева 6,18). По претходниот отсек, кој е паралелен со шестиот ден во извештајот за Создавањето, овој дел е паралелен со оној што го опфаќа седмиот ден од извештајот за Создавањето – Сабота. Повторувањето на зборот „завет“, седум пати во овој текст, е нешто што потсетува на Саботата. Како и Саботата, виножитото е знак на заветот (1. Мојсеева 9,13.14.16; спореди со 5. Мојсеева 31,12-17). Исто така, како и Саботата, виножитото има сеопфатен карактер – важи за целиот свет. Како што Саботата, како симбол на создавањето, е наменета за секого, каде и да се наоѓа, така ветувањето дека повеќе нема да има сеопшт потоп важи за секого и на секое место.

`Следниот пат кога ќе видите виножито, размислете за сите ветувања што ни ги дал Бог. Зошто можеме да веруваме во овие ветувања и како виножитото ни го покажува тоа?`