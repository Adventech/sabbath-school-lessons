---
title: Благословот на семејството
date: 25/05/2022
---

Последните седум години од неговото прогонство биле исклучително тешки за Јаков, но сепак тоа биле и неговите најплодни години. Јаков добил 11 од 12 деца кои ќе станат предци на Божјиот народ.

Овој текст претставува центар на Јакововата сторија (1. Мојсеева 25,19-35,26), а започнува и завршува со клучниот израз „Господ... ја отвори утробата“, што се однесува на Лија (1. Мојсеева 29,31) и Рахела (1. Мојсеева 30,22). Секојпат кога таа изјава била проследена со раѓање, тоа било доказ дека тоа раѓање е резултат на Божјото чудесно дело.

`Прочитајте го текстот 1. Мојсеева 29,31-30,22. Како треба ние денес да го разбереме значењето на она што се случувало таму?`

Бог ја „отворил“ утробата на Лија и таа го добила синот Рувим, чие име го содржи глаголот _rаʼаh_, што значи „да види“. Бидејќи Бог „видел“ дека Јаков не ја сака (1. Мојсеева 29,31), тоа дете било еден вид надомест за нејзината болка и страдање.

Потоа, таа му дава на својот втор син име Симеон, што го содржи глаголот _shamaʼ_, „слуша“, бидејќи Бог ја „чул“ (_shamaʼ_) во нејзината длабока болка и понижување, и се смилувал на неа како што ја чул Агара во нејзината неволја (1. Мојсеева 29,33).

Дури и името на синот на Лија, „Симеон“, потсетува на името на синот на Агара „Исмаил“, што значи „Бог ќе чуе“ (видете 1. Мојсеева 16,11). Кога го родила својот последен син, Лија го нарекла Јуда, што значи „фалбоспев“. Лија повеќе не ја спомнувала својата болка, па дури ни нејзиниот благослов. Сето свое внимание таа го насочила кон Бога и едноставно Го фалела за Неговата милост.

Чудно, дури кога Лија повеќе не можела да раѓа, Бог „си спомна“ на Рахила и ја отворил нејзината утроба (1. Мојсеева 30,22). Рахила, саканата жена, морала да чека седум години од венчавката и 14 години од веридбата со Јаков за да го добие својот прв син (1. Мојсеева 29,18.27; споредете со 1. Мојсеева 30,25). Таа му го дала името „Јосиф“, што значело: „Бог го отстрани _/ʼasaf /_ од мене срамот мој“ и „Бог ќе ми даде _/ iаsаf/_ и друг син“ (1. Мојсеева 30,23.24). Без разлика колку биле погрешни некои од овие постапки и ставови, Бог сепак можел да ги искористи, дури и ако не ги одобрувал, за да подигне народ од Аврамовото семе.

`Како оваа сторија ни открива дека Божјите намери ќе се исполнат на небото и на земјата, и покрај човечките мани и грешки?`

