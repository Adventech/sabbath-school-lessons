---
title: Јаков и Исав
date: 22/05/2022
---

`Прочитајте го текстот 1. Мојсеева 25,21-34. Споредете ги личностите на Јаков и Исав. Кои особини го направиле Јакова достоен за благословот на Исак?`

Уште од утробата на мајка било јасно дека Јаков и Исав се различни и дека ќе се борат еден против друг. Додека Исав е опишан како силен ловец и земјоделец, на Јаков се гледало како на „кротка“ личност која седи во шатор и длабоко размислува. Еврејскиот збор _tam_, преведен како „кроток“, бил употребен и на Јов и на Ное. Во случајот на Јов, преведен е како „добар“ (Книгата за Јов 8,20), а во случајот на Ное како „непорочен“ (1. Мојсеева 6,9).

Оваа разлика во карактерот станала уште повидлива подоцна во нивниот живот (1. Мојсеева 27,1-28,5). Кога во една пригода Исав се вратил дома уморен и гладен, Јаков му зготвил леќа. За Исав, ова веднаш било видливо, физичкото уживање во храната, „денес“ (1. Мојсеева 25,31), било поважно од идниот благослов поврзан со неговото првородство (спореди Евреите 12,16.17).

„Исак и Ревека сметале дека ветувањата, дадени на Аврама и потврдени на неговиот син, во исто време се и голема цел на нивните желби и надежи. Исав и Јаков знаеле за тие ветувања. Биле поучени дека наследното право има големо значење, зашто тоа не носи само земни богатства, туку во себе содржи и духовно првенство. Првородениот секогаш требало да биде свештеник на семејството, а од редовите на неговите потомци требало да дојде и Спасителот на светот“ (Елена Вајт, _Патријарси и пророци_, стр. 177, оригинал).

За разлика од неговиот брат, Јаков придавал првенствена важност на идното духовно значење на тој благослов. Сепак, подоцна, на поттик на неговата мајка (видете 1. Мојсеева 27), Јаков отворено и намерно го измамил својот татко, повикувајќи се дури и на името „Господ, твојот Бог“ (1. Мојсеева 27,20) за да успее во тоа. Тој ја направил оваа страшна измама, иако со цел за која бил убеден дека е добра.

Последиците биле трагични и додале сосема нови слоеви на дисфункционалност на едно веќе нефункционално семејство.

`Јаков сакал нешто добро, нешто вредно, и тоа е за восхит (особено кога ќе го споредиме со ставот на неговиот брат). Сепак, тој употребил измами и лаги за да го стекне тоа. Како да избегнеме да паднеме во слична стапица – да правиме зло за да постигнеме нешто „добро“?`