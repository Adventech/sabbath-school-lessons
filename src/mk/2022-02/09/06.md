---
title: Јаков си заминува
date: 26/05/2022
---

Во оваа сторија, Јаков – кој ги измамил татко му и брат му да се здобие со првородство и го украл благословот што Исак го наменил за својот најстар син – останал попустлив кон Лаван и верно му служел.\
Јаков добро знаел дека неговиот свекор го измамил, а сепак не презел ништо. Тешко е да се разбере пасивноста на Јаков, со оглед на неговиот темперамент. Јаков можел да се побуни, да му се спротивстави на Лаван или барем да се пазари со него. Но не го сторил тоа. Тој едноставно го направил она што го побарал Лабан, без разлика колку сето тоа било неправедно.

Меѓутоа, по раѓањето на првиот Рахилин син, Јосиф, Јаков конечно ја завршил четиринаесеттата година од неговата „служба“ кај Лаван (1. Мојсеева 30,26) и имал намера да го напушти и да се врати во Ветената земја. Сега сакал да работи „за мојот дом“ (1. Мојсеева 30,30).

`Прочитајте го текстот 1. Мојсеева 30,25-32. Што се случува овде и како резонира Јаков? Каков е одговорот на Лаван?`

Тоа било многу долго патување за Јаков, кој го напуштил домот првенствено за да си најде жена. Неговата првобитна намера веројатно не била да отсуствува толку долго од својата земја, но околностите го држеле далеку со години. Но, сега дошло време да се врати дома – и тоа со какво семејство!

Зошто Јаков не го напуштил Лаван порано? Неприродната покорност на Јаков сугерира дека тој се променил – ја разбрал науката на верата.\
Затоа сега чека на Божјиот знак за да си оди. Дури кога Бог му се обратил, Јаков решил да оди.

Бог му се открил на Јакова како „Бог од Ветил“ и му заповедал да го напушти домот на Лаван и да се врати „во својата земја“ (1. Мојсеева 31,13) – истите зборови што ги користел за да го повика Аврама да го напушти „родот свој“ (1. Мојсеева 12,1).

Она што исто така му помогнало да се увери дека е време да замине, е ставот на синовите на Лаван, па дури и на сопствениот Лаван (видете 1. Мојсеева 31,1.2). „Јаков уште одамна би го напуштил својот лукав роднина кога не би се плашел од средбата со Исава. Сега почувствувал дека му се заканува опасност и од синовите на Лавана кои, тврдејќи дека неговото богатство всушност е нивно, лесно можеле да се обидат и со сила да се доберат до него“ (_Патријарси и пророци_, стр. 193, оригинал).

Затоа го зел своето семејство и она што му припаѓало и заминал, со што започнува уште една фаза во големата сага за Божјиот заветен народ.

