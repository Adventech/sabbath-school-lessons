---
title: За натамошно проучување
date: 01/04/2022
---

Во книгата „Воспитување“ од Елена Вајт прочитајте ја главата „Науката и Библијата“, стр. 128, 129 (оригинал),  а во книгата „Патријарси и пророци“, од истиот автор, 2. глава со наслов „Создавање“, стр. 21, 22 ориг.).

„Бидејќи книгата на природата и книгата на откровението носат печат на истиот врвен Ум, нивните гласови мораат да се согласуваат.  Иако со различни методи и на различни јазици, тие сведочат за истите големи вистини. Науката постојано открива нови чудеса;  но резултатите од нејзините истражувања не откриваат ништо што, правилно протолкувано, би противречело на божественото откровение.  Книгата на природата и пишаната Реч заемно се осветлуваат. Тие нè запознаваат со Бога учејќи нè за законите преку кои Тој дејствува.

Погрешните заклучоци, донесени врз основа на фактите набљудувани во природата, довеле до привиден судир помеѓу науката и откровението; во настојување да се поврати загубената хармонија, прифатени се толкувања на Писмото кои ја поткопуваат и разурнуваат силата на Божјата Реч. Се смета дека геологијата му се спротивставува на буквалното толкување на извештајот на Мојсеј за создавањето.  Се тврди дека биле потребни милиони години за еволуција на Земјата од некаков хаос;  а заради прилагодување на Библијата кон тоа наводно откритие на науката, се претпоставува дека деновите на создавањето претставуваат големи неодредени периоди, кои траат илјадници, или дури и милиони години. 

Таквиот заклучок е сосема без основа. Библискиот извештај не се спротивставува ниту самиот на себе, ниту на учењето на природата“ (Елена Вајт, *Воспитување*, стр. 128, 129 оригинал).

**Прашања за разговор**

`1. Зошто квалитетот на нашата вера би бил загрозен кога би верувале дека овие стории за почетоците се само легенди или „митови“,  суштински осмислени да ни упатат духовни поуки, но без историска основа? Кои назнаки во библискиот текст покажуваат  дека писателот на овие стихови знаел дека тие се „историски“, исто како и другите стории во 1. Мојсеева?  Какво е Исусовото сведоштво за историската основа на овие приказни?`

`2. Што нè учи извештајот од 1. Мојсеева за важноста да се управува со Земјата? Како можеме да бидеме добри управители на нашата планета, а во исто време да ја избегнеме опасноста од обожавање на самите творби наместо на Создателот, што е многу реално искушение? (Види Римјаните 1,25).`

`3. И покрај разорното дејство на гревот во текот на долгите милениуми, на кој начин пред нас сè уште се открива првобитната чудесност, убавина и величественост на „многу добрите“ дела на создавањето, моќно сведочејќи за Божјата сила и добрина?`