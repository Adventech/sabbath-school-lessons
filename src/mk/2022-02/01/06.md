---
title: Должноста на човекот
date: 31/03/2022
---

Кога го создал човекот, Бог му дал три дарови: Едемската градина (1. Мојсеева 2,8), храна (1. Мојсеева 2,16) и жена (1. Мојсеева 2,22).

`Прочитајте 1. Мојсеева 2,15-17. Кои се должностите на човекот спрема делата на создавањето и спрема Бога?  Каква е врската меѓу овие две должности?`

Првата должност на човекот се однесува на природната средина во која Бог го поставил „за да ја обработува и да ја чува“ (1. Мојсеева 2,15). Глаголот *avad*, „обработува“, се однесува на работата. Не е доволно да се добие подарок. Мораме да се занимаваме со него и да го направиме плодоносен – поука што Исус ќе ја повтори во својата парабола за талантите (Матеј 25,14-30). Глаголот *shamar*, „чува“, подразбира одговорност да се сочува она што е примено.

Другата должност се однесува на човековата храна. Мора да имаме на ум дека Бог им ја дал на луѓето (види 1. Мојсеева 1,29). Бог исто така рекол: „јади слободно“ (1. Мојсеева 2,16). Луѓето не ги создале дрвјата, ниту храната на нив.  Тоа бил дар – дар на благодатта.

Но, тука постои и заповед – требало да го примат великодушниот Божји дар и да уживаат во него јадејќи „од секое дрво“. Меѓутоа, како дел од таа благодат, Бог додал ограничување. Тие не требало да јадат од едно конкретно дрво.  Уживањето без никакви ограничувања води во смрт. Тој принцип важел во едемската градина и, на многу начини, важи и денес.

Третата должност на човекот се однесува на жената, третиот Божји дар: „Затоа човекот ќе ги остави татко си и мајка си и ќе се прилепи кон жената своја“ (1. Мојсеева 2,24). Ова необично тврдење е силен израз кој ја нагласува човечката одговорност кон брачниот завет, и целта да се биде „едно тело“, односно една личност (спореди го текстот Матеј 19,7-9).

Причината зошто мажот (а не жената) требало да ги остави родителите, можеби е поврзана со општата библиска употреба на машкиот род. Затоа оваа заповед, веројатно, се однесува и на жената. Во секој случај, брачната врска, иако е дар од Бога, подразбира човечка одговорност по примањето на тој дар – одговорност што мора верно да ја исполнуваат и мажот и жената.

`Размислете за сето она што ви го дал Бог. Кои се вашите обврски во поглед на она што ви е дадено?`