---
title: Сабота
date: 29/03/2022
---

`Прочитајте ги текстовите 1. Мојсеева 2,2.3 и 2. Мојсеева 20,8-11. Зошто седмиот ден, Сабота, е поврзан со Создавањето?  Како оваа поврзаност влијае на нашето празнување на Сабота?`

Токму затоа што ги „довршил“ своите дела на Создавањето, Бог ја воспоставил Саботата.  Затоа, седмиот ден, Сабота, е израз на нашата вера дека Бог тогаш го завршил своето дело и го сметал за „многу добро“. Затоа, да се празнува Сабота значи да му се придружиме на Бога во препознавањето на вредноста и убавината на Неговото создавање.

Тогаш можеме да се одмориме од нашите дела исто како што Бог се одморил од своите. Да се празнува Саботата значи да се каже „да“ на Божјото „многу добро“ Создавање, кое го вклучува и нашето физичко тело. Спротивно на некои древни (и современи) верувања, ништо во Светото писмо, во Стариот или Новиот Завет, не го означува телото како зло. Тоа е пагански, а не библиски концепт. Спротивно на ова, оние што ја празнуваат Саботата се благодарни за делата на Божјото создавање – што го вклучува и нивното сопствено тело – и затоа можат да уживаат во Создаденото и да се грижат за него.

Саботата, која го означува првиот „завршеток“ на човечката историја, воедно претставува и знак на надеж за страдалното човештво и светот што воздивнува. Интересно е што изразот „ги заврши делата“ повторно се појавува на крајот од изградбата на светилиштето (2. Мојсеева 40,33), и  повторно на крајот од изградбата на Соломоновиот храм (1. Царевите 7,40.51) – а и двете места служеле за поучување за евангелието и спасението.

По Падот, Саботата на крајот на седмицата упатува на чудото на спасението, кое ќе се оствари само преку чудото на новото создавање (Исаија 65,17; Откровение 21,1).  Саботата е знак дека, на крајот на нашата човечка седмица, ќе им дојде крајот на страдањата и искушенијата на овој свет.

Затоа Исус ја избрал Саботата како најсоодветен ден за исцелување на болните (Лука 13,13-16). Наспроти секоја традиција во која водачите останале заглавени, со саботните исцелувања Исус му укажувал на тогашниот народ, како и нам денес, на времето кога ќе заврши сета болка, сето страдање, секаква смрт, што е конечен заклучок на процесот на спасение. Затоа, секоја Сабота нè упатува на надежта во откупувањето.

`На кој начин, со одморањето во Сабота, го доживуваме одморот и спасението што сега го имаме во Исуса,  а кое конечно ќе се исполни со создавањето на новото небо и новата земја?`