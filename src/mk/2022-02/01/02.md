---
title: Бог Создателот 
date: 27/03/2022
---

`Прочитајте го текстот Псалми 100,1-3. Каков треба да биде односот на човекот спрема Бог Создателот и зошто?`

Првата порака од извештајот за создавањето, во текстот 1. Мојсеева 1, се однесува на „Бога“.  Ова го слушаме во преводот: „Во почетокот Бог“ (1. Мојсеева 1,1).  Веќе во првиот стих (1. Мојсеева 1,1), зборот „Бог“ е ставен во самиот центар.  Најсилен акцент е ставен на него во традиционалното литургиско пеење, за да се истакне неговата важност. Оттука, извештајот за Создавањето започнува со нагласок на Бога, Творецот на сè што постои.

Првата книга Мојсеева започнува, всушност, со две различни претставувања на Бога.  Првиот извештај за Создавањето (1. Мојсеева 1,1-2) го претставува Бог како бескрајно оддалечен од луѓето, трансцендентен Бог, Елохим, чие име зборува за Божјата превласт. Името Елохим значи надмоќност и сила,  а употребата на множина на зборот Елохим ја изразува идејата за величественост и трансцедентност.

Вториот извештај за создавањето (1. Мојсеева 2,4-25) го претставува Бога како близок и личен,  иманентен Бог – ЈХВХ, чие име, како што многумина веруваат, означува блискост и меѓусебна поврзаност.  Според тоа, извештајот за Создавањето во целина содржи повик да се слави Бог – прво,  да се биде свесен за Божјата бескрајна големина и моќ, а во исто време да ја признаеме нашата зависност од Него,  бидејќи Тој нè создал „а не ние самите“ (Псалми 100,3).  Ова е причината зошто псалмите често богослужението го поврзуваат со создавањето (Псалми 95,1-6; Псалми 139,13.14 / споредете со Откровение 14,7).

Овој двоен поглед на Бога, кој е величествен и моќен, а едновремено и близок, полн со љубов и поврзан со нас,  содржи важна порака за тоа како треба да Му пристапуваме во текот на богослуженијата. Страхопочитта и прославувањето одат паралелно со радоста и сигурноста дека Бог е близу, дека ни простува и нè љуби (види Псалми 2,11).  Дури и редоследот на овие две прикажувања на Бога има свое значење – доживувањето на Божјата близина и тесната блискост  на Неговото присуство следи по доживувањето на Божјата оддалеченост. Само кога ќе сфатиме колку е Бог голем,  ќе можеме да ја цениме Неговата благодат и со трепет да уживаме во Неговата љубов и во Неговaтa чудеснa присутност во нашиот живот.

`Размислете за огромната моќ на Бога, кој го одржува космосот, а сепак може да биде толку блиску до секој од нас.  Зошто оваа чудесна вистина е навистина толку чудесна?`