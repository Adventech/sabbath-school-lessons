---
title: Создавање на човештвото
date: 30/03/2022
---

Создавањето на луѓето е последниот чин на Божјото создавање, барем според извештајот од 1. Мојсеева.  Луѓето се врвот на целокупното земно создавање, целта поради која е создадена земјата.

`Прочитајте 1. Мојсеева 1,26-29 и 1. Мојсеева 2,7. Како се поврзани овие две различни верзии на извештајот за создавањето на човештвото?`

Дека Бог го создал човекот според својот лик е едно од најхрабрите тврдења во Библијата. Само луѓето се создадени според Божјиот лик. Иако „Бог создаде ѕверови земни, според родот нивни“ (1. Мојсеева 1,25), „Бог го создаде човекот во Својот лик“ (1. Мојсеева 1,27). Оваа формула честопати била ограничувана само на духовната природа на човекот, што се толкувало како  „Божјиот лик“ да ја означува само административната улога на претставувањето на Бога или духовната улога во односот кон Бога и едни кон други.

Иако овие сфаќања се точни, тие не успеваат да ја опфатат важната физичка реалност на тоа создавање.  Обете димензии се навистина вклучени во двата израза: „лик“ и „како што сме Ние“, кои го опишуваат овој процес во 1. Мојсеева 1,26.  Додека еврејскиот збор _tselem_, „слика“, се однесува на конкретeн облик на физичко тело, зборот demut, „сличност“,  се однесува на апстрактните квалитети кои се споредливи со божествената Личност.

Затоа, еврејскиот израз „Божјиот лик“, треба да се сфати во холистичка смисла на библиското согледување на човечката природа.  Библискиот текст потврдува дека поединечните луѓе (мажите и жените) се создадени според Божјиот лик во физичка, но и во духовна смисла. Елена Г. Вајт го појаснува ова на следниов начин: „Кога Адам излегол од рацете на Создателот, во неговата физичка, ментална и духовна природа бил сличен на својот Творец“ (*Воспитување*, стр. 15, оригинал).

Всушност, ова холистичко сфаќање на Божјиот лик, кое го вклучува и физичкото тело, повторно е потврдено во друг извештај за Создавањето,  во кој се кажува дека „човекот стана жива душа (nefesh)“ (1. Мојсеева 2,7), како резултат на две божествени активности:  Бог „создаде“ и Бог „дувна“. Имајте на ум дека „дух“ (или „здив“;заб. на прев.) често се однесува на духовната димензија,  но е тесно поврзан и со биолошката способност за дишење, со својство на човекот кој е создаден „од земниот прав“. Тоа е „дух животен“, односно дух (духовен) и живот (физички).

Бог подоцна ќе изврши трета операција, овојпат за да создаде жена од телото на мажот (1. Мојсеева 2,21.22),  нагласувајќи дека таа има иста природа како и мажот.