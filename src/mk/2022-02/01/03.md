---
title: Создавањето
date: 28/03/2022
---

`Прочитајте ги следните текстови: 1. Мојсеева 1,4.10.12.18.21.25.31 и 1. Мојсеева 2,1-3.  Кое е значењето на рефренот „и виде Бог дека тоа е добро“, во првиот извештај за Создавањето?  Која неискажана поука е содржана во заклучокот од тој извештај (1. Мојсеева 2,1-3)?`

При секој следен чекор во извештајот за Создавањето, Бог го оценувал своето дело како _tov_, „добро“.  Според општото сфаќање, оваа придавка значи дека делото на создавањето било успешна,  а Божјото забележување дека е „добро“, всушност значело дека е „делотворно“. Светлината осветлувала (1. Мојсеева 1,4).  Билките давале плод (1. Мојсеева 1,12) и така натаму.

Меѓутоа, тој израз се однесувал и на нешто повеќе отколку само на делотворноста.  Еврејскиот збор tov се користел во Библијата и како израз на естетското вреднување на нешто убаво (1. Мојсеева 24,16).  Се користел и за да го означи она што е спротивно на злото (1. Мојсеева 2,9), кое се поврзува со смртта (1. Мојсеева 2,17).

Изразот „беше многу добро“ всушност значи дека создадениот свет добро функционирал, дека бил убав и совршен и дека во него немало зло. Во тоа време, светот сè уште не бил како нашиот свет, погоден од гревот и смртта, што е потврдено во воведот на вториот извештај за Создавањето (видете 1. Мојсеева 2,5).

Овој опис на Создавањето радикално противречи на еволуционите теории, кои догматски тврдат дека светот се формирал постепено, преку случајни настани, почнувајќи од поедноставна кон посложена состојба.

Спротивно на тоа, библискиот писател тврди дека Бог го создал светот одеднаш и со јасна намера (1. Мојсеева 1,1). Немало никаква случајност во сето тоа. Светот не настанал сам од себе, туку исклучиво како резултат на Божјата волја и Неговата реч (1. Мојсеева 1,3). Глаголот _baraʼ_, „создава“, употребен во 1. Мојсеева 1,1,  кој гласи: „Во почетокот Бог ги создаде небото и земјата“, се појавува само со Бога како субјект и укажува на ненадејност – Бог рекол, и така и биднало.

Библискиот текст нè известува дека „сè“ она што било создадено тогаш (1. Мојсеева 1,31), според самиот Творец, било оценето како „многу добро“ (1. Мојсеева 1,31). Текстот 1. Мојсеева 1,1 го опишува самиот настан – создавањето на небото и земјата,  а текстот 1. Мојсеева 2,1 го прогласува овој настан за завршен. И сè било довршено, вклучително и Саботата, за седум дена.

`Зошто идејата за милијарди години еволуција целосно го поништува извештајот за создавањето од 1. Мојсеева?  Зошто овие две сфаќања не можат да спојат во секој поглед?`