---
title: За натамошно проучување
date: 08/04/2022
---

Размислете за поврзаноста меѓу „дрвото на животот“ и „дрвото за познавање на доброто и злото“. Оваа врска се навестува и со самиот факт дека и двајцата се наоѓаат „среде рајот“ (1. Мојсеева 2,9). Сепак, постои нешто повеќе отколку само просторна врска меѓу овие две дрва.Токму затоа што го зеле плодот од дрвото на познавањето на доброто и злото и не го послушале Бога, луѓето го изгубиле пристапот до дрвото на животот и можноста да живеат вечно, барем во оваа состојба. Оваа поврзаност лежи во основата на еден длабок принцип. Моралните и духовните избори влијаат на биолошкиот живот, што и Соломон го потврдува советувајќи го својот син: „Синко, не заборавај ја поуката моја и срцето твое да ги чува заповедите мои; зашто тие ќе ти придадат долги дни, години на живот и мир“ (Мудри изреки 3,1-2). Оваа поврзаност повторно се јавува во идниот небесен Ерусалим, во кој само дрвото на животот е присутно „сред главната улица“ (Откровение 22,2).

„Кога ја создал Ева, Бог немал намера таа да биде во подредена или надредена положба во однос на мажот, туку во сè да биде еднаква со него. Во интересите на овој свет пар немало никаква меѓусебна независност, сепак во мислењето и постапките и едниот и другиот имале своја индивидуалност. Меѓутоа, по падот во грев, бидејќи Ева прва ја престапила дадената заповед, Господ ѝ рекол дека Адам треба да владее над неа. Таа требала да биде потчинета на својот сопруг и тоа било дел од изреченото проклетство над неа. Во многу случаи, ова проклетство ја правело судбината на жената многу тешка, а нејзиниот живот вистински товар. Мажот на многу начини ја злоупотребува од Бога дадената предност и тирански ја изразува својата моќ над жената. Но, во својата бескрајна мудрост, Бог, со планот на спасение, му дал на човечкиот род уште едно време на милост и проверка“ (Елена Вајт, *Сведоштва за црквата*, кн. 3, стр. 484).

**Прашања за разговор**

`1. Бог се соочил со Адама во Едем и му поставил одредени прашања, не само за да ја утврди неговата вина, туку и да го доведе до покајание. Овој мотив се повторува во случајот на Каин (1. Мојсеева 4,9-10), пред Потопот (1. Мојсеева 6,5-8), за време на градењето на Вавилонската кула (1. Мојсеева 11,5) и пред уништувањето на Содом и Гомора (1. Мојсеева 18,21). Како била откриена идејата за истражниот суд во овие случаи?`

`2. Зошто Ева помислила дека јадењето од дрвото на познавање на доброто и злото ќе ѝ донесе мудрост? Како и ние самите да не направиме слична грешка, односно да не пркосиме отворено на Божјата реч, надевајќи се на нешто „подобро“ од она што Бог ни го понудил?`