---
title: Криење пред Бога
date: 05/04/2022
---

`Прочитајте 1. Мојсеева 3,7-13. Зошто Адам и Ева осетиле потреба да се скријат пред Бога? Зошто Бог го поставил прашањето: „Каде си?“ Како Адам и Ева се обиделе да го оправдаат своето однесување?`

Откако згрешиле, Адам и Ева почувствувале дека се голи бидејќи ја изгубиле својата облека на славата која го одразувала Божјото присуство (видете Псалми 8,5; споредете со Псалми 104,1-2). Божјиот лик бил нагрден со гревот. Глаголот „направи“, во изразот си „направија опашала“ (1. Мојсеева 3,7), дотогаш се применувало само на Бога Создателот (1. Мојсеева 1,17.16.25. итн.). Како да го замениле Создателот кога се обиделе да го прикријат својот грев – постапка којашто Павле, во негативнa смисла, ја означува како оправдување со дела (Галатјани 2,16).

Пристапувајќи, Бог го поставува реторичкото прашање „Каде си?“ (1. Мојсеева 3,9), слично на прашањето што ќе му го постави и на Каин (1. Мојсеева 4,9). Се разбира, Бог ги знаел одговорите на тие прашања.
Прашањата што Тој ги поставил требало да им помогнат на виновните да сфатат што направиле, а во исто време да ги доведе до покајание и спасение. Така, од моментот кога луѓето згрешиле, Господ работел на нивното спасение и искупување.

Целото сценарио, всушност, ја одразува идејата за истражен суд, кој започнува од судијата, кој го испитува виновникот (1. Мојсеева 3,9) за да го подготви за изрекување на пресудата (1. Мојсеева 3,14-19). Но, Тој тоа го прави и за да го поттикне на покајание, што на крајот ќе доведе до спасение (1. Мојсеева 3,15). Овој мотив го гледаме низ целата Библија.

Првично, и Адам и Ева, што е типично за грешниците, се обидуваат да го избегнат обвинувањето, настојуваjќи да ги обвинат другите. На Божјото прашање, Адам одговара дека е виновна жената што Бог му ја дал (1. Мојсеева 3,12) – таа го навела на тоа. Вината била нејзина (и, се разбира, Божја), а не негова.\
Ева одговара дека змијата ја измамила. Еврејскиот глагол nashaʼ, „измами“ (1. Мојсеева 3,13), значи да им се даде на луѓето лажна надеж и да се наведат да веруваат дека ја прават вистинската работа (2. Царевите 19,10; Исаија 37,10; Еремија 49,16).

Адам ја обвинува жената велејќи дека таа му го дала плодот (има одредена вистина во тоа), а Ева ја обвинува змијата велејќи дека таа ја измамила (во што исто така има нешто вистина). Сепак, во крајна линија, и двајцата биле виновни.

`Се обидувате ли и вие да обвините некој друг за нешто што сте го направиле? Зошто ни е толку лесно да паднеме во истата стапица?`