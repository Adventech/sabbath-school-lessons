---
title: Падот во грев
date: 02/04/2022
---

### Прочитајте ги библиските текстови:
1.Мојсеева 3; 2. Коринтјани 11,3; Откровение 12,7-9; Јован 8,44; Римјаните 16,20; Евреите 2,14; 1. Тимотеј 2,14-15.

> <p>Запомнете го стихот</p>
> „И ставам непријателство меѓу тебе и жената и меѓу родот твој и породот нејзин. Тој ќе ти ја смачкува главата, а ти ќе го каснуваш во петата“ (1. Мојсеева 3,15).

Меѓу сето она што Бог им го дал на нашите прародители во Едем, имало и едно предупредување: „Од секое дрво во градината можеш да јадеш, освен од дрвото за познавање на доброто и на злото; од него не јади; зашто во оној ден кога ќе вкусиш од него, ќе умреш“ (1. Мојсеева 2,16.17). Оваа опомена да не јадат од дрвото на познавање на доброто и злото (1. Мојсеева 2,16.17)  ни покажува дека тие, иако требало да го познаваат доброто, не знаеле што е зло.

Несомнено разбираме зошто било така, зар не?

Исто така, смртната закана поврзана со предупредувањето за непослушност (1. Мојсеева 2,17) навистина се исполнила – тие ќе умрат (1. Мојсеева 3,19). Не само што им било забрането да јадат од дрвото на животот, туку биле и протерани од едемската градина (1. Мојсеева 3,24), така што, како грешници, немале пристап до она што можело да им го овозможи вечниот живот (1. Мојсеева 3,22).

Меѓутоа, среде таа трагедија се јавува надеж, која ја наоѓаме во 1. Мојсеева 3,15,  наречена протоевангелие, или „прво евангелско ветување“.  Да, овој стих го претставува првото евангелско ветување што се наоѓа во Библијата, кога за првпат на луѓето им било кажано дека, и покрај падот, Бог обезбедил пат за спасение на сите нас.