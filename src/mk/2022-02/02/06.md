---
title: Судбината на луѓето
date: 07/04/2022
---

`Прочитајте 1. Мојсеева 3,15-24. Што се случило со Адам и Ева како последица на падот?`

Додека Божјиот суд над змијата е изречно препознаен како проклетство (1. Мојсеева 3,14), Божјиот суд врз жената и мажот не е. Единствен пат кога повторно се употребува зборот „проклетство“, се однесува на самата „земја“ (1. Мојсеева 3,17). Така, Бог имал поинакви планови за мажот и жената отколку за змијата. Ним им била понудена надеж, но не и на неа.

Бидејќи гревот на жената бил последица на нејзиното дружење со змијата, стихот што го опишува Божјиот суд врз жената е поврзан со судот врз змијата. Не само што 1. Мојсеева 3,16 следи веднаш по 1. Мојсеева 3,15, туку и паралелите меѓу овие две пророштва јасно укажуваат дека пророштвото во врска со жената во 1. Мојсеева 3,16 мора да се чита заедно со месијанското пророштво во 1. Мојсеева 3,15. Затоа, Божјиот суд над жената, вклучувајќи го и раѓањето, треба да се гледа од позитивна перспектива на спасението (споредете со 1. Тимотеј 2,14-15).

Бидејќи мажот згрешил затоа што ја послушал жената наместо да го слуша Бога, земјата од која бил земен била проколната (1. Мојсеева 3,17). Како последица на тоа, човекот ќе мора да работи напорно (1. Мојсеева 3,17-19), а потоа да се „врати“ во земјата од која дошол (1. Мојсеева 3,19) – нешто што никогаш не требало да се случи, и никако не било дел од Божјиот првичен план.

Значајно е тоа што Адам, соочен со безнадежните изгледи на смртта, се свртува кон жената и својата животна надеж ја наоѓа во нејзината способност да роди (1. Мојсеева 3,20). Така, и покрај смртната казна, тој гледа надеж во животот.

Од друга страна, како и секој родител полн со љубов, Бог им посакувал само добро а не зло. Затоа и сега, кога го спознале злото, тој направил сè за да ги спаси од тоа зло. Значи, и покрај осудата, не била изгубена сета надеж за нашите прародители, и покрај нивната отворена и очигледна непослушност кон Бога; живеејќи во Рајот, тие немале апсолутно никаква причина да се сомневаат во Него, ниту во Неговите зборови, ниту во Неговата љубов кон нив.

`Иако сме склони „знаењето“ да го сметаме добро само по себе, зошто не е секогаш така? Дали има нешто што би било подобро да не го знаеме?`