---
title: Змијата
date: 03/04/2022
---

`Прочитајте ги следните текстови: 1. Мојсеева 3,3; 2. Коринтјани 11,3 и Откровение 12,7-9. Која е змијата и како таа ја измамила Ева?`

Текстот започнува со „змијата“. Синтаксата на реченицата сугерира дека овде постои нагласок – „змијата“ се спомнува прва. Исто така, до именката „змија“ (во некои јазици) стои одреден член, што укажува дека се работи за добро познат лик, како читателот веќе да треба да знае за кого се работи. Според тоа, реалноста на ова суштество е потврдена уште во првата реченица од оваа глава.

Се разбира, Светото писмо ја препознава оваа змија како Божји непријател (Исаија 27,1) и отворено ја нарекува „ѓавол и сатана“ (Откровение 12,9).  И на древниот Блиски Исток, змијата исто така претставувала олицетворение на силата на злото.

„За да го изврши своето дело незабележано, сатаната решил, како свој медиум, да ја искористи змијата -  што за неговите измамнички намери била одлична маска. Змијата во тоа време била едно од најмудрите и најубавите созданија на земјата.  Имала крилја, и додека летела низ воздухот, изгледала засенувачки сјајна, бидејќи имала бои кои на сонцето се прелевале како измазнето злато“ (Еленa Вајт, *Патријарси и пророци*, стр. 53, оригинал).

Кога станува збор за ѓаволот, во кој било облик, Библијата не зборува чисто метафорички.  Во Светото писмо, сатаната е прикажан како буквално битие, а не само како некој реторички симбол или апстрактен принцип со кој се доловува злото или темната страна на човештвото.

Меѓутоа, змијата не се претставува себеси како Божји непријател. Напротив, таа се повикува на Божјите зборови, ги повторува и навидум ги поддржува.  Од самиот почеток гледаме дека сатаната сака да го цитира Бога и, како што ќе се покаже подоцна,  ја цитира дури и самата Божја Реч (Матеј 4,6).

Забележете дека змијата не влегува веднаш во расправа со жената, туку поставува прашање што навестува дека таа верува во она што им го кажал Господ.  На крајот на краиштата, таа прашува: „Дали е вистина дека Бог рекол...“ (1. Мојсеева 3,1)?  Така, уште од самиот почеток гледаме колку е тоа суштество лукаво и препредено.  И, како што ќе се покаже, успеало да го оствари она што го наумило.

`Ако сатаната успеал да ја измами безгрешната Ева во Едем, колку сме тогаш ние ранливи?  Која е нашата најдобра одбрана од неговите измами?`