---
title: Судбината на змијата
date: 06/04/2022
---

`„И ставам непријателство меѓу тебе и жената и меѓу родот твој и породот нејзин. Тој ќе ти ја смачкува главата, а ти ќе го каснуваш во петата“ (1. Мојсеева 3,15). Што ѝ вели Господ на змијата и каква надеж се навестува во овој стих?`

Бог го започнува својот суд со змијата, бидејќи токму таа ја започнала целата драма. Змијата е и единственото суштество над кое е изречено проклетство во овој наратив.

Овде се јавува еден вид „извртено“ Создавање. Додека создавањето водело кон живот, благослови и восхит спрема сè што е добро, пресудата води во смрт, зло и проклетство – но исто така нуди надеж и ветување за спасение. Заедно со темната слика на згазената змија која јаде прав (1. Мојсеева 3,14), блеска и надежта за спасението на човечкиот род, дадена како пророштво. Уште пред осудата на Адам и Ева, која ќе следи, Господ им дава надеж дека ќе бидат откупени (1. Мојсеева 3,15). Така е, згрешиле. И да, тие ќе страдаат за својот грев. Да, тие ќе умрат поради гревот. Но, и покрај сето тоа, постои конечната надеж – надежта во спасението.

`Споредете го стихот 1. Мојсеева 3,15 со Римјаните 16,20, Евреите 2,14 и со стихот Откровение 12,17. На кој начин се открива планот на спасението и големата борба во овие текстови?`

Забележете ги паралелите меѓу стиховите 1. Мојсеева 3,15 и Откровение 12,17: змевот (змијата), разгневен (непријателство); семе (потомство); жената во Едем и жената во Откровение 12,17. Битката (големата борба), која се преселила во Едем за време на Падот, ќе продолжи до крајот на времето. Меѓутоа, ветувањето за поразот на сатаната, дадено уште во Едем – дека главата ќе му биде смачкана, е уште појасно изложено во книгата Откровение, која го прикажува неговото конечно уништување (Откровение 20,10). Значи, на човештвото од самиот почеток му е дадена надеж дека ќе се најде излез од страшниот хаос што произлегува од спознанието на злото – надеж која и сега сите можеме да ја споделуваме.

`Зошто е толку утешно сознанието дека Господ, уште во самиот Едем, каде што се зачнале гревот и злото на земјата, почнал да го открива планот на спасение?`