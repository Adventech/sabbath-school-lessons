---
title: Забранетиот плод
date: 04/04/2022
---

`Прочитајте 1. Мојсеева 2,16-17 и 1. Мојсеева 3,1-6 (видете и Јован 8,44). Споредете ги зборовите на Божјата заповед дадени на Адам со зборовите на змијата упатени до жената. Кои разлики постојат во начинот на кој се изразени и која е смислата на овие разлики?`

Обрнете внимание на паралелите меѓу Божјиот разговор со Адам (1. Мојсеева 2,16-17) и разговорот на Ева со змијата. Како змијата сега да го заменила Бога, и како да знае нешто подобро од Него. Отпрвин, таа поставува само прашање, навестувајќи дека жената можеби погрешно го разбрала Бога. И тогаш сатаната отворено ги доведува во прашање Божјите намери, па дури и му противречи.

Нападот на сатаната е сосредоточен на две прашања: на прашањето за смртта и познавањето на доброто и злото. Додека Бог јасно и недвосмислено рекол дека нивната смрт ќе биде сигурна (1. Мојсеева 2,17), сатаната, напротив, тврдел дека тие нема да умрат, сугерирајќи дека луѓето се всушност бесмртни (1. Мојсеева 3,4). Додека Бог изречно му забранил на Адама да го јаде тој плод (1. Мојсеева 2,17), сатаната ги поттикнувал луѓето да го вкусат, бидејќи на тој начин ќе станат како Бог (1. Мојсеева 3,5).

Со помош на овие два аргумента, бесмртноста и сличноста со Бога, сатаната ја убедил Ева да го вкуси плодот. Посебно загрижува тоа што жената, кога решила да не го послуша Бога и да вкуси од забранетиот плод, почнува да се однесува како Бог повеќе да не е присутен и како таа да Го заменува. Библискиот текст алудира на оваа замена на личноста.
Ева сега го користи Божјиот јазик. Проценувајќи го забранетиот плод, Ева гледа „дека... е добар“ (1. Мојсеева 3,6), а тоа потсетува на Божјата оценка за Неговото создавање, кога Тој „виде... дека е добро“.

Овие две искушенија – да се биде бесмртен и да се биде како Бог – се наоѓаат во коренот на идејата за бесмртност во древните египетски и грчки религии. Желбата за бесмртност, која се сметала за божествена особина, ги наведувала луѓето да се стремат кон божествен статус, за да можат (како што се надевале) да стекнат бесмртност. Ваквиот начин на размислување тајно се вовлекол во еврејско-христијанската култура и вродил вера во бесмртност на душата, која и денес постои во многу цркви.

`Сетете се на многубројните денешни системи на верувања, кои учат дека постои нешто вродено бесмртно во сите нас. На кој начин нашето разбирање за човечката природа и состојбата на мртвите ни обезбедува моќна заштита од оваа опасна измама?`

