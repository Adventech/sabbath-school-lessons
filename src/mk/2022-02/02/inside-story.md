---
title:  Искуство
date:   08/04/2022
---

#### Опростен во затвор: I дел

_од Ендру Мек Чесни_

Волонтери избирале ливчиња со имиња на затвореници кои се имале пријавено за библиски проучувања во еден затвор во Шпанија. Но, едно ливче со име, никој не сакал да го избере. „Никој не сака да се сретне со овој човек? прашал Данте Марвин Херман, 36-годишен студент по теологија на колеџот Сагунто Адвентист.

„Премногу е тешко да се работи со него“, рекол еден волонтер.

„Тој секогаш се потсмева на Бога“, рекол друг.

Данте се молел и почувствувал еден тивок, смирен глас како му вели: „Оди посети го Матијас“.

Еден затворски чувар го довел Матијас, млад, целосно избричен човек, го довел кај Данте во една празна трпезарија во затворскиот блок со максимална безбедност. За разлика од сериските убијци и другите осудени затвореници во блокот, Матијас немал никакви видливи тетоважи или лути погледи на лицето.

„Не личиш на другите затвореници“, рекол Данте.

Матијас се насмеал. „Не знаеш кој сум јас“, рекол тој.

„Навистина не ми е гајле кој си или што си направил“, рекол Данте.„Сите ние имаме направено грешки во нашите животи и не можеме да го промениме минатото“.

Матијас внимателно го погледнал Данте. Видел сини тетоважи кои му ги покриваат рацете и дупчиња на ушите од пирсинг.

„Дали сте од адвентистичката црква на седмиот ден?“ прашал Матијас. „Ти не изгледаш како другите адвентисти“.

„Бог може да го промени секој еден од нас“, одговорил Данте. Тој раскажал како ја продал својата душа на ѓаволот уште на 17 години, потоа се приклучил на улична банда и работел како дилер на дрога пред да ја пронајде љубовта Божја во Библијата и да стане адвентист. Кога завршил со раскажувањето на своето лично искуство, времето предвидено за проучување на Библијата завршило.

„Можеш ли повторно да ме посетиш, те молам? прашал затвореникот. „Сакам да научам повеќе за овој непознат Бог за кој зборуваше. Никогаш не сум слушнал за Божјата љубов. Јас знам само за еден лут Бог, кој осудува и казнува“.

Данте ветил дека ќе се врати и следната Сабота. Во колеџот, Данте му го спомнал Матијас на еден професор. „Дали знаеш кој е тој?“ прашал професорот. Кога Данте одмавнал со главата, професорот му предложил да направи онлајн истражување на минати вести. Онлајн истражувањето го поттикнало Данте да се моли поинтезивно. „Боже, ова е многу сериозно“, се молел тој. „Зошто ме испрати кај него?“ Истиот мирен и тивок глас го почувствувал повторно како му одговара: „Данте, покажав милост кон тебе. Јас ти простив. Можам да му простам и нему“.