---
title: Јаков се населува во Египет 
date: 20/06/2022
---

Многу е интересно што Господ му дал на Јаков, иако му било кажано дека Јосиф е жив во Египет, „ноќно видение“ (1. Мојсеева 46,2) во кое му заповедал да оди. Јаков ја напуштил Ветената земја за да замине, ни помалку ни повеќе туку во Египет – кој подоцна станува синоним токму за она место каде што Божјиот народ не треба да оди (5. Мојсеева 17,16).

`Прочитајте го текстот 1. Мојсеева 47. Кои духовни вистини и начела можеме да ги најдеме во овој извештај?`

„Јосиф повел петмина од своите браќа да ги претстави пред фараонот и да добие одобрение за земјата што ќе им припаѓа во иднина. Од благодарност што му ја должел и што му ја укажувал на својот прв министер, монархот би ги примил со почести што им се укажуваат на високи државни функционери, но Јосиф, верен на Јехова, сакајќи да ги сочува своите браќа од искушенијата на кои би биле изложени на незнабожечкиот двор, им советувал, кога царот ќе ги запраша, слободно да кажат со што се занимаваат. Синовите на Јакова го послушале тој совет и се потрудиле да кажат дека во оваа земја дошле само на привремен престој, а не во неа постојано да живеат. Со тоа однапред себеси си го задржале правото да се преселат кога ќе сакаат. За живеалиште царот им го доделил, како што и ветил, 'најдоброто што постои во египетската земја' Гесемската покрaина“ (Елена Вајт, *Патријарси и пророци*, стр. 233, ориг.).

Мудро било и тоа што фараонот не ги охрабрил овие дојденци да станат просјаци, кои ќе живеат од дарежливоста на својот домаќин. Тој се распрашувал за нивното занимање (1. Мојсеева 47,3) за да им помогне подобро да се прилагодат на новата средина. Тој, исто така, сакал да го искористи нивното искуство, па дури и предложил да бидат назначени да го чуваат неговиот добиток (1. Мојсеева 47,6).

Потоа, иако Јаков, како дојденец, бил инфериорен, туѓинец, тој застанал пред водачот на земјата и, како што вели текстот, „Јаков го благослови фараонот“ (1. Мојсеева 47,7). Тој, скромен дојденец, да го благословува фараонот, владетелот на моќниот Египет? Од каде тоа?

Глаголот *ʼamad lifnei*, „доведе ... пред“ (1. Мојсеева 47,7), обично се користел во контекст на свештеничката служба (1. Мојсеева 14,11). А бидејќи во древниот Египет фараонот имал статус на највисок свештеник, тоа значело дека, во духовна смисла, Јаков бил повисок од највисокиот свештеник во Египет, повисок дури и од самиот фараон.

`Што и да правиме во животот, што треба да значи за нас тоа што сме „царско свештенство, свет народ, луѓе придобиени“ (1. Петрово 2,9), особено кога станува збор за однесувањето кон другите? Кои одговорности ги поставува нашата вера пред нас?`

