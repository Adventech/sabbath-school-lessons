---
title: Јаков ги благословува своите синови
date: 22/06/2022
---

`Прочитајте го текстот 1. Мојсеева 49,1-28. Какво е духовното значење на Јакововиот благослов над неговите синови?`

Зад пророштвата во врска со непосредната историја на израелските племиња, Јаков го гледа Месија и последната надеж за спасение. Оваа надеж е назначена уште во првите зборови на Јаков, кога тој ги спомнува „идните времиња“ (1. Мојсеева 49,1), што е технички термин кој се однесува на доаѓањето на месијанскиот цар (Исаија 2,2; Даниел 10,14).

Текстот потоа ја прикажува иднината на секој од овие луѓе. Тоа не биле нивните предодредени судбини, како Бог навистина да сакал тие да се соочат со сето она со кое се соочувале. Тоа бил израз за она до што ќе доведе нивниот карактер и карактерот на нивните деца. Фактот дека Бог, на пример, знае дека некој ќе убие невин човек, радикално се разликува од тоа кога Бог би сакал убиецот да го стори тоа.

`Прочитајте го текстот 1. Мојсеева 49,8-12. Какво пророштво е дадено овде, и зошто е тоа важно?`

И покрај слободната волја на човекот, Бог ја знае иднината и уредил Месија да дојде преку Јуда. Јуда (1. Мојсеева 49,8-12), кој е претставен како лав (1. Мојсеева 49,9), ќе добие царство и пофалба. Од Јуда ќе потекне царот Давид, но и Шилох, односно оној што ќе ја донесе шалом „мир“ (Исаија 9,6.7) и на кого „ќе Му се покоруваат народите“ (1. Мојсеева 49,10).

Евреите долго време гледале на тоа како пророштво за доаѓањето на Месија, а христијаните го гледаат како текст што се однесува на Исуса. Изразот „ќе Му се покоруваат народите“ (1. Мојсеева 49,10) може да биде најава за новозаветното ветување: „Во името на Исус да се поклони секое колено“ (Филипјаните 2,10).

Како што Елена Вајт напишала: „Шумскиот цар, лавот, е соодветен симбол за ова племе од кое требало да се роди Давид и Давидовиот син – 'Оној на кого му припаѓа царскиот жезол', Шилох (Месија), вистинскиот 'лав од племето на Јуда', на кого најпосле сите сили ќе му се поклонат и сите народи на светот ќе му укажат почит“ (*Патријарси и пророци*, стр. 236, оригинал).

`Зошто уште сега треба да му укажуваме почит на Исуса, дури и пред да го сторат тоа сите народи?`