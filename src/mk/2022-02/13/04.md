---
title: Јаков ги благословува синовите на Јосиф 
date: 21/06/2022
---

Како што се приближувал до смртта, Јаков сѐ повеќе се сеќавал на неговото претходно враќање во Ветил (1. Мојсеева 35,1-15), кога од Бога добил обновено ветување за земјата што ќе биде во нивна „вечна сопственост“ (1. Мојсеева 48,4) – ветување претходно дадено на Аврама (1. Мојсеева 17,8). Според тоа, надежта во Ветената земја била тоа што го тешело и храбрело додека чувствувал како смртта му се приближува. Јаков потоа се свртел кон двајцата синови на Јосиф, кои биле родени во Египет, и ги благословил, но тоа го направил во контекст на идното ветување во врска со сопствените потомци.

`Прочитајте го текстот 1. Мојсеева 48. Зошто Јаков тука ги благословил двајцата Јосифови синови, а не и останатите негови внуци?`

Двата сина на Јосиф, Манасија и Ефрем, се единствените внуци што Јаков ги благословил. Со тоа тие се издигнати од статусот внуци во статусот синови (1. Мојсеева 48,5). Иако Јаков, со својот благослов, му дал предност на помладиот (Ефрем) пред првородениот (Манасија), неговиот благослов во суштина се однесувал на Јосиф (1. Мојсеева 48,15).

Она што го гледаме овде е лично сведоштво за тоа колку Бог им бил верен во минатото и како им дал ветување за иднината. Јаков зборува за Аврамовиот и Исаковиот Бог (1. Мојсеева 48,15), кој им обезбедил храна и заштита. Тоа е истиот Бог, вели тој, „кој ме избавуваше од секое зло“ (1. Мојсеева 48,16). Јаков го имал на ум и „Бог... во Ветил“ (1. Мојсеева 31,13), со кого се борел (1. Мојсеева 32,29) и кој го променил неговото име во „Израел“ (1. Мојсеева 32,26-29).

Навраќајќи се на сите овие искуства, кога Бог го пресвртел злото во добро, Јаков изразил надеж не само дека Бог ќе се грижи за животот на неговите внуци во сегашноста, како што правел за него и за Јосиф, туку мислел и на иднината, кога неговите потомци ќе се вратат во Ханан. Оваа надеж јасно се гледа во неговиот повик на Сихем (1. Мојсеева 48,22), која не била само парче земја што ја стекнал (1. Мојсеева 33,19), туку и место каде што ќе бидат погребани коските на Јосиф (Исус Навин 24,32), и на кое земјата ќе биде поделена меѓу племињата на Израел (Исус Навин 24,1). И покрај сето она што се случило, Јаков сè уште ги имал на ум Божјите ветувања, кој рекол дека преку ова семејство „ќе бидат благословени сите племиња на земјата“ (1. Мојсеева 12,3).

`Прочитајте го текстот Дела 3,25.26. На кој начин, според апостол Петар, се исполнило ова ветување во 1. Мојсеева 12,3? На кој начин ние самите сме го примиле тој благослов?`

