---
title: Јаков оди кај Јосифа 
date: 19/06/2022
---

`Прочитајте го текстот 1. Мојсеева 46. Кое е значењето на заминувањето на Јаков од Ханан?`

Кога го напуштил своето место во Ханан, Јаков бил полн со надеж. Сигурноста дека повеќе нема да биде гладен и добрата вест дека Јосиф е жив, сигурно му го дале еланот што му бил потребен за да ја напушти Ветената земја.

Заминувањето на Јаков потсетува на Аврамовото искуство, иако во случајот на Аврам тоа било патување во Ветената земја. Јаков го слушнал истото ветување што Аврам го слушнал од Бога, имено, дека од него ќе направи „голем народ“ (1. Мојсеева 46,3; споредете со 1. Мојсеева 12,2). Божјиот повик овде, исто така, потсетува на Божјиот завет со Аврам, и во двата случаи Бог ги користи истите смирувачки зборови: „Не плаши се“ (1. Мојсеева 46,3; спореди 1. Мојсеева 15,1), кои го носат ветувањето за славна иднина.

Сеопфатниот список на имињата на Израеловите деца кои отишле во Египет, вклучувајќи ги и неговите ќерки (1. Мојсеева 46,7), потсетува на Божјето ветување за плодност дадено на Аврам додека тој сè уште бил без деца. Бројот „седумдесет“ (вклучувајќи ги Јаков, Јосиф и неговите два сина) го изразува поим за целокупност. „Сиот Израел“ отиде во Египет. Значајно е и тоа што бројот 70 одговара на бројот на народи (1. Мојсеева 10), што сугерира дека патувањето на Јаков имало врска со судбината на сите народи.

Таа вистина ќе стане поочигледна дури многу години подоцна, по крстот и поцелосното откривање на планот за спасението, кој, се разбира, бил во полза на целокупното човештво, насекаде низ светот, а не само за потомците на Аврам.

Со други зборови, без разлика колку се интересни сториите во врска со тоа семејство, Аврамовите потомци, и кои било духовни поуки да ги извлечеме од нив – овие извештаи се наоѓаат во Божјата реч затоа што се дел од историјата на спасението – тие се дел од Божјиот план да донесе спасение на што поголем број луѓе на оваа падната планета.

`„Нема разлика меѓу Јудеец и Елин, зашто еден и ист е Господ на сите, богат за сите кои Го повикуваат“ (Римјаните 10,12.13). Што кажува овде Павле, а открива дека евангелието се однесува на целиот свет? Уште поважно, како овие зборови ни покажуваат што треба ние како црква да правиме за да придонесеме за ширење на евангелието?`