---
title: Надеж во ветената земја  
date: 23/06/2022
---

`Прочитајте го текстот 1. Мојсеева 49,29 – 50,21. Каква надеж даваат големите теми што ги наоѓаме во заклучокот на 1. Мојсеева?`

Заклучокот на 1. Мојсеева се состои од три настани кои влеваат многу надеж.

Прво, тоа е надежта дека Израел ќе се врати во Ветената земја. Мојсеј, авторот на 1. Мојсеева ги опишува смртта и погребувањето на Јаков и Јосиф како настани што укажуваат на Ветената земја. Штом ги изговорил благословите и пророштвата за „дванаесетте колена израелски“ (1. Мојсеева 49,28), Јаков почнал да размислува за неговата смрт и им наредил на своите синови да го погребаат во Ханан, во пештерата Махпела, каде што и Сара била погребана (1. Мојсеева 49,29-31). Наративот што ја опишува погребната поворка кон Ханан, станал еден вид најава за излегувањето од Египет, кое ќе се случи неколку векови подоцна.

Второ, тоа е надеж дека Бог ќе го сврти злото кон добро. По Јакововата смрт и погреб, браќата на Јосиф се загрижиле за својата иднина. Тие се плашеле дека сега Јосиф ќе им се одмазди. Тоа е причината зошто тие излегле пред него поклонувајќи му се, подготвени да станат негови слуги (1. Мојсеева 50,18). Сцената многу потсетува на пророчките соништа на Јосиф. Сепак, Јосиф ги смирувал: „Не плашете се!“ (1. Мојсеева 50,19) – добро познат израз кој го привлекува вниманието кон иднината (1. Мојсеева 15,1). Зашто, иако „Вие смисливте зло за мене, но Бог тоа го сврте на добро“ (1. Мојсеева 50,20), а го насочил текот на настаните кон спасението (1. Мојсеева 50,19-21; споредете со 1. Мојсеева 45,5.7- 9). Односно, и покрај толку многу недостатоци кај луѓето, Божјата промисла ќе надвладее.

Трето, тоа е надеж дека Бог ќе го спаси паднатото човештво. Сторијата за Јосифовата смрт во последниот стих од 1. Мојсеева има пошироко значење од самиот извештај за неговата смрт. Изненадува што Јосиф не наредил да му ги закопаат коските. Наместо тоа, тој ги упати кон иднината: „Кога Бог ќе ве посети вас, вие тогаш понесете ги коските мои одовде со вас“ (1. Мојсеева 50,25), што го направиле години откако ги слушнале неговите зборови (види 2. Мојсеева 13,19). На крајот на краиштата, надежта во Ветената земја, Ханан, е само симбол, зачеток на надежта во конечното спасение, обновување, во новиот Ерусалим на новото небо и новата земја – конечната надеж на сите нас, надеж загарантирана со смртта на Месија.

`Прочитајте го текстот Откровение 21,1-4. Како овие стихови ја опишуваат најголемата надеж што ја имаме? Без тоа ветување, каква надеж воопшто би имале, освен самата смрт како крај на сите наши проблеми?`