---
title: Да се боиме од Бога и да му бидеме послушни
date: 17/04/2023
---

`Што друго нè учи Библијата за тоа што значи да се боиме од Бога?`

`Прочитајте ги следните текстови: 5. Мојсеева 6,2; Псалми 119,73.74; Проповедник 12,13.14. Што ни откриваат овие текстови за последиците од „стравот од Господа“?`

Овие стихови ја откриваат врската меѓу стравот од Господа и држењето на Неговите заповеди. Стравот од Бога е став на длабока почит што води кон послушност. Небото упатува итен апел до оние кои се спасени преку благодатта да бидат послушни на Божјите заповеди (Ефесјаните 2,8-10). Благодатта не ја укинува обврската да се покоруваме на Божјите заповеди. Евангелието нè ослободува од осудата на законот, а не од одговорноста да го почитуваме.

Освен тоа што нè ослободува од вината за делата сторени во минатото, благодатта ни дава и сила да живееме побожно и послушно во сегашноста. Апостол Павле изјавува дека „добивме благодат и апостолство, за да ги приведеме сите народи, кон послушноста на верата, заради Името Негово“ (Римјаните 1,5).

Некои луѓе имаат чудна идеја дека спасението по благодат на некој начин го негира Божјиот закон или ја намалува потребата за послушност. Тие секој разговор за послушноста го сметаат за легализам, па затоа велат: *Исус е сè што ми треба*. Меѓутоа, прашањето е: „Кој Исус?“ Исус каков што ние самите сме го замислиле или Исус од Светото писмо? Христос од Светото писмо никогаш не нè наведува да го омаловажуваме Неговиот закон, кој всушност е препис на Неговиот карактер. Христос од Светото писмо никогаш не нè наведува да ја минимизираме важноста на библиските учења, кои појасно откриваат кој е Тој навистина и каков е Неговиот план за овој свет. Христос од Светото писмо никогаш не нè наведува да ги сведеме Неговите учења на верски флоскули во кои нема суштина. Христос е олицетворение на целокупната доктринарна вистина. Исус е отелотворената вистина. Тој е доктрина преточена во живот.

Откровението, во своето последно обраќање, нè повикува преку верата во Исуса да ја прифатиме полнотата на сето она што Тој ни го нуди. Тој нè повикува да се „боиме од Бога“, што се изразува со вера во тоа дека Неговата искупителска сила може да нè оспособи да живееме побожно, со послушност.

`Како следните Исусови зборови: „И не бојте се од оние кои го убиваат телото, а душата не можат да ја убијат. Туку бојте се повеќе од Оној, Кој може да ги погуби и душата и телото во пеколот“ (Матеј 10,28) – ни помагаат да разбереме што значи да се боиме од Бога?`

---

#### Додаток: Утрински стих

**Моќен Војвода на небесните војски:** Исаија 45,5.