---
title: Да водиме живот сосредоточен на Бога
date: 18/04/2023
---

Во добата на консумеризмот, кога секуларните вредности го ставаат човечкото его во центарот на сè, Небото нè повикува да се оттргнеме од тиранијата на егоцентричноста и ропството на надуената самобитност и да го поставиме Бога во центарот на нашиот живот. За некои парите се средиште на животот. За други, тоа е задоволството или моќта. За некои, пак, тоа може да биде спортот, музиката или забавата. Меѓутоа, пораката на Откровението е јасен повик стравопочитта и оддавањето чест на Бога да ги направиме вистинско средиште на нашиoт живот.

`Прочитајте ги следните текстови: Матеј 6,33; Колосјани 3,1.2; Евреите 12,1-2. Што ни кажуваат за тоа како да го направиме Бога вистинско средиште на нашиот живот?`

Главното прашање во последниот судир на Земјата ќе биде битката за умот. Тоа е, всушност, битка за верност, авторитет и посветеност на Божјата волја.

Последната битка во рамките на Големата борба ќе се води меѓу силите на доброто и злото за контрола над нашите мисли. Апостол Павле ни ја дава следната опомена: „Имајте ја во себе истата мисла, која беше и во Исуса Христа“ (Филипјаните 2,5). Умот е тврдина на нашето битие. Тој е извор на нашето дејствување. Изразот што Павле го користи овде значи да се дозволи или да се избере, да се одлучи. Тоа е свесен чин на волјата. Одлуката да го имаме Христовиот ум е одлука да му дозволиме да го обликува начинот на нашето размислување така што нашиот ум ќе го исполниме со она што има вечна важност. Нашите постапки откриваат каде водат нашите мисловни процеси. Да се боиме од Бога значи да Му го дадеме првото место во својот живот.

Размислете колку е лесно, во извесна смисла, да ги контролирате своите мисли, барем кога сте свесни за тоа дека треба да ги контролирате. Честопати проблемот е во тоа што, ако не вложиме свесен напор да се занимаваме со она што е исправно, „за она што е горе, не за она што е на земјата“, нашиот ум, паднат и грешен каков што е, природно ќе тежнее кон земното, кон нештата на овој свет. Затоа, како што вели Павле, мораме свесно и со намера да одлучиме, користејќи го светиот дар на слободната волја, да се занимаваме со она што е небесно.

`„Впрочем, браќа, сè што е вистинско, што е чесно, што е праведно, што е чисто, што е љубезно, што е на добар глас - ако е некаква добродетел, ако е некаква пофалба - мислете на тоа!“ (Филипјаните 4,8) Како да научиме да го правиме она што ни го кажува Павле овде?`

---

#### Додаток: Утрински стих

**Најголем дар:** Римјаните 5,8.