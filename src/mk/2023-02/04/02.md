---
title: Бојте се од Бога
date: 16/04/2023
---

Целта на книгата Откровение во нашата генерација е да подготви народ за скорешното враќање на Исус, и да се здружи со Него за да му ја пренесе на светот Неговата порака за последното време. Книгата Откровение ги разоткрива Божјите планови и ги разобличува плановите на сатаната. Таа го изразува последниот Божји повик, Неговата итна, вечна, сеопфатна порака за целото човештво.

`Во текстот Откровение 14,7 прочитајте го итното обраќање на апостол Јован во врска со последното време. (Видете и 1. Мојсеева 22,12; Псалми 89,7; Изреки 2,5; Проповедник 12,13.14; Ефесјаните 5,21.) Кое конкретно упатство ни го дава тој?`

Новозаветниот грчки збор за „страв“ во стихот Откровение 14,7 е *fobeo*. Овде не се користи во смисла на страв од Бога, туку во смисла на длабока преданост и стравопочит. Тој ја пренесува мислата за апсолутна верност кон Бога и целосно предавање на Неговата волја. Тоа е став на ум кој е сосредоточен на Бога, а не на самиот себе, спротивно на ставот на Луцифер изнесен во текстот Исаија 14,13.14, кога тој во своето срце вели: „Ќе се искачам на небесата, над Божјите ѕвезди ќе си издигнам престол за себе. На собирната гора ќе престолувам, на краен север. Ќе се искачам во облачните висини, ќе бидам еднаков со Сeвишниот.“

Тоа е Христов став, кој, „иако е во Божјо обличје... се понизи Самиот Себе и стана послушен до смрт, дури и до смрт на крст“ (Филипјаните 2,6.8).

Во центарот на големата борба е прашањето околу потчинувањето на Бога. Луцифер бил егоцентричен. Тој одбил да се потчини на која било власт освен на сопствената. Наместо да се потчини на Оној кој е на престолот, Луцифер сакал да владее од престолот. Едноставно кажано, да се боиме од Бога значи да го ставиме на прво место во нашето размислување. Тоа значи да се откажеме од нашата егоцентричност и гордост и да живееме целосно за Него.

И ова е очигледно многу важно, бидејќи тоа се првите зборови изговорени од устата на првиот од тројцата ангели.

Затоа треба да обрнеме внимание на тоа.

`Какво е вашето искуство со стравот од Бога? Како некому би му објасниле на позитивен начин зошто „стравот од Господа“ е нешто добро?`

---

#### Додаток: Утрински стих

**Божествен помошник:** Галатјани 6,2.
