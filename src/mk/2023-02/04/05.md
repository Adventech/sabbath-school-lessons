---
title: Давање слава на Бога
date: 19/04/2023
---

Една студија за употребата на изразот „дајте му слава на Бога“ во Стариот завет покажува дека тој, што е особено интересно, често (но не исклучиво) се појавува во контекст на божествениот суд (Исус Навин 7,19; 1. Самуил 6,5; Еремија 13,15.16; Малахија 2,2), исто како и во пораката на првиот ангел (Откровение 14,7). Оваа идеја ја гледаме и во текстот Откровение 19,1.2: „Алелуја! Спасението, и славата, и честа, и силата Му припаѓаат на нашиот Бог, зашто се вистински и праведни Неговите судови!“

`Прочитајте ги следните текстови: 1. Коринтјани 3,16.17; 1. Коринтјани 6,19.20; 1. Коринтјани 10,31. Како тие ни помагаат да разбереме еден од начините на кој можеме да го славиме Бога?`

Според апостол Павле, нашето тело е светилиште во кое живее Духот Божји – храм осветен со Божјото присуство. Светото писмо ни упатува јасен повик да го славиме Бога во секој аспект од нашиот живот. Кога Бог е во центарот на нашиот живот, тогаш нашата единствена желба е да Го прославиме – без оглед дали со нашата исхрана, облека, со начинот на кој се забавуваме или се однесуваме кон другите. Ние му оддаваме слава на Бога кога му го откриваме на светот Неговиот карактер полн со љубов преку нашата посветеност во извршувањето на Неговата волја. Ова станува уште поважно во светлината на судот над овој свет на крајот на времето.

`Прочитајте Римјаните 12,1.2. Каков повик ни упатува апостол Павле во врска со нашите севкупни животни избори?`

Новозаветниот грчки збор за „телата“ во овој пасус е *сомата*, а подобро е да се преведе како целина на она што сме – тело, ум и емоции. Во еден од преводите на Библијата, изразот „духовно богомолство“ се толкува како „чин на интелигентно обожавање“. Со други зборови, кога целосно ќе се препуштите на „стравот Господов“ и Го величате и славите со сето она што го правите, кога Му го посветувате својот ум, тело и емоции, тогаш тоа е чин на интелигентно обожавање. Освен тоа, во светлината на Божјиот суд, обрнувањето внимание на послушноста претставува навистина добра идеја.

`Размислете за тоа како се однесувате кон своето тело. Што можете да преземете за да бидете сигурни дека со вашето тело навистина го прославувате Бога?`

---

#### Додаток: Утрински стих

**Божествен пример:** Јован 14,30.
