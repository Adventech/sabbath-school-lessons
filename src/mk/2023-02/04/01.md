---
title: Бојте се од Бога и подајте му слава
date: 15/04/2023
---

### Прочитајте ги библиските текстови:
Откровение 14; 1. Мојсеева 22,12; Проповедник 12,13.14; Колосјани 3,1.2; Евреите 12,1.2; 1. Коринтјани 3,16-17.

> <p>Запомнете го стихот</p>
> „Еве го трпението на светиите, кои ги пазат Божјите заповеди и верата Исусова“ (Откровение 14,12).

Данскиот писател Серен Кјеркегор кажал една парабола за последното време, која гласи приближно вака:

Зад сцената во еден голем театар избувнал пожар. Кловнот, кој бил дел од претставата, излегол да ја предупреди публиката: *Излезете! Ова место гори!* Меѓутоа, публиката мислела дека се работи за шега, дел од претставата и ништо повеќе, така што само аплаудирала. Кловнот го повторил предупредувањето: *Излезете! Излезете!* Но, колку пожестоко ги предупредувал, аплаузот станувал толку погласен. Според Кјеркегор, вака ќе дојде и крајот на светот – со општ аплауз на интелигенцијата, која ќе смета дека тоа е шега.

Меѓутоа, крајот на светот и настаните што му претходат, како што знаеме, не се шега. Светот се соочува со најсериозната криза од потопот наваму. Всушност, и самиот Петар го користи извештајот за потопот како симбол на крајот, предупредувајќи дека, исто како што стариот свет страдал од водата, во последното време, „небесата ќе поминат со голема бучава, а вжарените стихии ќе се распаднат и земјата ќе изгори со сите дела што се во неа“ (2. Петрово 3,10). А бидејќи сме предупредени за настаните што доаѓаат, треба и ние да бидеме подготвени за тоа.

---

#### Додаток: Утрински стих

**Кнез Победник:** Откровение 1,18.