---
title: Победниците за кои зборува Откровението
date: 20/04/2023
---

„Тука е трпението на светите, кои ги пазат Божјите заповеди и верата во Исуса“ (Откровение 14,12). Тоа е слика на Божјиот верен народ на крајот на времето. Сепак, единствениот начин на кој некој ќе може да ги држи Божјите заповеди, во тоа време како и сега, е преку верата во Исуса Христа. Меѓутоа, забележете дека нашиот превод спомнува „верата во Исуса“, и тоа е исклучително важно, но во други преводи стои изразот „верата Исусова“, а тоа сепак претставува нешто повеќе. Тоа е оној квалитет на вера кој му овозможил на Христа да ги надмине најжестоките искушенија на сатаната. Верата е дар што му се дава на секој верник. Кога ја покажуваме верата што Светиот Дух ја става во нашето срце, таа вера расте. Тогаш победуваме, не со силата на нашата волја, туку со силата на живиот Христос што дејствува преку нас. Ние не сме победници врз основа на тоа кои сме ние, туку врз основа на тоа кој е Тој.

Ние можеме да победиме затоа што Тој победил. Можеме да бидеме победници затоа што Тој бил победник. Можеме да ги победиме искушенијата затоа што Тој ги совладал.

`Прочитајте Евреите 4,14-16 и Евреите 7,25. Што е тоа што ни овозможува да ги надминеме искушенијата, да живееме „боејќи се од Бога“ и славејќи Го?`

Исус, пресветиот Син Божји, се спротивставил на лукавствата на ѓаволот. Тој се соочил со искушенијата со доверба во Божјите ветувања, потчинувајќи ја својата волја на Татковата и потпирајќи се на силата на Таткото. Надевајќи се на Него, гледајќи во Него, верувајќи во Него, и ние можеме да победиме. Исус за нас е сè во сè, а пораките на тројцата ангели во суштина зборуваат за Него. Пораката на Откровението е вест за победа, а не за пораз. Таа зборува за народ кој победува преку Неговата благодат и со Негова сила.

Зборот „победи“, во еден или друг облик, се користи 11 пати во книгата Откровение. Во визијата за седумте цркви, кои ја претставуваат христијанската црква од првиот век до нашево време, во секоја генерација постојат верници кои, како што вели Јован, „победиле“. На крајот на времето, оние што „победуваат“, ќе наследат сè (Откровение 21,7). Тоа не е легализам. Тоа е победа со посредство на Исуса Христа, чиј живот на совршена праведност е единственото нешто што ни дава ветување за вечен живот. Тоа е вера на дело. Тоа е чудесната благодат во животот на верникот, која го облагородува и го менува животот.

`Дали има нешто во вашиот живот што сакате да го надминете? Како нашите желби да ги преточиме во дела? Кои практични чекори можеме да ги преземеме за да бидеме еден од „победниците“ за кои зборува Откровението?`

---

#### Додаток: Утрински стих

**Дарител на секој добар и совршен дар:** Псалми 145,16.
