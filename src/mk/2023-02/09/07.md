---
title: За натамошно проучување
date: 26/05/2023
---

„Веста во Откровение 14 глава, што го објавува падот на Вавилон, мора да се однесува на верските заедници кои некогаш биле чисти, па се расипале. Бидејќи по оваа вест следи опомена за судот, значи дека таа мора да се објави во последните денови, и затоа не може да се однесува само на Римската црква, зашто таа веќе многу векови се наоѓа во падната состојба“ (Еленa Г. Вајт, *Големата борба*, стр. 383).

Третата глава од Книгата на пророк Даниел — сторијата за тројцата млади Евреи на кои им било наредено да му се поклонат „на златниот идол што го постави царот Навуходоносор“ (Даниел 3,5) во древниот Вавилон — претставува симбол, модел за она што ќе се случи кога духовниот Вавилон, на крајот од времето, ќе го наметне обожавањето на лажниот „лик“ (во некои преводи „биста“ или „икона“ заб. на прев.) (видете Откровение 13,15; Откровение 14,9.11; Откровение 16,2; Откровение 19,20; Откровение 20,4). Колку е интересно тоа што заповедта, која требало да ја прекршат тројцата Евреи – втората заповед (2. Мојсеева 20,4.5) – претставува една од двете заповеди кои оваа сила, на друго место обвинета дека се обидува „да ги измени времињата и законот“ (Даниел 7,25), настојува да ја укине.

Која друга заповед таа се обидува да ја наруши? Се разбира, четвртата заповед, која, како што видовме а и повторно ќе видиме, се наоѓа во самата срцевина на целокупниот спор околу богослужението, и која ќе биде од пресудно значење во последната криза кога ќе се соочиме со прашањето дали ќе го обожаваме Оној што „за шест дена ги создаде Господ небото и земјата, морето и сè што е во нив; а во седмиот ден си отпочина“ (2. Мојсеева 20,11; видете и Откровение 14,7), или ѕверот и неговиот „лик“ („биста“ или „икона“; заб. на прев.).

**Прашања за разговор**

`1. Каква врска постои меѓу Вавилонската кула и современиот духовен Вавилон? Кои сличности постојат меѓу нив?`

`2. Како да се усогласат тие две спротивставени идеи: Исус ѝ дал власт на својата црква, но опасно е своето верско искуство да го ставиме во рацете на кој било духовен водач? Кои се границите на црковната власт?`

`3. Како да станеме свесни дека идолопоклонството, еден од вавилонските гревови, не е само клањање пред идоли? На кој начин дури и протестантите можат да паднат во идолопоклонство?`

`4. Кои други паралели можете да ги најдете во текстот Даниел 3 и принудното клањање таму опишано, со она за кое сме предупредени дека ќе се случува на крајот од времето?`

---

#### Додаток: Утрински стих

**Небесен Доброчинител:** Псалми 107,8.