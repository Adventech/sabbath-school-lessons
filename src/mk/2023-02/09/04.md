---
title: Тајна - големиот Вавилон
date: 23/05/2023
---

`Прочитајте Откровение 17,4–6. Што нè учат овие стихови за природата на овој лош систем?`

Како што видовме, Откровение 17 опишува еден отпаднички религиозен систем кој во христијанството воведува многу учења на старозаветниот Вавилон.

„Ако сакаме да ја разбереме природата на Вавилон, треба да се навратиме на неговото прво спомнување во библискиот запис, во 1. Книга Мојсеева. Сè започнало во рамнината на земјата Сенар (Шинар), област во јужниот дел на Месопотамија, денес во јужен Ирак, која се нарекува Вавилон. Таму била изградена Вавилонската кула, симболот на човечката самодоволност, самоодржување и независност од Бога (1. Мојсеева 11,1–4)“ (Ángel Manuel Rodríguez, paper entitled *“The Closing of the Cosmic Conflict: Role of the Three Angels’ Messages,”* стр. 43).

Вавилонската кула, на подрачјето на древниот Вавилон, била изградена како израз на директно пркосење на Божјата реч. Градителите на Вавилон го изградиле тој споменик во своја слава, а тогаш Бог им ги помешал јазиците. Извештајот од 1. Мојсеева вели вака: „Затоа тој се нарече Вавилон, зашто таму го збрка Господ јазикот на целата земја и оттаму ги растури Господ по целата земја“ (1. Мојсеева 11,9).

Овој систем е толку е лош, што е прикажан како пијан кој „се опива со крвта на светиите и со крвта на сведоците Исусови“ (Откровение 17,6). Токму со вакви ужасни сцени се доловува расипаноста на Вавилон (видете и Исаија 49,26).

Во суштина, духовниот Вавилон претставува религија заснована на човечки учења, втемелена на човечки идеи и поддржана од човечки обичаи. Тоа е еден вид религија создадена од човек, изградена од, можеби дури и брилијантни верски водачи, но која се спротивствува на силата на евангелието и на црквата што ја основал Исус – црква заснована на љубов, а не на насилство.

Книгата Откровение ги опишува овие два система на религија. Првиот покажува целосна доверба во Исуса и се потпира на Неговата Реч. Вториот покажува доверба во човечки авторитет и се потпира на човечките верски учители. Едниот ја претставува онаа вера која е сосредоточена на Христа и која за спасение целосно се потпира на Христовата милост, жртва и помирување. Другиот има хуманистички пристап кон верата, кој целосното потпирање на Христа во поглед на спасението го заменува со потпирање на црковната традиција.

`Како можеме да се заштитиме од речиси незабележителното влијание на Вавилон, кога станува збор за нешто што претставува склоност, на која сме лесно подложни, да се потпираме на самите себе, наместо целосно да се потпираме на Бога?`

---

#### Додаток: Утрински стих

**Божествен заменик:** Римјаните 5,6.