---
title: Повик за посветување
date: 24/05/2023
---

Повикот што го упатува книгата Откровение е итен повик за посветување, сумиран во симболиката на двете жени за кои зборува таа книга. Иако понекогаш се чини дека Божјиот народ би можел да биде поразен во оваа вселенска борба меѓу вистината и заблудата, Бог ветува дека Неговата црква на крајот ќе триумфира.

`Споредете ги стиховите Матеј 16,18 и Откровение 17,14. Какво ветување Исус им дал на своите ученици во поглед на Неговата црква?`

Христос е цврст темел врз кој е изградена Неговата црква. Неговата црква е втемелена на учењата од Неговата реч и водена е од Неговиот Дух. Наспроти ова, Вавилон, како што видовме, има корени во човечките учења и традиции. Секој верски водач што ги става човечките мислења или традиции на местото, па дури и над Божјата волја откриена во Светото писмо, едноставно ја поттикнува и ја продолжува вавилонската бркотија.

Во времето на древниот Вавилон, црквата и државата биле едно исто. Кога вавилонскиот цар Навуходоносор седел во храмот на својот царски престол, тој наводно зборувал во име на боговите. Во една прилика, тој вавилонски цар, како чин на пркос на вистинскиот Бог, донел општ декрет со кој наметнал лажно богослужение и им заповедaл на сите свои поданици да се поклонат на неговата заповед, што претставува моќен симбол на она што Божјиот верен народ, кој ќе одбие да го обожава лажниот лик, ќе се соочи во последните денови (видете Даниел 3).

Во последните денови од земската историја ќе настане државно-црковен систем, духовен Вавилон, со духовен водач кој ќе тврди дека зборува во Божјо име. Неговите зборови ќе бидат прогласени за зборови на самиот Бог, а неговите заповеди како Божји заповеди. Со векови римските понтифекси тврделе дека го заземаат Божјото место на земјата. Во својата енциклика од 20 јуни 1894 година, папата Лав XIII изјавил: „Ние (папите) на оваа земја го заземаме местото на Севишниот Бог“. Црковниот речник на Ферарис (Ferraris Ecclesiastical Dictionary)  додава: „Папата има толку големо достоинство и толку многу е уважуван што тој не е обичен човек, туку како да е Бог и Божји намесник“. Апостол Павле ги користи овие зборови разобличувајќи ја таа сила: „...(Тој) кој се противи и се превознесува над сè што се нарекува Бог или светост, за да седне како бог во Божјиот храм, претставувајќи се себе самиот како Бог“ (2. Солуњаните 2,4).

`Бидејќи веќе видовме дека Бог има свој верен народ во „Вавилон“, зошто мораме да внимаваме како зборуваме за тоа, и зошто треба да водиме сметка да не ги осудуваме луѓето како поединци, туку самиот систем?`

---

#### Додаток: Утрински стих

**Оној што ги испитува срцата:** Еремија 17,10.