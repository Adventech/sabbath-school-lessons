---
title: Два спротивни системи
date: 21/05/2023
---

`Прочитајте Откровение 12,17 и Откровение 17,14. Како е опишана Божјата црква и каква е реакцијата на сатаната на тоа?`

Низ сите векови Бог имал народ кој му бил верен. Кога ја опишува верноста на тој народ, Откровение 12,17 вели дека тоа се луѓе кои ги „пазат Божјите заповеди“, а на друго место ги прикажува како „повикани, избрани и верни“ (Откровение 17,14).

`Прочитајте Откровение 14,8 и Откровение 17,1.2. Која свечена објава ја изнесува ангелот и што направил Вавилон за да ги оправда таквите зборови?`

Книгата Откровение Јован ја напишал кон крајот на првиот век. Во тоа време, древниот град Вавилон бил само куп песок. Според тоа, кога Јован ги запишувал пораките на книгата Откровение, дословниот град Вавилон веќе со векови не постоел.

Во Откровението древниот град Вавилон се смета за тип или симбол на Вавилон на последното време. Во пророштвата на Откровението, Вавилон претставува лажен религиозен систем кој ќе има слични карактеристики на старозаветниот Вавилон. Принципите според кои се раководел древниот Вавилон, ќе претставуваат основна структура на модерниот, на духовниот Вавилон.

Во текстот Откровение 17,1–6, жената облечена во скерлет гази со цврсти чекори преку временскиот пејзаж. Оваа жена јава на ѕвер со црвена боја. Библијата ја нарекува блудница. Таа ја напуштила својата прва љубов, Исуса Христа. Овде апостол Јован ни дава сликовит приказ на еден отпаднички верски систем кој има моќно влијание во светот. Обратете внимание на зборовите што ги избира пророкот кога вели дека таа сила била сила со која „блудствуваа земните цареви, и со виното на нејзиното блудство се опија жителите на земјата!“ (Откровение 17,2). Опивање? Тоа е секогаш негативно во Библијата. А блудството? Тоа е симбол за лажните учења, лажните верувања и лоши верски практики.

`И водачите и обичниот народ подеднакво биле изложени на негативното влијание на оваа сила. Која е, во тој случај, нашата единствена заштита? (Прочитајте Ефесјаните 6,10–18)`

---

#### Додаток: Утрински стих

**Големиот Антитип:** Јован 1,29.
