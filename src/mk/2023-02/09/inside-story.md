---
title:  Искуство
date:   26/05/2023
---

#### Велосипед и Библија: Дел 1

_од М.Б._

Посакувам да можете да го запознаете Хусеин, чуварот на зградата во која живееме јас и мојата сопруга како мисионери на Блискиот Исток. Од времето кога првпат се запознавме, можевме да видиме дека внимателно ја набљудува својата вера и живее со искреност. Ми се допадна. Хусеин многупати го посетуваше нашиот дом и не покани кај него во неговиот дом. Честопати разговаравме за едноставните работи во животот, а понекогаш и за духовноста. На наша иницијатива, тој љубезно ни се придружи во молитва.

Како што растеше нашето пријателство со помош на Божјата милост, се обидовме да направиме нов чекор во нашето пријателство. Почнавме да се молиме за вистинскиот момент да му дадеме Библија.

Еден ден забележав дека Хусеин е вознемирен. Нестрпливо објасни дека му бил украден велосипедот, неговиот единствен превоз до работа. Беше преокупиран обидувајќи се да најде велосипед што би можел да го позајмување. Тоа е денот кога почнав да се молам за велосипед за мојот пријател. Поминаа неколку месеци и добивме неочекуван подарок од 40 американски долари. Бев збунет. Се чинеше дека Бог ги испратил парите директно од небото. Додека се молев кратко време подоцна, ми дојде посебна мисла: „Покажи му го Исус на твојот пријател. Купи му велосипед на Хусеин“. Ги издвоив 40-те долари и почнав да собирам пари за велосипед.

Но, економијата на земјата се влошуваше од ден на ден, и без разлика колку пари и да заштедев, се чинеше дека немав доволно за да купам велосипед. Но, јас продолжив да се молам и да штедам. Отидов и во многу продавници за половни велосипеди. Почнав да замислувам како би било да му подарам велосипед на Хусеин за неговиот роденден!

Кога дојде роденденот на Хусеин, мојата сопруга испече торта, јас испланирав посебно мени и го поканивме на вечера во 17:30 часот. Сигурен дека Бог сè уште може да одговори со чудо, излегов да го барам велосипедот за кој толку долго се молевме. Во 17:00 часот се вратив дома, со неуспех и обесхрабрен. Мојата сопруга ме потсети дека Бог знае колку сакаме да помогнеме и дека се молевме. „Тој се грижи за ситуацијата“, рече таа.

Вечерата беше совршено изненадување. Хусеин беше воодушевен! Ни кажа колку е благословен што нѐ има во својот живот. Заедно уживавме во оброкот, му ја подаривме тортата и имавме посебна молитва за него, благодарејќи му на Бога за неговиот живот. Но, немавме велосипед. Немавме подарок.

Следниот ден, сè уште барајќи половен велосипед, ме запрепасти објава на интернет во која беше наведено дека еден Русин објавил велосипед за продажба пред само 10 минути. Не можев да поверувам на цената, фотографијата и состојбата на велосипедот. Го грабнав телефонот, контактирав со сопственикот, па дури и храбро побарав попуст. Бевме договорени. Додека го внесував велосипедот во автомобилот, знаев дека Бог одговори на нашите молитви. Велосипедот чинеше исто колку точниот износ што го заштедив во текот на многу, многу месеци.

Искуството завршува следната седмица.
