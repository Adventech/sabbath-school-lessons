---
title: Божјиот остаток на последното време
date: 30/03/2023
---

Ѓаволот војува со Христа уште од неговиот бунт на небото (Откровение 12,7). Целта на сатаната тогаш, како и сега, била да ја преземе контролата над вселената (видете Исаија 14,12-14). Во фокусот на неговото внимание во последните денови од историјата на Земјата ќе се најде Божјиот народ. Откровение 12,17 недвосмислено тврди дека змевот (сатаната) се разгневил на жената (црквата) и отишол да војува „со остатокот од нејзиното семе“. Тој остаток од нејзиното потомство, во некои преводи на Библијата (King James Version), е означен едноставно како „остаток“. Според тоа, Божјиот остаток му останува лојален на Христа, послушен на Неговата вистина и верен на Неговата мисија.

`Прочитајте Откровение 12,17. Кои обележја на Божјиот остаток, Неговата црква на последното време, ги наоѓаме во тој стих?`

Во стихот Откровение 12,17, сатаната (змевот) се гневи на жената, Божјата црква. Ѓаволот е бесен на луѓето кои ги држат Божјите заповеди и ќе направи сè што е во негова моќ за да ги уништи. На крајот ќе издејствува да се издаде декрет според кој тие нема да можат ниту да купуваат ниту да продаваат, според кој ќе бидат апсени и затворани, а ќе се соочат и со смрт (видете Откровение 13,14-17). Бидејќи не може да го уништи Христа, сатаната ќе се обиде да го уништи предмет от на Христовата најдлабока наклоност – Неговата црква. Жариштето на последната војна на Земјата нема да биде Блискиот Исток и разните конфликти таму, туку умовите на припадниците на Божјиот народ кој е расеан низ целиот свет. Тоа е битка меѓу двете спротивставени сили, Христа и сатаната. И повторно, никој нема да може да остане неутрален.

Главното прашање во таа последна војна ќе биде: „Кому му припаѓа нашата лојалност? Кому сме му предани?“ Небото бара верници кои се толку восхитени од Христовата љубов, откупени со Неговата милост, посветени на Неговите намери, зајакнати од Неговиот Дух и толку послушни на Неговите заповеди што се подготвени да се соочат и со смрт заради Неговото дело.

Нашиот свет оди во пресрет на голема криза. Но во Исуса, преку Исуса и поради Исуса, нашата победа е загарантирана – сè додека сме поврзани со Него преку вера – вера што нè наведува на послушност. И во крајна линија, сето тоа се сведува на нашиот личен избор.

`Како гледате дека реалноста на стихот Откровение 12,17 се манифестира во вашиот живот, во вашето лично христијанско искуство? Односно, на кој начин, според вашите сознанија, се одвива големата борба во вашиот живот?`

---

#### Додаток: Утрински стих

**Верен домаќин:** Матеј 13,52.