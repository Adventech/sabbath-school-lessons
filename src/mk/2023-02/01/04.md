---
title: Прифаќање на Исусовата победа
date: 28/03/2023
---

Како што е опишано во Библијата, Исус никогаш не изгубил ниту една битка со сатаната. Тој е најмоќниот освојувач – Победник над силите на злото. Меѓутоа, едно е да се верува дека Исус им одолеал на сатанските искушенија, а сосема нешто друго е да се верува дека Неговата победа истовремено е и наша победа.

`Прочитајте Откровение 12,10. Какво охрабрување треба да црпиме од фактот дека нашиот клеветник е „исфрлен“?`

Иако битката на земјата сè уште беснее, сатаната веќе е поразен. И точка. Ова се однесува не само на конечната Христова победа на врвот на човечката историја, туку и на битката против началствата, против властите и управителите на темнината во нашиот личен живот. Некои христијани живеат со чувство на фрустрирачки пораз. Тие се надеваат на победа над некој став или навика, но никогаш не успеваат да проникнат во реалноста на победата што Христос ја извојувал за нив во нивниот личен живот.

`Прочитајте Откровение 12,11. Каквa сигурност во победата ни дава Христос во овој стих?`

Во Откровението, во пораките до седумте цркви, седум пати го наоѓаме изразот „кој победува“. И овде, во стихот Откровение 12,11, повторно го наоѓаме тој концепт на совладување на злото. Зборот „победи“ во оригиналниот јазик на тој текст е никао и може буквално да се преведе како „победува“, „надвладее“, „триумфира“ или „победнички се пробива“. Забележете на кој начин ние можеме да бидеме победници. Текстот Откровение 12,11 потврдува дека победата е можна исклучиво „со крвта на Јагнето“.

Во текстот Откровение 5,6, во пророчка визија, Јован гледа кон небото и го здогледува „Јагнето, што стои како заклано“. Христовата жртва е во центарот на вниманието на целото небо. Не постои ништо повозвишено што би можело Божјата бесконечна, неизмерна љубов да ја долови подобро од крстот.

`Кога со вера ќе го прифатиме она што Христос го направил за нас, нашиот долг се поништува и ние стоиме совршени пред Бога. Нашите гревови ни се простени (Колосјани 1,14; Ефесјаните 1,7; Колосјани 2,14), а „клеветникот на нашите браќа“ е соборен (Откровение 12,9.10). Ние сме искупени, спасени и победуваме не врз основа на нашите сопствени заслуги, туку благодарение на Христовите победи во наша полза.`

---

#### Додаток: Утрински стих

**Возвишен:** Марко 9,35.
