---
title: Нападот на Сатаната
date: 27/03/2023
---

Од самиот почеток (видете Откровение 12,4.5) сатаната се обидувал да го уништи Христа. Сепак, секој негов обид бил безуспешен. На пример, при Христовото раѓање ангел ги предупредил Јосиф и Марија за лошите планови на Ирод и тие побегнале во Египет. Во пустината, најпримамливите искушенија на сатаната Исус ги дочекал со зборовите: „Напишано е“, и така нашол заштита во Божјата реч. Со својата смрт на крстот, Тој ја открил големината на својата љубов избавувајќи нè од осудата и казната на гревот. А со своето воскресение, како наш жив Првосвештеник, нè избавил од силата на гревот во нашиот живот.

**Прочитајте ги текстовите: Откровение 12,4-6.9; Ефесјаните 5,25-27.32 и Псалми 2,7-9, а потоа дефинирајте ги следните симболи:**

`змев`

`жена`

`машко дете`

`железен жезол`

Во Библијата, стапот претставува симбол на доминација или владеење. Затоа, железниот жезол е симбол за несовладливо, семоќно, непобедливо владеење. Исус се соочил со секое искушение што го доживуваме и ние, но Тој излегол како победник. Според тоа, ѓаволот е поразен непријател. Додека живеел на земјата, Христос го победил со својот живот, смрт и, конечно, со своето воскресение. И бидејќи Исус веќе го победил ѓаволот на голготскиот крст, и ние можеме да бидеме победници. Но, и покрај тоа што Христовата победа над сатаната била целосна, големата борба меѓу нив сè уште не е завршена.

Сепак, кога со вера ќе го прифатиме она што Христос го направил за нас, нашиот гревовен долг се поништува и нашите гревови ни се простени. Ние стоиме совршени пред Бога, покриени со Христовата праведност. Како што пишува Павле: „И да се најдам во Него, не со својата праведност стекната од Законот, туку со придобивката преку верата во Христос, односно со праведноста од Бога преку верата“ (Филипјаните 3,9). Ако ни е простено, нема ништо за што можат да нè обвинат. Исус победил и засекогаш го надвладеал она најлошото што можеле да Му го сторат гревот и злото. Тој извршил фронтален напад на злото и го победил. И кога го прифаќаме Исуса со вера, Неговата победа станува наша.

`Зошто сигурноста на спасението, благодарение на Христовата победа над сатаната, има толку клучна важност за нас? На кој начин, она за што пишува Павле во Филипјаните 3,9, може да стане наше лично искуство?`

---

#### Додаток: Утрински стих

**Вечен Спасител:** Евреите 7,25.