---
title: Жената во пустината
date: 29/03/2023
---

`Прочитајте Откровение 12,6 и споредете го со текстот Откровение 12,14-16. Обрнете особено внимание на временскиот период, на нападот на сатаната врз „жената“ (Божјата црква) и Божјата грижа за својот народ. За што зборуваат тие стихови?`

Периодот од 1260 дена од текстот Откровение 12,6 е паралелен со време, две времиња и половина време од стихот Откровение 12,14. Исто такво временско пророштво, кое го опишува истиот временски период, наоѓаме и во текстовите Даниел 7,25, Откровение 11,2.3 и Откровение 13,5. Бидејќи ова се пророчки симболи (никаква жена со крилја не бега во пустината буквално), ние на овие пророштва го применуваме пророчкото време, односно принципот „ден за година“ (видете, на пример, 4. Мојсеева 14,34 и Езекиел 4,4-6). Тоа едноставно значи дека еден пророчки ден одговара на една година. Коментирајќи го истиот тој пророчки период од текстот Откровение 11,2, Студиската Библија на универзитетот Ендрјус вели: „Затоа, историцистичките толкувачи генерално сфаќаат дека периодот од 1.260 пророчки денови означуваат 1.260 буквални години, од 538 до 1798 година“ (стр. 1.673 коментар на текстот Откровение 11,2). Во тој период, корумпираната црква, заедно со корумпираната држава, го угнетувала, го прогонувала и повремено го убивала Божјиот верен народ.

Тоа жестоко сатанско прогонство на христијаните што веруваат во Библијата било само продолжение на големата борба меѓу доброто и злото. Откако излегле од темнината на средниот век, во времето на реформацијата, луѓето биле соочени со избор. Дали ќе бидат верни на Божјата реч или ќе ги прифатат учењата на свештениците и прелатите? Вистината повторно триумфирала, а Бог пак имал народ кој му бил верен, и покрај силното противење.

Во тие стихови има неколку извонредни и крајно охрабрувачки изрази кои ја опишуваат Божјата грижа за својот народ. Откровение 12,6 го користи изразот „место подготвено од Бога“. Откровение 12,14 вели дека жената била „хранета“ во пустината, а Откровение 12,16 вели: „Земјата ѝ помогна на жената“. Во време на тешко прогонство, Бог се грижел за својата црква. И како што се грижел тогаш, така ќе се грижи и за својот остаток на крајот на времето.

`Опишете некој период на искушенија и тешкотии во вашиот живот кога лесно сте можеле да се обесхрабрите, но Бог ви обезбедил засолниште и ве хранел во миговите кога сте имале такви предизвици. Каква поддршка ви дал Бог кога ви било најпотребно?`

---

#### Додаток: Утрински стих

**Совршен Пример:** Колосјани 4,6.