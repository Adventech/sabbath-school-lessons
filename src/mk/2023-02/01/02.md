---
title: Битка на небото
date: 26/03/2023
---

Откровение 12 прикажува серија драматични епизоди, кратки увидувања во вековниот судир меѓу доброто и злото, кој започнал на небото, но ќе заврши овде на земјата. Овие епизоди нè враќаат назад во времето, од почетната сцена на бунтот на сатаната на небото до негови те злобни напади врз Божјиот народ на крајот од времето.

`Прочитајте го текстот Откровение 12,7-9, кој го опишува тој космички судир меѓу доброто и злото. Како можело да се случи такво нешто на небото? Што ни кажуваат индиректно овие стихови за реалноста на слободната волја и за слободата на избор?`

Слободата на избор е основниот принцип на Божјото владеење и на небото и на земјата. Бог не создал роботи ниту на небото ниту на земјата. Создадени според Божјиот лик, ние луѓето можеме да донесуваме морални одлуки.

Моќта на избор е тесно поврзана со способноста да се сака. Ако на луѓето им ја одземете моќта на избор, им ја одземате способноста да сакаат, затоа што љубовта никогаш не може да биде изнудена или при силна. Љубовта е израз на слободната волја. Секој ангел на небото бил соочен со избор да одговори на Божјата љубов или да ја отфрли, препуштајќи се на себичноста, ароганцијата и гордоста. И како што небесните ангели од љубов биле соочени со вечен избор, Откровението секого од нас го става пред вечен избор во конечниот судир на Земјата.

Никогаш немало неутралност во големата борба (видете Лука 11,23), а нема да има ниту во последната војна на земјата. Како што секој ангел морал да се определи за една страна – Исусовата или онаа на Луцифер – на крајот на времето целото човештво ќе биде доведено до својот последен, неотповиклив избор. Кој ќе ја придобие нашата верност, нашето обожавање, нашата послушност? Тоа отсекогаш било спорно прашање за луѓето, а така ќе биде, само многу подраматично, и во последната криза од земската историја.

Но, еве една неверојатно добра вест: Откровение 12 го опишува Христовиот триумф во тој судир, и сè што треба ние да направиме, служејќи се со нашата слободна волја, е да избереме да бидеме на Неговата, на победничката страна. Колку е добро што во таа битка можеме да ја избереме страната за која однапред знаеме дека ќе победи.

`Размислете за тоа колку мора да е света слободната волја и слободата на избор за Исуса, кој, знаејќи дека тоа ќе го одведе на крстот (видете 2. Тимотеј 1,9), сепак ни ја дал таа слобода. Тогаш, со колкаво внимание и грижа би требало да се служиме со тој свет, но скапоцен дар?`

---

#### Додаток: Утрински стих

**Врховен Мисионер:** Лука 19,10.