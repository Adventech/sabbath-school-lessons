---
title: Подготовка за завршната криза
date: 18/06/2023
---

`Прочитајте 1. Солуњаните 5,1–6. Каква опомена ни дава апостол Павле во врска со последните денови од човечката историја?`

Во контекст на второто Христово доаѓање, апостол Павле ги повикувал верниците во Солун да „бдеат“ и да „бидат трезвени“. Кога Павле тоа им го говорел на  тогашните верници, што би ни кажал нам денес?

Исто така, тој ги нарекува „деца на светлината“ (1. Солуњаните 5,5) и им зборувал дека не се во „темнина, та Денот [Христовото враќање] да ве затече како крадец“ (1. Солуњаните 5,4). Исус го користел изразот „бдеат“ во врска со истрајната, сесрдна молитва (Матеј 24,42; Матеј 26,40.41). Да се бдее (или во други преводи да се стражари; заб. на прев.), значи да се биде духовно буден. Да се биде трезвен, значи сериозно да се сфати времето во коешто живееме и да посветиме внимание на она што е навистина важно.

Елена Вајт додава: „Ние, кои ја знаеме вистината, треба да се подготвуваме за она што наскоро ќе го зафати овој свет како запрепастувачко изненадување“ (*Сведоштва за црквата*, кн. 8, стр. 28).

И иако би можело да го изненади овој светот, тоа не би требало да нè изненади и нас. Иако не знаеме кога ќе се одигра сето тоа, сепак доволно гледаме за да знаеме дека тоа навистина доаѓа, и дека токму сега, денес, е време да бидеме подготвени.

`Разгледајте ја Даниел 2 глава и забележете го редоследот на царствата што доаѓале и си заминувале, токму како што било проречено. Што ни кажува ова за потребата, кога Бог ќе каже дека нешто ќе се случи, цврсто да веруваме дека тоа навистина ќе се случи?`

Христос ни ги упатил овие пораки за последното време за да можеме, знаејќи што доаѓа, да се подготвиме за тоа. Пророштвата од книгата на пророк Даниел и Откровението, во комбинација со современиот дар на пророштво, ни даваат божествен увид во она што доаѓа на овој свет. Божјата пророчка реч однапред ја опишува историјата на спасението, а текстот Даниел 2 ни дава моќен, уверлив доказ дека можеме да имаме доверба во Бога.

`Павле ни кажува „да не спиеме како и другите“. Што значи тоа, и како да провериме дали сепак можеби спиеме? А ако спиеме, што би можело да нè разбуди?`

---

#### Додаток: Утрински стих

**Идеалот на секоја вистина:** 1. Јованово 5,20.