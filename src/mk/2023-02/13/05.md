---
title: Божјата слава ја исполнува земјата
date: 21/06/2023
---

`Прочитајте Откровение 4,11; Откровение 5,12; Откровение 19,1 и Откровение 21,26. Кои зборови се поврзани со Божјата слава што ја исполнува земјата како што е опишано во текстот Откровение 18,1?`

Големата борба меѓу доброто и злото во вселената се одвива и околу Божјата чест или углед. Сатаната, побунетиот ангел, изнел тврдење дека Бог е неправеден, дека бара обожавање, но за возврат дава малку. Тоа зло битие тврди дека Божјиот закон ја ограничува нашата слобода и ја намалува нашата радост.

Исусовиот живот, смрт и воскресение го поништиле тој мит. Оној што нè создал, се спуштил во змиската дупка на овој свет за да нè искупи. Тој на крстот одговорил на обвинувањата на сатаната, и покажал дека Бог е и праведен и полн со љубов.

Восхитен од Неговата љубов, загрижен за Неговата чест, Божјиот народ на последното време ја открива Неговата слава – Неговиот љубезен, самопожртвуван карактер – пред овој егоцентричен безбожен свет, и земјата е осветлена од славата на Божјиот карактер.

`Прочитајте го текстот 2. Мојсеева 33,18.19. Како Бог ја открил својата слава пред Мојсеја? Што е, впрочем, Божјата слава?`

Божјата слава е Неговиот карактер. Земјата ќе се исполни со Божјата слава кога ние ќе се исполниме со Божјата љубов и кога нашиот карактер ќе се промени со откупителната љубов.

Пројавувањето на Неговата љубов во нашиот личен живот, на светот му ја открива Неговата слава, Неговиот карактер пред светот. Последната порака што ќе му биде објавена на светот потонат во духовна темнина, а која ја носат тројцата ангели среде небото, гласи: „Бојте се од Бога и подајте му слава“ (Откровение 14,7).

Нам не ни припаѓа никаква слава ни поради нашите добри дела, ни поради нашата праведност, ни поради нашата добрина. „Пораката за Христовата праведност ќе одекне од едниот до другиот крај на земјата... Тоа е Божјата слава која го довршува делото на третиот ангел“ (Елена Вајт, *Сведоштва за црквата*, кн. 6, стр. 19). Елена Вајт исто така пишува: „Што е оправдување со вера? Тоа е Божје дело кое се огледува во тоа што Тој ја положува човечката слава во правта, а потоа прави за него она што човекот сам не е во состојба да го направи за себе“ (*Testimonies to Ministers and Gospel Workers*, стр. 456).

**Според тоа, никаква слава не ни припаѓа нам, туку – да, навистина – сета слава му припаѓа на Бога.**

---

#### Додаток: Утрински стих

**Вистинската Карпа:** 1. Коринќаните 10,4.