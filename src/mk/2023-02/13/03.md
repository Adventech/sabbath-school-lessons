---
title: Спознавање на вистината
date: 19/06/2023
---

`Прочитајте ги следните текстови: Јован 8,32; Јован 7,17 и Јован 17,17. Какви ветувања дава Исус во врска со спознавањето на вистината и каде таа се наоѓа?`

Во последниот повик до припадниците на својот народ, Бог ги повикува да побегнат од вавилонските заблуди и да живеат според светлината на вечната вистина што се наоѓа во Неговата Реч. Клучот за сè е Библијата. Сè додека се држат до Библијата и ги следат нејзините учења, луѓето нема да бидат измамени во текот на последната криза, особено во поглед на саботата.

Пораката на вториот ангел нè повикува да ја прифатиме вистината наместо заблудите, Писмото наместо традициите и учењата на Божјата реч наместо заводливите теории.

Пораката на третиот ангел, кој ги следи првите два ангела, претставува предупредување против примање на жигот на ѕверот. Во сите библиски пророштва, ѕверот претставува политичка или верска сила. Ѕверот што излегува од морето, опишан во Откровение 13 и 14 глава, се издигнува од урнатините на Рим и воспоставува светски богослужбен систем. На крајот таа римска сила ќе го прошири своето влијание на целиот свет и ќе предводи движење за обединување на црквата и државата. Нејзина цел ќе биде да се постигне единство на светот во време на економски пресврти, природни катастрофи, социјални превирања, меѓународна политичка криза и глобален судир.

И на крајот Соединетите Американски Држави ќе го преземат водството во таа глобална алијанса. „Со две големи заблуди, со заблудата за бесмртност на душата и со заблудата за празнување на неделата, сатаната ќе успее да ги прелаже луѓето. Додека првата заблуда поставува темели за спиритизмот, втората создава врска на пријателство со Рим. Протестантите во Соединетите Држави први ќе подадат рака преку понорот за да ја прифатат раката на спиритизмот; тие ќе го премостат и амбисот за да се ракуваат со римската сила и под влијание на овој трикратен сојуз, оваа земја ќе појде по стапките на Рим и ќе ги погази правата на совеста“ (Еленa Г. Вајт, *Големата борба*, стр. 588).

Овие три пораки завршуваат со итен повик до Христовите верни следбеници да ги држат Божјите заповеди преку живата вера во Исуса, кој престојува во нивните срца (Откровение 14,12).

`Како ги разбирате Исусовите зборови дека „вистината ќе ве ослободи“? Што значи тоа? Како вистината ве ослободила? Што значи да се биде „слободен“ во овој контекст?`

---

#### Додаток: Утрински стих

**Големиот Извор на блескава светлина:** Јован 1,9.