---
title: Јагне - закланото јагне
date: 22/06/2023
---

Има многу симболи во книгата Откровение, библиски симболи со големо значење; како на пример, змев на небото (Откровение 12,3.4.7), ангели кои летаат среде небото (Откровение 14,6), жена што јава на црвен ѕвер (Откровение 17,3) итн. Тие симболи се наоѓаат во Божјата реч; Светиот Дух го вдахнал Јован да ги смести таму, и тие имаат важна улога во откривањето на вистината на луѓето што ги читаат зборовите на таа книга и ги извршуваат, бидејќи, како што пишува: „Блажен е оној кој чита и оние кои ги слушаат зборовите на ова пророштво и пазат на напишаното во него; зашто времето е блиску“ (Откровение 1,3).

Меѓутоа, постои уште една слика што одново и одново се појавува во книгата Откровение. Каква е таа слика и кого таа го претставува?

`Прочитајте ги стиховите Откровение 5,6.8.12; Откровение 7,17; Откровение 14,1; Откровение 15,3; Откровение 19,7; Откровение 21,22.23; и Откровение 22,1.3. Кое е значењето на јагнето како симбол, и зошто тоа се појавува толку многу пати во книгата Откровение?`

Се разбира, како што кажуваат воведните зборови, таа книга претставува „откровение на Исуса Христа“. И тоа не само како Јагне, туку како Јагне кое е „заклано“ (Откровение 5,6.12; Откровение 13,8). Односно, Исус Христос распнатиот. Во тоа се срцето и душата не само на целата Библија, туку и на книгата Откровение и на пораките на тројцата ангели. Не можеме да бидеме верни на нашиот повик, не можеме да го извршуваме делото заради кое Бог ја подигнал оваа црква, ако Јагнето, и тоа Јагнето кое е заклано, Исус распнатиот, Жртвата за нашите гревови, не се наоѓа во самата срцевина на нашата порака.

„Мораме свесно да го ставиме Јагнето кое е заклано во самото средиште на нашите учења и на нашата мисија, во сржта на секоја проповед што ја држиме, на секоја статија што ја пишуваме, на секоја молитва што ја упатуваме, секоја песна што ја пееме, секој библиски час што го водиме, и во сè што правиме. Љубовта што ја покажало Јагнето на крстот нека го промени начинот на кој се однесуваме едни кон други, а исто така нека нè поттикне да водиме повеќе грижа за овој свет“ (Ángel Manuel Rodriguez, *“The Closing of the Cosmic Conflict: Role of the Three Angels’ Messages,”* стр. 70).

Односно, среде сцените на опасни ѕверови, воинствен змев, разни неволји, прогонства и наметнување на жигот на ѕверот, го наоѓаме Јагнето, и тоа Јагнето кое е заклано – Тоа е напред и во срцевината на сè друго. И само Исус, и она што Тој го направил за нас, го прави сега и ќе го направи пред сè да се заврши – само Тој, во крајна линија, им дава смисла на пораките на тројцата ангели.

`Зошто во центарот на нашата порака треба да биде закланото Јагне и зошто е тоа клучно не само за да ги водиме другите кај Него, туку и за нашиот личен духовен живот?`

---

#### Додаток: Утрински стих

**Божествен водач:** Исаија 30,21.
