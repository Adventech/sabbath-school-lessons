---
title: Реформацијата продолжува
date: 20/06/2023
---

Бог подигнал народ во последното време да стои рамо до рамо со големите реформатори од минатото – со Библијата како единствено правило на верата, со Христа како единствен извор на спасение, со Светиот Дух како единствен извор на сила и надевањето во Господовото враќање како исполнување на сите нивни надежи. Вистините кои долго биле замаглени од заблудите и традицијата, вклучувајќи ја и вистината за правата библиска сабота, ќе му бидат објавени на светот непосредно пред да се врати нашиот Господ.

Пораките на тројцата ангели го почнале ова движење на последното време, кое ќе ја заокружи Реформацијата и ќе соработува со Христа во довршувањето на Неговото дело на земјата. Големите пророштва од последната библиска книга, укажуваат на едно божествено движење што произлегло од големото разочарување, чија улога е да му ја објави последната Божја порака на светот. Откровение 14 опишува глобална црква што ја пренесува радосната вест за вечното евангелие насекаде во светот.

На тројцата ангели од Откровение 14 глава им се придружува четвртиот ангел од Откровение 18 глава. Овој ангел им дава посебна сила на објавите на тројцата ангели, така што „земјата се осветли од неговата (Божјата) слава“ (Откровение 18,1). Осумнаесеттата глава се сосредоточува на главните настани што ќе доведат до кулминација на човечката историја, и до конечната, целосна победа на евангелието.

`Прочитајте Откровение 18,1. Кои три подробности ни ги открива Јован за овој ангел? (Видете и Хабакук 2,14.)`

Ангелот кој доаѓа од Божјото славно присуство, од престолната сала на небесното светилиште, добил задача да ја објави Божјата последна порака на милост и да ги предупреди жителите на земјата за она што ќе ја снајде нивната планета.

Текстот вели дека тој ангел има „голема власт“. Новозаветниот грчки збор за „власт“ е *егзозија* (exousia). Исус го користи овој збор во Евангелието според Матеј кога ги испраќа своите ученици во служба. Во текстот Матеј 10,1 Исус им дава на своите ученици „власт“ над нечистите духови. Тој ги испраќа со божествена сила да победуваат во борбата меѓу доброто и злото. Во текстот Матеј 28,18.19 Тој уште еднаш ги испраќа, но овој пат со „сета власт“ на небото и на земјата, да одат и да ги направат „сите народи Негови ученици“.

`Како проблемите на последното време (како и во секое друго време), во крајна линија, се сведуваат на прашањето за власт? Чија власт ние ја следиме: Божјата, сопствената, власта на ѕверот или на некој друг? Чија власт ја следите вие сега?`

---

#### Додаток: Утрински стих

**Божествен Кормилар:** Матеј 8,27.