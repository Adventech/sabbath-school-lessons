---
title: Одлуки со вечни последици
date: 02/04/2023
---

Откровение 14 е последната Исусова порака на милост до паднатиот и побунет свет – свет кој е потонат во грев и зло околу шест илјади години. Меѓутоа, ќе дојде денот кога секое човечко суштество на планетата Земја ќе ја донесе својата конечна, неотповиклива одлука – за или против Исуса. До тој момент, од едниот до другиот крај на нашата планета ќе одекнува пораката за Христовата праведност која ја наоѓаме во книгата Откровение и која нè избавува од осудата за гревот, но и од стегите на гревот во нашиот живот.

`Прочитајте Матеј 24,14 и споредете го со стихот Откровение 14,6. Какво ветување им дал Исус на своите ученици во врска со ширењето на евангелието низ целиот свет непосредно пред Неговото враќање?`

Исусовото ветување: „И ова евангелие за царството ќе биде проповедано по целиот свет“, дадено во стихот Матеј 24,14, го наоѓа своето последно исполнување во последната Христова порака, во стихот Откровение 14,6, кој вели дека евангелието му се објавува „на секое племе и колено, јазик и народ“.

Три пати во текстот Откровение 22, Исус вели дека ќе дојде скоро (Откровение 22,7.12.20). Во контекст на неговото скоро доаѓање, нашиот Господ додава: „Кој чини неправда, нека чини неправда уште; и кој е осквернет, нека се осквернува уште; и кој е праведен, нека чини правда уште; и кој е свет, нека се осветува уште“ (Откровение 22,11). Откровението ја достигнува својата величествена кулминација во моментот кога секој човек е наведен да се определи за или против Христа.

Се разбира, секој ден, со нашите избори, дури и кога станува збор за таканаречените „ситници“, ние се определуваме за или против Исуса. Малку е веројатно дека некој, кој сега прави погрешни избори во својот живот, одеднаш, во последната криза, ќе застане на страната на Исус, особено кога сите сили на злото на овој свет ќе бидат против него. Токму сега, денес и во секој следен ден, мора да донесуваме одлука да му останеме верни на Христа и на Неговите заповеди. „Бидејќи љубовта кон Бога се состои во ова: да ги пазиме заповедите Негови“ (1. Јованово 5,3). Како што забележала Елена Вајт, „Исус нема да го промени нашиот карактер при неговото доаѓање. Делото на преобразување мора да се изврши сега. Нашиот секојдневен живот ќе ја одреди нашата судбина“ (*Настани на последното време*, стр. 295 оригинал).

`Како Бог го обликува нашиот карактер? Кои средства ги користи Тој за да нè поттикне да растеме во благодатта? Што можеме да преземеме за поцелосно да му дозволиме на Светиот Дух да нè преобрази и да нè направи уште послични на Исуса?`

---

#### Додаток: Утрински стих

**Првиот голем Учител:** Матеј 7,28.