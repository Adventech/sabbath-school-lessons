---
title: Секое семе носи жетва
date: 06/04/2023
---

Во текстот Откровение 14 се споменуваат две жетви. Жетвата на златното жито ги претставува праведните, а бербата на крваво грозје ги претставува неправедните или изгубените. Двете жетви се целосно зрели. Секое посеано семе е целосно зрело.

`Прочитајте Откровение 14,17-20. Што значи изразот „во големата каца на Божјиот гнев“? Видете ги и следните текстови: Откровение 14,10; Откровение 15,1; Откровение 16,1.`

„И друг ангел, кој имаше власт над огнот, излезе од жртвеникот“ (Откровение 14,18). Еве го ангелот кој му заповеда на огнот на конечниот Божји суд. Жетвата е зрела. Гревот ги достигнал своите крајни граници. Бунтот ја надминал мерата на Божјата милост. Колку и да ни изгледаат зли и лоши околностите денес, тие ќе станат уште полоши пред сè да се заврши. Бог, кој е полн со љубов, направил сè што можело да се направи за нас, вклучувајќи го и тоа што се принел Себеси на крстот како жртва за нашиот грев. „Зашто Оној, Кој не знаеше грев, Бог за нас Го направи грев, та преку Него да станеме праведност Божја“ (2. Коринтјани 5,21; видете и Галатјани 3,13).

Што можел Бог да направи повеќе од тој крст? Не постои ништо повеќе од она што благодатта би можела да го направи за да ги откупи оние кои секогаш одново го отфрлаат Светиот Дух.

Тоа е итната пророчка порака на текстот Откровение 14. Секое семе e стасано за жетва. Житото е целосно созреано, но и грозјето е целосно зрело. Божјиот народ ја покажува Неговата благодат, сочувство, милост и љубов пред целата вселена. Децата на злобниот покажуваат алчност, страст, љубомора и омраза. Едната група го открива Исусовиот карактер, а другата карактерот на сатаната.

Вселената ќе види во Божјиот народ олицетворение на праведноста за каква што можеби ниту една претходна генерација никогаш не видела. Но, наспроти Христовата праведност откриена во Неговиот народ, вселената ќе го види и крајниот резултат на бунтот против Бога. Изопаченоста, злото, гревот и беззаконието ќе бидат во целост прикажани пред луѓето и ангелите. Спротивноста меѓу доброто и злото, правилното и погрешното, послушноста и непослушноста ќе биде очигледна за целата вселена – и за луѓето и за ангелите.

`Колку јасно успевате да ги препознаете спротивностите меѓу доброто и злото? Зошто е важно да го правиме ова? (Видете Евреите 5,14).`

---

#### Додаток: Утрински стих

**Најголемиот Воспитувач:** Лука 6,13.