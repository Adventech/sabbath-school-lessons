---
title: Победничка круна
date: 05/04/2023
---

Јован го опишува Исуса како Син Човечки, кој е „со златна круна на главата и со остар срп во раката“ (Откровение 14,14). Зборот за „круна“ е *stefanos*. Тоа е, всушност, победнички венец. Кога еден спортист ќе победел на важен натпревар, тој добивал *stefanos*, венец на чест, слава и победа.

Во еден момент Исус носел круна од трње што симболизирала срам и потсмев. Тогаш тој бил презрен и отфрлен од луѓето. Го навредувале, му се потсмевале, плукале по Него, го тепале и го камшикувале. Но сега Тој ја носи круна на славата и доаѓа повторно, но овој пат како Цар над царевите и Господар над господарите.

`Прочитајте ги текстовите Откровение 14,15 и Марко 4,26-29. Кои сличности ги забележувате меѓу нив? За што зборуваат овие два текста?`

Ангелот доаѓа од Божјото присуство во славата на храмот. Бог го гледа тој ангел и вели: „Време е. Жетвата е целосно зрела.“ Ангелот лета од храмот кон Исуса и гласно извикува: „Време е. Жетвата е зрела. Оди по своите деца и донеси ги дома“.

Во Новиот завет Исус повеќе пати користи илустрации од светот на земјоделството. Тој во повеќе наврати ја користи симболиката на жетвата што зрее за да го илустрира растот на семето на евангелието во животот на Неговиот народ.

„̓Ртењето на семето претставува почеток на духовниот живот, а развивањето на билката е прекрасна слика на христијанското растење. Она што се случува во природата, се случува и со божествената добрина; нема живот без растење. Билката мора да расте или да пропадне. И како таа што расте тивко и незабележано, но непрекратно, така се развива и христијанскиот живот. Во секоја етапа од развојот нашиот живот може да биде совршен; но, ако се исполни Божјата намера во нас, ние постојано ќе напредуваме. Посветувањето е процес што трае во текот на целиот живот. Како се умножуваат нашите можности, така ќе расте нашето искуство и ќе се зголемува нашето знаење“ (Е. Вајт, *Христовите параболи*, стр. 65, 66 ориг.).

Созревањето на златното зрно ги симболизира сите оние кои се преобразени со благодатта, мотивирани од љубовта и кои живеат послушен живот во слава на Христовото име. Нивните срца се едно со Исусовото, и тие го сакаат само она што Тој го сака.

`Како ја разбирате изјавата на Елена Вајт дека „Во секоја етапа од развојот нашиот живот може да биде совршен“? Што значи тоа, особено кога можеме да ги видиме нашите сегашни мани и недостатоци во карактерот?`

---

#### Додаток: Утрински стих

**Добротворец:** Еремија 29,11.