---
title: Небесниот суд
date: 04/04/2023
---

`Прочитајте ги следните текстови: Откровение 14,14 и Дела 1,9-11. Кои сличности ги наоѓате во нив?`

Јован вели: „И видов: ете, светол облак, и на облакот седеше сличен на Синот Човечки“ (Откровение 14,14). Додека Исус се вознесувал на небото, а учениците стоеле и гледале, Лука во стихот Дела 1,9 кажува: „Тој се подигна, и облак Го подзеде од пред очите нивни“. Исус се вознел на облак од ангели, и ќе се врати на облак од ангели. Тогаш ангелите им рекле на вчудовидените ученици: „Овој Исус, Кој од вас се вознесе на небото, ќе дојде пак на истиот начин како што Го видовте да оди на небото“ (Дела 1,11). Во тие зборови е вткаена една божествена вистина, која можеби на прв поглед не е очигледна. „Овој Исус“, „Синот Човечки“, Оној што одел по правливите улици на Назарет и проповедал во преполниот Ерусалим, исцелувал болни во селата на Израел и го поучувал народот на зелените падини на Галилеја – токму Тој ќе дојде пак.

Синот Човечки се спомнува и во светлината на судот во текстот Даниел 7 глава.

`Прочитајте го текстот Даниел 7,9.10.13.14. Зошто Даниел го нарекува Исуса „Син човечки“ во врска со нешто толку сериозно како што е небесниот суд? Со оглед на она што веќе го разгледавме, каква утеха можеме да најдеме во сознанието дека „Синот Човечки“ има толку клучна улога на небесниот суд?`

Во текстот Даниел 7,9.10 пророкот го набљудува заседанието на небесниот суд со десет илјади по десет илјади ангелски небесни суштества собрани околу престолот. Судот започнува, и книгите – небесните извештаи за нашиот живот – се отвораат пред целата вселена. Во текстот Даниел 7,13.14, Синот Човечки се приближува до Старецот, Отецот, и го прима Неговото вечно Царство. Судењето обелоденува пред целата вселена дека Отецот, Синот и Светиот Дух направиле сè што е можно за да го спасат целиот човечки род. Не само што на тоа судење светите се оправдуваат, туку и Божјиот карактер е одбранет од лажните обвиненија на сатаната (видете Јов 1-2; Псалми 51,1-4).

`Размислувајте за фактот дека целиот ваш живот ќе биде внимателно испитан пред Бога. И кога ќе дојде до тоа, која ќе биде вашата единствена надеж? (Види Римјаните 8,1).`

---

#### Додаток: Утрински стих

**Месија:** Лука 2,7.