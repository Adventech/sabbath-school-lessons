---
title: Жигот на ѕверот
date: 14/06/2023
---

`Прочитајте го стихот Откровение 14,9 и споредете го со стихот Откровение 14,12. Каде ќе биде втиснат жигот на ѕверот? (Видете ги текстовите 5. Мојсеева 6,8; 5. Мојсеева 11,18.) Кои две карактеристики го одвојуваат Божјиот народ од оние што го примаат жигот на ѕверот?`

Едната група му се поклонува на ѕверот, а другата ги држи Божјите заповеди (што ја подразбира и четвртата, единствената заповед која ѕверот настојува да ја промени) и ја има верата Исусова. Тоа е целосна спротивност. Работејќи преку ѕверот од морето и ѕверот од земјата, ѓаволот се обидува да го поткопа Божјиот авторитет напаѓајќи ја сржта на богослужението, односно саботата. Жигот на ѕверот се става или на челото или на раката. Челото е симбол на умот, седиште на совеста, разумот и расудувањето. Раката, од друга страна, е симбол на постапките и делата.

Доаѓа ден, а можеби и порано отколку што мислиме, кога ќе се донесат закони кои ќе ја ограничат нашата верска слобода. Оние што совесно ја следат Божјата Реч и ја празнуваат вистинската сабота Господова, ќе бидат означени како противници на единството и доброто на општеството.

„Оние што ја почитуваат библиската сабота ќе бидат обвинети како непријатели на законот и редот, како луѓе што ги уриваат моралните огради на општеството, како причина за анархијата и расипаноста, како суштества што навлекуваат на земјата Божји судови. Нивното совесно држење на Божјиот закон ќе се прогласи како упорност, тврдоглавост и презирање на власта. Тие ќе бидат обвинети дека не ги почитуваат властите...“ (Еленa Г. Вајт, *Големата борба*, стр. 592).

Римската црква тврди дека неделата е „знак“ на нејзиниот црковен авторитет. Се разбира, Католичката црква тврди дека таа промена била нејзин чин... А тој чин е показател за нејзината црковна моќ и авторитет за верските прашања“ (*The American Catholic Quarterly Review*, јануари 1883 г.).

Книгата Откровение предвидува дека во иднина, во време на меѓународна криза, нашиот свет ќе се соочи со некој вид радикална политичка, општествена, верска и морална промена, во текот на која празнувањето на неделата ќе почне присилно да се наметнува, и тогаш ќе стане „жиг на ѕверот“. Меѓутоа, не ни е кажано како точно ќе дојде до сето тоа. Светото писмо ни дава само широки контури, но и тоа е сосема доволно за да ни покаже дека во кулминацијата на големата борба клучно прашање ќе биде дали му се поклонуваме на ѕверот или на Творецот, и дека седмиот ден, саботата, ќе има централна улога.

`На кои сè начини човештвото отсекогаш било поделено по прашање на преданост кон Божјата или сатанската страна? Зошто не може да постои некој среден пат? Како можеме со сигурност да знаеме на чија страна сме?`

---

#### Додаток: Утрински стих

**Човекот од Голгота:** Лука 9,23.