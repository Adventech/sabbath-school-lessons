---
title: Отпад
date: 12/06/2023
---

`Прочитајте го текстот 2. Солуњаните 2,3.4.9–12. Што предвидува Павле во врска со последните денови? Какви знаци на препознавање дава тој за ѕверот – силата на антихрист?`

Апостол Павле ја предупредува христијанската заедница за „отпаѓање“ од вистината на Божјата реч. Тој е загрижен поради семето на отпадништво, кое веќе било присутно во новозаветната црква, и кое ќе цвета во наредните векови пред второто Христово доаѓање. Во црквата ќе се вовлече лажно евангелие, извртувајќи ја Божјата Реч.

Сатаната е тој што стои зад ова отпадништво. Тој е вистинскиот „човек на беззаконието“ кој сака да се воздигне „над сè што се наречува Бог“ и кој ќе „седне во Божјиот храм“ (2. Солуњаните 2,4). Но, за да ги оствари своите цели, „големиот измамник“ работи преку човечки орудија. Знаците на препознавање во Книгата на пророк Даниел и Откровението покажуваат дека „малиот рог“ од текстот Даниел 7, „ѕверот“ од Откровение 13 и Откровение 14 глава и „беззаконикот“ од 2. Солуњаните 2 претставуваат ист ентитет.

*Адвентистичкиот библиски коментар* (SDA Bible Commentary) вака тоа го толкува: „Споредбата со пророштвото на Даниел за богохулната сила што го наследила паганскиот Рим..., и со Јовановата сликовита претстава за ѕверот како леопард... открива многу сличности меѓу тие три описи (малиот рог, силата на ѕверот и беззаконикот). Ова нè води до заклучок дека Даниел, Павле и Јован зборуваат за иста сила,... за папството“ (*The SDA Bible Commentary*, кн. 7, стр. 271).

Исклучително е важно да се има на ум дека библиското пророштво опишува еден религиски систем што ја компромитирал Божјата реч, го заменил евангелието со човечки традиции и отстапил од библиските вистини. Тие пророштва ни ги дал Бог, кој има неверојатна љубов, за да ги подготви луѓето за Исусовото доаѓање. Тие претставуваат укор за отпадничките верски организации кои отстапиле од Божјата реч, иако не нужно и за луѓето што им припаѓаат (видете Откровение 18,4). Нашата порака се однесува на системот кој измамил милиони луѓе, кои, иако се измамени, Христос сè уште многу ги сака. Затоа и ние мора соодветно да се однесуваме кон нив.

`„И така, сè што сакате да ви прават луѓето, правете им и вие така; зашто тоа е Законот и пророците“ (Матеј 7,12). Како треба да го примениме овој принцип кога зборуваме на темата за ѕверот од Откровение 13 и Откровение 14 глава?`

---

#### Додаток: Утрински стих

**Господар на топлината и студот:** Даниел 3,25.