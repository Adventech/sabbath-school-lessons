---
title: Го жнееме тоа што сме го посеале
date: 06/06/2023
---

Пророштвото за жигот на ѕверот зборува за верска нетолеранција, економски бојкот, прогон и, на крајот, смртна осуда. Изненадува, но тоа е воедно и порака која носи охрабрување. Дури и во најлоши времиња, Бог ќе се грижи за својот народ кој ги држи „Божјите заповеди и верата во Исуса“ (Откровение 14,12). А, меѓу тие заповеди, се разбира, е и четвртата – седмиот ден, Сабота. 

Пророштвото за жигот на ѕверот во Откровение 13 глава ни зборува за најлошиот судир, за апсолутниот врв во војната на сатаната против Бога. Неговата прва стратегија во таа војна е измамата. Откровение 13 зборува за едно време во иднина кога ѓаволот ќе дејствува преку земна политичко-религиозна сила наречена „ѕвер“, и кога ќе прибегне кон сила. 

Верското прогонство, се разбира, не е нешто ново. Постои уште од времето кога Каин го убил Авела, затоа што Авел му служел на Бога во согласност со Божјите упатства (видете 1. Мојсеева 4,1–8). Исус најавил дека верниците ќе трпат прогонство и во првиот век, а и подоцна низ вековите: „Ќе дојде час“, предупредува Тој, „кога секој, што ќе ве убие, ќе мисли дека Му служи на Бога“ (Јован 16,2; видете и Матеј 10,22; 1. Петрово 4,12). 

Пророштвото за жигот на ѕверот се однесува на последната алка во тој безбожен синџир. Како и прогонствата во минатото, и овој е осмислен со цел да ги принуди сите да се усогласат со одреден збир на верувања и пропишан систем на богослужение.

`Прочитајте Откровение 13,15–17. Со што ќе се соочува Божјиот народ на последното време во текот на таа завршна криза?`

Пророштвото вели дека прогонството ќе започне со економски санкции: „Никој да не може ниту да купи ниту да продаде“, освен оној што има „жиг“. Кога тоа ќе се случи, поголемото мнозинство ќе потклекне. Секој што ќе одбие да го прими жигот, на крајот ќе биде осуден на смрт.

Наведувајќи ги да прават компромиси во секојдневниот живот, ѓаволот ги подготвува христијаните да го примат жигот на ѕверот во иднина, кога ќе дојде последниот испит. Но, љубовта што Бог ја чувствува кон секој од нас ќе нè зајакне и ќе нè сочува во тешките времиња што ни претстојат.

`Прочитајте Галатите 6,7–9. Иако ова не е напишано во контекст на настаните на последните денови, зошто овде изложениот принцип е толку релевантен, кога станува збор за жигот на ѕверот и за тоа како можеме да му останеме верни на Бога?`

---

#### Додаток: Утрински стих

**Спасител на светот:** Евреите 2,10.