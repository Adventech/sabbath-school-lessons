---
title: Непоколеблива истрајност
date: 04/06/2023
---

Како што видовме во текстот Откровение 14,7, Бог ги повикува сите луѓе да му се поклонат на Создателот. Тоа е пораката на првиот ангел. Во Откровение 14,8, Бог го предупредува светот за „Вавилон“, лажниот религиозен систем чиишто корени водат назад сè до древниот Вавилон. Ова е пораката на вториот ангел.

Во текстот Откровение 14,9.10, третиот ангел ги опоменува луѓето да не му се поклонуваат на ѕверот. Ангелот со силен глас изјавува: „Ако некој му се поклони на Ѕверот, и на неговиот лик, и прими ознака на своето чело или на својата рака, и самиот ќе пие од виното на Божјиот гнев!“

`Прочитајте Откровение 14,12. Кои две карактеристики ги откриваме во овој пасус за Божјиот народ на последното време? Зошто се важни и двете карактеристики?`

Грчкиот збор за „трпение“ е *hupomone*, што е подобро да се преведе како „непоколеблива истрајност“. На крајот од времето, Бог ќе има народ што ќе Му биде предан, и покрај противењето и жестокото прогонство. Преку Божјата милост, тие ќе стојат со цврста истрајност, и ќе водат благословен живот на послушност, целосно сосредоточен на Бога.

Обожавањето на Творецот (Откровение 14,7) стои во директна спротивност со обожавањето на ѕверот (Откровение 14,9) и го наоѓа својот вистински израз во народот кој ги држи Божјите заповеди и ја има верата во Исуса (Откровение 14,12). Тој конечен судир во врска со верноста кон Христа или кон силата на ѕверот, се одвива околу богослужението, а во самата срж на оваа голема борба меѓу доброто и злото во даден миг ќе се најде и прашањето за саботата.

`Прочитајте ги текстовите: Римјаните 8,1–4, Ефесјаните 2,8–10 и Колошаните 1,29. Што нè учат овие стихови за живеењето со вера?`

Кога живееме со вера, ја примаме Неговата милост и нашиот живот се менува. Посветените следбеници на Спасителот не само што ќе ја имаат верата „во“ Исуса, туку тие ќе ја имаат и верата „Исусова“. Тие ќе го имаат тој посебен квалитет на верата, карактеристичен за последните времиња, вера по углед на Исуса, и ќе останат верни до смрт – исто како Исус.

`Колку сте верни во малите работи? Што ви кажува ова за вас во поглед на тоа како ќе се покажете тогаш кога ќе наидат вистински искушенија? (Видете Лука 16,10.)`

---

#### Додаток: Утрински стих

**Оној кој е целиот прекрасен:** Исаија 55,7.