---
title: Вселенската борба
date: 05/06/2023
---

`Прочитајте го текстот Матеј 27,45–50. Што можеме да научиме од овие стихови за она што Христос го искусил на крстот? На што мислел Исус кога го прашал Бога зошто го оставил, и како оваа сцена ни помага да разбереме што значи да се има „Исусовата вера“?`

Додека висел на крстот, обвиен во темнина, носејќи ја вината, срамот и осудата за гревовите на светот, одвоен од љубовта на својот Отец, Исус можел да се потпре само на односот што го имал со Отецот во текот на својот живот. Значи, поради тоа што живеел во целосна зависност од Отецот, дури и во добри времиња, Исус бил подготвен за најлошите времиња, дури и за крстот. Спасителот имал доверба, дури и тогаш кога сите околности околу Него го терале да се сомнева. Дури и кога се чинело дека и Бог го напуштил, Исус не се откажал. 

„Среде страшната темнина, навидум напуштен од Бога, Христос ја испил чашата на човечката болка до самото дно. Во тие ужасни мигови Тој се потпирал на доказите што дотогаш му биле дадени – дека Отецот го прифаќа... Христос извојувал победа со вера“ (Ellen G. White, *Christ Triumphant*, p. 277). 

Исусовата вера е толку длабока, толку полна со доверба, толку посветена што ни сите демони во вселената, ни сите искушенија на земјата не можат да ја разнишаат. Тоа е вера која има доверба и тогаш кога не гледа, верува и кога не може да разбере, истрајува дури и тогаш кога има малку на што да се потпре. Оваа „Исусова вера“ сама по себе претставува дар што го примаме со вера, и таа ќе нè води спроведе низ кризата што претстои. Токму „Исусовата вера“, што живее во нашето срце, нѐ оспособува да му се поклонуваме на Христа како наш Суверен, и да останеме непоколебливо истрајни кога ќе се наметнува жигот на ѕверот од Откровението.

Меѓутоа, таа вера не е нешто што туку-така ненадејно се појавува. Божјиот народ учи да живее со вера од ден на ден, токму сега. Во добри времиња, во лоши времиња, кога може да се почувствува Божјата близина и кога Бог се чини далечен – сè едно е. „Праведникот ќе живее со вера“ (Галатите 3,11; видете и Хабакук 2,4). Времето за подготовка е сега. Секое искушение сега, ако се истрпи со вера, може да донесе драгоцени плодови во нашиот живот.

`Сетете се на некои мигови кога ви се чинело дека животот ви се распаѓа, и кога сè што сте имале била вашата вера. Како сте поминале низ тоа? Кои лекции сте ги научиле? Што сте доживеале а може да му помогне на некој друг кој можеби минува низ нешто слично?`

---

#### Додаток: Утрински стих

**Моќен Победник:** Хабакук 3,3.