---
title: Исус - нашиот единствен посредник
date: 08/06/2023
---

`Прочитајте Откровение 13,4,5. Кои карактеристични обележја на ѕверот ги наоѓаме во овие стихови?`

Ѕверот од Откровението е отпадничка верска сила која се издигнува од паганскиот Рим и прераснува во светски религиозен систем. Според Откровение 13,5, тоа е богохулна сила. Во Новиот завет, богохулењето се поистоветува со присвојување на Божјите привилегии и прерогативи од страна на некој кој се поставува како да е рамен на Бога.

`Прочитајте ги текстовите Лука 5,18–26 и Јован 10,33. На кои два аспекта на богохулење укажуваат тие стихови?`

Водачите го обвинувале Исуса за богохулење. Во Исусовиот случај, тие обвинувања биле неоправдани бидејќи Тој навистина располагал со сите права и прерогативи на Бога – вклучувајќи го и правото да ги проштава нашите гревови. И тоа само затоа што Исус навистина бил Бог. Или, како што самиот Тој толку моќно рекол: „Толку време Сум со вас и не Ме позна, Филипе? Кој Ме видел Мене, Го видел и Таткото; тогаш како велиш ти: ‘Покажи ни Го Таткото!’“ (Јован 14,9)

Од друга страна, текстот 1. Тимотеј 2,5 учи дека постои само еден посредник меѓу Бога и луѓето – човекот Исус Христос. Спротивно на ова, Римската црква учи дека свештеникот е посредник меѓу Бога и грешното човештво. Но, бидејќи и самиот е грешно човечко суштество, свештеникот не може да биде наш посредник, затоа што и нему му е потребен посредник. Богохулењето се дефинира и како тврдење на кој било човек дека е Бог или дека го зазема местото на Бога. Еве, да наведеме само две такви изјави од авторитетни извори на Римската црква:

„Папата има толку великодостојна позиција и возвишеност, што тој не е само обичен човек... туку е како Бог на земјата“ (Lucius Ferraris, “Papa,” article 2 in his Prompta Bibliotheca (1763), vol. 6, pp. 25–29).

Папата Лав XIII се фалел: „Ние (папите) го заземаме на оваа земја местото на Семоќниот Бог“ (*The Great Encyclical Letters of Papa Leo XIII*; Nеw Yорк: Benziger, 1903, стр. 193).

Овие тврдења стануваат уште позначајни кога ќе сфатиме дека зборот „анти-“, како во изразот „анти-Христ, не секогаш значи „против“, туку може да значи и „наместо“. Оттука, „антихрист“ значи и „наместо Христа“. Има ли поголемо богохулење!

---

#### Додаток: Утрински стих

**Моќен Лекар на душите болни од грев:** Матеј 9,12.
