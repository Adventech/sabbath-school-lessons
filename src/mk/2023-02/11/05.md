---
title: Оние што го следат Јагнето
date: 07/06/2023
---

`Прочитајте Откровение 13,1.2. Од каде потекнува ѕверот, и кој му дава власт на ѕверот?`

Првиот ѕвер од Откровение 13 ја добива својата сила, престол и област (власт) од змевот. Откровение 12,9 и Откровение 20,2 го поистоветуваат тој змев со сатаната. Сатаната е лукав непријател и тој дејствува преку земните сили. Откровение 12,3–5 вели дека овој „змев“ – ѓаволот – се обидел да го проголта „машкото дете“ веднаш штом се родило. Ова „машко Дете“ подоцна било „однесено при Бога и при Неговиот престол“. Ова, се разбира, се однесува на Христа. Сакајќи да го уништи Христа како дете, сатаната дејствувал преку Ирод и царскиот Рим. На крајот од Исусовиот живот, римскиот управител, Пилат, го осудил Христа на смрт, римски џелат Го приковал на суровиот крст, римски војник го прободел со копје, а други римски војници го чувале неговиот гроб. Според Откровение 13,2, змевот, односно сатаната, дејствувајќи преку паганскиот Рим, го предал својот престол на таа новонастаната ѕверска сила.

„Иако првенствено го претставува сатаната, змевот, во преносна смисла, го претставува Римското царство... Власта што го наследила Римското царство, која од змевот ја примила ‘својата сила, и својот престол, и голема власт‘, очигледно е папскиот Рим“ (*The SDA Bible Commentary*, кн. 7, стр. 817). Историчарот А.Ц. Флик објаснува дека „од урнатините на политичкиот Рим се издигнала големата морална империја во ‘џиновскиот облик’ на Римската црква“ (AC Flick, *The Rise of the Medieval Church*; 1900; стр. 150 како што е цитирано во *The SDA Bible Commentary*, кн. 7, страница 817).

`Прочитајте Откровение 13,3 и Откровение 14,4. Каква спротивност гледате во овие стихови?`

За разлика од „целиот свет“, кој го следи ѕверот, Бог ќе има народ што „ќе го следи Јагнето“. Како и секогаш, ќе мора да се определиме за едната или за другата страна, за Исуса или против Исуса. Ни тогаш, а ни сега, нема да има среден пат, нема ниту неутрална позиција. Да не бидеш цврсто посветен на Исуса, значи, свесно или несвесно, да се предадеш на другата страна.

`„И ќе бидете намразени од сите заради Моето име“ (Матеј 10,22). Колку сте вие подготвени за тоа да издржите до крај?`

---

#### Додаток: Утрински стих

**Скромниот Назареец:** Јован 1,46.