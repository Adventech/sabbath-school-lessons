---
title: За натамошно проучување
date: 02/06/2023
---

„‚Големиот Вавилон‘ во книгата Откровение, во посебна смисла ги означува здружените отпаднички религии на крајот на времето... ‘Големиот град Вавилон’ е израз со кој Вдахновението го нарекува големиот троен верски сојуз меѓу папството, отпаднатиот протестантизам и спиритизмот... Поимот ‘Вавилон’ се однесува на самите организации и на нивните водачи, а не толку на нивните членови. Тие се наречени ‘многу води’ (Откровение 17,1.15)“ (*The SDA Bible Commentary*, кн. 7, стр. 851, 852).

„Со две големи заблуди, со заблудата за бесмртност на душата и со заблудата за празнување на неделата, сатаната ќе успее да ги прелаже луѓето. Додека првата заблуда поставува темел за спиритизмот, втората создава врска на пријателство со Рим“ (Елена Г. Вајт, *Големата борба*, стр. 588 oриг.).

Според Стариот завет, духовите на мртвите имале главна улога во вавилонската религија. Вавилонците многу верувале во доктрината за бесмртност на душата. Тие верувале дека по смртта душата влегува во духовен свет. Меѓутоа, концептот бесмртна душа е туѓ за учењата на Светото писмо. Еврејската енциклопедија јасно го препознава потеклото на лажната идеја за бесмртност на душата. „Верувањето дека душата продолжува да постои по распаѓањето на телото... никаде изречно не се спомнува во Светото писмо... Верувањето во бесмртноста на душата навлегла меѓу Евреите од допирот со грчката мисла, и тоа главно преку филозофијата на Платон – нејзиниот најистакнат претставник, кој до своите идеи доаѓал под влијание на орфичките и елеусинските мистерии, во кои на необичен начин се мешале вавилонските и египетските сфаќања“ (Kaufmann Kohler, *The Jewish Encyclopedia*, “Immortality of the Soul,” 1906).

**Прашања за разговор**

`1. Зошто разбирањето на вистината за смртта е толку многу важно? Од што нè штити таа вистина? Зошто таа ни носи и толку голема утеха?`

`2. Некои од ѓаволските измами се очигледни, други се поприкриени. Како можеме да избегнеме да бидеме измамени и од едните и од другите?`

`3. Разговарајте во класата за прашањето за кое размислувавме во проучувањето предвидено за недела – за луѓето кои прават зло верувајќи дека ја следат Божјата волја, откриена во Библијата. Како да го објасниме тоа? Каква улога треба да има Божјиот закон во разјаснувањето на тој проблем?`

---

#### Додаток: Утрински стих

**Заповедник на небесната војска:** 2. Коринќаните 8,9.