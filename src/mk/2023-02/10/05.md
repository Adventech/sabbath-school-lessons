---
title: Повик на верност
date: 31/05/2023
---

Пораката на вториот ангел од Откровение 14 глава гласи: „Падна, падна Вавилон, големиот град“ (Откровение 14,8). Во 17. глава, жената препознаена како духовен Вавилон, облечена во пурпур и скерлет, јава на црвен ѕвер и ја подава чашата со своето вино за да го опие светот со своите заблуди. Црквата и државата се обединуваат. Преовладува лагата. Демоните ги прават своите чуда за да ги измамат луѓето и светот вртоглаво да се втурне во својот конечен судир.

Во исто време, Божјиот народ е омаловажуван, исмејуван, угнетуван и прогонуван, но во Христа и преку силата на Неговиот Свет Дух, останува непоколеблив во својата определба. Сите сили на пеколот и војски на злото не можат да ја скршат нивната верност кон Христа. Тие се сигурни во Него. Тој е нивно „засолниште и тврдина, секогаш проверен помошник во неволја“ (Псалми 46,1).

Бог ги повикува луѓето што живеат во последното време да се вратат на преданоста кон Неговата Реч. Исус се молел: „Посвети ги со Својата вистина. Твоето слово е вистина“ (Јован 17,17). Вистината на Божјата реч, а не човечкото мислење и традицијата, е ѕвездата Деница која ќе нè води во тој критичен час од земската историја.

Еве една извонредна изјава на д-р Едвард Т. Хискокс, авторот на *Стандарден прирачник за баптистичката црква*. Во 1893 година тој се обратил до група од повеќе стотици баптистички службеници и ги шокирал кога објаснувал како неделата навлегла во христијанската црква.

„Колку е жално што таа (неделата) дошла обележана со жигот на паганството и крстена со името на богот на сонцето, а потоа прифатена и одобрена од папскиот отпад и со завештание оставена како свето наследство на протестантизмот!“ (Edward Hiscox, *New York ministers’ conference*, Nov. 13, 1893).

`Прочитајте Езекиел 20,1–20. Која е суштината на таа порака на Езекиел овде, и како саботата се вклопува со тој повик на верност?`

Дваесеттата глава од Книгата на пророкот Езекиел претставува сериозен повик до Израел да ги напушти паганските обичаи и да го обожава Творецот наместо своите лажни богови, во овој случај „гадните египетски идоли“. Во пораките на тројцата ангели, Бог упатува сличен повик „Поклонете му се на Создателот“, бидејќи „падна Вавилон“. Освен тоа, како што знаеме, саботата и верноста кон неа ќе имаат голема улога во завршните настани.

`Кои поуки можеме да ги извлечеме за нас лично од она што е напишано во текстот Езекиел 20,1–20? (Видете и 1. Коринќаните 10,11)`

---

#### Додаток: Утрински стих

**Поглавар над пастирите:** 1. Петрово 5,2.