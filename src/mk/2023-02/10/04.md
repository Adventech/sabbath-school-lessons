---
title: Вавилон - средиште на култот на сонцето
date: 30/05/2023
---

Обожавањето на сонцето било изразито присутно во Египет, Асирија, Персија и, секако, во Вавилон. Во својата книга Обожавање на природата (James G. Frazer, *The Worship of Nature*, volume 1, p. 529), Џејмс Г. Фрејзер ја дава оваа забелешка: „Во древна Вавилонија сонцето се обожавало од памтивек“ (том 1, стр. 529). Можеби делува изненадувачки, но вавилонското обожавање на сонцето повремено влијаело на богослужението на Божјиот народ во Стариот завет.

`Прочитајте ги следните текстови: Езекиел 8,16 и 2. Царевите 23,5.11. Што напишале пророците за влијанието на обожавањето на сонцето во Израел и Јуда? (Видете и Римјаните 1,25).`

Пророкот Езекиел, современик на Даниел, опишал некои од припадниците на Божјиот народ кои, свртени со грб кон Божјиот храм, се клањаат на сонцето кон исток. Наместо да му се поклонуваат на Творецот на сонцето, тие го обожавале самото сонце.

Во Откровение 17 глава, Јован опишува едно време на компромис, кога принципите на Вавилон, вклучително и обожавањето на сонцето, навлегле во христијанската црква. Неформалното преобратување на Константин во почетокот на четвртиот век предизвикало голема радост во Римското царство. Царот бил силно наклонет кон обожавање на сонцето. Познатиот историчар, Едвард Гибон, пишува: „Сонцето било славено насекаде низ царството како непобедлив водич и заштитник на Константин“ (*The History of the Decline and Fall of the Roman Empire*, главa 20). Во 321 од н.е. Константин го донел и првиот „неделен закон“. Овој указ гласел: „Сите судии и народот по градовите нека не работат и сите дуќани нека бидат затворени во ‘чесниот ден на Сонцето’“ (Едикт на Константин, 321 од н.е.). Ова не значело дека празнувањето на неделата со закон им се наметнувало на сите поданици на Константин, но сепак донесувањето на тој едикт го зацврстило почитувањето на неделата во свеста на римското население.

Во следните децении царевите и папите, преку државни уредби и црковни совети, продолжиле да ја утврдуваат неделата како единствен ден за богослужба, што за повеќето христијани се одржало до денес. Колку моќен пример за непријатната вистина дека нешто не станува правилно само затоа што мнозинството верува во тоа или го практикува.

`Погледнете околу себе и видете колку е застапено неделното богослужение во христијанските цркви. Што треба да нè научи овој факт за тоа колку се распространети сатанските измами? И повторно, како и во врска со состојбата на мртвите, која е нашата единствена заштита?`

---

#### Додаток: Утрински стих

**Вечен Пријател:** Матеј 6,20.