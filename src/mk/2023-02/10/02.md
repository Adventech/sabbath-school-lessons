---
title: Пат кој изгледа прав во очите на луѓето
date: 28/05/2023
---

Во контекст на последното време, Исус изговорил моќно предупредување: „Зашто, ќе се појават лажни христоси и лажни пророци, и ќе покажат знаци и чуда, за да ги прелажат, ако е можно, и избраните“ (Марко 13,22). Кои се „избраните“? Тој подоцна вели: „И ќе ги испрати Своите ангели со силен трубен глас, и ќе ги соберат Неговите избраници од четирите ветра, од едниот до другиот крај на небесата“ (Матеј 24,31). Тоа што измамата во последните денови ќе биде толку голема што дури и верните ќе бидат во опасност да бидат измамени, делува малку застрашувачки, зар не?

`Прочитајте Откровение 12,9. Кого мами сатаната? Како ги разбираме овие зборови?`

Очигледно, Бог ќе има некои верни луѓе во последните денови, како што имал низ сите векови. Меѓутоа, изразот на зборови во овој текст открива колку е измамата на сатаната навистина широко распространета.

`Прочитајте го текстот Мудри изреки 14,12. Кое моќно предупредување е изнесено овде?`

На луѓето често им се дава советот да ја следат сопствената совест за самите за себе да утврдат што е правилно а што погрешно, што е добро а што зло, а потоа да живеат сообразно со тоа. Меѓутоа, Светото писмо вели дека сите ние сме грешници, дека сите сме расипани (Еремија 17,9; Римјаните 3,9-18), и затоа, верувањето на сопствените чувства е речиси гарантиран начин, порано или подоцна, нешто да сфатиме погрешно, па дури и погрешно да постапуваме. Низ вековите биле извршени многу зла од луѓе кои биле целосно убедени во исправноста на своите цели. Тие, всушност, само го следеле патот што „му се чини на човекот прав“.

За разлика од тоа, ние мора да се задлабочиме во Божјата реч, и од Негова реч, откако ќе му се предадеме на Светиот Дух, да научиме да ја разликуваме вистината од заблудата, правилното од погрешното, доброто од злото. Затоа што, препуштени сами на себе, или на сопствените сетила, можеме да станеме лесен плен за сатанските измами.

`Подлабоко размислете за примерите на луѓе кои дејствувале врз основа на она што тие самите верувале дека е правилно, па дури и она што тие верувале дека е по Божја волја, но сепак правеле зло. Што можеме да научиме од тие трагични настани?`

---

#### Додаток: Утрински стих

**Божествен пријател:** Матеј 28,20.