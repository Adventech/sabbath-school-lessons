---
title: Старата лага за бесмртноста
date: 29/05/2023
---

`Прочитајте ги текстовите Откровение 16,13.14 и Откровение 18,2.23. Кои алузии на спиритизмот ги наоѓате во овие стихови?`

Изразите како што се „ѓаволско живеалиште“ или „секаков нечист дух“ и „магии“ укажуваат на демонски активности. Не е ни чудо што сме предупредени дека, од двете големи измами на последното време, едната ќе биде измамата за „бесмртноста на душата“ (видете Елена Г. Вајт, *Големата борба* стр. 588).

Се разбира, денес тоа може да се види многу лесно. Дури и во христијанскиот свет, идејата за бесмртност на душата претставува само една од основните христијански учења. Многу христијани веруваат дека, по смртта, спасените ќе се вивнат во рајот, а изгубените ќе се спуштат во пеколот. Колку често, на пример, по смртта на големиот евангелист Били Греам, можело да се слушне дека „Били Греам сега е безбеден на небото, во Исусовите прегратки полни со љубов“, или нешто слично? Ваквите изјави постојано се слушаат во црквите и училниците, а особено на погребите.

`Прочитајте ги следните текстови: Проповедник 9,5; Јов 19,25–27; 1. Солуњаните 4,16.17; и Откровение 14,13. Кое јасно упатство му го дал Бог на својот народ, кога станува збор за живот по смртта, и во што ние ја наоѓаме нашата надеж?`

Еден од столбовите на вавилонската измама е погрешното сфаќање за смртта, кое, засновано на идејата за бесмртност на душата, го подготвува патот за измамливото влијание на спиритизмот. Ако верувате дека мртвите, во некој облик, продолжуваат да живеат, и дека дури можат и да комуницираат со нас, тогаш каква заштита имате од која било од безбројните измами на сатаната? Кога пред вас ненадејно би се појавил некој за кого би можеле да помислите дека е вашата почината мајка или дете, или некоја друга сакана личност, и кога би разговарал со вас, колку лесно вашите сетила би можеле да ве измамат? Тоа се случувало во минатото, се случува и сега, а секако, како што ќе се приближуваме кон последните денови, така ќе се случува повторно. Наша единствена заштита е да стоиме цврсто вкоренети во она што го учи Библијата и да се држиме до библиското гледиште за смртта како сон што ќе трае до второто Христово доаѓање.

`Кои примери на модерниот спиритизам постојат во вашата култура денес? Зошто цврстото придржување кон Божјата Реч е наша единствена заштита?`

---

#### Додаток: Утрински стих

**Небесен Трговец:** Матеј 13,45.
