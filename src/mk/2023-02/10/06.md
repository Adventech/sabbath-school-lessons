---
title: Благодат за послушност
date: 01/06/2023
---

Жената облечена во пурпур и скерлет, која јава на црвен ѕвер, ја додава наоколу својата чаша полна со вино, и светот го опива со лажните вавилонски учења. Зборувајќи за „вавилонското вино“, Елена Г. Вајт го изнесува следниов јасен коментар: „Што претставува тоа вино? Тоа се нејзините лажни учења. Таа му ја дала на светот лажната сабота наместо саботата од четвртата заповед и ја повторила лагата што за прв пат ѝ ја кажал сатаната на Ева во едемската градина –  лагата за природна бесмртност на душата“ (Ellen G. White, *Review and Herald*, Dec. 6, 1892). Овие погрешни учења измамиле милиони луѓе. Поради сето тоа, Бог на својот народ, кој е сè уште заплеткан во заблудите, му го упатува последниот повик на милоста.

`Прочитајте Откровение 18,4.5. Каков повик Бог му упатува на мноштвото што сѐ уште се наоѓа во отпаднатите верски организации?`

Како што веќе видовме (но вреди да се повтори), многу припадници на Божјиот народ се наоѓаат во верски организации кои ги доведуваат во прашање библиските учења. Тие не ги разбираат вистините на Светото писмо. Бог им упатува едноставен повик полн со љубов: „Излезете од неа, народе Мој, за да не бидете соучесници во нејзините гревови и да не ги примите нејзините зла“ (Откровение 18,4).

`Прочитајте го текстот 1. Јованово 3,4 и споредете го со Римјаните 14,23. Како Библијата го дефинира гревот? Како можат да се усогласат овие библиски стихови?`

Гревот е престап или кршење на Божјиот закон. А единствениот начин на кој човек може да го одржи Законот е преку вера во моќта на живиот Христос. Ние сме слаби, непостојани, потклекнати грешни луѓе. Кога со вера го прифаќаме Христа, Неговата милост го искупува нашето минато и ја зајакнува нашата сегашност. Тој ни дава „благодат и апостолство за да ги приведеме сите народи кон послушноста“ (Римјаните 1,5). Небото упатува повик до Божјиот народ во црквите кои не го почитуваат и не го држат Божјиот закон, со вера да излезе од нив. А до адвентистите, во црквите кои ја празнуваат саботата, Бог упатува повик да ги напуштат сите обиди да бидат послушни со човечка сила, сосредоточени на себеси, и наместо тоа, да живеат побожно со вера во Христовата милост, која нè ослободува и од осудата и од власта на гревот. И како што верноста на Израелците кон законот (5. Мојсеева 4,6) требало да биде силно сведоштво за светот, и нашата верност може да биде моќно сведоштво, и да придонесе во тоа луѓето да излезат од Вавилон.

---

#### Додаток: Утрински стих

**Небесен Посетител:** Лука 7,16.