---
title: Поклонете му се на Создателот
date: 08/05/2023
---

`Прочитајте Откровение 14,7. Како завршува пораката на првиот ангел? Кој конечeн повик го упатува оваа порака за судниот час? (Видете и Исаија 40,26, Јован 1,1–3 и Римјаните 1,20.)`

Текстот Откровение 14,7 завршува со јасен повик да го обожаваме Создателот. Овој повик е особено важен сега, кога поголемиот дел од научниот, па дури и од христијанскиот свет, ја прифаќа теоријата на еволуцијата, учење кое удира во сржта на сè што е библиско и христијанско. Ако теоријата за еволуцијата би била вистинита, нашата вера, нужно, би била лага. Толку се остро спротивставени тие ставови.

Според тоа, последниот повик на Откровението се темели на првата библиска книга, Битие (или 1. Мојсеева). Никогаш нема целосно да го разбереме предметот на дебатата во таа вселенска борба околу богослужението, доколку не го разбереме значењето на Создавањето. „Во почетокот Бог ги создаде небото и земјата“ (1. Мојсеева 1,1). Овој стих е темел на целото Свето писмо. „Во почетокот Бог ги создаде“. Еврејскиот збор за „создаде“ во овој пасус е бара, глагол што се користи единствено и исклучиво кога вршител на дејството е самиот Бог.

За да стекнеме барем мала претстава за тоа колку е неограничена Божјата сила, да разгледаме само едно дело на Неговото создавање – сонцето. Сонцето емитува повеќе енергија во една секунда, отколку што произвело човештвото преку нафта, гас, јаглен или оган од почетокот на времето.

Сонцето има пречник од приближно 1.392 километри и може да опфати еден милион планети со големина на Земјата. Но, сонцето е само една од најмалку 100 милијарди ѕвезди во нашата галаксија, Млечниот Пат. На пример, една ѕвезда наречена „Пиштол“ (на англ.: Pistol star), емитува дури десет милиони пати поголема енергија во однос на нашето сонце. Еден милион ѕвезди со големина на нашето сонце лесно може да се сместат во сферата на таа ѕвезда. Како воопшто да го сфатиме создавањето во такви размери?

Создавањето ни открива дека Бог има извонредна сила и неограничена моќ. Но неговата творечка моќ не само што ги донела небото и земјата во постоење, туку низ вековите дејствувала во корист на Неговиот народ. Тој е Бог кој го зачнал овој свет, кој е секогаш присутен во овој свет и кој никогаш нема да го напушти Својот народ на овој свет.

`Како тие огромни размери на Создавањето уште повеќе ја нагласуваат реалноста на Божјата љубов, затоа што покажуваат дека, и покрај тоа што сме толку малечки во споредба со целокупниот создаден свет, Христос сепак умрел за нас?`

---

#### Додаток: Утрински стих

**Вистински пример:** Псалми 128,1.