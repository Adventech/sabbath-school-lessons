---
title: За натамошно проучување
date: 12/05/2023
---

Богослужението има централно место во Светото писмо и отсекогаш претставувало „коска за глодање“ меѓу луѓето и внатре меѓу Божјиот народ. Во старозаветно време пророците го прекорувале Божјиот народ затоа што им се поклонувал на други богови или го обожавале Господа користејќи ги богослужбените обичаи на паганскиот свет. Судирот меѓу обожавањето на Бога или служењето на други богови е во самиот центар на вселенскиот судир и секогаш го придружува непочитување на Божјиот закон.

„Богослужението се однесува на најосновниот аспект на човековото постоење занимавајќи се со она што луѓето, како живи созданија, би требало да го прават кога ќе се најдат во присуство на Создателот... Само живите можат да му се поклонуваат на Господа; мртвите не можат да Го фалат ниту да го обожаваат... Оној што нè создал, нè повикува да му го предадеме својот живот во чинот на богослужението, за да го примиме назад збогатен од Него и да го употребиме во полза на другите. Богослужението има врска со самата природа, со целта на нашето постоење и со нашата потреба да имаме некоја потпора надвор од нас самите којaшто нè ослободува од себичноста. Да не го обожаваме Бога, значи да ја изгубиме причината за нашето постоење. Тоа значи да живееме во состојба на дезориентираност, и затоа да умираме, односно, да се движиме кон целосно изумирање бидејќи се одвојуваме од самиот извор на животот“ (Ángel Manuel Rodríguez, *“The Closing of the Cosmic Conflict: Role of the Three Angels’ Messages”*, стр. 42).

**Прашања за разговор**

`1. Размислете повторно за таа идеја дека во паднатиот свет не е доволно да се биде создаден од Бога. Зошто сепак ни е потребно и ветувањето за откуп?`

`2. Сетете се на некое искуство кога непогрешливо сте виделе како Божјата сила дејствува во вашиот живот, и тоа на начин кој јасно ви ја открил Божјата љубов кон вас лично. А потоа задржете се во мислите на фактот дека истиот тој Бог ја создал сета вселена! И тој Бог ве сака доволно за да се грижи за вашиот живот. Зошто овој факт треба да ни донесе не само утеха, туку и да поттикне во нас чувство на понизност?`

`3. Замислете да е вистинита еволуционата теорија, и дека ние сме повикани да обожаваме Создател кој се послужил со милијарди години умирања, насилства, уништувања, страдања и масовни истребувања само за да нè создаде, а потоа во 1. Мојсеева да ни понуди поинаков извештај за тоа како сме создадени. Сепак, наводно, ние би требало да го обожаваме? Да го обожаваме за што? За тоа што илјадници години нè лажел за тоа како воопшто сме се нашле овде?`

---

#### Додаток: Утрински стих

**Заповедник на нашето спасение:** 5. Мојсеева 31,6.