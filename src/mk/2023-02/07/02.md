---
title: Сопатник во неволја
date: 07/05/2023
---

По своето вознесение на небото (Дела 1,9), Исус го посетил последниот преживеан апостол, Јован, на островот Патмос, каде што бил прогонет од страна на немилосрдниот римски цар Домицијан.

`Прочитајте Откровение 1,9. Видете ги и текстовите Матеј 13,21; Дела 14,22 и Јован 16,33. Која порака се наоѓа овде за сите оние што сакаат да го следат Исуса на овој свет?`

Иако лишен од поддршката од своето семејство, пријателите и христијанската заедница, сепак Јован не останал сам во неволјите и страдањата со кои се соочувал како Исусов следбеник. Неговата служба сè уште не престанала. Неговото сведоштво уште не било завршено. Еден ангел-посетител со блескава надворешност му се јавил на Јован на тој осамен остров и му донел порака директно од Божјиот престол. Оваа порака од Исуса требало да одекнува низ коридорите на времето низ вековите. Тоа била порака на надеж за секоја генерација, но, во посебна смисла, порака која требала да го подготви Божјиот народ на последното време за Христовото доаѓање. Тоа е сериозна порака на предупредување, но и порака за охрабрување во последното време додека се подготвуваме да се соочиме со искушенијата на последните денови (или какви било други искушенија со кои можеби се соочуваме сега).

Ако влезете во пештерата каде што се тврди дека Јован бил посетен од небесниот ангел носејќи му ја пророчката визија, веднаш ќе ги забележите овие зборови поставени на плочата на нејзиниот влез во која се сумира целата книга Откровение: „Бојте се од Бога и подајте Му слава, зашто дојде часот на Неговиот суд, и поклонете Му се на Оној, Кој го создал небото и земјата, морето и водните извори“ (Откровение 14,7).

Главна тема на книгата Откровение е обожавањето. Ние сме создадени како битија склони да обожаваат. И затоа секој од нас обожава нешто или некого. Вистинското обожавање, обожавањето на Создателот, ни овозможува да ја откриеме вистинската смисла на животот. Тоа ни дава причина за живеење. Тоа ни дава не само нешто за што треба да бидеме готови да умреме, туку, уште позначајно, нешто за што треба да живееме и, доколку е потребно, да трпиме неволји. И навистина, како што ќе се појавуваат последните кризи, подобро ќе ги разбереме зборовите дека „треба преку многу неволји да влезат во Божјото Царство“ (Дела 14,22).

`Ако верните Божји слуги, како Јован, се соочувале со страдања и неволји, што нè тера да мислиме дека и ние самите нема да се соочиме со проблеми? (Видете 1. Петрово 4,12–15).`

---

#### Додаток: Утрински стих

**Оној кој се грижи:** 1. Јованово 3,16.