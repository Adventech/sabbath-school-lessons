---
title: Евангелието, судот, создавањето
date: 10/05/2023
---

Погледнете ја пораката на првиот ангел. *Вечно Евангелие*. *Суден час*. *Поклонете му се на Создателот*. Погледнете колку се тесно поврзани овие идеи. Кога ќе стоиме пред нашиот Творец на судот, само Евангелието е тоа што ќе ни даде надеж. „И сега нема никакво осудување за оние кои се во Исус Христос“ (Римјаните 8,1). Нема никакво осудување сега – и, секако, нема да има ни на судот.

Пораката за Бога како Творец е од пресудна важност за сегашната вистина, особено кога теоријата на еволуцијата, дури и кога е преоблечена во „христијанско“ руво, се заканува да го урне самиот темел на христијанската вера.

Имено, среде наглото напредување на еволуциската мисла, Бог подигнал црква – народ на кој и *самото име* сведочи против еволуционистичката идеја – народ кој треба да ја објави темелната вистина за Бога како наш Творец и Откупител.

`Прочитајте ги следните текстови: Ефесјаните 3,9; Колошаните 1,13– 17; Откровение 4,11 и Римјаните 5,17–19. Што можеме да научиме од овие текстови за Исуса како Творец и Откупител?`

Погледнете колку тесна поврзанoст постои меѓу Исус како Творец и Исус како Искупител. Тогаш кога Неговата улога како Создател е унижена, а теоријата на еволуцијата тоа неминовно го прави, се доведува во прашање и Неговата улога како наш Откупител. Исус доаѓа да нè откупи од гревот, од смртта, од страдањето и од насилството – додека според теоријата на еволуцијата, гревот, смртта, страдањето и насилството претставуваат само средство за создавање. Од ова произлегува дека Бог нè откупува од самиот оној процес со којшто нè создал на почетокот. Ова е опасна лага.

Но најлошо од сè е тоа што еволуционата теорија ја исмева самата идеја за Исусовата смрт на крстот. Во која смисла? Апостол Павле (видете Римјаните 5,17–19) неразделно го поврзува воведувањето на гревот на овој свет од страна на Адама со Исусовата смрт. Според тоа, постои директна врска меѓу Адама и Исуса. Меѓутоа, според ниту еден еволутивен модел, никаков еден безгрешен Адам не можел да воведе смрт, бидејќи умирањето – милиони години умирање – наводно било средство и сила неопходна за самото создавање на Адам.

**Оттука, теоријата на еволуцијата уште од самиот почеток го урива библискиот темел на крстот. Спротивно на ова, адвентистите на седмиот ден, повикувајќи го светот да го обожава Создателот, стојат како живи сведоци против оваа заблуда.**

---

#### Додаток: Утрински стих

**Корен и род Давидов:** Откровение 22,16.
