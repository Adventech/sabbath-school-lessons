---
title: Создателот на крст
date: 11/05/2023
---

Колку и да го обожаваме Господа како наш Творец, колку и да му се восхитуваме, секогаш можеме и многу повеќе од тоа. Она што веќе го забележавме, но вреди да се повтори, е идејата дека нашиот Творец едновремено е и наш Искупител. Бог кој нè создал, е истиот Бог кој нè откупил. Бог, кој рекол: „Да создадеме човек според Нашиот образ, според Нашето подобие“ (1. Мојсеева 1,26), е истиот Оној кој на крстот извикал: „Ели, Ели, лама савахтани?“, односно, „Боже мој, Боже мој, зошто си ме оставил?“ (Матеј 27,46). Ова многу зборува за причините зошто треба да се боиме од Бога или, уште повеќе, да Го славиме и да Му се клањаме!

Како можеме ние, како паднати човечки суштества, адекватно да реагираме на една ваква неверојатна вистина? Што би можеле да направиме како одговор на тоа? Во пораката на првиот ангел ни е кажано што да правиме: „Бојте се од Бога и подајте Му слава, зашто дојде часот на Неговиот суд, и поклонете Му се на Оној, Кој го создал небото и земјата, морето и водните извори“ (Откровение 14,7).

`Прочитајте го извештајот за Исуса на крстот во текстот Јован 19,16– 30. Додека го читате, размислувајте за библиските текстови што ги наведовме за Исуса како Творец, како Оној преку кого „е создадено сè што е во небесата и на земјата; видливо и невидливо, било престоли, или господства, или началства, или власти; сè е создадено преку Него и за Него“ (Колосјани 1,16). Како да одговориме на овој неверојатен израз на Божјата љубов?`

Пораката на првиот ангел – да му се поклонуваме на Создателот – стигнала по крстот, откако на Христовите следбеници и на целата вселена што го гледала тоа им станало јасно дека Оној што ги „создал небото и земјата, морето и водните извори“ е истиот Оној кој, иако Бог, зел „обличје на слуга станувајќи сличен со луѓето. И откако се најде во лик како човек, Тој се понизи Самиот Себе и стана послушен до смрт, дури и до смрт на крст“ (Филипјаните 2,7.8).

Колку била неверојатна таа глетка за оние што го познавале Исуса пред да дојде на Земјата како човечко битие. Не е ни чудо што и небесните суштества го обожаваат. А што се однесува до нас, откупените со Неговата крв, што друго би можеле да правиме, освен да му се поклониме на нашиот Творец и Откупител?

`Зошто, во светлината на крстот, идејата дека паднатите човечки суштества можат да додадат нешто на она што Христос го направил на крстот, во основа е еретичка? Кое некое наше дело би можело да се додаде на она што Создателот веќе го направил за нас?`

---

#### Додаток: Утрински стих

**Големиот Лекар:** Матеј 9,35.