---
title: Бог кој е близу
date: 09/05/2023
---

Бог Создателот, кој сонцето, месечината и ѕвездите ги довел во постоење, кој со својата неверојатна сила ја обликувал оваа планета и ја исполнил со живот, е исто така Бог кој се интересира за секој од нас. Тој е Бог кој го избавил својот народ од египетското ропство, кој го водел во нивното талкање низ пустината, ги опсипал со мана од небото, кој ги урнал ѕидовите на Ерихон и ги победил непријателите на Израел. Истиот Бог, кој со својата бесконечна сила ја создал вселената, ја користи таа бесконечна сила за да ги победи силите на злото кои водат борба за да ја заробат секоја душа.

`Прочитајте 2. Коринтјани 5,17, Псалми 139,15–18, Дела 17,27 и Колошаните 1,17. Што учат овие стихови за тоа колку ни е близу Бог?`

Теолозите зборуваат за Божјата трансцендентност. Тоа е идеја дека Бог постои над сè и над сиот создаден свет. Но, тие зборуваат и за Божјата иманентност. Тоа е идеја дека Бог, на некој начин живее и во нашиот свет и, како што покажува библиската историја, Тој е тесно поврзан со него. Иако Господ престојува на „високо и свето место“, Тој е „и со оние што имаат скршено срце и понизен дух“ (Исаија 57,15). Како што рекол сам Исус, зборувајќи за своите верни следбеници: „Јас сум во нив и тие се во Мене, за да бидат во сè едно, и да дознае светот дека Ти си Ме испратил, и нив си ги возљубил, како Мене што Ме возљуби“ (Јован 17,23). Нема ништо полично и поблиско од тоа.

Прекрасната вест за нашиот Бог гласи дека Неговата големина и моќ се толку огромни што проникнуваат од едниот до другиот крај на вселената, а продираат и во животот на секој од нас. Тој ветува дека ќе нè обнови, ќе нè обликува и ќе нè преобрази во Неговиот лик. Размислете што значи тоа. Бог, кој создал и кој одржува милијарди галаксии, е истиот Бог преку кого не само што „живееме, се движиме и постоиме“ (Дела 17,28), туку Тој дејствува и во нашето срце за да го обнови, за да нè очисти од гревот и да нè преобрази во нови созданија во Христа. Колку е моќна и утешна оваа мисла дека нашиот Бог е Бог со толкава моќ, Бог кој нѐ сака и се грижи за нас.

`Како можеме да научиме да црпиме надеж и утеха од сфаќањето на Божјата иманентност? Или, тоа можеби ве плаши, затоа што Бог ги знае вашите најмрачни тајни? Како би требало евангелието да ви влее мир во тој контекст?`

---

#### Додаток: Утрински стих

**Божествен советник:** Марко 1,3.
