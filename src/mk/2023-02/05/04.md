---
title: Величествена сцена
date: 25/04/2023
---

Пророчките книги Даниел и Откровението заемно се надополнуваат и упатуваат на настаните што ќе се одвиваат во последните денови од историјата на оваа земјата. Книгата Откровение објавува дека дошол часот на Божјиот суд. Книгата на пророк Даниел открива кога започнал тој суд.

Во текстот Даниел 7 Бог му ја открил на пророкот историјата на светот. Народите ќе се издигнуваат и ќе пропаѓаат. Прогонувачките сили ќе го угнетуваат Божјиот народ. Откако ги опишал Вавилон, Медо-Персија, царството на Александар Македонски, Рим, распадот на Римското царство и прогонството на црквата во период од 1.260 години прикажани во текстот (Даниел 7,25; видете и Откровение 12,14), Бог ги свртува мислите на Даниел кон славниот небесен настан кој сите работи ќе ги доведе во ред. Вниманието на пророкот е насочено од подемот и падот на народите и угнетувачките сили на земјата кон престолната соба на вселената и конечниот Божји суд, на кој Тој ќе ја исправи секоја неправда и ќе го воспостави своето вечно царство на праведноста.

Од хаосот и судирот на земјата, Бог во пророчка визија го пренел Даниел во славата на небесното светилиште, на заседанието на врховниот суд на вселената, каде што Христос, вистинскиот Владетел на овој свет, ќе го прими од својот Отец царството кое со право му припаѓало.

`Прочитајте го текстот Даниел 7,9.10.13 и опишете што видел Даниел во овие стихови. Каков ќе биде конечниот исход на тоа судење? Видете го текстот Даниел 7,14.26.27.`

Судбината на целото човештво се решава во небесната судница. Тука победува правдата. Вистината триумфира. Праведноста владее. Ова е една од најчудесните, највпечатливите и најспектакуларните сцени во целото Свето писмо. А добрата вест е што тоа судење завршува многу добро за Божјиот верен народ – за оние кои се облечени во Христовата праведност.

Исус му пристапува на својот небесен Отец во присуство на целата вселена. Небесните битија се собираат околу Божјиот престол. Огромно мноштво битија кои не паднале, со стравопочит стојат пред оваа судска сцена. Долготрајната борба што се води со илјадници години наскоро ќе биде завршена. Битката за престолот на вселената конечно ќе биде целосно решена.

`Даниел имал право во врска со царствата што доаѓале и поминувале, токму како што било проречено. Тогаш, зошто има толку голема смисла во тоа да ѝ веруваме на Божјата Реч кога зборува последното, „вечно царство“ кое никогаш нема да „помине“?`

---

#### Додаток: Утрински стих

**На чело на човечкиот род:** Колосјани 1,15.