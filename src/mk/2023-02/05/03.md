---
title: Божјата милост и судот 
date: 24/04/2023
---

И крстот и судот откриваат дека Бог е праведен и милостив. Прекршениот закон бара смрт за грешникот. Правдата изјавува: „Платата, што ја дава гревот, е смрт“, a милоста одговара: „Дарот Божји е живот вечен во Христа Исуса, нашиот Господ“ (Римјаните 6,23). Кога Божјиот закон би можел да се промени или да се укине, би било сосема непотребно Исус да умре. Христовата смрт ја потврдува вечната природа на законот, а законот е основа на судот.

`Прочитајте го стихот Откровение 20,12. Врз основа на што ни се суди? Каква врска имаат нашите добри дела со нашето спасение?`

Нашите дела откриваат какви одлуки сме донесувале и колку сме му биле верни на Бога. Според Ефесјаните 2,8.9, „по благодат сте спасени преку верата... не е од дела, за да не се пофали некој“. Но, кога Христос нè спасува, Тој нè менува. „Зашто ние сме Негова творба, создадени во Христос Исус за добри дела“ (Ефесјаните 2,10).

Нашите добри дела, вдахнати од Светиот Дух, не нè спасуваат, но тие сведочат дека нашата вера е вистинска. Божјиот конечен суд го разоткрива секое преправање, секое лицемерие, секоја лага; тој проникнува во самата длабочина на нашето битие. Кога ја опишува нашата положба пред Бога на судот, Елена Г. Вајт го дава следниот моќен увид во тоа како евангелието и судот одат рака под рака.

„Фактот дека Божјиот избран народ е претставен како стои пред Господа во извалкани облеки, треба да поттикне на понизност и длабоко преиспитување на срцето од страна на сите што го исповедаат Неговото име. Оние кои навистина ја чистат својата душа покорувајќи се на вистината, ќе имаат најскромно мислење за себе. Колку повнимателно го разгледуваат Христовиот беспрекорен карактер, толку посилна е нивната желба да станат слични на Него и толку помалку во себеси ќе се сметаат за чисти и свети. Но, иако треба да станеме свесни за нашата грешна состојба, треба да се потпреме на Христа како наша праведност, наше посветување и откупување. Ние не можеме да одговориме на обвинувањата кои сатаната ги изнесува против нас. Само Христос може да упати делотворна молитва во наше име. Тој е во состојба да го замолкне клеветникот повикувајќи се, не на нашите заслуги, туку на Неговите лични заслуги“ (*Сведоштва за црквата*, кн. 5, стр. 471, 472).

`Како виe ја гледате, врз основа на нејзините зборови, нераздвојноста на евангелието од судот? Каква надеж може да ви донесе согледувањето на оваа врска меѓу евангелието и судот?`

---

#### Додаток: Утрински стих

**Владетел над Израел:** Јован 1,49.