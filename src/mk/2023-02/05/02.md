---
title: Значењето на судниот час
date: 23/04/2023
---

Последната книга на Библијата, Откровението, се фокусира на кулминацијата на вековната борба меѓу доброто и злото. Луцифер, побунетиот ангел, ја довел во прашање Божјата добрина, правичност и мудрост. Тој тврдел дека Бог на неправеден и некоректен начин управува со вселената. Завршното судење, за кое зборува Откровението, се наоѓа во самото средиште на овој судир што се води околу Божјиот карактер.

`Текстот Откровение 14,7 пишува: „Имајте страхопочит кон Бога и подајте Му слава, зашто настапи часот на Неговиот суд, и поклонете Му се на Оној Кој ги создал небото и земјата, морето и водните извори!“ Зошто е значајно тоа што пораката на првиот ангел, веднаш откако се спомнува „вечното евангелие“,вниманието го свртува кон Божјиот суд? Каква врска има „вечното евангелие“ со Божјиот суд?`

И евангелието и судот се дел од пораката на првиот ангел, и се неразделно испреплетени. Кога не би било „вечното евангелие“, не би имале надеж дека до тој суд воопшто ќе дојде. Всушност, како што ќе видиме, „вечното евангелие“ е навистина нашата единствена надеж дека тоа судење ќе се одржи. Несомнено е дека дел од содржината на евангелието е, всушност, најавување на судот.

За време на овој суд, световите што не паднале ќе се уверат дека Бог направил сè што можел за да го спаси секое човечко битие. Тој суд ја открива Божјата правда и милост. Тој кажува нешто за Неговата љубов и за Неговиот закон – за Неговата спасоносна благодат и за Неговата моќ да избави.

Тој суд е дел од Божјото конечно решение за проблемот со гревот. Во рамките на големата борба меѓу доброто и злото во вселената, Бог на крстот одговорил на обвиненијата на сатаната, но дури на судот ќе се покаже дека Тој направил сè што можело да се стори за да нè спаси и да нè доведе до крстот.

Небесните бесконечни, прецизни, детални извештаи (видете Даниел 7,10) ќе бидат отворени. Ние сме толку драгоцени за Бога, што целата вселена ќе застане за да ја разгледа секоја одлука што сме ја донеле во светлината на нежниот повик на Светиот Дух и откупувањето кое Христос на крстот на Голгота толку великодушно ни го обезбедил.

`Прочитајте го внимателно текстот Псалми 51,1–4, а особено 4. стих. Како овие стихови го расветлуваат значењето и целта на тој суд?`

---

#### Додаток: Утрински стих

**Добар Пастир:** Јован 10,4.