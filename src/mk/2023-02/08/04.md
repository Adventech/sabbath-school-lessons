---
title: Не толку вешта измама
date: 16/05/2023
---

Во обидот да ја сотре вистината за нашето ненадминливо создавање, ѓаволот вовел еден не толку вешт фалсификат. Фалсификатот, прифатен дури и од некои меѓу нас, гласи приближно вака: Бог е главниот двигател на создавањето, но Му требало многу време за да го воспостави животот и за таа цел го користел процесот на еволуцијата. Овој пристап се обидува да ги усогласи „научните податоци“ со извештајот од 1. Мојсеева. Во тој пристап се тврди дека деновите на создавањето всушност претставуваат долги, неодредени временски периоди, и дека животот на земјата е стар повеќе милијарди години.

`Прочитајте ги стиховите Псалми 33,6.9 и Евреите 11,3. Што ни кажуваат овие јасни библиски текстови за тоа како Бог го создал светот?`

Библискиот извештај е јасен. Бог „рече – и сè стана, нареди – и сè се утврди“ (Псалми 33,9). „Преку верата разбираме дека вековите се создадени со Божји збор и дека од невидливото произлегло видливото“ (Евреите 11,3). Првата глава од 1. Мојсеева потврдува дека Бог го создал светот за шест буквални денови од 24 часа, во седмиот ден се одморил. Јазичната структура на 1. Мојсеева 1 и 2 не дозволува поинакво толкување. Дури и научниците кои не веруваат во буквалното шестдневно Создавање, признаваат дека намерата на авторот на библискиот текст била да го изнесе учењето за шестдневно Создавање.

Еврејскиот збор за „ден“ во првата глава на 1. Мојсеева (1. Мојсеева 1) е „јом“. Во целата Библија, секој пат кога некој број го менува зборот „yom“ во својство на придавка (на пример, прв ден, трет ден, или кој и да е), тој го ограничува тој временски период на 24 часа. Не постои ниту еден случај во Библијата каде бројката што стои до именката „yom“ означува некое неодредено време. Без исклучок, тоа е секогаш 24-часовен период.

Освен тоа, во непосредна смисла, ако Бог не го создал светот за шест буквални денови, какво значење воопшто би имала саботата како седми ден? Зошто Бог би ни дал заповед да ја празнуваме? Не би имало апсолутно никаква смисла да се остави саботата како вечно наследство на шестдневното Создавање, ако никогаш не постоела шестдневна седмица на создавањето. Да се прифати учењето за создавање во текот на долги временски периоди, значи да се негира самата потреба за празнување на саботата како седми ден. Исто така, ова би покренало сериозни прашања во врска со веродостојноста на Светото писмо.

**Напаѓајќи ја саботата, сатаната ја поткопува самата срж на Божјиот авторитет, а што може поефикасно да го уништи спомен-обележјето на шестдневното Создавање од негирањето на самата реалност на шестдневното Создавање? Не е ни чудо што толку многу луѓе, вклучувајќи ги и христијаните, ја занемаруваат саботата како седми ден. Навистина маестрална подлога за конечната измама.**

---

#### Додаток: Утрински стих

**Младиот Галилеец:** Лука 2,46.