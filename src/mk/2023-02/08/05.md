---
title: Создавањето, Саботата и последното време
date: 17/05/2023
---

Големата борба, која започнала на небото пред повеќе милениуми, се води околу прашањето за Божјата власт. Тој предизвик останал ист до денес.

**Прочитајте Откровение 14,7.9 и 12. Резимирајте ги овие стихови на тој начин што ќе ги довршите речениците во редовите подолу.**

`Откровение 14,7 е повик да ...`

`Откровение 14,9 е свечен повик да не ...`

`Откровение 14,12 опишува народ кој ...`

Овие стихови јасно покажуваат дека богослужението претставува централно прашање во судирот меѓу доброто и злото, меѓу Христа и сатаната во последните денови. Дали му се поклонуваме на Создателот или на ѕверот? А бидејќи Создавањето ја сочинува основата на сите наши верувања (на крајот на краиштата, кое наше верување би имало смисла кога Бог не би бил наш Создател?), саботата како седми ден – вградена во самиот извештај за создавањето (1. Мојсеева 2,1-3) – стои како вечен и непроменлив знак на тоа Создавање. Тоа е најосновниот симбол на најосновното учење. Единствено нешто што е поосновно од тоа е сам Бог.

Оттука, да се узурпира седмиот ден, сабота, значи да се узурпира Господовиот авторитет на највисоко можно ниво – Неговиот авторитет како Создател. Тоа значи да се застане сам зад сè и да се отстрани тој авторитет од корен. Всушност, ова претставува обид да се заземе местото на самиот Бог (2. Солунјани 2,4).

Се разбира, најважното прашање на последното време е нашата љубов и верност кон Исуса. Но, според Библијата, оваа љубов се изразува преку послушност спрема заповедите (1. Јованово 5,3, Откровение 14,12) – а само заповедта за саботата стои зад сè, затоа што само таа укажува на Бога како Создател (2. Мојсеева 20,8–11). Не е ни чудо што таа ќе биде надворешен симбол на конечното разграничување меѓу луѓето што му се поклонуваат на Господа и оние што му се поклонуваат на ѕверот (Откровение 14,11.12). Со оглед на тоа колку е важна и фундаментална саботата за сè друго, тешко е да се замисли дека конечното прашање за обожавање на Создателот би можело да се однесува на нешто друго.

`Многу луѓе тврдат дека не е важно кој ден го празнуваме како ден за одмор, сè додека го празнуваме. Како да одговориме на тој аргумент со помош на Библијата?`

---

#### Додаток: Утрински стих

**Големиот Уметник:** Еремија 18,3.