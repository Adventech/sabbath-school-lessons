---
title:  Искуство
date:   19/05/2023
---

#### Дилема помеѓу две книги

_од Клифорд Голдстајн_

Кога пораснав во секуларен еврејски дом, суштината на моето религиозно искуство можеше да се сумира во тоа како ги одржувавме празниците: Се обидоа да не убијат, не успеаја - ајде да јадеме! Како и да е, јас секогаш бев во потрага по вистината.

Во есента 1979 година, мојата потрага ме одведе по патот на окултизмот и спиритизмот. Имав дури и неколку искуства со астрални патувања. Не знаејќи го изворот на овие искуства, освен тоа дека се вистински, одлучив да почнам да читам за нив. Така, отидов до библиотеката на Универзитетот во Флорида за да добијам книга за окултизмот и да почнам да истражувам подлабоко.

Во тој момент бев гладен писател на кого му требаше работа. Додека одев до библиотеката, застанав во продавница за здрава храна за да побарам работа. Излезе еден човек и, штом реков нешто за натприродното, тој избувна: „Што?“. Ме одвлече во продавницата и ја заклучи вратата. Откако му кажав за моите искуства, тој се обиде да ме предупреди за демонските влијанија. Па, можеше и да ми зборува и за Дедо Мраз како за ѓаволот. Пред да заминам, ми подаде книга и ми рече: „Те молам, прочитај ја“.

Така, со неговата книга во рака, отидов во библиотеката на Универзитетот во Флорида и најдов една окултна книга. Бидејќи не одев на училиште, не можев да ја земам, па седнав во библиотеката, го прочитав првото поглавје, па дури и ја извежбав првата техника, сето тоа беше многу ново за мене. Потоа, отидов и ја скрив книгата на полиците за да бидам сигурен дека никој нема да ја земе пред да завршам со читање.

Како и да е, ова беше проблемот: шетав низ библиотеката со двете книги. Во едната рака, за прв пат во животот ја имав оваа книга за окултизмот; во другата, за прв пат во животот ја имав книгата што ми ја подари човекот од продавницата за здрава храна. Една книга во едната рака, една книга во другата. Окултна книга во едната рака, а што имаше во другата? *Големата борба*. Во тоа време, не знаев што се случува околу мене.

Неколку дена подоцна, по неверојатно соочување со Бога, му го дадов срцето на Исус и тие окултни искуства никогаш не се повторија. Набргу потоа, ја прочитав *Големата борба*, искуство што ми го промени животот. Без сомнение, Бог направи да оваа моќна, навремена и важна книга да дојде во мојот живот. Да, јас бев трагач по вистината и најдов толку многу во неа.
