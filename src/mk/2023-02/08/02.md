---
title: Судот, создавањето и одговорноста
date: 14/05/2023
---

Ако ние сме само збир на случајно настанати клетки, обичен производ на случајноста, понапреден облик на африкански мајмун, и ништо повеќе од тоа, тогаш животот нема многу смисла. Ако сме само едни од приближно осумте милијарди луѓе кои меѓусебно се грабаат за животен простор на планетата наречена Земја, тогаш животот ја губи секоја друга смисла, освен еден обичен опстанок. Наспроти ова, библиското Создавање ни ја дава причината за живеење и морален императив за живеење. Нас нè создал Бог и ние сме одговорни пред Него за нашите дела. Нашиот Творец нè смета за одговорни. Тој ги поставува апсолутите, дури и во свет на „морален релативизам“.

`Прочитајте Откровение 14,7, Римјаните 14,10 и Јаков 2,8–13. Што подразбира судот кога станува збор за прашањата како што се должноста и одговорноста? Каква поврзаност постои меѓу судот, Божјите заповеди и богослужението?`

Пораката на тројцата ангели кои летаат среде небото во Откровение 14 најавува: „настапи часот на Неговиот суд“ (Откровение 14,7). Бидејќи Бог нè создал со способност да правиме морални избори, ние сме одговорни за одлуките што ги носиме. Кога би биле само случајна збирка на клетки, само производ на нашата наследност и на околината, нашите постапки во голема мера би биле одредени од силите над кои немаме контрола.

Меѓутоа, судот подразбира морална одговорност. Во овој кризен час од земската историја, час на судот, Бог нè повикува да донесуваме одлуки во светлината на вечноста. Итниот повик на првиот ангел –„поклонете Му се на Оној Кој ги создал небото и земјата, морето и водните извори“ – (Откровение 14,7) потврдува дека основата на секое богослужение претставува фактот дека Бог нè создал.

Од друга страна, држењето на седмиот ден, сабота, јасно го покажува нашето верување дека Исус е достоен да го обожаваме како наш Создател. Тоа покажува дека ние го прифаќаме Неговиот закон, Десетте заповеди, како божествено вдахновени принципи за да имаме исполнет живот. Бидејќи законот е темел на Божјото владеење и откровение на Неговиот карактер, тој станува мерило на судот. Нашата верност на заповедта за саботата претставува потврда за нашата решеност да живееме во послушност.

`Како нашето разбирање на Создавањето влијае на нашето однесување? Каков однос постои меѓу наследноста и животната средина и одлуките што ги носиме секој ден? Како можеме, со Божјата милост, да ги надминеме недостатоците на карактерот што не сме ги избрале сами?`

---

#### Додаток: Утрински стих

**Голем работник:** Лука 14,23.