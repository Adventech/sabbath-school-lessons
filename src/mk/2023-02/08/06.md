---
title: Саботата и вечниот одмор
date: 18/05/2023
---

Саботата е засолниште во овој уморен свет. Еднаш седмично ги тргаме настрана грижите на овој свет и влегуваме во Божјото одморалиште – саботата. Познатиот еврејски писател Абрахам Хешел саботата ја нарекува „палата во времето“. Секој седми ден, Божјата небесна палата се спушта од небото на земјата, и Господ нè повикува во славата на Неговото присуство, овој 24-часовен период да го поминеме во блиско дружење со Него.

Во својата книга за убавината и свеченоста на саботата, Хешел го пишува нејзиното значење со следниве зборови: „Саботата е метафора за рајот и сведоштво за Божјото присуство. Во нашите молитви ние ја повикуваме месијанска ера, која всушност ќе биде една голема Сабота, а секоја Сабота овде и сега нè подготвува за тоа искуство. Ако човек денес не научи како да ужива во вкусот на саботата... нема да може да ужива ни во вкусот на вечноста во светот што доаѓа“.

При создавањето, Исус ни подготвил посебно живеалиште. Тука можеме да најдеме засолниште. Тука можеме да бидеме безбедни. Неговото дело е довршено и комплетно. Кога се одмораме во сабота, ние се одмораме во Неговата грижа полна со љубов. Се одмораме очекувајќи го нашиот вечен спокој на новото небо и новата земја што наскоро ќе дојде.

`Прочитајте Исаија 65,17; Исаија 66,22; 2. Петрово 3,13 и Откровение 21,1. Како празнувањето на саботата нè упатува на вечноста?`

Истиот Бог, кој ја создал земјата во почетокот, ќе ја создаде повторно, а саботата ќе остане вечен симбол на Него како Создател (видете Исаија 66,23). Всушност, Евреите гледале на саботата како симбол или претвкус на она што на еврејски се нарекува *олам хаба*, идниот свет.

Пораката на тројцата ангели што летаат среде небото и нè повикуваат да го обожаваме Создателот, претставува небесен одговор на безнадежноста и очајот што ги обзема мнозина во 21. век. Таа нè упатува на нашиот Создател, кој создал сè, но и на нашиот Откупител – на Оној кој, по судот, откако гревот ќе биде искоренет, ќе создаде сè ново. „И Оној, Кој седи на престолот рече: ‘Ете, правам сè ново.’ Уште рече: ‘Напиши, зашто овие зборови се верни и вистинити!’“ (Откровение 21,5).

`Како можете вие лично да направите саботата да стане претвкус на рајот во вашиот живот и во вашето семејство?`

---

#### Додаток: Утрински стих

**Камен-темелник:** 5. Мојсеева 32,4.