---
title: Саботата и создавањето
date: 15/05/2023
---

Бог ни ја дал саботата затоа што на нашиот свет толку очајнички му е потребна пораката за Создавањето што носи мир. Во средината на 19. век, кога еволутивната хипотеза офанзивно го освоила интелектуалниот свет, Бог испратил порака полна со надеж. Ние ја проучуваме токму таа порака, која се наоѓа во текстот Откровение 14,6.7.

Сатаната се обидува на секој начин да ја искриви идејата за Создавањето, бидејќи го мрази Исуса и не сака Тој да ги прими изразите на обожавање што со право Му припаѓаат Нему како наш Творец и Откупител. Саботата е во самиот центар на големата борба околу Христовата достојност да добие изрази на обожавање како наш Создател. Божјата порака за последното време го повикува целото човештво да се врати кон обожавањето на Христа како Создател на небото и на земјата. Основата на секое обожавање е фактот дека Тој нè создал.

`Прочитајте ти текстовите 1. Мојсеева 2,1–3, 2. Мојсеева 20,8–11 и 5. Мојсеева 5,12–15 во контекст на Откровение 14,6.7. Каква поврзаност гледаме меѓу создавањето и откупувањето во заповедта за саботата?`

Саботата е вечен симбол на нашиот одмор во Него. Тоа е посебен знак на преданост кон Создателот (Езекиел 20,12.20). Далеку од тоа дека претставува некое произволно легалистичко барање, таа открива дека во Него се наоѓа вистинскиот одмор од оправдувањето со дела. Саботата зборува за Бог кој го постигнал за нас она што ние никогаш не би можеле да го направиме за себе.

Светото писмо нè повикува да се одмораме во Неговата љубов и грижа секоја сабота. Саботата е симбол за одмор, а не за дела; за благодат а не легализам; за охрабрување а не осуда, потпирање на Него а не на нас самите. Секоја сабота се радуваме на Неговата добрина и Го славиме за спасението кое можеме да го најдеме само во Христа.

Саботата е исто така вечна спојка меѓу совршенството на Едем од минатото и славата на новото небо и новата земја во иднина (Исаија 65,17; Откровение 21,1).

Саботата нè повикува да се вратиме назад кон нашите корени. Таа е врската со семејството од кое потекнуваме. Саботата се празнува непрекинато уште од почетокот на времето. Таа е непрекината врска која нè враќа назад низ времето до моментот на нашето создавање. Саботата нè држи сосредоточени на славната вистина дека сме Божји деца и нè повикува на тесна, блиска заедница со Него.

`Како е навестена заповедта за саботата во текстот Откровение 14,6.7 и зошто е тоа важно за нашата порака за последното време? (Видете 2. Мојсеева 20,8–11)`

---

#### Додаток: Утрински стих

**Извор на бесмртност:** 1. Јован 5,13.