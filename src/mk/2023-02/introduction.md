### Пораките на тројцата ангели

На 15 октомври 1844 година, една седмица пред Големото разочарување, се родило едно момче во побожно лутеранско семејство во Германија Неговото име било Фридрих Ниче, кој станал еден од највлијателните атеисти во модерната доба. Бидејќи верувал дека христијанскиот Бог на Запад умира, Ниче го критикувал постојното морално влијание на христијанската религија, исмевајќи го како „ропски морал“, морал на слабите кои, во обидот да се заштитат од посилните, измислиле такви будалести пароли како онаа „сакајте ги своите непријатели“. Според Ниче, модерната доба требало да ги надмине застарените поими за „доброто и злото“. Ликот во една од неговите книги (Така зборуваше Заратустра) порачува: „Скршете ги старите плочи на законот! (мислејќи, се разбира, на Десетте заповеди).

1844 година била важна и за Карл Маркс, основачот на комунизмот Таа година тој го напишал делото наречено „Економски и филозофски ракописи од 1844 година“, иако тоа било објавено дури во 1932 година во Советскиот Сојуз. Тие ракописи го покажуваат раниот развој на идеологијата на Маркс. Тука тој се залага за воспоставување на една целосно материјалистичка реалност, преку различни фази на економски развој, сè додека работниците во целиот свет не се обединат да ги соборат своите капиталистички угнетувачи и да создадат еден вид утопија на земјата.

1844 година била важна и за Чарлс Дарвин. Во ракопис кој станал познат како „Есеј од 1844 година“, Дарвин изнел една од најраните верзии на својата еволуциона теорија, иако тој труд не бил веднаш објавен Дури во 1859 година, со објавувањето на книгата „За потеклото на видовите“, Дарвин јавно го објавил своето мислење дека сите облици на живот на земјата потекнуваат од заеднички предок, преку дејствувањето исклучиво на природни и случајни процеси.

Од друга страна, таа 1844 година, исто така, означила исполнување на пророштвото за 2300 денови од текстот Даниел 8,14, а таа иста година, од оние што останале по Големото разочарување, било посеано семе кое ќе прерасне во едно светско движење, чија основна порака во целост ја побива идеологијата на Маркс, Ниче и Дарвин.

Спротивно на Маркс, движењето на адвентистите на седмиот ден тврди дека големата борба меѓу Христа и сатаната, а не материјалистичкиот тек на историјата, ја објаснува светската историја којашто ќе заврши не со комунистичката утопија создадена од страна на човекот, туку со натприродното воспоставување на вечното Божјо царство.

Наспроти Дарвин, движењето на адвентистите на седмиот ден учи дека животот не настанал преку процеси на случајни мутации и природна селекција, туку преку моќта на Бог Создателот, кој за шест дена го создал животот на земјата а во седмиот ден се одморил.

И спротивно на Ниче, движењето на адвентистите на седмиот ден објавува не само дека Бог постои, туку и дека Неговиот универзален морален кодекс („старите плочи Законот“), Десетте заповеди, го обврзува целото човештво, и дека сѐ уште претставува врховно мерило на Божјиот суд.

Дали е чиста случајност што сите овие настани се одиграле токму во 1844 година? Човек не треба да ни да помислува на тоа.

Маркс, Ниче, Дарвин се три влијателни личности чијашто работа му нанела непоправлива штета на човештвото. Но, и покрај сите тие заблуди, Бог не го оставил светот без сведок за својата вистина, така што, во периодот на тие деструктивни идеологии, Тој подигнал движење кое со текот на времето прераснало во Црква на адвентистите на седмиот ден и кое му ја објавува на светот Неговата вистина за последните денови – пораките на тројцата ангели. Тоа се пораки кои во својата суштина ги негираат грешките и заблудите што биле промовирани од страна на тие тројца тешко измамени луѓе.

Пораките на тројцата ангели, во извесна смисла, се план на дејствувањето на Црквата на адвентистите на седмиот ден. И во својата суштина, тие го претставуваат евангелието, чисто и едноставно – евангелие претставено во контекст на „сегашната вистина“ (2. Петрово 1,12).

И токму тоа – тие три ангелски пораки ќе бидат предмет на нашето проучување во текот на ова тримесечје.

*Роден во Конектикат, во Соединетите Американски Држави, Марк Финли, светски познат евангелист, бил потпретседател на Генералната конференција во периодот од 2005 до 2010 година. По пензионирањето, останал помошник на претседателот на Генералната конференција со полно работно време. Пасторот Финли и неговата сопруга Ернестин имаат три деца и пет внуци.*