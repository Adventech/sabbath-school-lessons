---
title: Сторија за благодатта
date: 11/04/2023
---

Пораките на тројцата ангели се сторија за благодатта. Тие се сторија за неизмерната љубов на Спасителот – сторија за Исуса кој нè сака толку многу што повеќе сакал сам да помине низ пеколот, отколку да изгуби еден од нас. Тие се сторија за една безгранична, несфатлива, необјаснива, бесмртна, бескрајна љубов.

Ништо не може да го изненади Бога. Тој не е подложен на влијанието на променливите човечки одлуки. Како што веќе видовме, Неговиот план да нè избави од царството на гревот не бил некоја дополнителна мисла, зачната дури откако гревот ја подигнал својата грда глава. Бог не бил затекнат од таа страшна драма на гревот.

`Прочитајте ги текстовите Откровение 13,8 и 1. Петрово 1,18-20. Што нè учат овие стихови во врска со планот на спасението?`

Изразот „вечно евангелие“ во стихот Откровение 14,6 се однесува на минатото, на сегашноста и на иднината. Кога го создал човечкиот род со способност да донесува морални одлуки, Бог можел да очекува од нив да направат и некои погрешни избори. Кога на Неговите созданија им била дадена можност да избираат, им била дадена и можност да се побунат против Неговата природа полна со љубов. Единствениот начин да се избегне оваа реалност, би бил да се создадат роботски суштества со кои ќе се управува и манипулира според некој божествен космички план. Меѓутоа, присилната верност е нешто спротивно на самата Божја природа. Љубовта бара слобода на избор, а кога таа слобода некому ќе му се даде, постои можност тој да донесе и некои погрешни одлуки. Затоа планот на спасението бил зачнат во Божјиот ум уште пред бунтот на нашите прародители во Едем.

„Планот за нашето спасение не бил дополнителна мисла, план создаден по Адамовото паѓање. Тој бил откровение на ‚тајната скриена од вечноста‘ (Римјаните 16,25). Тој е откровение на начелата што биле темел на Божјиот престол уште од вечноста“ (Еленa Г. Вајт, *Копнежот на вековите*, стр. 22 оригинал).

„Вечното евангелие“ не се однесува само на минатото и сегашноста – тоа е темел на надежта во иднината. Тоа зборува за вечниот живот со Оној, чие срце болно копнее да биде со нас засекогаш.

`Прочитајте Ефесјаните 1,4. Размислете што значи тоа дека, дури и „пред создавањето на светот“, сте биле „избрани“ за спасение во Христа. Зошто таа вистина треба да ви влее толку многу охрабрување?`

---

#### Додаток: Утрински стих

**Оној кој не заслужил сурова смрт:** Лука 23,26.
