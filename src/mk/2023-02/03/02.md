---
title: Книга на надеж полна со благодат
date: 09/04/2023
---

Повеќето луѓе, кога размислуваат на последната книга од Библијата, Откровението, не ја земаат предвид Божјата милост. Кога ја разгледуваат Божјата порака за последното време, нивните мисли обично веднаш се вртат кон застрашувачки ѕверови, таинствени симболи и необични суштества. Книгата Откровение им влева толку страв на некои луѓе колку што на други им дава спокој, а тоа е голема штета бидејќи, всушност, таа е проникната со милост и полна со надеж. Односно, и покрај сите тие страшни ѕверови и предупредувања за прогонство и за тешките времиња што ни претстојат, Бог сè уште ни дава причини да се радуваме на Неговото спасение.

`Прочитајте Откровение 1,1-3 и Откровение 14,6. Посматрани заедно, што ни кажуваат овие стихови не само за книгата Откровение, туку и за „вечното евангелие“?`

Откровението, во суштина, е книга за Исуса. Тоа е пораката што Тој му ја упатува на Својот народ и може посебно да се примени на Неговата црква на последното време. Тоа е порака полна со милост и надеж за нас кои живееме во последното време. Во целата таа книга Христос се опишува како заклано Јагне, а благослов им се ветува на оние што ја читаат, ја разбираат и постапуваат во согласност со вистините откриени во неа.

Според текстот Откровение 1,5.6, Исус е Тој „Кој нè љуби и Кој нè изми од нашите гревови во Својата крв, и нè направи цареви и свештеници на Бога, и на Својот Татко“. Во Христа ни е простено. Благодатта ни ги простува нашите минати гревови, нè зајакнува во сегашноста и ни дава надеж за иднината. Односно, во Христа сме ослободени од казната и од силата на гревот, но еден ден, наскоро, ќе бидеме ослободени и од присуството на гревот. Тоа е пораката на последната библиска книга, Откровението.

А тоа е исто така и итна порака, најпрво претставена како ангел кој лета среде небото носејќи го „вечното евангелие“.

Евангелие? Спасение со вера во Христа? Христовата искупителна смрт за нас? Ветувањето за вечен живот, не врз основа на она што можеме самите да го направиме, туку врз основа на она што Христос го направил за нас? Сево ова се наоѓа на самиот почеток на пораките на тројцата ангели? Токму така!

Затоа, не е никакво чудо што тие пораки се полни со милост надеж и со ветувања за нас како паднати, напатени суштества.

`Иако е лесно да се сосредоточиме на ѕверот и на предупредувањата за последното време, како што е прикажано во Откровението, како да научиме да го балансираме сето тоа со она што е, несомнено, најважна порака на Откровението – Христовата самопожртвувана смрт во наша полза?`

---

#### Додаток: Утрински стих

**Кладенец на животот:** Колосјани 1,9.