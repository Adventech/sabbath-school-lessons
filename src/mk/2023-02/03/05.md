---
title: По целиот свет
date: 12/04/2023
---

`Прочитајте го повторно стихот Откровение 14,6. Колкав е обемот на ширење на вечното евангелие и зошто одговорот на ова прашање е важен за нас, за нашата мисија и повик што сме ги добиле како црква?`

Според итната порака за последното време на првиот од овие тројца ангели, „вечното евангелие“ треба да му се објави на секое племе и колено, јазик и народ. Таа мисија е толку значајна, толку голема, толку широка и толку обемна што е сеопфатна. Таа ги бара нашите најдобри напори и нашата целосна посветеност. Таа нè води од преокупираност со нашите сопствени интереси до воодушевеност за Христовата служба. Нè вдахнува со нешто што нè надминува нас самите, што нè води надвор од тесните граници на нашиот сопствен ум до една многу поширока визија.

`Прочитајте го текстот Матеј 28,19.20. Како овие стихови се надоврзуваат на пораката на првиот ангел?`

Во својата книга *„Потрага по нешто повозвишено: Живејте за нешто поголемо од вас“* (Paul David Tripp, *А Quest for More: Living for Something Bigger Than You*), Пол Дејвид Трип зборува за психолошката потреба на секое човечко суштество да биде дел од нешто поголемо од него самиот: „Човечките суштества се создадени да бидат дел од нешто што се издигнува над нивниот личен живот. Гревот нè тера нашиот живот да го сведеме на ниво на сопственото битисување, но Христовата благодат нè избавува од клаустофобичните граници на нашиот личен, стеснет свет сосредоточен на самите нас и нè ослободува да живееме за вечните цели и за богатите задоволства на Божјото царство“.

Не постои ништо друго што повеќе ќе нè вдахне, исполни и награди од можноста да бидеме дел од едно духовно движење, повикано од божественото провидение да изврши задача многу поголема и посеопфатна отколку што кое и да е човечко суштество некогаш би можело да ја постигне самостојно. Божјата задача опишана во Откровение 14 глава е најзначајната должност што некогаш ѝ била доверена на Неговата црква. Тоа е сесрден повик нашиот живот да го посветиме на најголемиот потфат на небото – да ја обелодениме Божјата несфатлива љубов непосредно пред Исусовото враќање.

`Какво е вашето искуство во врска со учествувањето во нешто поголемо од вас самите? Како тоа искуство ви помага да ја разберете смислата на денешното проучување? Освен тоа, што може да биде поголемо од можноста Создателот на сè што постои да ве употреби за да направи нешто од вечна важност за целата вселена?`

---

#### Додаток: Утрински стих

**Пријател во небесните дворови:** Римјаните 5,19.