---
title: Периодот од 2300 денови и времето на крајот
date: 01/05/2023
---

`Прочитајте го текстот Даниел 8,17.19.26. На кој временски период, според толкувањето на ангелот, се однесува визијата од текстот Даниел 8 и 2300 денови, и зошто е важно тоа да се разбере?`

Некои тврдат дека периодот од 2300 денови се однесува на буквални денови. Тие исто така сметаат дека „малиот рог“ од текстот Даниел 8 се однесува на селевкидскиот војсководец Антиох Епифан (216 пр. н.е. – 164 пр. н.е.), кој го нападнал Ерусалим и го осквернил еврејскиот храм, иако 2300 денови воопшто не се вклопуваат во временската рамка на неговото владеење. Меѓутоа, ова толкување е спротивно на јасната напомена на ангелот дека визијата се однесува „на крајот од времето“. Антиох дефинитивно не живеел на крајот од времето.

Во текстот Даниел 8, Гаврил го започнува своето толкување за пророштвото за 2300 денови. Тој го именува овенот како оној кој ја претставува Медо-Персија, а јарецот како претставник на царството на Александар Македонски (Даниел 8,20.21). И иако не е конкретно именуван, како што биле двете сили пред него, следниот ентитет, малиот рог, очигледно го претставува Рим (Даниел 8,9.23.24). Понатаму тој опишува еден вид верско-политичка фаза на Рим, за која вели дека таа ќе „ја собори вистината на земјата“ (Даниел 8,10–12.25) и ќе ја попречува Христовата небесна служба (Даниел 8,10–12). Кулминација во оваа глава е чистењето на светилиштето во текстот Даниел 8,14, и претставува Божји одговор на дрскоста на земните и религиозните сили кои ќе се обидат да ја узурпираат Божјата власт. Тоа е дел од Божјото решение за проблемот со гревот.

Гаврил дошол со намера да ги објасни подробностите на Божјиот пророчки временски распоред. На крајот од Даниел 8 глава, јасно се гледа дека Даниел не го разбрал делот од визијата за 2300 денови (Даниел 8,27). Претходниот дел за овенот, јарецот и малиот рог бил целосно објаснет, при што дури се наведуваат и првите две сили конкретно по име (Даниел 8,20.21). Меѓутоа, очистувањето на светилиштето не било објаснето.

Ангелот Гаврил, кој се појавил во Даниел 8 глава, се појавува сега во 9. глава од книгата на Даниел (Даниел 9) и му вели: „Во почетокот на твоето молење се појави твојот збор и јас дојдов да ти го соопштам, зашто ти си човек сакан; па така, внеси се во зборот и разбери го видението“ (Даниел 9,23). Кое видение? Како што ќе видиме утре, тоа е видението за 2300 денови и ноќи, единствениот дел од претходната визија, од Даниел 8 глава, што на Даниел сè уште не му бил објаснет.

`Ангелот му вели на Даниел дека е „човек сакан“. Што ни кажува ова за тесната врска меѓу небото и земјата?`

---

#### Додаток: Утрински стих

**Големиот Заповедник на небото и на земјата:** Исаија 59,19.
