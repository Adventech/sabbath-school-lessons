---
title: 1844 година
date: 04/05/2023
---

Првите 490 години од пророчкиот синџир во траење од 2300 години, биле посебно одредени за древниот еврејски народ и доаѓањето на Месија. Преостанатиот дел од периодот од 2300 години има врска со Божјиот народ – и Евреите и обратените пагани –со чистењето на небесното Светилиште и, конечно, со второто Христово доаѓање.

Според тоа, првите 490 години се однесуваат на првото доаѓање на Месија и завршуваат во 34. година од новата ера. Ако се одземат 490 години од 2300 години, ни остануваат 1810 години. Овие 1810 години се однесуваат на Божјиот народ. Ако тргнеме од 34. година од новата ера и додадеме 1810 години, ќе дојдеме до 1844 година.

Во светлината на очистувањето, односно обновувањето на вистината за Светилиштето и за небесниот суд на крајот од времето, Бог го упатува својот последен повик до целото човештво, забележан во Откровение 14,6.7 – повик да одговори на Неговата љубов, да ја прифати Неговата милост и да живее побожно, во послушност.

`Прочитајте го стихот 3. Мојсеева 16,16. Која била причината за очистување на светилиштето, и што нè учи тоа во врска со евангелието?`

Поради гревовите и беззаконијата на народот Светињата морала да се очисти, а тоа се правело само преку крвта на животните. Така е и со нас. Потребен ни е Спасител, чиј живот симболички го претставуваат жртвуваните животни на Денот на помирувањето, како единствен начин да бидеме помилувани на судот.

`Прочитајте 3. Мојсеева 23,26–29. Што му заповедал Бог на својот народ да прави на тој ден на судот, и што треба да значи тоа за нас денес?`

Израелците требало да ги „смират своите души“ (или во други преводи „измачуваат своите души“; заб. на прев.). Овој израз покажува дека тие требало да се понизат и да ги преиспитаат своите срца, да ги признаат своите гревови, да се покаат и да бараат од Бога да ги очисти како што првосвештеникот го чистел земното светилиште.

`Пророчките текстови од книгата на пророк Даниел 7-9 глава и Откровение 14, го насочуваат нашето внимание на итните повици да се подготвиме за судниот час. Од 1844 година живееме во времето на судот, а пораката на првиот ангел од Откровението гласи: „Настапи часот на Неговиот суд“ (Откровение 14,7). Тогаш, како ние денес ги „измачуваме своите души“?`

---

#### Додаток: Утрински стих

**Спасителот целосно откриен:** Колосјани 2,9.10.