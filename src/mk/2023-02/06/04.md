---
title: Ангелот му дава упатство на Даниел
date: 02/05/2023
---

`Прочитајте го текстот Даниел 9,23. Кое конкретно упатство му го дава ангелот на Даниел? Зошто е ова важно за да го разбереме значењето за очистувањето на Светињата во Даниел 8,14?`

Ангелот јасно му рекол на Даниел: „внимавај добро на словото, разбери го видението“ (Даниел 9,23). На кое слово и на кое видение? Бидејќи во Даниел 9 глава не е запишано ниту едно видение, несомнено е дека ангелот Гаврил зборува за делот од видението во Даниел 8 глава, коешто пророкот не го разбрал – видението за 2300 денови и ноќи (Даниел 8,27).

`Гаврил го продолжува своето објаснување во текстот Даниел 9,24– 27. За кои настани од Исусовиот живот и служба се зборува овде?`

Првиот дел од тоа пророштво се однесува на Божјиот народ, на Евреите. „Седумдесет седмици се одредени за твојот народ“ — еврејскиот народ (Даниел 9,24). Во библиските пророштва, еден пророчки ден одговара на една буквална пророчка година (Езекиел 4,6; 4. Мојсеева 14,34). Во книгата на пророк Даниел и во Откровението, кога е дадена симболичка слика, обично има и симболичко временско пророштво. Една од причините што можеме да бидеме сигурни дека тука е употребен принципот „ден за година“, е таа што, кога го применуваме на Даниеловото пророштво, секој настан на временскиот синџир совршено се вклопува (видете ја утрешната лекција). Кога ќе го примениме овој принцип, заклучуваме дека 70 седмици се состојат од 490 дена. А бидејќи еден пророчки ден одговара на една буквална година, 490 денови се 490 буквални години.

Гаврил му кажува на Даниел дека 490 години се „отсечени“ (буквално значење на еврејскиот збор chathak, кое понекогаш се преведува како „одредени“). Отсечени од што? Тоа може да се однесува само на некое друго временско пророштво, а единствено друго временско пророштво кое се споменува во врска со тоа е пророштвото за 2300 денови од текстот Даниел 8,14. Тие 490 години, кои и сами претставуваат временско пророштво, се директно поврзани со временското пророштво од текстот Даниел 8,14, единствениот дел од видението кое останало необјаснето во Даниел 8 глава и единственото временско пророштво во истата глава. Според тоа, можеме да видиме дека Гаврил доаѓа со ова пророштво да му помогне на Даниел да го разбере она што не го разбрал во претходната глава – 2300 денови.

---

#### Додаток: Утрински стих

**Венец на радоста:** Римјаните 5,11.
