---
title: Очистување на светилиштето
date: 30/04/2023
---

Како што веќе видовме, судот мора да се одигра пред да дојде Христос. Ангелот со силен глас објавува: „настапи часот на Неговиот суд“ (Откровение 14,7). Книгата на пророк Даниел ни го открива времето на почетокот на овој суд.

`Прочитајте го стихот Даниел 8,14. Кој конкретен временски редослед ни го дава Даниел во врска со очистувањето на светилиштето?`

Секој Евреин јасно го разбирал значењето на очистувањето на земното светилиште. Тоа се случувало на Денот на помирувањето, кој всушност бил денот на судот. Така и Даниел го разбрал поимот суд и очистување на Светињата, но го збунувале тие 2300 денови.

`Прочитајте ги следните текстови Даниел 8,27 и Даниел 9,21.22. Како реагирал Даниел на визијата за 2300 денови, и каков одговор му дал Бог во врска со тоа?`

На крајот од 8. глава, Даниел вели: „Се чудев на тоа видение и не го разбирав“ (Даниел 8,27) – мислејќи на визијата за 2300 денови (зашто остатокот од визијата веќе бил протолкуван; видете Даниел 8,19–22). Во следната глава, Даниел 9, бележи дека ангелот Гаврил доаѓа да му го објасни на Даниел пророштвото за 2300 денови. „Данииле, сега излегов за да те научам да разбираш“ (Даниел 9,22).

Пророкот Даниел останува восхитен додека Гаврил му дава многу поширок одговор на молитвата отколку што можел и да замисли. Ангелот Гаврил го води Даниел низ времето и му ја открива вистината за доаѓањето на Месија, давајќи му ги точните датуми за почетокот на Неговата служба и на Неговата сурова смрт, настани коишто се директно поврзани со очистувањето на светилиштето, за што зборува текстот Даниел 8. Со други зборови, Христовата смрт е нераскинливо поврзана со судот.

`Зошто е значајно тоа што Исусовата смрт, проречена во текстот Даниел 9,24–27, е директно поврзана со судот во текстот Даниел 8,14? Која голема вистина ја дознаваме врз основа на оваа поврзаност?`

---

#### Додаток: Утрински стих

**Божествен исцелител:** Лука 10,34.