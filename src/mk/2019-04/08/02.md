---
title: 'Идејата На Заветот'
date: 17/11/2019
---

`Прочитајте го текстот Неемија 10,1-9 (и потсетете се на текст од Немија 9,36-38). Кој го прави овој завет и зошто го склучиле?`

Иако само поглаварите го потпишале документот, текстот јасно бележи дека „и другиот народ“ „се присоединија кон браќата свои, кон најчесните од нив, и се обврзаа со заклетва и проклетство дека ќе постапуваат по Божјиот закон, даден преку раката на Божјиот слуга Мојсеј, и дека ќе ги пазат и извршуваат сите заповеди на Господ, нашиот Бог, и повелбите Негови, и наредбите Негови“ (Неемија 10,28.29). Што било толку значајно во врска со заветот што сите сакале да склучат договор со Бога? За да одговориме на ова прашање, мораме да се вратиме на самиот почеток и да ја сфатиме библиската идеја на заветот.

Заветот бил важен затоа што бил дел од Божјето соочување со грешното човештво и затоа што го прикажувал Божјиот копнеж да воспостави меѓусебен однос со луѓето. Исто така, им овозможувал на луѓето да ја искажат својата желба да се посветат на Бога.

Библискиот извештај за создавањето од 1. и 2. глава на 1. Мојсeева не го открива само создавањето на првите луѓе, туку и заедницата меѓу нив и Бога, како и нивниот меѓусебен однос. Меѓутоа, гревот тогаш се појавил и ги нарушил сите тие односи. Гревот претставува антитеза на создавањето и го донесува она што е спротивно на создавањето (смртта).

Родословот на Адам на крајот се раздвојува, кога Каин го бира злото (1. Мојсeева 4,8-19), а Сит го прифаќа Бога (1. Мојсeева 5,3-24). Родословот на Каин го достигнува својот врв со Ламех (1. Мојсeева 4,17-19), седмото колено од Адам, кој ја вовел полигамијата. Насилството на Каин и одмаздата се тесно поврзани со верниот род на Сит. Родословот на Сит, исто така е наведен, но седмиот во таа низа е Енох кој „одел со Бога“ (живеејќи според волјата Божја) (1. Мојсeева 5,24) и бил земен на Небото.

За жал, светот сѐ повеќе го прифаќал злото отколку Бога, и настапил момент кога родословот на верни бил многу мал и набрзо можеби не би останало ниедно семејство преку кое Бог би можел да ја исполни својата реч испраќајќи го ветеното Семе да го спаси човечкиот род. Во тој момент, Бог се замешал пуштајќи го потопот. Меѓутоа, потопот бил натамошна спротивност на создавањето, укинувањето и уништувањето на животот, па сепак Бог го уништил само она што луѓето веќе го разориле (1. Мојсeева 6,11-13).

`Како вие лично сте ја доживеале разорната сила на гревот? Што претставува единствена сила против гревот и како можеме да ја искористиме?`