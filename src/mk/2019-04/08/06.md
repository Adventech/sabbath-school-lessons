---
title: Храмот
date: 21/11/2019
---

`Навратете се повторно на текстот во Неемија 10,32-39. Зошто обичаите во Храмот биле важни за Израелците, како што е прикажано со зборовите: „Ние нема да го оставиме домот на нашиот Бог“ (Неемија 10,39)? Зошто Храмот бил толку важен за верата како целина? (види и: Евреите 8,1-7).`

Израелците ветиле дека ќе водат сметка за Храмот. Иако биле мала заедница финансиски покорена од страна на царевите, сфатиле дека е потребно да дадат од она малку што го имаат за да напредува Храмот, а не само да опстојува. Според тоа, одлучиле секоја година да даваат третина сикла за служба во Храмот, наместо само кога се врши попис, како што налагал законот. Народот ја увидел потребата да се оди чекор подалеку од она што е побарано. Покрај тоа, доделиле одговорност на одредени семејства да донесат дрва за олтарот, бидејќи увиделе дека без организација таа практика може да исчезне.

Првината од родот, првенците, десетоците и даровите биле видови на служба во Храмот наменети за службата на свештениците и Левитите. Десеттиот дел од сѐ требало да им припадне на Левитите. Исто така, првенците биле поткупувани со пари, а кој се додавал на износот што Левитите го примале. Меѓутоа, десеттиот дел од левитскиот десеток одел кај свештениците.

Храмот бил главна жила на Израелскиот народ. До таа мера бил во центарот на нивната вера што најголемата трагедија се случила кога Навуходоносор го срушил Храмот и ги однел светите предмети.

Кога со Храмот се управувало на соодветен начин, на народот тоа му пружало активен духовен живот, бидејќи луѓето биле упатувани на конечното решение на проблемот на гревот, кое требало да биде остварено со смртта на јагнето. Кога Исус умрел на крстот, решението било обезбедено (Римјаните 5,5-10). Исто така, преку годишната служба на Денот на помирувањето, народот научил дека Бог има план засекогаш да се ослободи од злото и гревот. Со други зборови, Храмот служел како образец преку кој му е откриен на народот целокупниот план на спасение. Поуките кои можеме да ги усвоиме со набљудувањето на службата во Храмот се огромни и неопходни да ни дадат поширока слика за Божјиот карактер и да го расветлат планот на спасение.

`„Верно е словото и достојно - за полно примање: Христос Исус дојде во светот да ги спаси грешниците, од кои сум прв јас“ (1. Тимотеј 1,15). Која била надежта на Павле и како можеме да направиме таа да стане и наша надеж?`