---
title: 'Структура На Заветот'
date: 19/11/2019
---

Проучувачите на Библијата потврдуваат дека постои карактеристична структура на библиските завети, која се забележувала дури и во заветите на старите Хитити. Односно, Бог им се обраќал на луѓето на начин на кој во својата култура можеле посебно да го разберат.

Заветите, кои биле вообичаени во времето на стариот Израел, се состоеле од следните делови: **вовед** (кој е Бог); **историски пролог** (дефиниран минат однос): **прописи или закони; благослови и клетви; сведоштва, посебни одредби или знак на завет.** Затоа, не треба да нѐ изненади што Бог уште тогаш користел нешто слично кога му се обраќал на својот народ. Го користел она што им било познато.

На пример, цела 5. Мојсeева е напишана во облик на завет, бидејќи Мојсеј го повикува Божјиот народ да влезе во нов заветен однос со својот Бог. Заветот е изразен на следниот начин 1) **вовед** (5. Мојсeева 1,1-5); 2) **историски пролог** (5. Мојсeева 1,6-4,43); 3) **прописи и закони** (5. Мојсeева 4,44-26,19); 4) **благослови и клетви** (5. Мојсeева 27-30); 5) **сведоштва** (5. Мојсeева 30,19); и на крај 6) **посебни одредби** (5. Мојсeева 31,9-13).

`Прочитајте го текстот Исус Навин 24. Како и во оваа глава е прикажан овој заветен образец?`

Исто е и со обновувањето на заветот што го направил Исус Навин. Прво, во воведот Бог се претставува себеси како „ Господ, Бог на Израел“ (Исус Навин 24,2). Потоа следи долг историски пролог во кој Исус Навин го потсетува народот што Бог сторил за нив во минатото (Исус Навин 24,2-13). По историскиот извештај, наведени се прописи или закони (Исус Навин 24,14.15.23), споменати се благослови и клетви (Исус Навин 24,19.20) утврдени се сведоштва (Исус Навин 24,22.27), и изречени се посебни одредби (Исус Навин 24,25.26). Овде, исто така, бил употребен основниот облик на завет во комуникацијата со Израел, со намера да им се покаже дека не само што Бог ги водел во минатото туку и што се барало од нив за да го одржат својот дел од заветот.

`Прочитајте: Исус Навин 24,15. Кое начело од овој текст можеме да го примениме на самите нас денес?`