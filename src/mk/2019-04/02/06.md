---
title: 'Неемиината Подготовка За Работа'
date: 10/10/2019
---

Без сомнение, Господ го повикал Неемија да ја изврши оваа задача и ќе му даде сè што му треба. Утврден во познавањето на Божјите ветувања и сигурноста на Божјиот повик, Неемија се зафатил со работа. Напредувал внимателно и со молитва. Со други зборови, иако знаел дека Бог е со него, тоа не го спречило да размислува за она што треба да го сработи.

`Прочитајте: Неемија 2,11-20. Што прави Неемија за да се подготви за планот за изградба на ѕидиштата?`

**Поука за водство:**

**Поука 1:** Неемија никому не му ги открива плановите „и никому не му кажав што ми ставил Бог на срце да направам за Ерусалим” (Неемија 2,12). Не само што не им зборува на непријателите, туку крие и од еврејските поглавари. Тој тргнува да извиди со цел да согледа што треба да се направи.

**Поука 2:** Пред да изнесе какви било подробности, Немија ја исполнува својата домашна задача и го планира сето она што треба да се сработи.

**Поука 3:** Кога зборува за задачата, Немија прво истакнува што сторил Бог до тој момент водејќи го овој потфат, а потоа ги цитира зборовите на царот. Пред да бара посветеност, тој дава охрабрување. Навистина може да се нарече чудо тоа што Евреите реагирале така позитивно и што одлучиле да градат и покрај отпорот на кој ќе наидат. Благодарение на молитвите на Неемија, Бог го подготвил не само царот, туку и еврејскиот народ, па затоа тие реагирале храбро и решително.

`Прочитајте го текстот Неемија 2,19.20. Што кажуваат овие стихови за верата на Неемија? Како текстовите 5. Мојсеева 7,9: Псалм 23,1-6. и 4. Мојсеева 23,19. можеби му помогнале на Неемија?`

Нашите разговори покажуваат кои сме навистина и во што всушност веруваме. Неемија се стреми да кажува охрабрувачки зборови. Тој не се плаши да го спомне Бога во сѐ што кажува и да го прослави, дури и тогаш кога луѓето се ругаат и му се потсмеваат. Иако Неемија знае дека непријателите чувствуваат презир кон нив, тој не ги ублажува зборовите ниту го изостава Бога од разговорите. Како Јосиф во Египет многу години порано, Неемија не се плаши да го возвиши Бог меѓу луѓето кои не веруваат во Него.