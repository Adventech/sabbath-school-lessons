---
title: 'Неемија Прима Лоша Вест'
date: 06/10/2019
---

Немиината книга почнува на приближно ист начин како и книгата на пророк Даниел (види: Даниел 1,1.2), со лоша вест. Да, мнозина се вратиле во земјата на нивните предци, но ситуацијата таму не била најдобра.

`Прочитајте ги стиховите Неемија 1,1-4. Зошто Неемија бил толку потресен? Како реагирал на лошата вест што ја примил?`

Некои Евреи, заробени години порано, биле донесени во Сусан, еден од четирите административни центри на Персиското царство, каде Неемија служел во царската палата како пехарник. Терминот што се користи за Ананија, „еден од моите браќа,“ најверојатно се однесува на браќа по крв, бидејќи Ананија се споменува на сличен, но многу поблизок начин во текстот во Неемија 7,2, иако тој израз може да се однесува и само на сонародник Израелец. Разговорот со Ананија најверојатно се случил меѓу средината на ноември и средината на декември 445 г. пр. н. е., околу 13 години по враќањето на Ездра во Ерусалим. Ананија известува дека околностите во Ерусалим се тешки. Народот не успеал повторно да го изгради Ерусалим. Непријателот ги уништил ѕидовите на градот, оставајќи го незаштитен и запустен.

Важно е да се спомене дека царот Артаксеркс им ја скршил надежта на повратниците запирајќи го процесот на изградба откако народот од другата страна на Реката се пожалил (Ездра 4). Тоа на непријателите им овозможило да ги уништат градските ѕидини (Ездра 4,23). Неемија ги чул гласините за таа несреќа, но до тогаш немал вистински одговор.

Иако храмот бил повторно изграден, тој не бил целосно во функција бидејќи народот потребен за служба во храмот не можел да живее во Ерусалим. Таквите прилики го растажиле Неемија, а содржината на веста ја погодило неговата душа: Евреите не го слават Бога и покрај тоа што се вратиле со таа цел. Наместо тоа, го занемариле Божјиот дом и светиот град од страв од непријателите и од угнетувањето.

Затоа Неемија веднаш се обраќа кон Бога. Тој не го обвинува народот на Јуда дека нема вера и луѓето не ги нарекува кукавици, ниту ја прифаќа моменталната состојба на работите. Неемија едноставно паѓа на колена и почнува да се моли и да пости.

`Кога ја слушнал оваа лоша вест, Неемија плачел, постел и се молел. Што ни кажува неговата постапка за тоа како треба да му се обраќаме на Бога, особено во време на неволја?`