---
title: 'Говорот На Неемија'
date: 08/10/2019
---

Текстот во Неемија 1,11. кажува дека Неемија бил царски пехарник. Нам можеби таа работа може да ни се чини безначајна, но пехарниците биле луѓе со силно влијание, бидејќи имале постојан и директен пристап до царот. Пехарниците имале задача да ги пробаат пијалаците наменети за царот, за да спречат царот да се разболи или да биде убиен. Херодот истакнува дека Персијците многу ги ценеле пехарниците и ги сметале за високи службеници. На пример, пехарникот на асирскиот цар Асархадон бил едновремено и главен министер во царството. Така, Неемија заземал висока позиција во царството, и поради неговиот пристап до царот, се моли на Бога да го употреби во разговорот со царот за приликите во Јуда.

`Прочитајте: Неемија 2,18. Што се случило како резултат на молитвите и постењето на Неемија?`

Молитвата била услишена во месецот Нисан, а тоа се паднало некаде во месец април 444 пр. н. е. Поминале четири месеци откако Ананија и Евреите му ја донеле вознемирувачката вест на Неемија за Ерусалим. Неемија се молел четири месеци и постел, и секој ден можело да изгледа како Бог да не одговора. Меѓутоа, времето на Божјето дејствување е секогаш совршено. Бог го подготвил царот да го сослуша Неемија и да даде поволен одговор.

Не било чест случај пехарниците во одреден период да бидат ослободени од своите задолженија за да станат управители во друга земја. Бог зборувал преку Неемија и извршил влијание на персискиот цар Артаксеркс I да го прогласи Неемија за управител на Јудеја. Спомнувањето на царицата укажува на тоа дека веројатно во прашање бил приватен настан, бидејќи не секогаш било обичај царицата да биде присутна на официјалните гозби. Неемија не го споменува Ерусалим веднаш, за да не создаде кај царот одредени предрасуди, туку упатува емотивна молба до царот за лично прашање. До мигот кога го спомнал посебното место, тој веќе го придобил царот.

`На кои начини забележуваме паралела меѓу положбата на Неемија на овој двор и Даниеловата позиција во Вавилон? Што кажува за карактерот на Неемија позитивното расположение на царот кон него?`