---
title: 'Важноста На Образованието'
date: 03/10/2019
---

`Прочитајте го текстот Ездра 7,6.10. Што учат овие текстови за важноста на соодветното верско образование?`

Искреното Ездрино посветување на Бога и неговата одлука Божјата реч да ја проучува, да ја применува и поучува од неа (Ездра 7,6.10) го приготвиле за повозвишена служба во Израел. Библискиот текст буквално гласи дека се посветил себеси на проучување, извршување и поучување на Господовиот закон.

Елена Вајт дава важен увид во тоа: „Како потомок на Ароновите синови, Ездра добил свештеничко образование; освен тоа, бил запознат со списите на астролозите, мудреците и вражарите од Медо-персиското царство. Но, Ездра не бил задоволен со својата духовна состојба. Тежнеел да биде во целосна хармонија со Бога, копнеел за мудрост да може да ја исполни Божјата волја. Затоа ’беше го управил срцето свое за да го истражува законот Господов и да го извршува’ (Ездра 7,10). Тоа го навело вредно да ја проучува историјата на Божјиот народ, како што е запишана во списите на пророците и царевите. Ги истражувал историските и библиските списи за да утврди зошто Господ дозволил Ерусалим да биде уништен, а Неговиот народ одведен во ропство во незнабожечка земја“ (Пророци и цареви, стр. 394.395; стр. 608. оригинал).

„Ездра сиот свој живот се трудел да ги зачува и умножи Светите списи, и тоа дело заземало прво место во неговите напори да го оживее интересот за проучување на Светото писмо. Тој ги собирал сите преписи од законот што можел да ги пронајде, ги давал да се умножат и да им се делат на луѓето. Чистата реч, така умножена и ставена во рацете на многу души, ширела знаење од непроценлива вредност “ (стр. 396; стр. 609. оригинал).

Забележете дека Ездра, иако ги познавал патиштата на паганството, увидел дека не се исправни; затоа тежнеел да ја дознае вистината од изворот на вистината, од Божјата реч и од „законот Господов“. Морал да заборави голем дел од она што го научил во световните школи, бидејќи, несомнено, поголемиот дел од она што го поучувале било погрешно. Впрочем, колку му значеле „списите на астролозите, мудреците и вражарите“?

`На кои сѐ начини, дури и денес, можеби треба да го заборавиме она што сме го научиле во светот?`