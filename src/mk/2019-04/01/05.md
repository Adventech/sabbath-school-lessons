---
title: 'Декретот На Артаксеркс'
date: 02/10/2019
---

`Прочитајте: Ездра 7,11-28. Кои биле елементите на царевиот декрет? Зошто овие упатства биле важни за израелскиот народ?`

Артаксерксовиот декрет е сличен на Кировиот прв декрет. Царот ги советува сите кои сакаат, особено припадниците на свештеничката лоза, да тргнат на пат за Ерусалим. Иако според историските документи Мурашу повеќето Евреи на крајот останале во Персија (што се гледа во извештајот за Естира), имало и такви кои чекале прилика да започнат нов живот во татковината на своите предци. Царот ги упатил повеќето од своите налози до ризничарите од онаа страна на Реката (од Трансеуфратската територија). Задача на ризничарите била да му обезбедат на Ездра сѐ што му е потребно за да го обнови градот и да го „украси домот Господов во Ерусалим“ (Ездра 7,27). На крајот, царот му наложил на Ездра да обезбеди соодветно држење на Божјиот закон, како и законите на царевите, воспоставувајќи судски систем. Редот и организацијата, кои настанале како резултат на оваа заповед, претставуваат важен дел на секое општество. И уште повеќе, на Ездра и на Израелците царот им го олеснил обновувањето на татковината.

Дали царевото залагање за повторна изградба на градот и Храмот укажува дека тој станал верник на Ездриниот Бог? Артаксеркс Бога го нарекува „Бог Израелов, чие живеалиште е во Ерусалим“ (Ездра 7,15). Изразите што ги користи царот во врска со Бога Израелов укажува дека сметал од Господ е уште едно локално божество кое треба да се умилостиви со дарови. Не сакал овој локален бог да биде гневен на него и на неговите синови (Ездра 7,23). Покрај тоа, треба да забележиме дека 457 г. пр. н. е. е година на египетскиот бунт против персиската власт; затоа, царевите пресретливи постапки веројатно биле преземени за да се стекне лојалност на провинцијата Јуда.

За жал, и покрај односот што царот го воспоставил со Ездра и Неемија, тој не станал верник; барем во текстот ништо не упатува на тоа: што значи дека Господ може да употреби дури и необратени луѓе да ја извршат неговата волја на Земјата.

`Како, дури и среде толку болки и страдања, можеме да научиме да имаме доверба во Божјата врховна власт над светот, како што се гледа од овој пример?`