---
title: 'Општ Преглед На Царевите И На Настаните'
date: 30/09/2019
---

Првата група повратници добила задача повторно да го изгради Божјиот храм. За противењето на изградбата на Храмот ќе проучуваме подоцна. Сега ќе разговараме за сменување на персиските цареви за време на долгата изградба на Храмот и обновувањето на Ерусалим. Важно е да ја познаваме историската заднина на извештите за Ездра и Неемија бидејќи тоа ни дава подлабок увид во нивните пораки.

`Прочитајте го текстот Ездра 4,1-7. Кои цареви се споменуваат дека во време на нивното владеење настанало противење околу изградбата на Храмот?`

Следи листа од персиски цареви, според хронолошки ред, кои се поврзани со Книгата на Ездра и Неемија. На почетокот од листата е Кир, кој го основал Персиското царство и го освоил Вавилон во 539 г. пр. н. е.:

- Кир II „Велики“ (559-530 г. пр. н. е.)
- Камбиз II (530-522 г. пр. н. е.)
- Дариј I (522-486 г. пр. н. е.)
- Ксеркс I (485-465 г. пр. н. е.) познат и како Асвир во Книгата за Естира)
- Артаксеркс I (465-424 г. пр. н. е.)

Додека ги проучуваме овие книги, мошне е важно да знаеме дека овие цареви во Книгата на пророк Ездра не се споменати по хронолошки ред. На пример, текстот во Ездра 4,6-24 е вметнат пред 5. глава, во која продолжува извештајот за пречките околу ѕидањето на Храмот. Потоа, настанот со писмата упатени до Ксеркс I (Асвир) и Артаксеркс I во 4. глава од Книгата на Ездра се одиграл по настаните забележани во 5. и 6. глава, кои се однесуваат на Дариј I. Ваквиот тек може на читателите да им се чини сложен и да стане причина за збунетост која со векови владее во врска со овие книги. Како што ќе одминува тримесечјето, познавањето на токот на настаните ќе ни помогне подобро да ги сфатиме пораките на Ездра и Неемија.

`Колку често сте наидувале на подробности во Библијата кои ве збунувале? Како можеме да научиме да му веруваме на Бога и на Неговата реч, дури и тогаш кога наидуваме на нешто што не го разбираме? Зошто е тоа важно? (Види: Исаија 55,8.9)`