---
title: 'Првото Враќање На Прогонетите'
date: 29/09/2019
---

`Прочитајте ги следните текстови: Еремија 25,11.12; Еремија 29,10; Даниел 9,1.2. Кога се случило првото враќање на изгнаниците? Кое пророштво се исполнило со ова враќање?`

Господ влијаел на Кир да го дозволи првото враќање и со тоа се исполнило пророштвото на Еремија за 70 години. Еремија забележал дека во Јудината земја, под Вавилон, 70 години ќе владее пустош (од 606/605 г. пр. н. е. до 537/536 г. пр. н. е.), но дека тогаш Бог ќе овозможи враќање на изгнаниците. Додека ги проучувал списите на Еремија, Даниел сфатил дека дошло време за да се оствари тоа ветено враќање.

Во 9. глава од Книгата на пророк Даниел, читаме дека Даниел е вознемирен бидејќи 70 години скоро истекле без очигледни промени, а на власт дошло новото Персиско царство. Тагувал и се свртел кон Бога молејќи се за милост и исполнување на Неговите ветувања. Во истата глава (Даниел 9,24-27), Бог го уверил Даниела дека Тој се грижи за сѐ и дека постојат одредени планови за иднината, кога ќе дојде Избавителот кој ќе умре за народот да ги искупи нивните гревови, да донесе правда и да го исполни жртвениот систем. Бог всушност говорел: „Даниеле, не грижи се. Бидејќи вистинскиот Избавител (Исус) сигурно ќе дојде, Јас сега, исто така, тебе ќе ти испратам избавител.“ Набргу по ова, Бог го покренал Кир, персискиот цар, да издаде наредба да се ослободат заробените. Бог секогаш е верен на своите ветувања. (Види во текстот во Даниел 10 како Бог дејствувал за да го осигури напредокот на својот народ во нивната земја).

Во првата глава на Книгата на Ездра стои забележан Кировиот проглас дека израелскиот народ може слободно да се врати во Ерусалим и да го изгради Господовиот дом. Овој налог е даден меѓу 539. и 537. г. пред Христа. Кир не само што им дозволил да појдат, туку се погрижил да се вратат со подароци, вклучувајќи ги и првобитните садови од Храмот, што ги зел Навуходоносор. Овој настан нѐ потсетува на излегувањето на Израелците од Египет што се одиграл многу години порано, кога Бог, исто така, ги покренал срцата на луѓето да ги даруваат со подароци при заминувањето. Оваа прва група што се вратила во Јуда се состоела од 50.000 души и најверојатно ги опфаќала жените и децата од други подрачја.

`Кои други историски пророштва се исполниле токму онака како што е ветено во Речта, и како од нив можеме да примиме утеха дека Бог ја познава иднината и дека можеме да веруваме во неговите ветувања што Тој нам ни ги дава?`