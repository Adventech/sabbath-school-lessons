---
title: 'Второто Враќање На Изгнаниците'
date: 01/10/2019
---

Во текстовите Ездра 7,1-10. и 8,1-14. гледаме дека царот Артаксеркс I му дозволува на Ездра да се врати во Ерусалим (457 г. пр. н. е.) и со себе да ги поведе сите оние што сакаат да се вратат. Не се знае многу за односот меѓу царот и Ездра, или што правел Ездра на дворот. Во 8. глава во книгата на Ездра се наведени главите на семејствата кои се вратиле, почнувајќи од повратниците кои биле свештеници, преку царската лоза до општото еврејско население. Дванаесет семејства се посебно именувани, што дава впечаток дека во прашање е намерен потсетник на дванаесетте Израелски племиња.

Текстот наведува околу 1500 мажи, што би значело дека, сметајќи ги жените и децата, имало вкупно околу 5000 до 6000 луѓе. Ова била многу помала група од првата која се вратила со Зоровавел и Исус.

`Прочитајте го текстот Ездра 7,1-10. Што дознаваме од него за Ездра?`

Ездра е книжевник со свештеничко наследство. Како свештеник, тој е потомок на Арон, Мојсеевиот брат, првиот израелски свештеник. Според извештаите забележени во Книгата на Ездра, како и во еврејската традиција, името на Ездра е мошне ценето дури и денеска. Не е познато дали Ездра служел како книжевник на дворот на царот Артаксеркс, така што ова претставување на Ездра како книжевник или се однесува на неговите претходни одговорности или на неговите вештини, кои почнува да ги користи по доаѓањето во Јуда. Како и да е, Ездра сигурно работел во Артаксерксово блиско окружување, со оглед на тоа дека царот го испратил како водач на патот.

Во текстот Ездра 7,6.10. Ездра е опишан како „вешт“ и „посветен“ книжевник или учител. Речта „вешт“ во буквална смисла значи „итар“, упатувајќи на некој кој е брз во разбирањето и согледувањето на одредени подробности. Ездра имал прониклив ум – бил познат по своето знаење и мудрост кога е во прашање Божјиот закон. Уште повеќе, фактот дека царот го избрал Ездра да ја одведе групата Израелци во Јуда сведочи за храброста и способноста на Ездра како водач.

`Забележете дека Ездра го насочил своето срце да го истражува „законот Господов“ (Ездра 7,10). Како да го примениме ова начело во својот живот денес?`