---
title: 'Давање Смисла На Историјата Зоровавел И Ездра'
date: 28/09/2019
---

### Прочитајте ги библиските текстови:
Еремија 25,11.12; Даниел 9,1.2; Ездра 4,1-7; Исаија 55,8.9; Ездра 7,1-28.

> <p>Запомнете го стихот</p>
> „Вака вели персискиот цар Кир: Сите земни царства ми ги даде Господ, небесниот Бог. Тој ми нареди да Му изградам дом во Ерусалим, во Јудеја“ (Ездра 1,2).

Во списите на пророкот Еремија Бог ветил дека неговиот народ ќе се врати во својот дом по 70 години прогонство во Вавилон. Царот Кир бил Божје орудие преку кое е остварено ова враќање. Кир, Божји помазаник (Исаија 45,1), издал декрет околу 538 год. пр. н. е., со кој на Божјиот народ му овозможил да се врати во својата земја и повторно да го изгради Храмот.

Токму Бог го вдахнал Кира да му каже на Ерусалим: „Ти ќе бидеш одново изграден!“ и на храмот: „Ти ќе бидеш обновен!“ (Исаија 44,28). Бог гарантирал дека Ерусалим ќе биде повторно изграден. Тој, исто така, го покренал Кировото срце да издаде дозвола да се изгради Храмот.

Какво охрабрување кога гледаме како Божјиот народ реагира позитивно на Господовото дејствување: „Тогаш главатарите на татковските домови на Јуда и Венијамин, свештениците и Левитите, и сите на кои Бог им го подигна духот, станаа и тргнаа да го градат Господовиот Дом во Ерусалим“ (Ездра 1,5).

Во овој стих гледаме како народот позитивно одговара на Божјите моќни и милостиви дела. Нашите најголеми достигнувања произлегуваат од разбирањето за тоа кој е Бог и што прави, како и од сознанието дека со љубов дејствува во полза на својот народ.