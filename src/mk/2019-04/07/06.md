---
title: 'Похвала И Молитва'
date: 14/11/2019
---

`Прочитајте: Неемија 9,32-38. На што се сосредоточува крајот на молитвата на признавање?`

Во молитвата народот уште еднаш се навраќа на прославувањето на Бога поради она што Тој е: голем, моќен и страшен, кој го чува својот завет и милост. Тие изгледаат искрено во признавањето на Божјата добрина кон нив.

Тие, исто така, изнесуваат молитва во вид на склопување завет со Бога, што е детално објаснето во 10. глава. Како гласи нивната молба?

„А сега, Боже наш, велик, силен и страшен Боже, кој ги чуваш Заветот и милоста, нека пред Твоето лице не биде незначителна сета оваа неволја“ (Неемија 9,32).

Заедницата морала да им плаќа данок на царевите кои владееле со нив. Угнетувањето од сите страни ја мачело малата група Израелци, и тие биле уморни од сето тоа. Морале да поднесуваат тиранија една по друга, и се надевале на оддишка.

Интересно е што тие се нарекуваат себеси „робови“. Откако ја опишуваат неверноста на својот народ, тие ја завршуваат својата молитва нарекувајќи се себеси така. Робовите, се разбира, им се послушни на надредените. Употребата на овој израз укажува дека тие сфаќаат оти треба да му бидат послушни на Господа на начин на кој оние што живееле пред нив не биле. Ова е израз на нивната желба да му бидат верни на Господа и на Неговите заповеди. И, како Божји робови, тие го молат да дејствува во нивна полза.

Ездрината и Немиината заедница го опишуваат нивното моментално искуство како „голема неволја“ (Неемија 9,37), што може да се спореди со неволјите што ги доживеале Израелците во Египет (Неемија 9,9). Во молитва тие го фалат Бога што ја видел нивната неволја во Египет и не ја пренебрегнал. Заедницата сега го моли Бога да делува како што делувал во минатото, иако тие не го заслужуваат тоа, бидејќи никој – цареви, кнезови, свештеници, пророци или татковци – не бил верен. Според тоа, тие се потпираат исклучиво на Божјата благодат и милост кон нив, не на самите себе или на нивните предци, со надеж дека Бог ќе дејствува во нивна полза.

`Прочитајте: Римјаните 5,6-8. Како овие стихови го одразуваат она што го барале Израелците од Бога? Каква утеха можеме да извлечеме од молбата на Израелците и од Павловите зборови во Посланието до Римјаните?`