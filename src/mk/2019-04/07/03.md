---
title: 'Почетокот На Молитвата'
date: 11/11/2019
---

Народот одговорил на читањето на Библијата со долга молитва која раскажувала за Божјата добрина наспроти историјата на неверноста на Израел. Можеме да забележиме дека одговорот повеќе наликува на проповед отколку на молитва, бидејќи речиси секој стих има паралела во одреден дел од Библијата.

`Прочитајте го текстот: Неемија 9,4-8. На кои главни теми е сосредоточена молитвата во овие почетни стихови, и зошто?`

Во првиот дел од молитвата, луѓето го благословуваат Бога, а особено Неговото име. Во еврејската култура, името не било само збор со кој луѓето го нарекувале некого, туку тоа на лицето му давало идентитет. Според тоа, славењето на Божјето име е значајно бидејќи му покажува на светот дека тоа име е достојно за пофалба и чест. Тоа е името на Творецот на вселената. Молитвата започнува со поклонување на Бога како Создател и Оној што „оживува“ сѐ (Неемија 9,6; види и Колошаните 1,16.17). Зборот „оживува“„ доаѓа од еврејски глагол и значи „да се одржува во живот“.

Оној што создал сѐ е Оној што го избрал Аврама, човекот кој во никој случај не бил посебен освен што „неговото срце“ било „верно“. Можеби изгледа дека на Аврама во многу случаи му недостасувало вера, но кога било побарано од него да се откаже од својот син, не се двоумел (види: 1. Мојсеева 22). Научил да биде верен – не преку ноќ, туку во текот на неговото долго одење со Бога. Според еврејското сфаќање, „срцето“ се однесува на умот. Со други зборови, Аврам развил верност во своите мисли и дела, и Бог го потврдил тоа.

Првите неколку изрази во молитвата се сосредоточуваат на Бога како 1) Творец, 2) Оној што дава живот и 3) Оној што ги исполнува своите ветувања. Народот најпрво се посетува кој е Бог: Тој е Верниот кој нѐ создал, кој сѐ оживува и секогаш ги исполнува ветувањата што ни ги дал. Имајќи го тоа на ум, животот можеме да го согледаме правилно и да научиме да му веруваме дури и во најтешките околности, кога може да ни изгледа дека е далеку од нас и дека не е заинтересиран за нашите предизвици.

`Зошто учењето за Бога како наш Творец е во средиштето на нашата вера? Впрочем, кое друго учење е толку важно во споредба со ова, во кое Бог нам ни наложил секоја седмица да поминеме една седмина од својот живот сеќавајќи се на него како наш Творец?`