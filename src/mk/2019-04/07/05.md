---
title: 'Закон И Пророци'
date: 13/11/2019
---

`Прочитајте: Неемија 9,23-31. Како се опишани Израелците во споредба со Божјата „голема добрина“ (Неемија 9,25)?`

Следниот дел од молитвата/проповедта се сосредоточува на животот во Ханан, бидејќи Израелците ја поседувале земјата што им ја дал Бог. Дадената земја, градовите, лозјата и полињата биле подготвени за користење, но тоа го зеле „здраво за готово“. На крајот на 25. стих, се кажува: „јадеа, се ситеа и се дебелеа“. „Се дебелеа“ е израз што го наоѓаме само неколку пати во Библијата (5. Мојсеева 32,15, Еремија 5,28), и секој пат има негативно значење.

Израелците „уживаа во Твојата голема добрина“, но тие не уживале во Бога, туку наместо тоа, уживале во сѐ што имале. Очигледно, да се поседува сѐ, тоа не создава блиска заедница со Бога. Многу пати помислуваме: „Ако го имам само ова или она, тогаш ќе бидам среќен“. За жал, гледаме дека Израелците добиле сѐ од Бога, па сепак нивното „радување“ на овие работи само ги направило помалку посветени Нему. Мошне често се случува да ни биде полесно да се сосредоточиме на даровите, а да заборавиме на Дародавецот. Тоа е кобна измама.

Се разбира, тоа не значи дека не можат да нѐ направат среќни работите што ги добиваме од Бога. Тој сака да се радуваме на Неговите дарови, но оваа радост не гарантира блискост со Бога. Всушност, ако не сме внимателни, тие дарови можат да станат камен на сопнување.

Меѓутоа, водачите во оваа глава признале на кои сѐ начини му биле неверни на Бога. Додека гледале низ историјата, тие посебно ги спомнувале престапите што ги извршиле како народ. Како особено важни се јавиле два аспекта, бидејќи биле повторени: 1) Израелците го отфрлиле Божјиот закон и 2) ги прогонувале пророците.

Со други зборови, сфатиле дека Божјиот закон и Неговите пророци се темел на нивниот развој како побожен народ и како поединци. Во молитвата овој заклучок е нагласен со зборовите: „ако ги исполнува“ Божјите заповеди „ќе биде жив преку нив“ (Неемија 9,29, цитат од текстот 3. Мојсеева 18,5) и со истакнување дека токму Духот е тој што зборува преку пророците. Бог ни ги даде заповедите за животот во изобилство и Тој ги испратил своите пророци за да нѐ водат во разбирањето на Неговата вистина. Основното прашање што секој од нас треба да си го постави гласи: Што правам со овие дарови?