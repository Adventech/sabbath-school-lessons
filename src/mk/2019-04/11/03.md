---
title: 'Левитите На Ниви'
date: 09/12/2019
---

`Прочитајте Неемија 13,10-14. Што настојува Неемија овде да исправи?`

Пејачите, чуварите на вратата и другите работници во Храмот морале да се вратат на работа на своите ниви за да ги прехранат своите семејства, бидејќи Божјото дело не било поддржано. Целиот систем на десетоци и дарови, кој толку грижливо бил воспоставен, сега бил срушен. Неемија морал да започне сѐ од почеток. Со тоа што исфрлил сѐ од одаите, го покажал својот очај.

„Не само што бил осквернет храмот, туку ни даровите не се употребувале како што треба. Од таа причина луѓето станувале сѐ помалку дарежливи. Ја изгубиле верноста и сесрдноста, а десетокот го давале со негодување. Ризницата на Божјиот дом била недоволно снабдена. Мнозина пејачи и други лица што учествувале во службата на храмот не добивале доволно награда, па го напуштиле Божјото дело и се вработиле на друго место“ (Елена Вајт, Пророци и цареви, стр. 435; стр. 670. оригинал).

Интересно е да се види како цела Јудеја повторно се обединила и го изградила она што било уништено. Народот бил на страната на Неемија против Товија и Елијасив, бидејќи сигурно увиделе дека Неемија прави сѐ што може за доброто на народот. Покрај тоа, Неемија им ја доверил положбата настојник над ризниците на Храмот на луѓе кои ги сметал за верни и лојални. Им била доверена задачата да ги собираат десетоците и даровите, да се грижат работите да бидат чувани на соодветен начин и средствата да се делат на одредени личности. Со други зборови, Неемија дошол и речиси истовремено го искоренил расипаниот начин на управување.

Иако Неемија поставил верни луѓе над работите во Храмот, расипаниот првосвештеник, Елијасив, не ја изгубил својата положба, бидејќи му е пренесена во наследство како потомок на Арон. Неговата работа во храмот била ограничена со новите мерки на Неемија и со поставување на други лица на некои првосвештенички одговорности, но тој и понатаму бил првосвештеник.

`Неемија се молел: „Затоа, Боже мој, спомни си за мене: не презирај ги моите побожни дела, кои ги направив за Домот на својот Бог и за службата во него“ (Неемија 13,14). Што е тоа што било толку човечко во врска со оваа молитва?`