---
title: 'Газење Грозје Во Каци Во Сабота'
date: 11/12/2019
---

`Прочитајте: Неемија 13,15.16. Со какво прашање овде се занимава Неемија?`

Не е лесно да се застане на Божја страна кога сте малцинство. Бидејќи Бог рекол дека саботата е свет ден во кој никој не треба да извршува никаква работа, Неемија имал намера да се погрижи оваа заповед да се почитува во Ерусалим. Нема сомнение дека чувствувал морална обврска да ја заземе положбата што ја зазел и да дејствува во согласност со тоа.

Саботата била создадена на крајот на седмицата затоа била посебен ден кога луѓето требало да бидат обновени и препородени поминувајќи време со Бога онака како што не можеле кога биле преокупирани со своите занимања или извршувале други световни работи.

Кажано е: „Саботата го чувала Израел повеќе отколку што Израел ја чувал саботата.“ Суштината е дека седмиот ден, сабота, бил, а и понатаму е, моќно средство кое помага да се одржи верата жива во оние кои со Божја благодат тежнеат да ја празнуваат и да уживаат во физичките и духовните предимства коишто таа ги нуди.

`Прочитајте: Неемија 13,17-22. Што прави Неемија за да го спречи „купувањето и продавањето“ во сабота?`

Бидејќи Неемија е управител на Јудеја, тој смета дека негова улога е да ги спроведе законските одредби. Бидејќи одредбите во Јудеја се темелеле на Божјиот закон, тој станува чувар на Законот, вклучувајќи ја и заповедта за саботата. А можеби, кога кнезовите на Јуда би се спротивставиле на изопаченоста што ја вовел првосвештеникот, Неемија не би се нашол во таква ситуација. Меѓутоа, поглаварите и кнезовите можеби веќе му префрлале на Неемија бидејќи претходно ги натерал да им вратат одредени средства на сиромашните; затоа се чинело дека не се спротивставувале на промените што ги вовеле Елијасив и Товија.

Неемија најпрво ги прекорува поглаварите, а потоа наредува да се затворат портите и да се постават слуги што ќе ги чуваат портите. Кога местото за трговија се поместува надвор од градот, тој презема уште подрастични мерки и се заканува дека ќе дигне рака на трговците следната сабота. Неемија сигурно бил човек од збор, бидејќи трговците го послушале и веќе не доаѓале на тоа место.