---
title: 'Не Ли Правеа Така И Татковците Ваши'
date: 12/12/2019
---

Ревноста на Неемија за саботата нѐ восхитува. Бил толку ревносен во врска со правилното држење на саботата што дури и ветил дека ќе дигне рака на трговците од другите народи. Со други зборови, лично тој би се вмешал доколку во сабота повторно ги затекне во градот или покрај портите. Како управител имал официјална одговорност да се погрижи оваа заповед правилно да се почитува.

„Неемија бестрашно ги укорил заради ова занемарување на должноста. ’Какво е тоа зло што го правите, па ја сквернавите саботата?’, строго ги запрашал. ’Не ли правеа така и татковците ваши, па Бог го пушти врз нас и на овој град сето ова зло? И вие уште го умножувате гневот врз Израел сквернавејќи ја саботата.’ Потоа наредил да се затвораат вратите ’кога ќе дојде сенката на вратата Ерусалимска во очи сабота,’ и да не ги отвораат додека не заврши саботата. Имајќи повеќе доверба во своите слуги отколку во оние што би ги одредиле ерусалимските поглавари, ги поставил кај портите да пазат оваа наредба да не се престапува. (Елена Вајт, Пророци и цареви, стр. 435.436; стр. 671.672. ориг.).

Опомените на Неемија за обесветувањето на саботата, заедно со другите опомени за нејзиното кршење, очигледно одекнувале низ вековите дури до Исусово време. Тоа го знаеме, бидејќи Евангелијата често го прикажуваат Исуса како се бори со верските водачи во врска со правилното држење на саботата.

`Прочитајте ги следните текстови: Матеј 12,1-8; Марко 3,1-6; Лука 6,6-11; Јован 5,5-16. Кое е спорното прашање во овие текстови и како сфаќањето на историјата на стариот Израел ни помага да објасниме зошто дошло до конфликти?`

Во својата ревност, иако погрешно насочена, за саботата да не биде „осквернета“, овие верски водачи биле толку заслепени што за сето тоа го обвиниле Исуса, кој е „Господар и на саботата“ (Лука 6,5), дека ја крши. Иронично е тоа што, иако многумина од овие луѓе изразувале голема загриженост за Законот, сепак заборавиле што е „најважно“ во Законот: „Тешко вам, книжници и фарисеи, лицемери, зашто давате десеток од нане, копра и ким, а сте го оставиле најважното во Законот: праведноста, милоста и верата; ова требаше да го правите, а и она да не го оставате“ (Матеј 23,23).

`Како можеме, како поединци и како Црква, да бидеме внимателни да не ја направиме истата грешка што овие луѓе ја направиле било во врска со саботата или со нешто друго за што веруваме дека е важно за верата?`