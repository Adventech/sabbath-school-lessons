---
title: 'Расипаното Водство На Храмот'
date: 08/12/2019
---

Тринаесеттата глава од Книгата на Неемија започнува со прашањето во врска со странците/идопоклониците Амонци и Моавци во нивната средина (Неемија 13,1-3). Овие стихови не зборуваат за одвојување на поединци од друг народ или од друга раса кои го следат Бога, туку се однесува на испраќање на оние кои се од друга вера – не на обратениците, туку на идопоклониците (види и: 5. Мојсeева 23,3-6).

`Прочитајте го текстот Неемија 13,1-9. Кои биле Елијасив и Товија? Зошто тоа што го направиле било неприфатливо? Погледнете ги следните текстови: Неемија 2,10.19; 3,1; 12,10.22; 13,28.`

И Елијасив и Товија се познати личности во Книгата на Неемија. Елијасив бил првосвештеник на народот, а исто така бил задолжен и за Храмот. Товија се споменува како амонски непријател на Неемија кој жестоко се противел на неговата работа во Ерусалим. Односот на Елијасив и Товија укажува на поврзаност воспоставена преку брачна заедница.

Иако извештаите за брачната поврзаност не се сочувани, знаеме дека Товија имал еврејско име (кое значи „Господ е добар“), и дека, според тоа, најверојатно дошол од еврејска срдина. Семејството на неговата сопруга, наследници на Арах, иако неименувани, се верува дека биле во роднинска врска со семејството на Елијасив. Покрај тоа, Санавалат Оронецот, вториот противник на Неемија, имал ќерка која се омажила за внукот на Елијасив. Според тоа, кругот на интригите околу Неемија мора да бил многу силен бидејќи највисоките службеници во земјата биле во сродство и обединети против водството на Неемија.

За време на отсуството на управителот, првосвештеникот му дал на Товија една од одаите во Храмот наменети за чување на десетоците, даровите и приносите. На Товија му бил дозволен постојан престој во Храмот, што било начин да се постави како еден од водачите на народот. Непријателите на Неемија конечно го постигнале она што за сето време го сакале: да го отстранат Неемија и да ја преземат власта. За среќа, Неемија немал намера само да седи и ништо да не преземе.

`Дали Божјиот народ во текот на светата историја – било да се тоа Евреите во стариот Израел или христијаните по нив во текот или по новозаветните времиња – толку лесно дозволувал да биде заведен? Како можеме да ги избегнеме нивните грешки?`