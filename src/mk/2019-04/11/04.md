---
title: 'Десетоци И Дарови'
date: 10/12/2019
---

Реформите на Неемија во Храмот опфаќале и извршување на налогот во врска со десетоците и даровите.

`Прочитајте ги следните текстови: 4. Мојсеева 18,21-24; Малахија 3,10; Матеј 23,23; 1. Коринќаните 9,7-14; 2. Коринќаните 9,6-8; Евреите 7,1.2. Што нѐ учат овие текстови за важноста на десетоците и даровите, не само за службата на Храмот, туку и за нас денес?`

Без собирање на десетоците и даровите, не можела да се извршува службата во Храмот. Кога десетоците биле скратени, службата во Храмот престанала и целиот систем на богослужение бил загрозен. Кога службениците на Храмот отишле да побараат друга работа за да го прехранат своето семејство, не можеле повеќе да се грижат целосно за Храмот. Со самото тоа, обожавањето на Бога било присутно во помала мера.

„Системот на десетокот е величествен во својата едноставност. Неговата правичност се открива во неговото сразмерно барање и од богатите и од сиромашните. Во сразмер колку Бог ни дал да ја користиме Неговата своина, толку треба да Му вратиме во десеток. Кога Бог бара десеток (Матеј 3,10), Тој воопшто не се повикува на благодарност или на великодушност. Иако благодарноста треба да биде дел од сите наши обраќања кон Бога, ние даваме десеток затоа што Бог тоа го наредил. Десетокот му припаѓа на Бога и Тој бара да Му го вратиме“ (Христијаните адвентисти веруваат, стр. 343).

Како што се случило во израелскиот Храм, нашата Црква би пропаднала без поддршката на верниците кои ги приложуваат своите десетоци и дарови. Службите во нашата Црква не би можеле да продолжат со работа без луѓето кои се платени да вложат време во квалитетна служба, планирање и водење на Божјата црква. Службата на Бога би била со послаб квалитет. Што е најважно, без десетокот и даровите, евангелската работа не би постоела.

Ние даваме десеток затоа што Бог воспоставил таков систем во својата Реч. Постојат моменти кога Бог не мора да објаснува зошто нешто утврдил. Очекува од нас да веруваме дека Тој управува со сѐ. Ние треба да дознаеме и да бидеме известени за тоа како дејствува системот, а потоа да го довериме во Негови раце.

`Зошто давањето на десеток е толку важно за нашата духовност и зошто претставува мерило на нашата доверба во Бога?`