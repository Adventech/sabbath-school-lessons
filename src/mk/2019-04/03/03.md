---
title: 'Пророчко Време'
date: 14/10/2019
---

Во првата лекција од ова тримесечје проучувавме за тоа како Бог ги повикал Зоровавела (околу 538. г. пр. н. е) и Ездра (457. г. пр. н. е.) во посебна служба. Во втората лекција, размислувавме за Божјиот повик упатен до Неемија (444 г. пр. н. е.). Треба да сфатиме дека овие повици биле упатени во согласност со Божјето предзнаење. На пример, Зоровавел бил поттикнат од Бога да изврши посебна задача, како одговор на крајот на 70-те години заробеништво за кои пророкувал Еремија.

`Во која година Ездра бил повикан во служба? Тоа било во истата година во која царот Артаксеркс го издал својот декрет. Зошто таа година е значајна за пророштвото? Види: Даниел 9,24-27.`

Текстот Даниел 9,25 вели дека „од времето кога излезе законот за обновување на Ерусалим, до доаѓањето на Помазаникот Божји се седум седмици“. Последната седмица од ова пророштво се спомнува во 27. стих. Бидејќи една седмица има седум дена, пророчката седмица одговара на период од 7 години (4. Мојсеева 14,34; Езекиел 4,5.6). Според тоа, ова пророштво зборува за 70 седмици, што одговара на период од 490 години. Прашањето на кое мораме да одговориме е Која е појдовната точка на пророштвото за 70 седмици? Во текстот се наведува дека во прашање е времето кога се издава декретот повторно да се изгради Ерусалим.

Вкупно три декрети биле прогласени во врска со враќањето на еврејскиот народ. Кир, Дариј и Артаксеркс издале заповед за враќање. Меѓутоа, само онаа на Артаксеркс ја опфаќа грижата за самиот град Ерусалим, и само тој декрет е поврзан само со славењето на Бога за Неговото делување (Ездра 7,27.28).

Почетокот на пророштвото за 70 седмици се пресметува од 457 г. пр. н. е., седмата година од владеењето на царот Артаксеркс I, како што е споменато во текстот Ездра 7,7-26. Потоа, бидејќи 457 г. пр. н. е. е исто така почеток на пророштвото за 2300 денови и ноќи од текстот Даниел 8,14 (види го отсекот за вторник), овој декрет претставува појдовна точка и за двете пророштва. Седумдесетте седмици завршуваат во 34. година, кога проповедањето на Евангелието се проширило и Евангелието било однесено и меѓу незнабошците (обележано со прогонство на Раната црква и со маченичката смрт на Стефан). Средината на последната седмица ја претставува 31. година, кога Исус умрел на крстот.

`Проучете го пророштвото во Даниел 9,9-27. Како тоа, со неверојатна точност, ни ја открива службата на Исус? На кои сѐ начини ова пророштво ни помага да ја зајакнеме нашата вера?`