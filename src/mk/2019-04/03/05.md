---
title: 'Божји Избор'
date: 16/10/2019
---

Многу се зборува за тоа дека Бог нѐ бира да направиме нешто. Многумина имаат различни идеи за тоа што претставува тој избор. Што кажува Библијата за овој избор?

`Прочитајте го текстот Римјаните 8,28.29. На што нѐ повикува Бог? За што нѐ бира?`

Овој текст посебно кажува дека Бог ги предодредил луѓето да бидат еднакви на ликот на Неговиот Син. Текстот не кажува дека Бог предодредува да бидеме спасени или осудени, или дека немаме право на избор кога станува збор за ова прашање. Со други зборови, изборот се однесува на нашата промена. Треба да се промениме за да го одразуваме Божјиот Син. Ова преобразување е ветено во следниот стих (Римјаните 8,30), во кој Павле, писателот на ова послание, изјавува дека оние што Бог ги повикува, исто така и ги оправдува (ги прави праведни) и ги прославува (посветува). Според тоа, не сме оставени да се менуваме сами, туку Бог ни ветува дека ќе изврши промена со својата сила.

`Прочитајте Римјаните 8,28.29. Каков облик на Божји избор или повик е опишан во оваа глава?`

Во 9. глава на посланието до Римјаните, апостол Павле зборува за Божјиот избор за посебна задача. Израелците биле избрани да му ја однесат на светот добрата вест за Бога. Текстот „Јаков го возљубив, а Исав го намразив“ (Римјаните 9,13) обично погрешно се разбира во смисла дека Бог го сакал само едниот од браќата. Меѓутоа, Павле во овој текст кажува дека Јаков бил избран, а Исав не бил. За што бил избран Јаков? Да биде татко на израелскиот народ. Затоа, постојат два вида на избор/бирање што Бог ги прави. Прво, Бог го избира секој од нас за спасение и сака да бидеме преобразени според Исусовиот лик. Второ, Бог бира различни луѓе за посебни должности.

`Зошто охрабрува тоа што знаеме дека сме предодредени за спасение? Меѓутоа, зошто ова не значи дека нашите одлуки не можат да влијаат на губење на спасението што Бог ни го нуди?`