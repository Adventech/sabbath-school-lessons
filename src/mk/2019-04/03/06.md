---
title: 'Нашата Одговорност'
date: 17/10/2019
---

Ако Бог нѐ повикал, ние сѐ уште имаме слобода на избор да го прифатиме или отфрлиме тој повик, како што имаме слобода на избор во прифаќањето или одбивањето на спасението коешто Тој ни го нуди на сите нас. Тој може да нè стави во одредена положба, но можеме да избереме да не ги следиме Неговите налози. Да, Тој сака да извршиме одредено дело за Него, исто толку колку што нè повикува да бидеме слични на Него. Божјиот избор да оствариме посебна задача е дел од Неговиот план за нашето спасение. Извршувајќи го она на што Тој нѐ повикал, во нашиот живот ја откриваме реалноста на спасението што ни го дал.

Саул бил назначен за цар. За жал, тој никогаш не му го предал своето срце на Бога, и покрај укажаната доверба да ја оствари одредената должност. Само затоа што некој е повикан од Бога да направи нешто посебно за Него, не значи дека таа личност ќе го прифати Бога. Нашата слободна волја останува решавачки фактор и ако не го следиме Божјето водство, можеме да изгубиме сè.

`Прочитајте: 3. Мојсеева 3 и 4. Што можеме да научиме од овие глави за тоа што се случува кога Господ ќе повика некој да изврши одредена задача?`

Нашиот одговор може да биде сличен на оној на Ездра и Неемија, кои тргнале без да поставуваат прашања, или би можеле да бидеме како Мојсеј, кој приговарал и се оправдувал. На крајот, Мојсеј тргнал, но не без настојување тоа да го избегне. Тој приговарал тврдејќи дека не е доволно добар, дека е безначаен, дека не зазема важна позиција. Се прашувал како фараонот воопшто ќе го сослуша. Тој исто така бил загрижен дека еврејскиот народ нема да му верува или да го послуша, и дека работата ќе биде залудна. Покрај тоа, се пожалил дека не е оспособен – „јас тешко зборувам и тепкам“ (2. Мојсеева 4,10) – и дека ги нема потребните вештини. На крајот, тој отворено барал Бог да испрати некој друг. Сепак, додека го читаме извештајот за Мојсеја, дознаваме колку силен лидер станал, иако правел грешки. Тој верно ја извршувал должноста на која Господ го повикал.

`Кои оправдувања обично ги наоѓаме, а нѐ спречуваат да го правиме она за кое знаеме дека Господ сака да го направиме?`