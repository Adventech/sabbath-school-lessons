---
title: 'Радоста Пред Господа'
date: 07/11/2019
---

Текстот: „Зашто радоста пред Господа е поткрепа за вас“ (Неемија 8,10) служи како потсетник дека Божја волја е да се радуваме и да уживаме во животот. Не станува збор за каква било радост, туку за радоста што доаѓа оттаму што го познаваме Бога и знаеме дека Неговата љубов е стварна. Да уживаме во Бога и во Неговата добрина, да се радуваме на сето она што ни го дал Бог е нешто што треба да се трудиме да го правиме секој ден. И уште повеќе, уживањето во Бога ни дава сила да се соочиме со денот и да се избориме со сѐ што стои на нашиот пат.

`Прочитајте го текстот Неемија 8,13-18. Што се случува овде и што ни кажува за народот и за неговите водачи во тоа време?`

Следниот ден водачите на народот дошле кај Ездра за да научат повеќе од Божјата книга. Овој чекор што го презеле водачите ја покажал нивната желба да ја водат заедницата кон Бога. Тие сфатиле дека нема да го водат народот по вистинскиот пат ако самите лично не Го бараат Бога и не побараат знаење од Него.

`Прочитајте: 3. Мојсеева 23,39-43. Што им било заповедано на Израелците да сторат и зошто?`

Забележете дека стихот Неемија 8,15 се однесува на фактот дека тие го твореле она што било „запишано“. Тука гледаме уште еден пример за тоа колку сериозно сега сакале да ја послушаат Божјата реч, бидејќи по неколкудецениското ропство ја научиле лекцијата за непослушноста. Исто така, според стиховите од 3. Мојсеева требало да го прослават празникот, и да се „веселат пред Господа... седум дена” (3. Мојсеева 23,40). Со други зборови, додека се сеќаваат на Божјите дела на благодат и спасение, народот требало да се се радува на она што Господ го сторил за нив.

`Размислете за она што ни е дадено во Исуса, кој бил претставен со симболи во сите празници на стариот Израел. Како можеме да научиме да се радуваме во Господа, дури и во потешкотии и кога имаме болни искушенија? Зошто е важно да го правиме тоа, особено во тие моменти?`