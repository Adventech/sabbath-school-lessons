---
title: 'Читање И Слушање На Законот'
date: 04/11/2019
---

Ездра „ја донесе книгата на Мојсеевиот закон“ да ја чита пред собранието. Што прочитал? Само повторување на Десетте заповеди во текот на половина ден? Упатувањето на Книгата на Законот треба да се сфати како упатување на петте Мојсееви книги, од 1. Мојсеева до Повторени Закони, познати како еврејска Тора. Изразот „закон“, според тоа, претставува само дел од она што било опфатено со читањето; би било подобро да се преведе како „упатства“. Ова се Божјите упатства кои нѐ оспособуваат да ја запознаеме патеката по која треба да одиме за да не ја промашиме целта. Додека Ездра читал, народот слушал за својата историја како Божји народ, почнувајќи од создавањето па до времето на Исус Навин. Преку извештаите, песните, поемите, благословите и законите, тие се сеќавале на борбите што ги доживувале следејќи го Бога и Божјата верност кон нив. Тората го опфаќа „законот“, но претставува и повеќе од тоа; ја обединува историјата на Божјиот народ, а посебно укажува на Божјето водство. Според тоа, таа ѝ ги открила на заедницата нејзините корени и идентитетот.

`Прочитајте ги следните текстови: Неемија 8,3; 5. Мојсеева 4,1; 5. Мојсеева 6,3.4; Исус Навин 1,8; Псалм 1,2; Мудри изреки 19,20; Езекиел 37,4; Матеј 17,5. Што учат овие стихови за тоа како треба да се однесуваме кон Божјата Реч?`

Желбата на народот да ја чуе Божјата реч најверојатно било резултат на читањето и учењето на Ездра од Речта, откако пред околу тринаесет години дошол во Ерусалим. Тој бил посветен на Божјето дело и решил да направи одредени промени. Божјата реч станала вистинска за народот, кога го слушале Ездра. Како резултат на тоа, тие донеле свесна одлука да слушаат и да сослушаат бидејќи биле заинтересирани да го чујат она што Бог сака да им го каже. Затоа во оваа прилика тие пристапиле кон Тората со почит и желба да учат.

Кога нашите мисли ги исполнуваме со Речта, ние повеќе копнееме за Бога во нашиот живот.

`Како се однесувате кон Божјата реч? Со други зборови, иако тврдите дека верувате во неа, како тие тврдења се пројавуваат во вашиот живот, во смисла на настојувањата да го држите она што таа го учи? Колку би бил поинаков вашиот живот кога не би биле послушни на Библијата?`