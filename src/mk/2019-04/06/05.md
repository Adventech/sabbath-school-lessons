---
title: 'Одговорот На Народот'
date: 06/11/2019
---

Кога Ездра ја отворил Божјата реч, Тората, народот станал. Пред да почне да чита, Ездра го благословил Бога. По читањето, народот едногласно одговорил: „Амин, Амин!“ (Неемија 8,5.6), подигајќи ги рацете кон небото. Потоа ги наведнале своите глави и му се поклониле на Бога со лицето до земја.

`Прочитајте: Неемија 8,9-12. Зошто водачите му рекле на народот „не тажете и не плачете“?`

„Значи, во подоцнежните години, кога Божјиот закон бил прочитан во Ерусалим, заробениците, кои се вратиле од Вавилон, и кога народот плачел поради своите престапи, биле изговорени овие пријатни зборови: „Не плачете...’Одете, јадете добри јадења и пијте добри пијалаци, и испратете им и на оние што немаат приготвено, зашто овој ден е свет пред нашиот Господ. Не тажете, зашто радоста пред Господ е поткрепа за вас’ (Неемија 8,9,10)“ (Елен Вајт, Во потрага по подобар живот, стр. 168,169, стр. 281. оригинал).

Додека народот ги слушал Божјите зборови, станал свесен за својата грешност и почнал да плаче. Кога Бог ни се открива и почнуваме да сфаќаме дека Бог е полн со љубов, добрина, милост и верност, нашата недостојност и неуспех да бидеме она што треба да бидеме избива во прв план. Согледувањето на Божјата светост преку Неговата реч нѐ поттикнува својата ужасна состојба да ја согледаме во нова светлина. Ова сфаќање влијаело на израелскиот народ да плаче и да тажи, но не требало да тагува зашто „радоста пред Господ е поткрепа за вас“ (Неемија 8,10). Со други зборови, и покрај падот, тие можеле да се потпрат на Божјата сила.

Ова е едновремено и посебен ден, свет ден, Празник на трубите (Рош Хашана), во кој кратко дување во трубите ја означувало важноста од подготовка на „срцето“ за Господовиот суд (Денот на помирување, кој се славел на десеттиот ден од месецот Тишри). Дувањето во труби било повик да застанат пред Бога и да се покаат. Бидејќи денот бил одреден да го потсети народот да се сврти кон Бога, плачењето и тагата се подразбирале. Меѓутоа, водачите ги потсетиле дека Бог ги чул кога се покајале, и според тоа, настапило време да му се радуваат на Божјето проштавање.

`Поради гревот Исус отишол на крстот, бидејќи тоа бил единствениот начин да се реши проблемот со гревот а нам да ни биде дадена надеж. Што ни кажува ова, колку е гревот лош?`