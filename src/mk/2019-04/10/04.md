---
title: 'Два Големи Хора Изразуваат Благодарност'
date: 03/12/2019
---

`Прочитајте: Неемија 12,31-42. Зошто музиката била толку важен дел од ова славење?`

Дел од богослужението во времето на Неемија го сочинувале два хора кои му упатувале благодарност на Бога. Оделе околу Ерусалим пеејќи, во придружба на инструменти. Тргнувале од исто место, а потоа се раздвојувале движејќи се во различни правци околу ѕидовите на градот. Едната група ја предводел Ездра, кој бил напред, а за другата позади бил задолжен Неемија. Двата хора повторно се составувале кај Затворските порти, а оттаму продолжувале кон Храмот. Свештениците коишто трубеле во трубите ги дополнувале двете поворки. Во моментот кога хоровите влегувале во Храмот, застанувале едни кон други. Тоа било одлично организирано, и поворката и богослужението.

За да одговориме на прашањето зошто музиката е толку важен дел од славењето и богослужението, мораме да се осврнеме на нејзиното значење во контекст на Храмот. Музиката во Храмот не била како концерт на кој луѓето дошле за да уживаат, како, на пример, во слушањето на Бетовеновата четврта симфонија која се изведува во концертна сала. Додека музичарите пееле и свиреле на инструментите, народот се поклонувал во молитва. Тоа било дел од нивното богослужение.

Главниот чин во Храмот и на богослужението се однесувал на принесувањето на жртвите, сам по себе доста непријатен чин. Всушност, што правеле освен што ги потсекувале грлата на невините животни? Свирењето на убава музика, покрај воздигнувањето на мислите на народот кон Небото, во голема мера помагало целокупното искуство во текот на богослужението да стане попријатно.

`Побарајте примери во Библијата во кои музиката била важен облик на богослужение. Посебно размислете за следните текстови: 2. Мојсeева 15,1; 2. Дневникот 20,21.22: Откровение 15,2-4.`

И на Земјата и на Небото, музиката е дел од богослужението. Забележете дека во претходните стихови песните зборуваат за тоа што направил Господ за својот народ, вклучувајќи го и тоа дека им дал победа „над ѕверот“ (впрочем, како поинаку и би се здобиле со победа?). Тие претставуваат похвала на Бога за Неговите дела на спасение.

`Наведете што Бог сторил за вас а претставува добра причина да му пеете похвални песни.`