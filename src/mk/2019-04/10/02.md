---
title: 'Пеење Песни На Господа'
date: 01/12/2019
---

`Прочитајте: Неемија 12,27-29. Забележете некои од клучните зборови кои откриваат како изгледало нивното богослужение и славење на Бога. Како би ги опишале?`

Израелскиот народ задолжил посебна група Левити да бидат пејачи и музичари при службата во Храмот. Бог ги уредил обичаите и им дал упатства за служба, бидејќи богослужението во Храмот требало да биде убаво и професионално извршено.

Царот Давид ја обликувал оваа практика во посложен и повеличествен систем отколку што било претходно. Според тоа, потомците на Асаф, кого Давид го одредил за водач на богослужението во Храмот, и понатаму биле поставувани како „пејачи при службата во Божјиот дом“ (Неемија 11,22).

`Прочитајте ги стиховите во 1. Дневникот 25,6-8. Каква поука ни дава овој текст за тоа колку музиката заземала централно место и била важна во богослужението и пеењето на „песните Господови“?`

Пејачите биле Левити и, според тоа, официјално биле поставени на должност во Храмот. Значи, подготвувањето на музиката за службата во Храмот било нивна платена работа. Во времето на царот Давид била основана самостојна музичка академија, чија работа ја надгледувал самиот тој. Имало учители и ученици, млади и стари, кои во смени работеле во Храмот, грижејќи се за музиката. Едни биле свирачи, други пејачи, додека останатите воделе сметка за инструментите и облеката што се користела при службата. Која била целта на ваквата професионална организација? Служела за да го развива талентот и визијата на совршенството во богослужението. Совршенството секогаш треба да биде цел на богослужението. Похвалата мора да извира од срцето и да биде изразена на најдобар можен начин за да можат луѓето духовно да се издигнат. Можеме само да претпоставиме колку внимателно биле бирани музичарите и пејачите кои служеле во Храмот околу водење на богослужбата.

`На кои начини преку музиката сте доживеале радост во богослужението? Во која смисла тоа е важно за вас?`