---
title: 'Обожавање На Господа'
date: 30/11/2019
---

### Прочитајте ги библиските текстови:
Неемија 12,27-47; 1. Дневникот 25,6-8; 1. Јованово 1,7-9; Јован 1,29.36; 1. Коринќаните 5,7; Евреите 9,1-11.

> <p>Запомнете го стихот</p>
> „И Му пееја на Господа фала и слава: ’Зашто е благ, зашто е довека Неговата милост кон Израел.’ И сиот народ воскликнуваше славејќи го Господа, зашто Господовиот Дом беше поставен врз своите основи“ (Ездра 3,11).

Текстот што треба да го запомниме за оваа седмица ни дава увид во еврејските богослужбени обичаи и во тоа како нивната благодарност кон Бога се издигнувала во похвала. Во 515 г. пр. н. е. го славеле посветувањето на новиот Храм (Ездра 6,15-18), а потоа, околу 60 години подоцна, народот го прославувал посветувањето на завршениот ерусалимски ѕид (Неемија 6,15-7,3; Неемија 12,27 и натаму).

По родословот во 11. и 12. глава од Книгата на Неемија, писателот се сосредоточува на моментот кога се прославувало посветувањето на градскиот ѕид. Владеел обичај народот да му посветува одредени работи на Бога: Храмот, градскиот ѕид, дури и куќите и јавните градби. Таквото посветување било внимателно подготвувано и проследено со пеење, музика, гозба, принесување на жртви, радување, веселба и чистење на народот. Давид воспоставил практика на принесување на жртви во текот на посветувањето, а подоцна израелските водачи го следеле неговиот пример, почнувајќи од Соломона, кога го донел ковчегот во Храмот (1. Царевите 8,5).

Оваа седмица ќе проучуваме за тоа како му се поклонувале на Господа во тој период и што можеме да примениме во нашиот живот ние, кои му служиме на истиот Господ.