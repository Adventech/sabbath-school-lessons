---
title: 'Улогата На Свештениците И Левитите Во Богослужението'
date: 05/12/2019
---

`Прочитајте: Неемија 12,44-47. Зошто Јуда се радувал на „свештениците и Левитите кои служеа“? Зошто тие биле важни?`

`Што симболички претставувала работата на свештениците (кои биле Левитите)? Види: Евреите 9,1-11.`

„Христовото посредување за човекот во небесното Светилиште е исто толку важно во планот на спасението колку и неговата смрт на крстот. Со својата смрт Христос го почнал делото што по своето воскресение отишол да го доврши на небото. Ние мораме со вера да влеземе зад завесата каде што “Исус влезе за нас како претходник” (Евреите 6,20)“ (Елена Вајт, Големата борба, стр. 437; стр. 489, оригинал).

Да повториме, иако тогашниот народ сигурно немал светлина каква што ние денеска имаме, доволно разбирале за да знаат дека работата на Левитите, кои единствено можеле да служат во Храмот, е мошне важна. Левитите биле возбудени што Божјето дело ќе биде извршено преку нив. Народот поминувал време со Бога читајќи ја Неговата реч, молејќи се, одржувајќи богослужби и повторно посветувајќи се Нему. Среде сето тоа, сфатиле дека службите во Храмот се занемарени и дека е потребно да се обноват. Сега, кога тие повторно биле воспоставени, народот се радувал на важното дело кое Левитите го извршувале за нив. Бог ја втиснал мислата кај народот дека службите во Храмот се дел од Неговиот план за богослужение.

За жал, проповедниците, учителите на Речта и музичарите често пати не се сфаќаат сериозно. Дури и во времето на Неемија, поддршката на Левитите понекогаш била силна, а понекогаш многу слаба. Левитите често морале да се занимаваат со други работи за да го издржуваат своето семејство, бидејќи народот престанал да дава десеток и дарови.

Без десеток и дарови нема организирана Црква ширум светот. Ако сакаме нашите проповедници да продолжат со работата, мораме да бидеме посветени на тоа да ги поддржуваме со парични прилози како и со усно признавање. Црквата можеби никогаш нема да биде совршена, но тоа не треба да ги ослаби нашите дарувања на Бога, кои се потребни за да се продолжи Неговото дело насекаде во светот.