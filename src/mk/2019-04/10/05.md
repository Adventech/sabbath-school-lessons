---
title: 'Жртвата Како Дел Од Богослужението'
date: 04/12/2019
---

`Прочитајте го текстот Неемија 12,43. Што било посебно во врска со принесувањето „големи жртви“ кои биле дел од прославувањето во текот на богослужението?`

Принесувањето на жртви било најважниот аспект на богослужението во времето на постоење на Храмот. Принесувани се неколку различни жртви, или поради ветувањето за простувањето или поради изразувањето радост, заедништво и благодарност кон Бога. Жртвите биле срцевина на богослужението бидејќи ги потсетувале учесниците на вистината за Бога, на тоа кој е Тој, и укажувале на Ветеното Семе, Месија, кој ќе го жртвува својот живот за нив, бидејќи е Божјо Јагне.

`Прочитајте ги следните текстови: Јован 1,29.36; 1. Коринќаните 5,7; Откровение 5,6.12.13. Што учат овие стихови, на што укажуваат жртвите? Ако старите Израелци можеле да се веселат над убиеното домашно животно, над смртта која ја откривала големата вистина, колку повеќе причини од нив ние имаме да се веселиме?`

Исто така, забележете, колку пати мислата за радост и веселба се јавува во текстот на Неемија 12,43. Односно, покрај длабокото почитување, и можеби побожниот страв што народот го доживувал во текот на богослужението (всушност, убивањето на животните поради гревот бил возвишен чин), владееле исто така радост и веселба. Кога му пристапуваме на Бога, тоа мора да го правиме со страхопочит и побожност, но и со веселба. Псалмот 95 покажува дека вистинскиот чин на обожавање го опфаќа повикот да запееме, да воскликнеме весело и со музика да го прославиме Бога (Псалм 95,1), како и да му се поклониме на Господа и да клекнеме пред Него (Псалм 95,6). Настојувањето да постигнеме рамнотежа меѓу радоста и страхопочитта е многу важно кога станува збор за обожавањето, прославувањето и поклонувањето на нашиот Создател.

`Какви чувства најпрво доживуваме кога ќе помислиме дека Творецот на сѐ што е создадено (види: Јован 1,1-3) висел на крст, умирајќи за гревовите на своите созданија? Каква улога радоста може и треба да има во нашето искуство на крстот?`