---
title: 'За Натамошно Проучување'
date: 06/12/2019
---

Во книгата на Елена Вајт, Патот кон Христа, прочитајте ја главата „Растење во Христа“, стр. 67-75 оригинал.

„Христовиот крст ќе биде главен предмет на проучување и песна на откупените низ сета вечност. Во прославениот Христос го гледаат распнатиот Христос. Никогаш нема да заборават дека Оној, чијашто моќ ги создала и ги одржува безбројните светови во вселената, Божјиот мил Син, небесното Величество, Оној пред кого се клањале херувимите и светите серафими – се понизил себеси за да го подигне паднатиот човек; дека ја зел на себе кривицата и срамот на гревот и доживеал лицето на Отецот да се скрие од него и болката за еден загубен свет да го скрши неговото срце на крстот на Голгота. Сознанието дека Оној што ги создал сите светови и кој е Судија на сите луѓе, ја напуштил својата слава и се понизил од љубов кон човекот, секогаш ќе буди чудење и восхит во вселената. Кога спасените ќе го видат својот Избавител и кога ќе ја забележат на неговото лице вечната слава на Отецот; кога ќе го видат неговиот престол што е поставен од вечноста и кога ќе помислат дека неговото царство нема крај, одушевено ќе ја запеат песната: ’Достојно, достојно е Јагнето што е заклано и нѐ помири со Бога со својата драгоцена крв!’“ (Елена Вајт, Големата борба, стр. 581; стр. 651.652. оригинал).

**Прашања за разговор**

`1. Разговарајте во класата за пронаоѓање на вистинска рамнотежа во богослужението меѓу искажувањето на страхопочит и радување или одговорете на следното прашање: Дали искажувањето страхопочит и радување воопшто меѓусебно се исклучуваат?`

`2. Израелците го ставиле ерусалимскиот ѕид под божествена заштита преку церемонијата на посветување и на тој начин признале дека ѕидот е бескорисен доколку Бог не го брани. Соломон тоа добро го изразил: „Ако Господ не го гради домот, напразно се трудат ѕидарите. Ако Господ не го чува градот, напразно бдее стражарот“ (Псалм 127,1). Што ни кажува овој стих за сите наши напори за Господа?`

`3. Каква е улогата на музиката во вашето лично искуство кога станува збор за црковното богослужение?`

`4. Писмото јасно вели: Исус е наш Првосвештеник во Светилиштето на Небото. Што точно Тој таму прави за нас? Што можеме да научиме од службата на свештеникот во земниот Храм за тоа што Исус прави за нас во небесниот храм?`