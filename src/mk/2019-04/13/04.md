---
title: 'Храброст И Оспособување'
date: 24/12/2019
---

`Прочитајте Неемија 4,7-23. На кои сѐ начини Неемија ја покажувал својата храброст? Што е тоа што му ја влевало таа храброст?`

Неемија им се спротивставил на непријателите на еврејскиот народ кои се обиделе да ги заплашат. Тој одговорил преземајќи иницијатива и подготвувајќи го народот за борба. Неемија не рекол само: „Во ред, Боже, Ти направи сѐ што треба.“ Наместо тоа, му помогнал на народот да го изврши својот дел. Зеле мечеви и друго оружје, но во исто време го граделе и ѕидот. Евреите, под водство на Неемија, не отстапиле од страв, туку храбро го зеле оружјето и се бранеле. Неемија ги храбрел луѓето, верувал во нив, работел со нив и им влеал одговорност да дејствуваат. Ги оспособил да ја извршуваат работата додека тој им доверувал и доделувал одговорности. Меѓутоа, Неемија не му рекол на народот само што да прави, а потоа да се скрие во својата соба. Стоел покрај нив и ја извршувал тешката работа која требало да се изврши.

Во одредени моменти во Библијата Бог му рекол на народот мирно да стои и да гледа како Тој се бори за нив, а од друга страна постојат многу други примери кога Бог кажува: „Подгответе се да дејствувате и јас ќе ви дадам победа.“ Ние мораме да го одработиме својот дел ако сакаме да го видиме Божјето избавување и Неговите благослови.

„Во Немиината цврста преданост на Божјето дело и во неговото еднакво цврсто надевање во Бога може да се најде причината за неуспехот на неговите непријатели да го потчинат под своја власт. Небрежната личност станува лесен плен на искушенијата, но злото не може да најде живеалиште во животот на оној кој има благородна намера и кој се посветил на една цел. Не може да ослабне верата на оној човек кој постојано напредува, зашто тој насекаде ја препознава Бескрајната Љубов која прави сѐ за да се остварат Божјите возвишени намери. Вистинските Божји слуги работат со непопустлива решителност, бидејќи секогаш се потпираат на престолот на благодатта“ (Елена Вајт, Пророци и цареви, стр. 429; стр. 660. оригинал).

На крајот на краиштата, Неемија својата храброст ја црпел од разбирањето на вистината и Божјата сила. Па сепак, како што видовме, неговото познавање на Бога го поттикнало да дејствува во согласност со верата.

`Иако контекстот е поинаков, како она што го забележавме во искуството на Неемија го одразува следниот текст: „Но може некој да рече: ти имаш вера, а јас имам дела. Покажи ми ја својата вера без дела, а јас преку моите дела ќе ти ја покажам мојата вера“ (Јаков 2,18)?`