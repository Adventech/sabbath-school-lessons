---
title: 'Цел И Ревност'
date: 25/12/2019
---

`Што можеме да научиме од следните текстови за движечката сила во животот на Ездра и Неемија? Немија 2,1–10; Јездра 7,8–10.`

Во сѐ што правеле, Ездра и Неемија тежнееле Божјата волја да се исполни во животот на Неговиот народ. Да, народот направил грешка и бил казнет поради тоа. Меѓутоа, Бог, верен на своите ветувања за враќањето, на својот народ му овозможил да се врати во Ветената земја и, доколку бидат верни, да ги исполни целите што ги поставил пред нив. Господ во својата мудрост избрал двајца посветени луѓе, донекаде слични на Мојсеја, да одиграат важна улога при враќањето, како што неколку генерации порано го употребил Мојсеја за посебна задача.

Големите водачи, како што се овие двајца, имаат цел. Тие во својот живот ја нашле целта која управува со секоја нивна постапка. Би можеле да кажеме дека и Ездра и Неемија имале конкретна цел во животот. Имале визија за тоа каде сакаат да се наоѓа Божјиот народ, а потоа вложиле сѐ за остварувањето на таа цел.

Ездра тоа го направил проучувајќи го Писмото и поучувајќи го народот за Речта. Неемија го охрабрувал народот да го прави она што е правилно и храбро да стане за Господа. И двајцата сакале да го видат Ерусалим обновен, но не само во материјална смисла. Сакале, да видат и будење и реформа во духовниот живот на неговите жители. Затоа ги поправале, укорувале и понекогаш барале одреден начин на постапување. Големите водачи веруваат во нешто повозвишено од обичното и просечното. Ездра и Неемија верувале во моќниот Бог полн со љубов, Бог кој може да прави чуда – сакале сите да воспостават длабока заедница со Него.

Почнувајќи од првата глава на Книгата на Неемија, читателот е одушевен од посветеноста на Неемија на Божјето дело и неговата тага над состојбата на својот народ. Во првата глава тој плаче кога дознава за неволјите на Израелците во Јудеја. Тој оди на колена и ветува дека ќе направи сѐ она што Бог го повикува да го направи. Се чини дека Неемија е воден од мислата да изврши влијание на светот. Бил човек од акција, акција за Бога. Неемија не одлучил да изврши влијание заработувајќи ја највисоката можна плата или за да стекне истакната положба (иако и двете ги имал во Персија), туку со заминување во Јуда, меѓу не толку просперитетниот народ, каде на секој чекор се соочувал со противење. Тој чекорел напред со вера, без оглед на препреките што биле пред него.