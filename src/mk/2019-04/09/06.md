---
title: 'Во Светиот Град'
date: 28/11/2019
---

`Прочитајте Неемија 11,1.2. Што се случува во овој текст? Зошто морале да фрлаат ждрепка за да видат кој ќе живее во Ерусалим, а кој во другите градови?`

На што нѐ учи 11. глава од книгата на Неемија? Од дојденците кои се вратиле во земјата по прогонството било неопходно да се изберат нови жители на Ерусалим.

Очигледно е дека полесно било да се живее на село отколку во градот. Народот имал своја земја, која ја наследиле од предците. Да се напушти и да се отиде да се живее во Ерусалим претставувало жртва и многумина со право можеле да сметаат дека ќе пропаднат доколку го направат тоа. Животот носел нови предизвици бидејќи градскиот начин на живот се разликувал од животот во руралната средина. Почетокот во нова, непозната средина секогаш е тежок.

Колку голем предизвик е да се преселиш во нов град или земја каде што е потребно да го шириш Евангелието? Мисијата во градовите бара подготвеност да се преземат нови потфати и соочување со нови неволји.

„Нашите работници не се залагаат во мисионската работа онака како што би требало. Нашите водачи не се свесни за делото кое мора да се изврши. Кога мислам на градовите во кои толку малку е направено, во кои живеат илјадници души кои треба да се предупредат за скорото доаѓање на Спасителот, тогаш чувствувам силна желба мажите и жените да пристапуваат кон работата во сила на Духот, исполнети со Христовата љубов кон душите кои пропаѓаат“ (Елена Вајт, Testimonies for the Church, 7 книга, стр. 40).

`Зошто е долг списокот на свештеници и Левити спомнат во текстот на Неемија 12,1- 26? Каква поврзаност има меѓу нив и осветувањето на ѕидот во Ерусалим опишан во другиот дел на истата глава (Неемија 12,27-47)?`

Бог сака сѐ да биде направено на соодветен начин. Пред да можат да се остварат големи потфати, потребни се посветени и ревни луѓе. Овие свештенички семејства му помогнале на Неемија во изградбата на ѕидот за да можат без опасност да му се поклонуваат на живиот Бог во Храмот без надворешно мешање. Ѕидовите биле важни поради сигурноста, но без посветени свештеници вистинското богослужение би било во опасност. Оттука целиот народ, во своите различни обврски, имал своја одредена улога.