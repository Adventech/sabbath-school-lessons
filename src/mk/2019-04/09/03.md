---
title: 'Во Нивните Градови'
date: 25/11/2019
---

`Проучете ги списоците наведени во текстовите на Ездра 2 и Неемија 7. Што забележувате во врска со нив?`

Втората глава од книгата на Ездра (список на оние кои се вратиле од вавилонското ропство со Зоровавел и Исус) намерно е повторена во 7. глава во книгата на Неемија. Да повториме, овие списоци може да ни се чинат неинтересни, но тие ни откриваат важна подробност, а тоа е дека Бог се грижи за деталите за кои можеби ние воопшто не се грижиме.

Ѕидовите на Ерусалим сега биле завршени и библискиот писател намерно сака да ни покаже дека поколенијата на повратниците на Ездра и Немија придонеле за овој голем потфат, иако самиот Бог им го подарил тој успех. Сегашното поколение се потпирало на делата на претходните, но и покрај тоа задачата им била сложена, преполна со пречки и не била довршена кога тие сакале.

Водството на Ездра и Немија било ценето, но и народот ја извршил својата работа. Секоја група учествувала со различни задачи изведени во различно време, но резултатот бил импресивен. Почетокот (Ездра 2) е поврзан со крајот (Немија 7), и не само што вториот Храм е изграден, туку и Ерусалим е обновен и добро утврден.

`Прочитајте Немија 7,73. Што можеме да научиме од овој текст за тоа колку биле успешни во желбата да ја извршат Божјата волја?`

„И така се населија во градовите свои... и сиот Израил.“

На многу начини, целокупното враќање и повторната изградба влевале восхит. Народот, чиј град многу години порано бил разорен, Храмот уништен а земјата опустошена, сега се вратил во таа иста земја и во тој ист град и сѐ повторно изградил, дури и Храмот. Сигурно сѐ им изгледало чудесно, како и на околните народи. Меѓутоа, сето тоа се случило според Божјата волја и ветувања.

`Што ви се чини безнадежно токму сега во вашиот живот, а сепак сѐ уште имате доверба дека Господ ќе ве води низ сето тоа?`