---
title: 'Понизни Пред Бога'
date: 27/11/2019
---

`Прочитајте го текстот 5. Мојсeева 30,1-6. Какво ветување му е дадено на еврејскиот народ овде? Што мора да им значело ова ветување, покрај другите ветувања како него, на луѓето како што се Ездра и Неемија?`

И Ездра и Неемија ги познавале пророштвата. Знаеле дека Бог ќе го врати народот од заробеништво. Во 9. глава од книгата на Неемија видовме дека тие ја сфаќале својата историја како и причините за своите неволји. Во исто време, и покрај своите гревови, тие исто така ја познавале Божјата добрина и водство.

Според тоа, се потпирале на Господа дека враќањето од заробеништво ќе ги направи успешни. Тие ветувања, меѓутоа, не значеле дека нема да се соочат со многубројни предизвици на тој пат. Во голем дел од ова тримесечје до сега, ги гледавме овие искушенија и неволји со кои се соочувале, и покрај Божјите ветувања.

`Прочитајте го текстот Ездра 8,16-23. Што претставувало предизвик во овие стихови и како одговориле на него?`

И покрај ветувањата, Ездра знаел колку патувањето било опасно. Според тоа, постот и понизноста пред Бога биле начини да признаат колку нивниот успех зависи од Господа. Во тоа време, покрај толку многу опасности што ги очекувале, на Ездра му се јавила мислата да го замоли царот за помош и заштита. Меѓутоа, на крајот одлучил тоа да не го прави, за разлика од Неемија (Неемија 2,9), на кого придружбата му пружила заштита. Ездра очигледно сметал дека ќе го посрамоти Господа доколку го праша царот, бидејќи веќе му рекол: „Раката на нашиот Бог е испружена да ги благослови сите оние, кои го бараат; Неговата сила и Неговиот гнев се над оние, кои го оставаат“ (Ездра 8,22). Во оваа прилика сѐ поминало добро, бидејќи подоцна напишал (Ездра 8,31) дека Господ ги заштитил и сигурно стигнале до својата цел.

`Секако, треба да имаме доверба во Бога во сѐ. Истовремено, во кои моменти ги повикуваме дури и оние кои не се од нашата вера за да ни помогнат? Зошто во многу случаи тоа не е погрешно, туку можеби дури и соодветно?`