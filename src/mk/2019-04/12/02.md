---
title: 'Реакцијата На Неемија'
date: 15/12/2019
---

`Прочитајте Неемија 13,23-25. Што се случило во овој текст и како ја објаснуваме реакцијата на Неемија на ваквите прилики?`

Бидејќи децата не зборувале арамејски (јазикот кој се користел за време на прогонството) или еврејски, не можеле да го разберат учењето од Писмото. Тоа било вистински проблем, бидејќи знаењето за Божјето откривање на тој начин можело да се изопачи или да исчезне. Книжевниците и свештениците ја толкувале Тората главно на арамејски, за да може народот јасно да ги разбере нивните проповеди. Меѓутоа, бидејќи мајките биле од Амон, Азот и Моав, и обично биле главни старатели на децата, не нѐ изненадува фактот што децата не го зборувале јазикот на своите татковци. Јазикот на кој зборуваме кажува за начинот на кој размислуваме за поимите, бидејќи го користиме речникот на таа култура. Губењето на библискиот јазик би значело губиток на нивниот посебен идентитет. Затоа на Неемија му било незамисливо што семејствата губат допир со Божјата Реч, а со самото тоа и поврзаноста со живиот Бог, Господ на еврејскиот народ.

Проучувачите на Библијата истакнуваат дека постапките на Неемија најверојатно претставувале јавно срамотење на луѓето во рамките на пропишаните казни во тоа време. Кога се вели дека Неемија ги укорувал и преколнувал, не треба да помислиме дека Неемија користел погрдни зборови и пцости, туку дека им ги изговарал клетвите на заветот. Текстот од 5. Мојсeева 28 глава ги опишува клетвите што ќе ги снајдат оние кои ќе го прекршат заветот. Голема е веројатноста дека Неемија, со избрани зборови од Библијата, настојувал да ги увери во нивните лоши дела и последиците од лошите одлуки.

На крајот на краиштата, кога во текстот Неемија вели дека „некои мажи дури и ги тепав, косата им ја кубев“ (Неемија 13,25), наместо да го замислуваме разлутениот Неемија како реагира луто, треба да забележиме дека удирањето било пропишан облик на јавна казна. Вака постапувал кон „некои“ од нив, односно кон водачите кои го предизвикувале или поттикнувале погрешното однесување. Ваквите постапки служеле како метод на јавно срамотење. Неемија сакал да биде сигурен дека народот ја разбрал сериозноста на своите одлуки и последиците коишто ќе настанат.

`Како треба да реагираме кога во Црквата ќе го воочиме нешто за кое сметаме дека е погрешно?`