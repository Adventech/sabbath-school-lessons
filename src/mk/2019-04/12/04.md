---
title: 'Ездра Реагира'
date: 17/12/2019
---

`Прочитајте го текстот Ездра 9. Како Ездра реагира на веста за мешовитите бракови на Израелците. Текст од Ездра 9,1.2 вели дека народот „не се одвоија“. Еврејскиот збор за „одвои“ се користи и во следните стихови: 3. Мојсeева 10,10; 3. Мојсeева 11,47; 2. Мојсeева 26,33; 1. Мојсeева 1,4.6.7.14.18. Што подразбира употребата на овие зборови во врска со прашањето верникот да стапува во брак со личност која е неверник?`

Народот сам му пристапил на Ездра поради прашањето на мешаните бракови. Изразите што ги користеле набројувајќи ги народите вклучени во гадните дела, покажувале дека ја познаваат Тората, бидејќи списокот е земен непосредно од библиските извештаи. Интересно е дека граѓанските поглавари му донеле вест на Ездра дека и духовните водачи на народот, свештениците и Левитите, се криви поради тој престап.

„Проучувајќи ги причините кои довеле до вавилонското ропство, Ездра заклучил дека отпадништвото на Израел во голема мера е последица на нивното мешање со незнабожечките народи. Тој согледал дека Израелците би биле поштедени од многу жални и понижувачки искуства доколку ја послушале Божјата заповед да останат одвоени од околните народи. Сега срцето му се кинело кога осознал дека луѓето на одговорни позиции, и покрај поуките од минатото, се осмелувале да ги кршат законите што им биле дадени како заштитна ограда против отпадништвото. Тој размислувал за Божјата добрина, која на народот повторно му дала наследство во родната земја, и бил обземен со праведен гнев и жалост поради нивната неблагодарност“ (Елена Вајт, Пророци и цареви, стр. 620. оригинал).

Зборот „одвоен“ се користи кога станува збор за различни ентитети. Всушност, тоа означува потполна спротивност. Со оваа изјава народот признал дека уште од порано знаел за Божјата заповед да се чува од лажните религии и дека ја разбрал. Разбирале дека никој не може да тврди дека тој или таа ќе стапи во брак со сопружник чии спротивни верувања нема да имаат влијание на брачниот однос или на начинот на воспитување на децата. Увиделе колку приликите станале сериозни.

`Што можеме да направиме за да ја одржиме верата жива во својот дом и во семејството, дури и ако сме донеле погрешни одлуки во минатото?`