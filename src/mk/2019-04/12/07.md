---
title: 'За Натамошно Проучување'
date: 20/12/2019
---

Во книгата на Елена Вајт Пророци и цареви прочитајте ја главата „Реформа“, стр. 434 – 440; стр. 669 – 678 оригинал.

„Залагањето во вршење на должноста што Бог ни ја одредил претставува значаен дел на вистинската вера. Луѓето треба да ја искористат секоја можност и да работат како Божје орудие на остварување на Неговата волја. Со брза и решителна работа во вистински момент се постигнуваат најголеми победи, додека, од друга страна, колебливоста и немарноста доведуваат до неуспех и му нанесуваат срам на Божјето име. Ако водачите во делото на вистината не се ревносни, ако се рамнодушни и немаат одредена цел пред себе, и Црквата ќе биде небрежна, мрзлива и ќе се стреми кон задоволствата; ако, пак, се вдахнати со света желба да Му служат само на Бога и единствено Нему, народот ќе биде сложен, полн со надеж и ревносен.

Божјата Реч обилува со остри и впечатливи спротивности. Гревот и светоста стојат еден наспроти друг за да можеме, посматрајќи ги, да го отфрлиме едното а да го прифатиме другото. На страниците на кои се опишани омразата, лукавството и предавството на Санавалат и Товиј, се опишуваат исто така и благородноста, посветеноста и пожртвуваноста на Ездра и Неемија. Нам ни е оставено слободно да го следиме едното или другото. Страшните последици од престапувањето на Божјите заповеди ставени се наспроти благодетите што доаѓаат како награда за послушноста. Ние самите треба да одлучиме дали ќе ги сносиме последиците на непослушноста или ќе уживаме во благодетите на послушноста“ (Елена Вајт, Пророци и цареви, стр. 438.439; стр. 676. ориг.).

**Прашања за разговор**

`1. Додека ги читаме овие извештаи, јасно е дека многумина во народот на прво место не му биле посветени на Бога, а тоа е причината зошто избрале незнабожечки жени. Затоа Ездра не ги остава во нивните намери, туку се обидува да ги укори и да ги исправи со надеж дека ќе постигне промена. Дали навистина дошло до таа промена? Дали со менување на своето однесување се промениле и однатре? Дали нивната посветеност на Бога навистина пораснала? Каков доказ имаме дека мнозина од нив навистина не се промениле? Што можеме да научиме од нивните грешки за тоа колку е навистина важна промената на срцето?`

`2. На кои начини можеме да им помогнеме на верниците во нашата црква, кои можеби се борат со потешкотии настанати поради брак кој не е мудро склучен?`

`3. Иако Божјите начела се вечни и апсолутни, културите меѓусебно многу се разликуваат. Зошто мораме да ги имаме овие разлики на ум кога настојуваме да ги примениме Божјите начела во својот живот и во приликите во кои ќе се најдеме?`