---
title: 'Бракот Денес'
date: 19/12/2019
---

Од она што го забележавме во Книгата на Eздра и Неемија околу прашањето за мешаните бракови, јасно е дека Бог бракот го сфаќа сериозно и дека и ние на тој начин треба да му пристапиме. Ние треба со молитва да размислуваме за можниот брачен другар и во донесувањето на таа одлука да го вклучиме Бога. Треба да одлучиме да бидеме верни на Божјите начела, кои можат да нѐ заштитат од тага и несреќа.

`Погледнете како Павле се поставил кон ова прашање кога еден христијанин има брачен другар што не што не верува. Внимателно проучете го текстот 1. Коринќаните 7,10-17. Како денес треба да им пристапиме на браковите во кои не веруваат и двајцата сопружници?`

Бидејќи во Библијата немаме прецизна заповед за тоа што да правиме кога станува збор за браковите во кои еден од сопружниците е верник а другиот не, би било неразумно и спротивно на намерата на текстот и неговите начела да инсистираме дека раздвојувањето од брачниот другар кој не е верник е правилен пристап и дека, врз основа на извештајот на Ездра, се препорачува. Приликата во која се нашле Ездра и Неемија е еднократен настан, според Божјата волја (Ездра 10,11), затоа што иднината и служењето на Бога на целата израелска заедница биле загрозени. Го губеле својот идентитет како оние кои му се клањаат на живиот Бог.

Знаеме дека при населувањето на Евреите во Елефантина во Египет (во времето на Ездра и Неемија), водачите дозволиле мешани бракови и набргу установиле мешана религија која го опфаќала и Јахве и паганскиот бог, божицата Аната. Исто така, во опасност била и месијанската линија. Според тоа, еднократниот настан не треба да се земе како правило за раскинување на брак и семејство кога некоја верна личност ќе стапи во брак во личност која не е верник. Сатаната се радува кога ќе склучиме брак со личност која не негува посветеност на Бога, затоа што знае дека сопружниците ќе бидат посилни во својата мисионска работа за Бога тогаш кога и двајцата имаат исти верувања, отколку кога само едниот е верен.

Иако Библијата јасно советува да не се влегува во брак со неверна личност (2. Коринќаните 6,14), исто така наоѓаме текстови во кои благодатта се излева и на оние кои донеле поинаква одлука. Бог им дава сила на оние кои ќе склучат брак со неверна личност, да му бидат верни Нему и на својот брачен другар. Бог не нѐ напушта дури и кога ќе донесеме одлука спротивна на Неговата волја. Ако Го замолиме за помош, Тој ќе ни ја пружи. Тоа не значи дека треба да правиме што и да посакаме, а потоа да очекуваме Бог сепак да нѐ благослови, туку тоа значи дека Тој секогаш нѐ слуша кога ќе му пријдеме со понизно срце изнесувајќи ја својата потреба. Без Божјата благодат не би имало надеж за кој било од нас, бидејќи сите сме грешници.