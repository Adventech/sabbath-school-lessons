---
title: 'Укорот На Неемија'
date: 16/12/2019
---

`Прочитајте го текстот Неемија 13,26.27. Што ни кажуваат овие стихови за тоа колку е важна библиската историја, бидејќи од неа дознаваме за опасностите што ни се закануваат доколку отстапиме од вистинскиот пат?`

Соломон паднал подлабоко во гревот поради одлуките што ги донел. Би било правилно да се каже дека Соломон ја предизвикал личната пропаст бидејќи не ја почитувал Божјата заповед дадена на израелските цареви: „И да не ги намножува жените свои, за да не се разврати срцето негово, и да не натрупува сребро и злато прекумерно“ (5. Мојсeева 17,17). Соломоновиот живот се користи како негативен пример: тој не само што стапил во брак со повеќе жени, туку значајно е, како што истакнува Неемија, што избрал жени кои не му служеле на Бога.

`Зошто Неемија бил во право што го укорил народот поради стапувањето во брак со незнабошците? 1. Мојсeева 6,1-4; 1. Мојсeева 24,3.4; 1. Мојсeева 28,1.2; 5. Мојсeева 7,3.4; 2. Коринќаните 6,14.`

Заповедта да не се стапува во мешан брак не се однесува на националната припадност, туку на идопоклонството. Луѓето во Библијата се женеле со жени кои не биле Израелки. Мојсеј се оженил со Сефора, Мадијанка; Воз со Рута, Моавка. Прашањето за мешовитите бракови во овие заповеди се однесува на брак со некој кој е од друга вера или не верува. Проблемот бил во тоа што народот во времето на Ездра и Неемија не стапувал во брак со оние кои веруваат во Бога. Ричард М. Дејвидсон во книгата Flame of Yahweh (Peabodу, Mass.: Hendrickson Publishers, 2007) вели: „Едемскиот план за бракот... подразбирал комплементарна целокупност на двајца партнери во верата како и во други значајни вредности“ (стр. 316). Незнабожечките жени во овој извештај не донеле одлука да се откажат од идопоклонството. Оттука, Неемија можеби бил повеќе ожалостен од одлуките на народот отколку гневен, бидејќи, според неговото мислење, тоа било показател на недостаток на вистинска посветеност на Бога.

Библијата ни дава обрасци според кои треба да постапуваме, кои ќе нѐ втемелат во Бога и ќе ја зголемат нашата радост. На ист начин, заповедта да стапиме во брак со верна личност, треба да ни помогне да живееме подобар живот и да поттикне заедничка посветеност на Бога.

`Какви начела денес можеме да усвоиме од овие извештаи, а кои нам можат да ни помогнат да ја заштитиме својата вера и верата на нашето семејство?`