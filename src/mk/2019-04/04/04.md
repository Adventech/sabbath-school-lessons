---
title: 'Прекин Во Работата'
date: 22/10/2019
---

`Според стиховите Ездра 4,6-24, што сториле „непријателите“ за да ги спречат работите во Ерусалим?`

„Народот на онаа земја“ испратил писма во кои ги обвинувал Евреите и нивната работа, прво на Дариј (Ездра 5, Ездра 6), потоа на царот Ксеркс (Асвир) како и на Артаксеркс. Тие сториле сѐ што е во нивна моќ за да се прекинат работите во Ерусалим.

Припадниците на околните народи тврделе дека, ако градот пак се изгради, царот ќе ја изгуби својата моќ над него, бидејќи Ерусалим во минатото секогаш бил место на бунт и проблеми. За жал, царот Артаксеркс поверувал дека Евреите граделе само затоа што сакаат да стекнат независност и со самото тоа да предизвикаат судири. Тој наредил работата да запре, а околните народи испратиле војници за да го спречат натамошното градење на градот. Оваа примена на сила ја прекинала работата за Бога.

`Прочитајте: Ездра 4,23.24. Зошто Евреите престанале да градат? Зар не знаеле дека Бог сака повторно да го изградат градот? Што им застанало на патот?`

Очигледно е дека Евреите сфатиле дека Бог ги повикал повторно да го изградат градот и Храмот, но силното противење кај нив предизвикало страв. Можеби тие нашле оправдувања, како што се: „Сега, сигурно не е вистинското време”, или „Ако ова навистина Бог го бара од нас, Тој ќе најде начин да тоа да се оствари“, или „Можеби никогаш не требаше да се вратиме.“ Кога ќе наидеме на противење при извршувањето на она за кое веруваме дека Бог нѐ повикал да го направиме, склони сме да го доведеме во прашање Божјето водство и да се сомневаме во Него. Ние лесно можеме себеси да се увериме дека сме погрешиле. Стравот може да го парализира нашиот ум, а нашите мисли можат да се претворат во очај и беспомошност, наместо да се сосредоточиме на Божјата сила.

`Дали сте доживеале нешто слично, првично да бидете убедени дека Бог ве повикал да направите нешто, а потоа сте почнале да негувате сомнежи кога околностите станале тешки? (Сетете се, на пример, на Јован Крстителот) Што научивте од ова искуство?`