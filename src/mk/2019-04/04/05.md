---
title: 'Неемија Ја Започнува Работата 444 Г Пр Н Е'
date: 23/10/2019
---

`Прочитајте: Неемија 4. Што сториле Евреите под водство на Неемија за да се спротивстават на противењето? Зошто било важно да се подготват за борба, а не да не прават ништо, верувајќи дека Бог ќе ги заштити?`

По периодот во кој работата ја започнувале и прекинувале, Евреите почнале повторно да работат. Му ги упатувале своите молитви на Бога, а Неемија одлучил да постави стража. Народот се менувал во смени дене и ноќе, со цел да биде подготвен за претстојните напади. Немија поставил и вооружени мажи околу ѕидот, така што секое семејство било спремно за борба. Покрај тоа, тој ги поделил момчињата во две групи, од кои едната работела, а другата држела оружје. Особено биле обезбедени оние што работеле на изградбата на ѕидиштата, бидејќи тие најмногу биле изложени на опасност. Секој од градителите држел меч со едната рака, а со другата редел тули/камења и малтер на ѕидот. Биле подготвени да се справат со пречките. Тие го извршиле својот дел; Бог го извршил останатиот. Верата на Неемија во Божјата заштита навистина вдахнува. Меѓутоа, тој не останал да си седи и да очекува сè да направи Бог. Се подготвиле најдобро што можеле, во согласност со нивните способности.

Двата текста: „Не плашете се од нив; спомнете си за Господ кој е величествен и влева страхопочит и бијте се за браќата свои, за синовите свои, за ќерките свои, за жените свои и за куќите свои“ (Неемија 4,14) и „нашиот Бог ќе се бори за нас“ (Неемија 4,20) се едни од најпоттикнувачките изјави во Библијата.

Евреите повторно морале да запрат со изградбата поради постојаните пречки, но овој пат, наместо да бидат совладани од страв, тие се држеле за ветувањето дека Бог ќе се бори за нив. Кога се соочуваме со противење поради Божјето име, поради нашите верувања и она на што Бог нѐ повикува, треба да се сетиме дека „нашиот Бог ќе се бори за нас“.

На крајот, Евреите сфатиле дека Господ бил нивна поткрепа во сето она што го правеле, а тоа им влеало храброст да продолжат со работата.

`Зошто е толку важно да знаеме дека она што го правиме е Божја волја? Затоа треба да си го поставиме ова важно прашање: Како да знам дали она што го правам е Божја волја?`