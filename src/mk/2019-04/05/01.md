---
title: 'Кршење На Духот На Законот'
date: 26/10/2019
---

### Прочитајте ги библиските текстови:
Неемија 5,1-5; 2. Мојсеева 21,2-7; Михеј 6,8; Неемија 5,7-12; 5. Мојсеева 23,21-23; Неемија 5,14-19.

> <p>Запомнете го стихот</p>
> „Вратете им ги уште денес нивните ниви, лозјата нивни и маслиновите градини нивни, и куќите нивни, и лихвата од среброто, житото, виното и маслото што сте го зеле од нив“ (Неемија 5,11).

Како луѓе, до ден-денес се бориме со прашањето за богатството и сиромаштијата, за јазот меѓу богатите и сиромашните, и што може да се направи во врска со тоа. Да, Исус рекол дека „сиромасите ги имате секогаш покрај себе” (Матеј 26,11), но ова не е изговор за да не им помогнеме. Напротив, Писмото нѐ потсетува да го оствариме својот дел во укажувањето помош. Во спротивно, тешко можеме себеси да се наречеме христијани.

Интересно е и тоа што оваа тема се појавува среде неволјите и проблемите на повратниците при повторното градење на Ерусалим: не само темата за сиромаштијата и сиромашните, туку и за многу попроблематично прашање, кое се однесува на угнетувањето на сиромашните од страна на богатите. Овој проблем постоел и пред прогонството, и сега, кога се вратиле во својата земја, тој е повторно присутен.

Оваа седмица ќе согледаме уште една манифестација на оваа стара тема, како и постапките на Немија во обидите да се справи со сето тоа. Како што ќе видиме, она што го направило ова угнетување уште полошо е тоа што било направено во рамките на „словото на законот“, што е моќен пример за тоа колку треба да внимаваме да не дозволиме правилата и прописите да станат цел сами за себе, наместо да бидат средство за целта да се постигне – а целта е да го одразуваме Христовиот карактер.