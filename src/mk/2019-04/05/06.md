---
title: 'Примерот На Неемија'
date: 31/10/2019
---

`Прочитајте го текстот Неемија 5,14-19. Какви причини Неемија наведува за тоа што не бара „управителски данок“ (Неемија 5,18) од народот?`

Неемија најверојатно го напишал извештајот забележан во овие стихови кога, по 12 години владеење со Јуда, се вратил во дворот на царот Артаксеркс. Иако управителите имале право да примаат приходи од своите поданици, Неемија никогаш не го барал ова право, туку тој самиот се издржувал. Не само што ги плаќал своите трошоци, туку се грижел и за своето семејство како и за целиот двор. Зоровавел, првиот управител, е единствениот друг управител чиешто име ни е познато. Кога Неемија вели „поранешните управители“, најверојатно упатува на оние што ја вршеле оваа должност меѓу Зоровавела и него. Како последица на таквото постапување, до моментот кога го завршил својот мандат, најверојатно останал без пари. Тој не стекнувал богатство, како што некој би очекувал од некоја личност на престижна позиција, но веројатно изгубил богатство и имот. Неемија бил богат, а тоа му овозможило секој ден да обезбедува храна за многу луѓе. Тој бил великодушен во обилното снабдување на другите (Неемија 5,17.18).

Иако не е исто како она што го сторил Авраам, откако ги спасил луѓето што ги заробиле околните народи (види: 1. Мојсеева 14 глава), она што Неемија го прави овде, секако, го открива истиот клучен принцип.

`Прочитајте: Неемија 5,19. Што кажува тој овде и како ги разбираме неговите зборови во смисла на Евангелието?`

Она што го гледаме во искуството на Немија е пример на личност која го ставила Господа и Господовото дело над своите лични придобивки и предности. Тоа е добра поука за сите нас, без оглед на околностите во кои се наоѓаме. Лесно е да работиме за Господа кога таа работа не нѐ чини многу.

`Прочитајте го текстот Филипјаните 2,3-8. На кои сѐ начини, токму сега, во својот живот можете да ги покажете начелата на самооткажување, кои се прикажани во овој текст?`