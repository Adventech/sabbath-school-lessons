---
title: 'Незадоволството На Народот'
date: 27/10/2019
---

`Прочитајте: Неемија 5,1-5. Што се случува во овој текст? Зошто се кренала викотница кај народот?`

Еврејската заедница била обединета под водство на Неемија против надворешните притисоци. Меѓутоа, и кај самиот народ, кој се спротивставил на прогонството и се бранел од нападите на туѓите народи, не било сѐ во ред. И покрај надворешната цврстина и здружени напори против непријателот, заедницата однатре била слаба. Главарите и богатите ги користеле сиромашните и загрозените за своја корист. Приликите биле толку лоши што семејствата пекале за помош. Некои семејства говореле дека немаат храна за да ги прехранат своите деца; некои се жалеле дека го заложиле својот имот поради гладот и дека немаат ништо; други семејства офкале што морале да позајмуваат пари за да го исплатат персискиот данок, па дури и нивните деца станувале робови.

Се чини дека главни виновници за нивните неволји, кои ги натерале сиромашните семејства да бараат помош од своите соседи, биле гладот и плаќањето данок. Персиската влада барала данок од 350 таланти сребро годишно од провинцијата Јуда. Ако некое лице не можело да ја плати одредена сума задолжителен данок, семејството обично го заложувало својот имот или прво позајмувало пари. Меѓутоа, ако следната година не можело да заработи пари, тогаш морало да направи нешто во врска со тој долг. Обично следна опција било должничкото ропство. Тие веќе ја загубиле својата земја, а сега требало да испратат некои членови на семејството, обично децата, да им служат на заемодавателите за да го отплатат долгот.

Постојат моменти во животот кога нѐ снаоѓаат неволји поради последиците од нашите постапки; а има и моменти кога се разболуваме или наишла на нас финансиска криза, но не дошло до тоа поради наша грешка. Претходниот извештај зборува за времето кога власта му се заканувала на народот со својот начин на владеење, што довело до зголемување на сиромаштијата. Тие биле фатени во безизлезен вител на уште подлабока сиромаштија.

`Интересно е што луѓето тогаш, како и сега, се бореле со економско угнетување. Каква порака би требало да извлечеме од фактот дека за оваа тема Библијата често зборува?`