---
title: Заклетва
date: 30/10/2019
---

`Прочитајте Неемија 5,12.13. Зошто Неемија изрекува проклетство против оние кои нема да го одржат својот дел од договорот?`

Иако водачите се согласиле да го надоместат и да го вратат она што го одзеле, Неемија не бил задоволен само со збор. Потребен му бил цврст доказ; затоа тој се погрижил да дадат заклетва пред свештениците, а тоа направило постапката да стане законски правосилна, во случај подоцна да треба да се повика на тој договор.

Меѓутоа, зошто изговорил проклетство? Неемија врши симболичен чин собирајќи ја својата облека како нешто да држи во неа, а потоа ја тресе како знак дека изгубил нешто. Според тоа, оние што ќе ја прекршат оваа заклетва, ќе изгубат сè. Вообичаено било, со изрекување клетва над другите, да се нагласи важноста на одреден закон или пропис. Исто така, народот бил помалку склон да се спротивставува на Законот кога неговото кршење било поврзано со клетва. Неемија очигледно сметал дека тоа е толку важно прашање што постои потреба да стори нешто драстично за да ја зголеми веројатноста тоа да успее.

`Што можеме да научиме од следните текстови од Стариот Завет за тоа колку му била на овој народ важна светоста на заклетвата?(4. Мојсеева 30,2; 5. Мојсеева 23,21-23; Проповедник 5,4.5; 3. Мојсеева 19,12; 1. Мојсеева 26,31).`

Говорот е моќен дар што Бог им го дал на луѓето; и тој е крајно поинаков од она што им било дадено на животните. Сила лежи во нашите зборови, сила дури и за живот и за смрт. Затоа треба да бидеме мошне внимателни што кажуваме, што ветуваме дека ќе сториме и на што усно се обврзуваме. Исто така е важно и нашите дела да бидат во согласност со нашите зборови. Колку луѓе биле одбиени од христијанството поради оние чии зборови звучеле христијански, но чиишто дела не биле такви?

`Размислете колкаво влијание вршат вашите зборови врз другите. Како можеме да бидеме внимателни во врска со она што го кажуваме, каде го кажуваме и како го кажуваме?`