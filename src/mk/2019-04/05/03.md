---
title: 'Против Духот На Законот'
date: 28/10/2019
---

`Прочитајте: Неемија 5,6-8. (Види, исто така: 2. Мојсеева 21,2-7). Зошто Неемија реагирал гневно?`

Колку и да ни е тешко денес да го разбереме тоа, ропството претставувало културолошка норма во стариот свет. Или родителот станувал роб или го продавал своето дете. И општествено и законски, родителите имале право да ги продаваат своите синови и ќерки. Меѓутоа, бидејќи на Бога му е својствено да дава слобода, Тој воспоставил таква практика во Израел според која заемодавците требало да ги ослободуваат своите робови секоја седма година. Така Бог ги заштитил луѓето од постојано ропство и ја покажал својата желба тие да бидат слободни.

Иако позајмувањето било дозволено со закон, немало наплаќање камата (за библиските прописи против зеленаштвото / каматниците /, видете: 2. Мојсеева 22,25-27; 3. Мојсеева 25,36.37; 5. Мојсеева 23,19.20): сепак, каматата што ја наплатувале заемодавачите била мала во споредба со каматата што ја земале околните народи. Од нив се барало да платат 1 отсто секој месец. Во месопотамските текстови од седмиот век, се спомнува камата од 50 проценти за сребро и 100 проценти за жито годишно. Според тоа, 12 проценти камата годишно биле ниски во споредба со обичаите на земјите во Месопотамија. Сè на сè, според Божјата реч, единственото нешто што заемодавците правеле погрешно било тоа што им наплаќале камата (Неемија 5,10) и интересно е тоа што народот тоа воопшто и не го спомнал кога го изразил своето незадоволство. Сè друго било во рамките на општествените норми, како и во рамките на законските одредби. Зошто тогаш Неемија „многу се јадосал“? Извонредно е тоа што тој не реагира веднаш, но прво сериозно размислува за проблемот.

Фактот дека Неемија толку решително се занимава со овој проблем, е вреден за восхит. Тој не ја занемарува неправдата само затоа што со неа технички не се крши законот или е општествено прифатлива, дури и „добра“ во споредба со обичаите на другите земји. Во овој случај, престапен бил духот на законот. Особено во време на економски неволји, луѓето биле должни да си помагаат едни на други. Бог е на страната на угнетуваните и неволните, и Тој морал да им наложи на пророците да зборуваат против злото и насилството што се вршело против сиромашните.

`На кои начини, дури и ненамерно, можеме да го следиме словото на законот а едновремено да го кршиме неговиот дух? (Види: Михеј 6,8)`