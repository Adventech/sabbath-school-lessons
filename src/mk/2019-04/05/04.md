---
title: 'Дејствувањето На Неемија'
date: 29/10/2019
---

Се чини дека укорот упатен до кнезовите и владетелите – „Вие земате лихва од браќата свои“ (Неемија 5,7) – не ги исполнил саканите резултати. Сепак, Неемија не запрел тука. Тој продолжил да се бори за угнетениот народ. Тој едноставно можел да каже дека се обидел да ги поучи кнезовите и владетелите, но дека тоа не вредело и дека бил принуден да се откаже. Впрочем, богатите и моќните во земјата биле тие на коишто тој им се спротивставил. Но, самиот не бил задоволен сѐ додека не го решил тој проблем, иако во своето настојување се здобил со моќни непријатели.

`Прочитајте: Неемија 5,7-12. Какви аргументи изнел Неемија против она што се случува? Со што ги уверува луѓето што е исправно а што не?`

Неемија свикува голем собир – сиот израелски народ се собрал за да го реши ова прашање. Тој, најверојатно, сметал на можноста дека водачите ќе бидат засрамени во присуство на целиот народ, можеби дури и исплашени за да продолжат со понатамошно угнетување.

Првото размислување на Неемија се однесува на ропството. Многу Евреи, меѓу кои веројатно бил и Неемија, купувале слобода за другите Евреи што им робувале на туѓинците. Тој сега ги прашува кнезовите и владетелите дали сметаат дека е прифатливо да ги купуваат или да ги продаваат своите сонародници. Дали има смисла Израелците да купуваат Евреи и да им дадат слобода за на крајот да станат робови на припадниците на својот народ?

Водачите не даваат никаков одговор, бидејќи сметаат дека ова размислување е разумно; затоа Неемија продолжува. Тој им го поставува прашањето: „Нели треба да одите во страв пред нашиот Бог за да го одбегнете потсмевот на народите, нашите непријатели“ (Неемија 5,9). Неемија потоа признава дека тој лично им позајмувал пари и жито на луѓето. Кога изјавил: „Да им го простиме тој долг“ (5,10), Неемија го потврдил законот што ја забранувал оваа практика во однос на сонародниците Евреи и покажал дека сака под негова управа припадниците на народот да се грижат еден за друг. Зачудува што сите дале еднодушен одговор. Водачите се согласиле сѐ да му вратат на народот.

`Дали некому сте му направиле нешто лошо? Повеќето од нас, ако сме искрени, ќе одговорат потврдно. Што ве спречува токму сега да го надоместите она што е потребно, во која било можна мера?`