---
title: Создади чисто срце во мене
date: 12/02/2024
---

`Прочитајте го текстот Псалми 51,1-5. Зошто псалмистот се повикува на Божјата милост?`

Царот Давид го излева своето срце пред Господа, барајќи проштавање за гревовите во духовно најтемните моменти од неговиот живот (2. Самуил 12). Простувањето е извонреден дар на Божјата благодат што Тој ни го дава „заради големата Твоја добрина“ (Псалми 51,1). Царот Давид го моли Бога да не постапува со него како што заслужува неговиот грев (Псалми 103,10), туку во согласност со неговиот божествен карактер, односно со својата милост, верност и сочувство (Псалми 51,1; 2. Мојсеева 34,6.7).

`Прочитајте го текстот Псалми 51,6-19. Како е овде прикажано простувањето на гревовите? Која е целта на божественото простување?`

Божественото простување подразбира нешто повеќе од чисто легално прогласување на невиност. Тој предизвикува длабока промена која проникнува до најскриените катчиња на човечкото битие (Псалми 51,6; Евреите 4,12). Тој доведува до појава на ново создание (Псалми 51,10; Јован 3,3-8). Еврејскиот збор *bara'*, преведен како „создаде“, ја опишува божествената творечка сила (1. Мојсеева 1,1). Само Бог може да bara'. Само Бог може да произведе радикална и трајна промена во срцето на личноста која се кае (2. Коринтјани 4,6).

Давид бара да биде очистен со исоп (3. Мојсеева 14,2-8; Псалми 51,7). Тој чувствува дека неговата кривица го држи надвор од Господовото присуство, на ист начин како што на лепрозниот му е забрането да влезе во заедницата додека трае состојбата на неговата нечистота (Псалми 51,11). Тој се плаши дека жртвите не можат целосно да го очистат, бидејќи не постоела таква жртва којашто би можела да го искупи гревот на прељуба и убиство извршени со предумисла (2. Мојсеева 21,14; 2. Мојсеева 20,10).

Само безусловната божествена благодат можела да го прифати Давидовото „понизно и покајничко срце“ како жртва и повторно да го врати Давидa во хармонија со Бога (Псалми 51,16.17). Барајќи да биде исчистен со исоп, тој всушност сака да се врати во Божјото присуство.

`Ако Бог можел да му ја прости на Давида прељубата, измамата и убиството, колку надеж има за вас?`

---

#### Додаток: Утрински стих

**„Во она коешто е на мојот Татко“:** Лука 2,49.
