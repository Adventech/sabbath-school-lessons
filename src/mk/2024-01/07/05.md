---
title: Слава на возвишениот и милистив Бог
date: 14/02/2024
---

`Прочитајте ги текстовите Псалми 113 и Псалми 123. Кои два различни аспекта на Божјиот карактер се опишани во овие псалми?`

Псалмите 113 и 123 ја слават Господовата возвишеност, како и Неговата милост. Господовата возвишеност се открива преку славата на Неговото име и возвишената положба на Неговиот престол, кој е над сите народи како и над небесата (Псалми 113,4.5; Псалми 123,1). Изјавата „Кој е како Господ, нашиот Бог“ (Псалми 113,5) претставува изјава на вера дека ниту една сила, ниту внатре ниту надвор од овој свет, не може да му се спротивстави на Израеловиот Бог.

Непристапните височини на кои престојува Господ се илустрирани со фактот дека Тој е готов да се „понизи Себеси“ и „од *високо* (да) *гледа* на небото и на земјата“ (видете Псалми 113,6). Значи, тоа што Бог престојува во висините не го спречува да види што се случува овде долу. Господовата милост се огледува во Неговата благодатна готовност да се вмеша во работите на овој свет и да ги спаси неволните и сиромашните од нивните несреќи. Неговата великодушна рака очигледно не е скриена од Неговите слуги, иако Неговото живеалиште е во далечните небеса.

Божјата величина и грижа, кои не можат целосно да се согледаат во Божјата чудесна трансцендентност, стануваат очигледни во Божјите дела на милосрдие и сочувство. Сиромашните, угнетените и сите на кои им е потребна помош, можат од прва рака да ја искусат Божјата суверена моќ, благодарение на извонредните пресвртници што Тој може да ги направи во нивна полза. Возвишениот Бог ја покажува својата величина користејќи ја својата моќ да ги подигне паднатите. Луѓето се слободни да му пристапат на Господа,затоа што Неговата суверена величественост и надмоќ не го менуваат фактот дека Тој е нивен милостив Творец и Старател и дека тие се Негови слуги, Негови сакани деца.

Според тоа, богослужението е мотивирано не само од Божјата величественост, туку и од Неговата добрина. Прославувањето на Бога не е ограничено со време и простор (Псалми 113,2.3). Божјата величина и милосрдие најдобро се огледуваат во Исуса Христа, кој бил готов да се спушти од небото и да биде понижен до смрт на крстот за да го воздигне паднатото човештво (Филипјаните 2,6-8). И таму, на крстот, ги наоѓаме најсилните можни причини за обожавање и славење на Бога за она што го направил за нас.

`Задржете се во мислите на крстот и на она што се случило таму за вас лично. Од што ве спасил Исус? Зошто е толку важно крстот секогаш да биде на прво место во вашите мисли?`

---

#### Додаток: Утрински стих

**Трпение:** Марко 10,38.
