---
title: Неговата милост е вечна
date: 11/02/2024
---

`Прочитајте Псалми 136. Која мисла преовладува во овој Псалм? Во што наоѓа псалмистот доказ за своето преовладувачко тврдење?`

Псалми 136 го повикува Божјиот народ да го слави Господа за Неговата милост која се открила во делата на создавањето (Псалми 136,4-9) и во историјата на Израел (Псалми 136,10-22). „Милост“ (еврејски *khesed*, „постојана љубов“) ја пренесува идејата за Божјата добрина и верност кон Неговите дела на создавање и Неговиот завет со Израел. Овој псалм покажува дека Божјата неизмерна моќ и величественост се втемелени во Неговата постојана љубов.

Господ е „Бог на боговите“ и „Господар над господарите“, што е еврејски идиом (група зборови со посебно значење) што значи „најголем Бог“ (Псалми 136,1-3), а не во смисла дека постојат и други богови, туку дека Тој е единствениот Бог.

Најголемите Господови чуда, кои никој друг не може да ги повтори, се неоспорен показател за Неговата власт (Псалми 136,4). Бог ги создал небесата, земјата и небесните тела што ги обожаваат паганите (5. Мојсеева 4,19). Псалмите, меѓутоа, им го одземаат авторитетот на паганските богови, а во поширока смисла и на сите други човечки извори на доверба. Тие се само производи на создавањето. Тоа е само творба, а не Создател, и во тоа е клучната разлика.

Сликата на Господовата моќна рака и подигната мишка (Псалми 136,12) ја нагласува делотворноста на Божјата моќ и далекосежното влијание на Неговата милост.

Божјата милост покажана при создавањето и низ историјата треба да го поттикне Божјиот народ да има доверба во Него и да остане верен на Неговиот завет. Рефренот „вечна е Неговата милост“ се повторува 26 пати во Псалми 136, со што ги уверува неговите приврзаници дека Господ не се менува и дека ќе ги повторува своите дела на милост во секоја нова генерација. Бог се сеќава на својот народ (Псалми 136,23) и верен е на својот завет на благодатта. Верувањето во постојаната Божја милост се наоѓа во сржта на библиската вера, која подразбира радосно обожавање и доверба, како и воздржаност и покајание.

Псалми 136,23-25 завршува со порака за Божјата сеопфатна грижа за овој свет. Божјата милост не се протега само над Израел, туку и над сите дела на создавањето. Значи, овој псалм зборува за сеопфатноста на Божјата спасоносна благодат и го поттикнува целиот свет да се придружи на израелското славење на Господа (видете и: Лука 2,10;Јован 3,16; Дела 15,17).

`Во која смисла сликата на Исус на крстот, кој умира како Замена за нашите гревови, најсилно ја открива големата вистина за Бога и за тоа дека „Неговата милост е довека“?`

---

#### Додаток: Утрински стих

**Сфаќање на својата мисија:** Лука 2,42.
