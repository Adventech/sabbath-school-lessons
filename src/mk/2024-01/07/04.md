---
title: „Господи, ако гледаш на беззаконијата...“
date: 13/02/2024
---

`Прочитајте го текстот Псалми 130. Како овде е насликана сериозноста на гревот и надежта за грешниците?`

Големата неволја што го снашла псалмистот е поврзана со неговите гревови и гревовите на неговиот народ (Псалми 130,3.8). Гревовите на народот се толку тешки што се закануваат да ги одвојат од Бог засекогаш (Псалми 130,3). Светото писмо ги споменува извештаите за гревовите кои се чуваат за Судниот ден (Даниел 7,10; Откровение 20,12), како и отстранувањето на имињата на грешниците од книгата на животот (2. Мојсеева 32,32; Псалми 69,28; Откровение 13,8).

Според тоа, псалмистот се моли за Божје проштавање, врз основа на кое записот за гревовите ќе биде избришан (Псалми 51,1.9; Еремија 31,34; Михеј 7,19). Тој знае дека „Бог нема гневлива природа. Неговата љубов е вечна. Неговиот ‘гнев’ може да биде предизвикан само од човековото пропуштање да ја цени Неговата љубов... Целта на Неговиот гнев не е да го рани, туку да го исцели човекот; не да го уништи, туку да го спаси Неговиот заветен народ (видете Осија 6,1.2)“ (Hans K. LaRondelle, *Deliverance in the Psalms*,Berrien Springs, MI: First Impressions, 1983, pp. 180, 181). Посебно е интересно тоа што токму Божјата подготвеност да ги прости гревовите а не да ги казни, е она што предизвикува најдлабока почит кон Него (Псалми 130,4; Римјаните 2,4). Според тоа, вистинското обожавање се заснова на восхитот спрема Божјиот карактер полн со љубов, а не на стравот од казна.

Божјите деца се повикани да чекаат на Господа (Псалми 27,14; Псалми 37,34). Еврејскиот израз *qawah*, „да се чека“, буквално значи „да се растегне“, и е корен на еврејскиот збор за „надеж“. Затоа, чекањето на Господa не е пасивно препуштање на несреќните околности, туку „протегање кон“ или желно очекување на Господовата интервенција. Надежта на псалмистот не се заснова на неговиот личен оптимизам, туку на Божјата Реч (Псалми 130,5). Верното чекање на Господа никогаш не е залудно, бидејќи по темната ноќ доаѓа утрото на божественото избавување.

Забележете како личната молитва на псалмистот станува молитва на целата заедница (Псалми 130,7.8). Благосостојбата на поединецот е неразделна од благосостојбата на целиот народ. Затоа, не треба да се молиме само за себе, туку и за нашата заедница. Како верници, ние сме дел од една заедница, а она што влијае на еден дел од заедницата влијае на сите.

`Размислете за прашањето: „Господи, ако гледаш на беззаконијата, - тогаш кој ќе се одржи, Господи?“ (Псалми 130,3) Што значи тоа за вас лично? Каде би биле вие ако Господ продолжи да гледа на вашите беззаконија?`

---

#### Додаток: Утрински стих

**Семејни проблеми:** Јован 7,5.
