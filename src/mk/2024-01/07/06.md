---
title: Не заборавај ниту една Негова добрина
date: 15/02/2024
---

`Прочитајте Псалми 103. Како е прикажана тука Божјата благодат?`

Псалми 103 ги набројува многубројните Господови благослови. Тие благослови ги опфаќаат „сите негови добрини“ (Псалми 103,2) неопходни за живот во благосостојба (Псалми 103,3-6). Тие благослови се темелат на Божјиот благодатен карактер и на Неговата верност на заветот што Тој го воспоставил со Израел (Псалми 103,7-18). Господ си „спомнува“ за човечката слабост и минливост и чувствува сомилост спрема својот народ (видете Псалми 103,13-17).

Тоа „споменување“ или потсетување е нешто повеќе од обична когнитивна (мисловна) активност. Тоа подразбира приврзаност којашто се покажува преку делата – Бог го избавува и чува својот народ (Псалми 103,3-13). Впечатливите слики во текстот Псалми 103,11-16 ја илустрираат неизмерната величина на Божјата благодат, која може да се спореди само со бескрајното пространство на небесата (Исаија 55,9).

Тогаш, како треба луѓето да возвратат на толкавата Божја добрина?

На прво место, благословувајќи го Господа (Псалми 103,1.2).

Благословот главно се сфаќа како чин на дарување некому материјални и духовни добра (1. Мојсеева 49,25; Псалми 5,12). А бидејќи Бог е изворот на сите благослови, како луѓето можат да го благословуваат Бога? Некој што е на пониска позиција може, со својата благодарност и славење, да го благословува оној што е повозвишен (1. Царевите 8,66; Јов 29,13). Бог ги благословува луѓето правејќи им добро, а луѓето го благословуваат Бога прославувајќи ја Неговата добрина, односно покажувајќи длабока почит кон Него поради Неговиот благодатен карактер.

На второ место, на тој начин што го помнат Неговиот завет и сите добри работи што ги направил за нив (Псалми 103,2.18-22), исто како што Господ се потсетува на човековата состојба на слабост и на заветот што го склучил со својот народ (Псалми 103,3-13). Помнењето или потсетувањето е клучен аспект на односот меѓу Бога и Неговиот народ. Токму како што Бог ги помни ветувањата што му ги дал на својот народ, така и народот е должен да се сеќава на Божјата верност и да Му возврати со љубов и послушност.

Имајќи го ова на ум, овие познати зборови на Елена Г. Вајт звучат толку соодветно: „За нас би било добро секој ден да поминеме еден час во размислување за Христовиот живот. Треба да го проучуваме во секоја подробност, дозволувајќи ѝ на нашата мечта да ги опфати сите сцени, особено оние што се поврзани со крајот на неговиот живот. Ако така се занимаваме со неговата голема жртва за нас, нашата доверба во него ќе стане многу посигурна, нашата љубов ќе оживее и подлабоко ќе нè про- никнува неговиот Дух. На крај, ако сакаме да бидеме спасени, мораме да ја научиме поуката за покајанието и за понизноста во подножјето на крстот“ (*Копнежот на вековите*, стр. 83 оригинал).

---

#### Додаток: Утрински стих

**Бидете сосредоточени на Христа:** 2. Коринтјани 5,17.
