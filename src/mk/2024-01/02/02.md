---
title: Негување на употребата на Псалмите во молитва
date: 07/01/2024
---

`Прочитајте ги следните текстови: Псалми 105,5; Колосјани 3,16 и Јаков 5,13. Кое место го заземаат Псалмите во богослужбеното искуство на верникот?`

Едноставен начин на кој можеме да ги воведеме псалмите во нашиот секојдневен живот е секој ден да посветуваме време за читање по еден псалм, почнувајќи од првиот, а потоа да го следиме редоследот даден во Псалтирот. Друг начин е да ги читаме псалмите кои одговараат на нашата моментална ситуација, каква и да е – постојат псалми на оплакување, псалми на заеднички тажаленки, псалми на благодарност, химни, покајнички псалми, псалми на мудрост (барање на Божјата мудрост и водство), историски псалми, псалми кои изразуваат гнев и огорченост, и поклонички псалми. Во текот на ова тримесечје ќе се осврнеме на многу од нив и ќе ги проучуваме псалмите во контекстот во кој се појавуваат.

Тогаш, како треба да се читаат Псалмите?

Најпрво прочитајте го псалмот, со едноставно размислување, а потоа помолете се. Размислувањето за псалмот вклучува разгледување на неговите различни аспекти – начинот на кој псалмистот му се обраќа на Бога и неговите причини за молитва. Запрашајте се во која смисла вашата ситуација одговара на искуството на псалмистот и како псалмот може да ви помогне јасно да го изразите сопственото искуство. Ќе се изненадите колку често ќе можете да се поврзете со она што сте го прочитале и да се препознаете во тоа.

Ако нешто во псалмот ви внесува немир, размислете, на пример, дали тој псалм ги исправа вашите моментални лажни надежи за нешто со што се соочувате. Размислете за пораката од тој псалм во светлината на Христовата личност, Неговото спасоносно дело и долгорочната надеж што ни ја нуди Христовото дело. Како што знаеме, или би требало да знаеме, секогаш е добро сè во Библијата да се согледува во светлината на Христос и крстот.

Исто така, побарајте нови мотиви за молитва што ви ги дава овој псалм и размислете за нивното значење за вас лично, за вашата црква и за овој свет. Барајте од Бога да го втисне Неговото Слово во вашиот ум и срце. Ако псалмот одговара на ситуацијата на некој што го познавате, посредувајте во молитва за таа личност. Во основа, псалмите покриваат многу аспекти од животот, и ние можеме многу да бидеме збогатени ако ги читаме и во нашето срце го впиваме она што ни го кажуваат.

`Што значи да се дозволи „Словото Христово изобилно нека се всели во вас“ (Колосјани 3,16)? Зошто читањето на Библијата е првиот и најважниот чекор во тоа искуство?`

---

#### Додаток: Утрински стих

**Објаснет планот на спасение:** Проповедник 12,13.
