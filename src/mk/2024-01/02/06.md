---
title: О, обнови нè повторно
date: 11/01/2024
---

`Прочитајте Псалми 60,1-5. Што мислите, под кои околности овој псалм би бил пригодна молитва? Како можеме да имаме корист од псалмите тажаленки дури и во радосните времиња на животот?`

На таговните псалми генерално се гледа како молитви на луѓе кои минуваат низ тежок период, без разлика дали во физичка, психичка или духовна смисла. Или во секоја смисла.

Сепак, тоа не значи дека овие псалми треба да се избегнуваат, дури и во добри времиња. Понекогаш нема никакви допирни точки меѓу зборовите на некој псалм и сегашното искуство на верникот. Сепак, таговните псалми можат да бидат корисни и за верниците кои моментално не минуваат низ никакви неволји.

Прво, тие нè прават посвесни дека страдањето е дел од општото човечко искуство и дека тоа ги погаѓа и праведните и злите. Псалмите нè уверуваат дека Бог ја има контролата над настаните и дека ни дава сила и решенија во моментите на неволја. Дури и во овој псалм, дури и среде неволја („Ти ја потресе земјата“, Псалми 60,2), псалмистот покажува непоколеблива надеж во Божјото избавување.

Второ, таговните псалми нè учат на сочувство кон страдалниците. Кога ја изразуваме нашата среќа и благодарност кон Бога, особено во јавен домен, мора да ги земеме предвид и оние што се помалку среќни од нас. Се разбира, можеби нам сега ни оди добро, но кој од нас не знае за луѓето, кои се насекаде околу нас, а кои страшно страдаат? Изговарањето такви псалми во молитва може да ни помогне да не ги заборавиме оние што минуваат низ тешкотии. Псалмите треба да предизвикаат во нас сочувство и желба да им служиме на оние кои страдаат, како што правел Исус.

„Овој свет е еден огромен карантин, но Христос дошол да ги исцели болните, да објави избавување на заробениците на сатаната. Тој во себе носел здравје и сила. Им давал свој живот на болните, на напатените, на опседнатите од демони. Тој не одбивал никој што дошол да ја прими Неговата исцелителна сила. Знаел дека оние што Го молеле за помош, самите си ја навлекле болеста на себе, но сепак Тој не одбивал да ги исцели. А кога Христовата сила влегувала во тие кутри души, тие станувале осведочени за гревот и на тој начин многумина биле излечени од нивните духовни но и физички болести. Евангелието сè уште ја има истата моќ, па зошто да не ги видиме истите резултати и денес?“ (Еllеn G. White, Wеlfare Ministry, стр. 24, 25)

`На кој од вашите познаници, токму сега, му се потребни не само вашите молитви, туку и вашата активна служба?`

---

#### Додаток: Утрински стих

**Создателска енергија:** Псалми 33,6.
