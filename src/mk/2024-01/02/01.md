---
title: Научи нè да се молиме
date: 06/01/2024
---

### Прочитајте ги библиските текстови:
Псалми 105,5; Колосјани 3,16; Јаков 5,13; Псалми 44; Псалми 22; Псалми 13; Псалми 60,1-5.

> <p>Запомнете го стихот</p>
> „А кога се молеше на едно место и кога престана, еден од Неговите ученици Му рече: ‘Господи, научи нè да се молиме, како што и Јован ги научи своите ученици!“ (Лука 11,1).

Меѓу некои христијани преовладува верувањето дека само спонтаната ненаучена молитва е вистинска молитва. Меѓутоа, гледаме дека Исусовите ученици биле неизмерно благословени кога побарале од Исуса да ги научи како да се молат. Освен тоа, Бог ставил молитвеник, Псалмите, во самото срце на Библијата, не само за да ни покаже како се молел Божјиот народ во старо време, туку и да нè научи како ние денес треба да се молиме.

Уште од најрани времиња псалмите ги обликувале молитвите на Божјиот народ, вклучувајќи ги и Исусовите молитви (1. Летописи 16,7.9; Неемија 12,8; Матеј 27,46; Ефесјаните 5,19). Оваа седмица ќе ја разгледаме улогата на псалмите во помагањето на Божјиот народ да се одржи на своето животно патување и да расте во својот заемен однос со Бога. Треба да се има предвид дека псалмите се молитви и дека како такви се непроценливи, не само поради теолошкиот увид што ни го даваат, туку и поради начинот на кој тие можат да ги збогатат и преобразат нашите поединечни и заеднички молитви.

Изговарањето на псалмите во молитва им помогнало на многу верници да воспостават и да одржуваат редовен и исполнет молитвен живот. Така, во текот на оваа недела ќе продолжиме да ги проучуваме псалмите, особено во контекст на оние моменти кога не ни оди баш најдобро во животот.

---

#### Додаток: Утрински стих

**Препис на Божјата волја:** Псалми 119,11.
