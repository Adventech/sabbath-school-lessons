---
title: Доверба во време на неволја
date: 08/01/2024
---

Сите христијани искусиле и многу добро знаат за моментите на очај и страдање, моменти кога се прашувале што прави Господ или зошто дозволува тоа да им се случува. Низ нешто слично минувале и самите псалмисти. А тие, преку божествено вдахновение, го забележиле она што го доживеале.

`Прочитајте го текстот Псалми 44. Што ни кажува тој и зошто тоа е важно за верниците од сите времиња?`

Изборот на псалмите соодветни за црковното богослужение често ја одразува нашата исклучивост, кога станува збор за расположенијата и зборовите што сме подготвени да ги искажеме во нашите заеднички молитви. Таквото стеснување на изборот може да биде показател за нашата неспособност или неподготвеност да ги спомнеме и мрачните реалности на животот. Иако понекогаш, кога ќе нѐ снајде некое страдање, се чувствуваме како Бог да постапува неправедно кон нас, сепак не сметаме дека е соодветно да ги искажуваме овие мисли за време на јавното богослужение, па дури ни во тајна молитва.

Тоа притеснување може да доведе до тоа да ја пропуштиме вистинската смисла на богослужението. Пропуштањето искрено и отворено да ги изразиме нашите чувства и ставови пред Бога во молитва често нè остава во ропство на нашите сопствени чувства. Исто така, тоа нè спречува да му пристапиме на Бога со надеж и доверба. Меѓутоа, изговарањето на псалмите во молитва ни дава сигурност дека, за време на молитвата и богослужението, не се очекува од нас да го исклучуваме и негираме сопственото искуство.

Псалми 44, на пример, може да им помогне на верниците слободно и на прав начин да изразат како се чувствуваат кога страдаат, иако се невини. Кога се молат над псалмите, луѓето можат полесно да искусат слобода на изразување за време на молитвата. Псалмите ни даваат зборови што ниту успеваме да ги најдеме ниту се осмелуваме да ги изговориме. „И не отстапи срцето наше, и стапките наши не се отклонија од Твојот пат, кога нè порази во местото, каде што живеат чакали и нè покри со смртна сенка“ (Псалми 44,18.19).

Забележете, меѓутоа, како започнува Псалми 44. Неговиот писател зборува за тоа како Бог, во минатото, направил големи работи за својот народ. Затоа тој се надева на Бога, а не „на својот лак“ (Псалми 44,6).

И покрај тоа, Божјиот народ сепак го снаоѓаат неволји. Списокот на неволји и жалопојки е долг и болен. Но, и покрај сето тоа, псалмистот пека Бог да ги „избави... заради Твојата љубов“ (Псалми 44,26). Односно, дури и среде неволја, тој е свесен за реалноста на Божјото постоење и за Неговата љубов.

`Како потпирањето на минатите времиња, кога Божјото присуство се чувствувало многу јасно, може да ви помогне да се справите со времињата кога неволјите ве тераат да мислите дека Бог е далеку?`

---

#### Додаток: Утрински стих

**Слушање на Исусовиот глас:** Јован 5,39.
