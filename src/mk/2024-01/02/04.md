---
title: Псалм на очајание
date: 09/01/2024
---

Изговарањето на псалмите во молитва има и други предности, освен што им овозможува на верниците слободно да ги изразуваат своите молитви. Псалмите го доведуваат своето искуство во согласност со Божјите стандарди и го прават подносливо, внесувајќи надеж и сигурност во Божјото присуство.

`Прочитајте го текстот Псалми 22. Што можеме да научиме од тој псалм кога станува збор за довербата во Бога среде големо страдање?`

Изразите на тажење во Псалми 22,1 можат да им помогнат на ожалостените да ја изразат својата болка и чувство на осаменост: „Боже мој, Боже мој, зошто ме остави? Далеку си од моето спасение, од зборовите на моето офкање?“

Тие зборови, се разбира, станале познати меѓу христијаните, бидејќи ги изговорил и самиот Исус додека бил на крстот, покажувајќи ни колку псалмите биле суштински важни за Неговото лично искуство (видете Матеј 27,46).

Меѓутоа, дури и среде страдањата и искушенијата, биле изговорени и следниве зборови: „Ќе го проповедам Твоето име на моите браќа, ќе Те фалам среде собранието“ (Псалми 22,22).

Со други зборови, иако таквите чувства можеби не се совпаѓаат со неговата моментална дилема, псалмистот сè уште ја изразува својата вера во Бога и изјавува дека, без оглед на сè, ќе продолжи да го слави Бога.

Поентата е во тоа дека псалмите, давајќи ни зборови со кои треба да се молиме, нè учат да го впериме погледот подалеку од нашата сегашна ситуација и да гледаме, со вера, во времето кога нашиот живот ќе биде обновен со Божјата благодат.

На тој начин, изговарањето на псалмите во молитва ги доведува верниците до нови духовни хоризонти. Псалмите им дозволуваат на верниците да ги изразат своите чувства и сфаќања, но тие не ги оставаат таму каде што се наоѓаат во моментот, туку ги наведуваат да го фрлат својот товар на болка, разочарување, гнев и очај пред Бога и да се потпрат на Него, без оглед на околностите.

Преминот од оплакување кон похвална песна, што може да се види во многу псалми, укажува на духовната преобразба што ја доживуваат верниците кога ја примаат божествената благодат и утеха за време на молитвата.

`Како можеме да научиме да гледаме подалеку од нашите непосредни искушенија и да имаме доверба во Божјата добрина, со што и да се соочуваме во дадениот момент?`

---

#### Додаток: Утрински стих

**Клучеви за Небото:** Матеј 16,19.
