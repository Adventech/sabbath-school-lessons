---
title:  Искуство
date:   12/01/2024
---

#### Плач на срцето на Радостин

_од Ендру Мек Чесни_

На Радостин не му се допаѓал неговиот живот. Неговите пријатели немале добро влијание врз него. Се занимавал со нелегални дроги и ситни криминални работи. Постојаниот плач на неговото срце бил: „Сакам да се променам, сакам да се променам, сакам да се променам“.

Радостин пораснал, се оженил и имал два сина. Времињата биле тешки и тој бил принуден да ја напушти својата татковина Бугарија во потрага по работа. Додека работел во Западна Европа, стекнал нови пријатели. Копнеел по вистината. Се надевал дека новите пријатели ќе му помогнат да ја открие вистината. Сега, постојаниот плач на неговото срце бил: „Како би можеле луѓето кои ја знаат вистината да ме пронајдат?“

По некое време, тој повторно се преселил во потрага по подобра работа. Но, за шест недели го допрел дното. Се нашол себеси како живее во мала, изнајмена соба без пари и без храна. Бил навистина гладен.

Една ноќ, во очај, неговото срце извикало кон Бога.

„Боже, помогни ми“, рекол тој, молејќи се за прв пат во својот живот. „Прати ми некого“.

Утрото некој затропал на неговата врата. Тоа бил човек облечен во одело. Во неговата рака носел Библија. Радостин разбрал дека Бог е Тој Кој го испратил човекот како одговор на неговата молитва.

Човекот се викал Пол и му донел храна на Радостин да јаде. Го поканил да ја посетува неговата црква. Радостин така и сторил и навистина се изненадил. Тој никогаш претходно не бил во Божји дом каде што може да се почувствува Божјата љубов. Неговото срце било допрено и тој плачел долго.

Враќајќи се во Бугарија, тој постојано му раскажувал на своето семејство за средбата со Бога и за тоа како ја искусил Неговата љубов во црквата на Пол. Тој копнеел да се врати во црквата, но не бил сигурен дека неговата сопруга ќе му се придружи. Како и него, и таа била израсната во семејство кое припаѓало на друга религија.

Но Тој се молел: „Боже, ако е Твоја волја, ако си Ти Бог, помогни ми. Ако црквата на Пол е Твојата вистинска црква, испрати ме заедно со моето семејство таму. Сакам да имам целосна промена во мојот живот“.

Еден ден, сопругата на Радостин ненадејно објавила: „Не сакам повеќе да живеам во Бугарија. Сакам да живеам во градот каде се наоѓа црквата на Пол“.

Преку тие зборови, Радостин сфатил дека Божја волја е неговото семејство да се пресели. Тој, исто така, сфатил дека неговата сопруга сака да го запознае Бога. 

По некое време, семејството се преселило. Денес, Радостин е активен член на Адвентистичката црква на седмиот ден и оди во црквата на Пол секоја сабота.

Времињата сеуште се тешки за нив, но тој повеќе не е загрижен. „Не се молиме Бог да ни даде сè, туку се молиме да нè заштити од злото“, изјавил тој за адвентистичката мисија. „Бараме Тој да ни помогне да научиме да живееме со Него, поминувајќи низ искушенијата“.

Тој не се сомнева дека Бог ги слуша неговите молитви. „Кога бев млад, не бев добар човек“, вели Радостин. „Но, фала му на Бога, Тој навистина ми го промени срцето!“