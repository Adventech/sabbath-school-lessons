---
title: Бог е судија
date: 16/01/2024
---

`Прочитајте го текстот Псалми 75. Зошто е напразно фалењето на злите?`

Како суверен Цар, Господ е исто така и Законодавец (Псалми 99,7) и Судија (Псалми 98,9; Псалми 97,2). Злите постојано го загрозуваат праведниот поредок што Бог го воспоставил во овој свет, но Господ ќе му суди на светот и ќе стави крај на владеењето на злото (Псалми 75,8-10; Псалми 96,13).

Во Псалми 75, неколку слики го прикажуваат неотповикливото уништување на злите. Сликата на чаша со превриено вино (Псалми 75,8) го доловува интензитетот на Божјиот гнев (Еремија 25,15; Откровение 14,10). Кршењето на роговите на злите го опишува крајот на нивната моќ и власт, додека роговите на праведните ќе бидат возвишени (Псалми 75,10). Бог го избира „правото време“ (Псалми 75,2) или „одреденото време“ за Неговиот суд. Меѓутоа, јасно е дека тој извршен суд ќе се одигра на крајот на времето (Псалми 96,13; 1. Коринтјани 15,23-26).

Господ ги испитува човечките срца, што е дел од Неговиот суд. Прочитајте Псалми 14,2. Тој потсетува на текстот од 1. Мојсеева 6,5.8. И двата текста покажуваат дека на извршувањето на Божјиот суд над светот му претходело Божјото испитување на животот на луѓето и настојувањето да го спаси секој кој може. Тој суд понекогаш се нарекува „истражен суд“, за време на кој Бог ги брани праведните и одлучува за судбината на злите.

Како се случува тоа?

Прво, Бог го ослободува својот народ од злите (Псалми 97,10; Псалми 146,9) и ги крунисува понизните спасувајќи ги (Псалми 149,4). Второ, непокајаните зли се уништени засекогаш (Псалми 97,3). Некои Псалми на поетски начин ја опишуваат бескорисноста на човечкото оружје против божествениот Судија (Псалми 76,3-6). Господ, исто така, е Бог што простува, иако го казнува човечкото незаконско постапување (Псалми 99,8). И Божјиот народ, a не само злите, ќе мора да положи сметка пред Бога (Псалми 50,4; Псалми 135,14).

Псалмите ја пренесуваат истата порака изразена во други библиски текстови – дека Божјиот суд започнува со Неговиот народ, а потоа се шири на целата земја (5. Мојсеева 32,36; 1. Петрово 4,17). Псалмистот извикува кон Бога барајќи од Него да му суди, но се потпира на фактот дека Бог, во Својата праведност, ќе го одбрани (Псалми 7,8-11; 139,23.24)

`Псалмите нè повикуваат да се радуваме во исчекувањето на Божјите судови (Псалми 67,4; Псалми 96,10-13; Псалми 98,4-9). Во која смисла Божјиот суд е добра вест за оние кои се покриени со Христовата крв?`

---

#### Додаток: Утрински стих

**Централната тема на Библијата:** 1. Јованово 3,2.
