---
title: Господ царува
date: 15/01/2024
---

Тесно поврзан – всушност, нераскинливо поврзан – со поимот Господ како Создател е поимот Господ како Суверен, како Владетел. Објавата „Господ царува“ е свечено изнесена во текстовите Псалми 93,1; Псалми 96,10; Псалми 97,1 и Псалми 99,1, но неговите одеци одѕвонуваат низ целата книга Псалми.

Господ е облечен во чест, величественост и моќ (Псалми 93,1; Псалми 104,1). Облаци и темнина го опкружуваат (Псалми 97,2), но Тој исто така се наметнал „со светлина како со наметка“ (Псалми 104,2). Овие метафори ја величаат моќта и величественоста на Царот и внимателно се избрани за да ја доловат Неговата единственост и големина што ја надминуваат човечката моќ на разбирање.

`Прочитајте го текстот Псалми 97. Што го карактеризира Господовото владеење? (Псалми 97,2.10). Кој е доменот на Неговото владеење? (Псалми 97,1.5.9).`

Божјото владеење се покажува преку Неговото дело на создавање (Псалми 96,5), спасението (Псалми 98,2) и судот (Псалми 96,10). Господ го воспоставува своето владетелство над целиот свет (Псалми 47,6-9). Божјето царство е вечно и неспоредливо по својата сила и величественост (Псалми 45,6; Псалми 93,1.2; Псалми 103,19). Божјото владеење се заснова на милоста, правдата и вистината; тоа внесува ред и стабилност во создадениот свет (Псалми 98,3; Псалми 99,4). Божјото владеење ги обединува поклониците на небото и на земјата во славење на Бога (Псалми 103,20-22; Псалми 148). Многу псалми предвидуваат дека целото човештво ќе ја признае Божјата суверена власт (Псалми 96,10; Псалми 97,1; Псалми 99,1; Псалми 145,11-13).

Меѓутоа, тоа нема да го направат сите луѓе, па ни земните владетели, барем не засега. На Господовото владеење постојано му пркосат злите, кои го негираат Божјото постоење, му се потсмеваат и го угнетуваат Неговиот народ (Псалми 14,1; Псалми 74,3-22). Но псалмистот, иако е збунет од благосостојбата на некои зли луѓе и вознемирен од Божјото трпение, тој има доверба во Божјото суверено владеење и продолжува да верува во праведноста на Божјите судови (Псалми 68,21; Псалми 73,17-20). Божјиот народ со вера се радува на воведувањето на Божјото царство преку Христовата откупителна служба и го чека неговото конечно воспоставување при второто Христово доаѓање (Матеј 12,26-28; 1. Коринтјани 15,20-28).

`„Господ ги љуби оние, кои го мразат злото!“ (Псалми 97,10). Зошто љубовта кон Бога треба да нè наведе да го мразиме злото? Како се поврзани овие два поима?`

---

#### Додаток: Утрински стих

**Рамо до рамо:** Лука 24,15.
