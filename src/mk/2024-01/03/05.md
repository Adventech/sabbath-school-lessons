---
title: Тој си спомнува секогаш за Својот завет
date: 17/01/2024
---

`Темата за Божјиот суд отвора едно важно прашање: Како може Божјиот народ да има мир со Бога и сигурност во спасението во времето на судот? Прочитајте ги следните текстови: Псалми 94,14; Псалми 105,7-10; Даниел 7,22.`

Божјиот народ е безбеден затоа што Господ го поставил своето живеалиште во Сион (Псалми 76,1.2) и воспоставил вечен завет со нив како негово скапоцено наследство (Псалми 94,14; Псалми 105,8-10). Бог не само што ветува дека нема да го отфрли својот заветен народ туку активно работи за да ги зачува безбедни во Него. Тој им ги простува гревовите (Псалми 103,3), ги поучува, ги благословува и ги зајакнува (Псалми 25,8-11; 29,11; 105,24). Неговите судови се излеваат за да го обратат народот кон праведноста и да покажат дека Бог се грижи за нив (Псалми 94,8-15).

Псалми 105, како целина,зборува за Божјата верност на неговиот завет низ историјата на Израел. Во сè што се случувало, во добро или во лошо, Бог бил таму. Во своето провидение, Тој го однел Јосифа во Египет и преку него го спасил својот народ и другите народи на тоа подрачје од сериозен глад (Псалми 105,16-24). Господ го подигнал Мојсеја да го изведе својот народ од египетското ропство, а тоа го направил со помош на многу знаци и чуда во нивна полза (Псалми 105,25-38).

Господ му ја доделил на својот народ Ветената земја (Псалми 105,11-44) и му обезбедувал постојана заштита (Псалми 105,12-15). Тој ги умножил (Псалми 105,24), ги ослободил од нивните угнетувачи (Псалми 105,37-38) и се грижел за нивните секојдневни потреби (Псалми 105,39-41). Господ несомнено има суверена контрола над сè што се однесува на Неговиот народ – факт што псалмистот сакал Неговиот народ никогаш да не го заборави.

Кога Бог си спомнува на својот завет, тоа подразбира нешто повеќе од признавање и сеќавање, бидејќи секогаш води кон дела (1. Мојсеева 8,1; 1. Самуил 1,19; Псалми 98,3; Псалми 105,42-44). Слично на тоа, кога народот е повикан да се сеќава на Божјите чуда и судови, тоа значи дека треба да живее на начин којшто го прославува Бога.

Во рамките на тој завет, првата должност на Израел е да остане верен на тој начин што ќе ги држи Божјите закони (Псалми 78,5-7; Псалми 105,45). Освен тоа, Божјиот народ е повикан да им сведочи за Бога на другите народи, бидејќи Тој сака сите народи да му се придружат на Неговиот народ Израел (Псалми 105,1.2). На тој начин светот станува безбеден во заштитниот заветен однос со семоќниот и милостив Бог (Псалми 89,28-34).

`Што имаме ние во Исуса што покажува дека тие ветувања, дадени на древниот Израел, можат да се применат и на нас сега? (Видете Галатјани 3,26-29)`

---

#### Додаток: Утрински стих

**Големата борба во Светото писмо:** Откровение 12,7.
