---
title: Бог нè создал
date: 14/01/2024
---

`Прочитајте ги следните текстови: Псалми 8 и Псалми 100. Како се прикажани Бог и човекот во овие псалми? Што ни откриваат овие псалми за Божјиот карактер?`

Создавањето игра клучна улога во псалмите, во нагласувањето на Божјиот суверенитет. Небесата, кои се „дела на Неговите раце“, ја објавуваат Неговата слава и моќ (Псалми 19,1-4; Псалми 97,6). Божјето име е величествено низ целата земја (Псалми 8,1.9). Господ создал сè, а самиот Тој нема ниту почеток (Псалми 93,2) ниту крај (Псалми 102,25-27). Тој е вечен и надмоќен во однос на боговите на другите народи кои се само „дело на човечките раце“ (Псалми 115,4) и ништо повеќе. Идолите „раце имаат, а не фаќаат“ (Псалми 115,7), а што се однесува до Господа, „во Неговите раце се земските длабочини... и копното, што го направија Неговите раце“ (Псалми 95,4.5).

Неколку псалми ја опишуваат Божјата власт над силите на природата, за кои другите народи верувале дека се божествени сами по себе (на пример, Псалми 29, Псалми 93, Псалми 104). Овие псалми го поддржуваат тврдењето дека Господ владее над сите дела на создавањето и дека неговата власт и достоинство се неприкосновени. Стихот Псалми 100,3 разоткрива еден суптилен вид на идолопоклонство – потпирање на себе – нагласувајќи дека Тој нè создал нас, „а не ние самите“.

Исто така, создавањето сведочи за Божјата љубов. Сè што постои му го должи своето постоење на Бога, кој едновремено го одржува и животот (Псалми 95,7; Псалми 147,4-9). Забележете дека Бог не само што ги создал луѓето, туку го направил древниот Израел „негов народ... и овци на Неговото пасиште“ (Псалми 100,3). Изразите „негов народ“ „овци на Негово пасиште“ го откриваат Божјиот копнеж за блиска заедница со Неговиот народ.

Само Создателот може да го благослови и да го умножи својот народ, и затоа Тој е единствениот достоен за нивното обожавање и доверба. Многубројните псалми го повикуваат секој што дише, целата земја, морето и сè што е во нив да воскликнува од радост пред Господа.

Божјата слава се огледува во делата на создавањето, дури и на овој паднат свет, а Псалмите ни укажуваат на Бога како единствен кој е достоен да биде обожаван.

`„Што е човекот за да си спомнуваш за него? Или човечкиот син за да го посетуваш?“ (Псалми 8,4). Каков е вашиот одговор на Бога како ваш Создател? Ако Бог ги повикува и ѕвездите по име (Псалми 147,4), што мислите, колку повеќе Тој се грижи за вас?`

---

#### Додаток: Утрински стих

**Вредно поучување:** Псалми 119,104.
