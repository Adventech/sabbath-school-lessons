---
title: Неговите сведоштва се многу сигурни
date: 18/01/2024
---

`Прочитајте ги следните текстови: Псалми 19,7; Псалми 93,5; Псалми 119,165; Псалми 1,2.6; Псалми 18,30 и Псалми 25,10. Која заедничка нишка се провлекува низ сите нив?`

Господовата надмоќ во светот како суверен Творец, Цар и Судија има посебно теолошко значење кога станува збор за веродостојноста на Неговите сведоштва. Сведоштвата (еврејски *'edut*, „декрет“, „закон“) се однесуваат на збир закони и прописи со кои Господ управува со верскиот и општествениот живот на својот народ (2. Мојсеева 32,15). Тие се „предостојни за вера“ (Псалми 93,5) (заб. на прев.: „многу вистинити“, според преводот на МПЦ; „многу тврди“ – според српскиот превод), сигурни, што ја одразува стабилноста и постојаноста на Божјиот престол и светот што Тој го создал и го одржува (Псалми 93,1.2). Еврејскиот збор преведен како „предостојни“ (или „вистинити“; нашиот збор *амин* доаѓа од тој збор) укажува на сигурност, верност и цврстина (2. Самуил 7,16; 1. Летописи 17,23). Според тоа, Божјите закони се непроменливи и неуништливи.

Бог гарантира неповредливост на неговите заповеди и ветувања. Така, Божјата верност истовремено влева и потполно охрабрување, бидејќи ја гарантира непроменливоста на карактерот на Неговото владеење, и има крајно големи барања, затоа што бара од луѓето да одговорат на тоа со доверба и послушност.

Од друга страна, недостатокот на правда во светот поетски се опишува како тресење на темелите на земјата (Псалми 18,7; Исаија 24,18-21). Божјиот закон ги упатува луѓето на патот на праведен живот кој може да се одржи на Божјиот суд. Според тоа, праведниците нема да се поколебаат, бидејќи се цврсто вкоренети во Божјиот закон, кој обезбедува стабилност и сигурност. Нивните срца се цврсти (еврејски kun, што исто така значи „да се биде цврст“, „да се биде сигурен“) во Господа (Псалми 112,1.6.7). Оние кои го држат Божјиот закон нема ништо да ги наведе да се сопнат (Псалми 119,165), што укажува на Божјата заштита и водство во животот (Псалми 1,2.3.6).

Божјата реч е прикажана како светилка пред нозете на псалмистот, којашто на тој начин го штити од скриените стапици на непријателот (Псалми 119, 105.110). Големиот мир што го уживаат оние што го сакаат Божјиот закон (Псалми 119,165) очигледно не е резултат на целосно отсуство на искушенија (Псалми 119,161), туку напротив, резултат на тоа што престојуваат во Божјото присуство и имаат здрав однос со Него.

`На кои практични начини држењето на Божјите закони, правила и сведоштва ви помага во вашиот живот? Од друга страна, што сте претрпеле затоа што сте ги прекршиле?`

---

#### Додаток: Утрински стих

**Стих по стих:** Псалми 119,12.
