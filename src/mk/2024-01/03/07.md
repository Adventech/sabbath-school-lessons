---
title: За натамошно проучување
date: 19/01/2024
---

Прочитајте ги следните текстови: Псалми 86,5.15; Елена Г. Вајт, „Божјата љубов кон човекот“, од книгата *Патот кон Христа*, стр. 9-15 (оригинал). Како вистината дека Бог е љубов ни помага подобро да ги разбереме различните описи на Него и Неговите дела во Псалмите?

Лекцијата за оваа седмица се сосредоточува на некои клучни описи на Бога и на Неговите активности, на кои почива овој свет и кои го прават цврст и сигурен. Псалмистите му се обраќаат на Бога, кој е Творец, Цар, Судија, Заветен Спасител и Законодавец. Улогите што Бог ги врши во овој свет дополнително се огледуваат во разни други Негови имиња и титули, како што се: Пастир (Псалми 23,1; Псалми 80,1), Карпа на спасението (Псалми 95,1) и Отец (Псалми 68,5; Псалми 89,26). Така, во овој свет ние сме сигурни и безбедни, дури и среде метежот на големата борба, затоа што Бог е суверен и верен во сè што прави и кажува. Иако овие теолошки теми во никој случај не се исцрпно претставени, тие сепак ни ги презентираат различните начини на кои Бог се открива во Псалмите.

Додека продолжуваме да ги проучуваме псалмите, важно е да водиме сметка да ги читаме во светлината на Божјиот карактер на љубов и благодат и Неговиот план да го спаси и обнови овој свет. „Колку повеќе го проучуваме божествениот карактер во светлината на крстот, сè појасно ја откриваме милоста, нежноста и проштавањето, поврзани со непристрасност и праведност; сè појасни ни стануваат неброените докази на бесконечната љубов и на нежното милосрдие што ја надминуваат копнежливата љубов на мајката кон заскитаното чедо“ (Елена Г. Вајт, *Патот кон Христа*, стр. 15 оригинал). Во Псалмите гледаме дека луѓето, дури и кога се соочуваат со Божјите судови поради својот бунт, сепак продолжуваат да го повикуваат Бога, бидејќи знаат дека Неговиот гнев е привремен, додека Неговата милост е вечна (Псалми 103,8).

**Прашања за разговор**

`1. Во која смисла свесноста за реалноста и сеприсутноста на големата борба е од клучна важност за да се разбере зошто, и покрај врховното Божјо владеење и Неговиот суверенитет, сè уште има многу немири и страдања во нашиот свет? Зошто мотивот на големата борба е толку важен и корисен за нас?`

`2. Како треба верата во Бога како Творец да го обликува нашето разбирање на самите себе и на нашиот однос со другите созданија? Што се случува кога луѓето се оддалечуваат од таа вистина (Псалми 106,35-42)?`

`3. Што било погрешно во врска со идолите на луѓето во библиско време (Псалми 115,4-8)? А што е со модерните идоли? Зошто тие се подеднакво опасни за нашето одење со Господа?`

`4. Како треба да живее Божјиот народ знаејќи дека Божјиот суд започнува од него? Како Бог му суди на својот народ и со која цел?`

---

#### Додаток: Утрински стих

**Божјата рака во историјата:** Даниел 2,21.