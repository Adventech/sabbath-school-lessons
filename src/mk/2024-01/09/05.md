---
title: Вечен Цар со неспоредлива моќ
date: 28/02/2024
---

`Прочитајте ги следните текстови: Псалми 2; Псалми 110,1-3; Псалми 89,4.13-17 и Псалми 110,5.6. Што можеме да научиме од овие текстови за Христа како Цар?`

Бог е опишан Отец на Месија и тоа упатува на крунисувањето на цар, кога царот бил примен во заветен однос со Бога (Псалми 2,7; Псалми 89,26-28). Стихот Псалми 2,7 го предвидува Христовото воскресение и устоличување како раѓање на новиот вечен завет и Христовото царско свештенство (Дела 13,33-39; Евреите 1,5; Евреите 5,5). Месија седи од десната страна на Бога како Оној кој поседува неспоредлива чест и авторитет (Псалми 110,1; Дела 7,55.56). „Понатаму, односот меѓу Господа и ‘помазаникот’ (Месија) дури укажува и на намерата овој давидовски Месија да се поистовети со самиот Господ... Ако Господ е тој што седи од десната страна, тогаш Господ е Месија, бидејќи и вториот седи од десната рака (видете Псалми 110,1.5)“ (Jacques Doukhan, *On the Way to Emmaus*; Clarksville, MD: Lederer Books, 2012; pp. 26, 27). 

На крајот, Христос ќе извојува апсолутна победа над своите непријатели. Да се направи од непријателот „подножје“, претставува слика што потсетува на обичајот на древните владетели од Блискиот Исток да ја ставаат ногата на вратот на нивните поразени непријатели, за да покажат целосна надмоќ над нив. Меѓутоа, Христовата палка не е орудие на терор (Псалми 2,9; Псалми 110,2). 

Палката („стап/жезол“) првично го носеле племенските старешини како симбол на нивното племе (4. Мојсеева 17,2-10). Христовата палка потекнува од Сион, затоа што Тој го претставува народот на Сион. Неговата палка е симбол на божествениот суд, со кој завршува владеењето на злото и се воведува сувереното владеење на Исуса Христа (Откровение 2,27; Откровение 12,5). Во исто време, дури и на злите цареви им се дава можност да се покаат и да му се покорат на Месија (Псалми 2,10-12). 

Сликовит опис на конечната Христова победа наоѓаме во предадвентната сцена од текстот Даниел 7, кој покажува дека, откако судот „кој им ја досуди правдата на Светите на Сèвишниот“ (Даниел 7,22), Неговото царство е воспоставено, а „Неговото царство е вечно царство“ (Даниел 7,27). Благодарение на крстот, тоа ветување за царството е осигурано. 

Благословот им е ветен на сите што имаат доверба во тој Цар, и народот се радува на сувереното и праведно владеење на Месија (Псалми 2,12; Псалми 89,15-17).

`Колку е убаво да се знае дека, на крајот, доброто навистина ќе го победи злото, дека правдата ќе биде спроведена, а болката и страдањата засекогаш ќе се надминат. Во која смисла таа вистина треба да ни влева утеха сега, кога, од човечка перспектива, изгледа дека злото напредува?`

---

#### Додаток: Утрински стих

**Христовото посредување:** Евреите 4,16.
