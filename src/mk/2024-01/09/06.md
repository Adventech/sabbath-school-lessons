---
title: Вечен Свештеник по редот Мелхиседеков
date: 29/02/2024
---

`Прочитајте го текстот Псалми 110,4-7. Што го прави Христовото свештенство единствено, и која голема надеж можеме да ја најдеме во Неговото небесно свештенство?`

Бог го обдарува Месија со вечно царство (Псалми 110,1-3) и со свештенство од повозвишен ред, редот Мелхиседеков (Псалми 110,4-7). Господ ја запечатува својата реч со свечена заклетва (Евреите 6,18). Божјата заклетва дека нема да се поколеба во намерата да ни даде совршен Свештеник, претставува знак на Неговата благодат. Човечките гревови и отворените бунтови постојано го предизвикуваат Бога да го напушти својот народ, но Божјата заклетва е непроменлива. Таа гарантира дека Божјата благодат ќе се покаже преку отповикување на Неговата осуда над оние што ќе се покаат (2. Мојсеева 32,14; Псалми 106,45). 

Таа божествена заклетва внесува еден нов елемент во давидовскиот завет, објавувајќи дека месијанскиот Цар едновремено е и Свештеник (Псалми 110,4). Израелските цареви не смееле да извршуваат служба како левитски свештеници (4. Мојсеева 8,19; 2. Летописи 26,16-21). Кога во Светото писмо се спомнува дека царевите и народот принесувале жртви, се подразбирало дека тие своите жртви им ги носеле на свештениците, кои потоа му ги принесувале на Бога. Псалми 110 го одвојува месијанскиот Цар од другите израелски цареви и свештеници. Христовото вечно свештенство потекнува од Мелхиседек, кој во исто време бил цар на Салим (Ерусалим) и „свештеник на Севишниот Бог“ (1. Мојсеева 14,18-20). Никаде во Стариот завет не се зборува за тоа дека царот Давид или кој било друг цар на Израел бил свештеник според редот Мелхиседеков, освен во Псалми 110. Затоа е јасно дека овој псалм зборува за единствениот цар-свештеник во историјата на Израел.

`Прочитајте го текстот Евреите 7,20-28. Што сè е поврзано со Христовото повозвишено свештенство?`

Бидејќи Тој е и божествен Цар и вечен Свештеник, Христос е незамисливо повозвишен од човечките свештеници и цареви – според тоа, има надеж за нас. Христос е носител на повозвишен завет, кој се заснова на Божјата заклетва, а не на човечки ветувања. Тој врши служба во небесното светилиште. Неговото свештенство не подлежи на грев или смрт, како што е случај со човечките свештеници, и затоа, Тој секогаш може да посредува за Својот народ и да го спаси засекогаш. Делото на помирување кое Христос го остварил како совршен и сочувствителен Свештеник, му дава на Неговиот народ трајна сигурност дека ќе престојува во самото Божје присуство (Евреите 6,19.20). Христовото царско свештенство ќе го укине владеењето на злото, не само во човечкото срце, туку и во светот. Тој ќе го одржи ветувањето од Псалми 2 , дека секој народ и владетел ќе биде подложен на царскиот суд на Христа Исуса (Псалми 2,6-9; Псалми 110,1.2.5.6). Исус, како наш прекрасен царски свештеник, апсолутно полага право на нашата послушност и доверба.

---

#### Додаток: Утрински стих

**Христовата небесна служба:** Евреите 8,1.
