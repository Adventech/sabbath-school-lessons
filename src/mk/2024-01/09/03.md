---
title: Месија кој страда
date: 26/02/2024
---

`Прочитајте ги следните текстови: Псалми 22 и Псалми 118,22. Како постапиле кон Месија оние коишто Тој дошол да ги спаси?`

Многу псалми го изразуваат болното чувство на крајната напуштеност на Месија кој страда (на пример: Псалми 42, Псалми 88, Псалми 102). Псалми 22 е директно месијанско пророштво, бидејќи многу од деталите во него не можат историски да се поврзат со царот Давид, но тие совршено одговараат на околностите на Христовата смрт. Исус на крстот се молел со зборови од стихот Псалми 22,1 (Матеј 27,46). 

Маките на Христовото одвојување од Отецот, предизвикана од фактот дека тој ги понел гревовите на целиот свет, може да се мери само со силата на нивната меѓусебна блискост, односно на нивното неспоредливо единство (Јован 1,1.2; Јован 10,30). Но, ниту длабочините на тоа несогледиво страдање не можеле да го скршат единството меѓу Отецот и Синот. Во својата целосна напуштеност, Христос безусловно му се доверил на Отецот, и покрај крајната длабочина на очајот со којшто се соочил. 

„Врз Христа како наша замена и гаранција е положено беззаконието на сите нас. Тој се вброил меѓу престапниците за нас да нѐ откупи од осудата на Законот. Неговото срце го оптоварувала кривицата на секој Адамов потомок. Божјиот гнев кон гревот, страшниот израз на неговото незадоволство кон неправдата, ја исполнувале со ужас душата на неговиот Син“ (Елена Вајт, *Копнежот на вековите*, стр. 753 оригинал). 

Заканувачките слики на животни, како силни бикови, лавови кои рикаат и кучиња, ја нагласуваат суровоста и непријателството на луѓето со кои Христос, кој е спореден со безопасен и беспомошен црв, се соочил во своите последни часови. Со неверојатна точност, Псалми 22 ги пренесува отровните забелешки на толпата што го исмејувала Исуса со зборови што Тој самиот му ги упатувал на Отецот (Псалми 22,1.8; Матеј 27,43) и на војниците кои ја делеле Неговата облека (Псалми 22,18; Матеј 27,35). Во тоа време тие не ни помислувале дека „црвот“ што сакале да го згазат може да стане главен „камен темелник“ на Храмот, кој трајно ќе го зацврсти неговиот темел (Псалми 118,22). 

Меѓутоа, отфрлениот Месија, по неговото воскресение од мртвите, станал Извор на спасение за Божјиот народ (Матеј 21,42; Дела 4,10-12). Христос претрпел отфрлање од луѓето, но Бог го прославил својот Син правејќи го главен „аголен“ камен на Божјиот духовен храм (Ефесјаните 2,20-22; 1. Петрово 2,4-8). А за оние кои го отфрлаат тој Камен, односно Божјиот пат на спасение, Тој ќе стане извршител на судот (Исаија 8,14; Матеј 21,44).

`На крстот Исус го презел врз себе и ја платил казната за секој грев што некогаш сте го направиле. На кој начин фактот дека тој страдал за вас треба да влијае на тоа како живеете сега, односно зошто гревот треба да ви стане крајно одбивен?`

---

#### Додаток: Утрински стих

**Тој е Царот на славата:** Псалми 24,7.
