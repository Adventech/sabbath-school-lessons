---
title: Засекогаш верен на Својот завет
date: 27/02/2024
---

`Прочитајте ги следните текстови: Псалми 89,27-32.38-46 и Псалми 132,10-12. Која е суштината на давидовскиот завет? Што можело навидум да го загрози?`

Давидовскиот завет го содржи Божјото ветување за вечна поддршка на Давидовата лоза и благосостојбата на Божјиот народ (2. Самуил 7,5-16; Псалми 89,1-4; Псалми 89,19-37; Псалми 132,12-18). Вечното траење на тој завет се заснова на Божјата свечена заклетва и царевата верност кон Бога. Меѓутоа, дури и лојалните цареви, како што бил царот Давид, не му биле секогаш верни на Господа. Псалми 89 ја оплакува суровата реалност која се чини како да навестува дека славните ветувања од давидовскиот завет се изгубени. Дали Израел бил безнадежно напуштен од Бога? Се разбира, одговорот е - не! 

Но – да, Божјиот гнев е израз на божествен суд (Псалми 38,1; Псалми 74,1). Сепак, тоа не трае вечно, бидејќи Бог во својата вечна љубов им ги простува гревовите на луѓето кога ќе се покаат. Меѓутоа, додека трае, Божјото незадоволство од Неговиот грешен народ може да биде многу сериозно. Луѓето ги чувствуваат горчливите последици од нивната непослушност и ја увидуваат тежината на своите гревови (Псалми 89,38-46). Па сепак, тие прашуваат: „До кога?“, мислејќи на минливата природа на Божјиот гнев (Псалми 89,46). Обновената надеж извира од новото уверување дека Бог, кој им е верен, ќе си „спомне“, ќе се сети на својата благодат (Псалми 89,47.50). 

Накратко, иако човечката страна го погазила заветот, луѓето можат да се одморат во ветувањето за Божјите непроменливи планови во врска со Месија, кој ја отелотворува сета праведност и спасение на Израел и на целиот свет. Со други зборови, Бог на крајот ќе победи и Неговото вечно царство ќе биде воспоставено засекогаш – но само благодарение на Исуса, а не поради Божјиот народ. 

Исус Христос е син Давидов и Месија (Матеј 1,1; Евреите 1,8). Се вели дека тој е „првороден пред секое создание“ (Колосјани 1,15), со што се алудира на стихот Псалми 89,27, каде што Давид, кој бил тип на Христос, се нарекува Божји првороденец. „И Јас ќе го направам првороден син, повисоко од земните цареви“. 

Јасно е дека називот „првороден“ не го означува биолошкиот статус на Давид, бидејќи тој бил осмо дете на неговите родители (1. Самуил 16,10.11). Исто е и со Исуса. Тој назив укажува на посебната чест што му припаѓа Нему и на Неговиот врховен авторитет (Колосјани 1,16.20-22). Кога Го воскреснал од мртвите, Бог го поставил Исуса за суверен Цар над целиот свет (Дела 2,30.31).

`Прочитајте Колосјани 1,16.20-22. Што нè учат овие стихови за тоа кој е Исус и што направил Тој за нас? Кое ветување од овој текст можете да го присвоите за себе лично?`

---

#### Додаток: Утрински стих

**Христовото крунисување:** Евреите 12,2.
