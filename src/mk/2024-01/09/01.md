---
title: Блажен е оној кој оди во името Господово
date: 24/02/2024
---

### Прочитајте ги библиските текстови:
Псалми 23; Јован 10,11-15; Псалми 22; Псалми 89,27-32; Колосјани 1,16; Псалми 2; Евреите 7,20-28.

> <p>Запомнете го стихот</p>
> „Каменот што го отфрлија ѕидарите, стана крајаголен камен. Тоа е од Господа и прекрасно е во нашите очи!“ (Псалми 118,22.23).

Псалмите сведочат за Христовата личност и служба. 

Речиси сите аспекти на Неговото дејствување во планот на спасението може да се видат во псалмите. Во нив Христовиот живот и дело се различно претставени и проречени, често со извонредна точност. 

Темите опфатени во псалмите ги вклучуваат Христовото божество, Христос како син, Неговата послушност и ревносност за Божјиот храм, Неговиот идентитет како Добар Пастир, предавството и страдањето што ги доживеал, фактот дека Неговите коски не биле скршени, Неговата смрт, воскресение, вознесение, свештенство и царство. Сѐ е тука, како што било пророкувано со векови пред Исус да дојде во тело. 

Не е ни чудо што Исус, на пример, кога им зборувал за својата служба на учениците на патот за Емаус, им укажал и на псалмите (Лука 24,44). Тој сакал да најдат докази во псалмите за тоа кој е Тој. 

Некои од псалмите имаат свое типолошко исполнување во Христа, како што се Псалми 24; 45; 72 и 101 (идеалниот Цар и Судија), Псалми 88 и 102 (молитвите на Божјиот слуга што страда). 

Во сите псалми, преку тажаленки на псалмистите, преку нивните изрази на благодарност, химни и повици за правда и избавување, можеме да го чуеме одекот на Христовата молитва за спасение на светот.

---

#### Додаток: Утрински стих

**Готово е:** Јован 19,30.
