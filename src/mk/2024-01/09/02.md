---
title: Божествен самопожртвуван Пастир
date: 25/02/2024
---

`Прочитајте ги следните текстови: Псалми 23; Псалми 28,9; Псалми 80,1; Псалми 78,52.53; Псалми 79,13 и Псалми 100,3. Како е прикажан односот меѓу Господа и Неговиот народ во овие текстови?`

Сликата на Господ како Пастир и Божјиот народ како овци на Неговото пасиште го нагласува Божјото водство, Неговата грижа за народот и зависноста на луѓето од Бога да ги задоволи сите нивни потреби. Таа слика ја доловува блискоста меѓу Бога и Неговиот народ, бидејќи пастирите живееле со своето стадо и се грижеле за секоја овца поединечно. Таа пасторална слика ја нагласува и Божјата сопственост над Неговото стадо, загарантирана со две силни „врски“: создавањето (Псалми 95,6.7; Псалми 100,3) и заветот (Псалми 28,9; Евреите 13,20). 

Сликата на божествениот Пастир кој ги води Јосифовите синови како стадо (Псалми 80,1), веројатно алудира на Јакововото благословување на Јосиф, со кое псалмистот го претставува Бога како пастир на Израел и се повикува на тоа големо ветување и благослов (1. Мојсеева 49,24). 

Царевите биле сметани за пастири на својот народ (2. Самуил 5,2). Меѓутоа, само Бог навистина ја заслужува таа титула бидејќи повеќето човечки цареви не биле дораснати на таквиот повик. Само Исус живеел според барањата на тој повик, поради што е познат како Добриот Пастир.

`Прочитајте го текстот Јован 10,11-15. Што рекол Исус за себе како Добар Пастир?`

Блиската врска меѓу божествениот Пастир и Неговото стадо се огледува во тоа што стадото непогрешливо го препознава гласот на Пастирот (Јован 10,4.27). До денешен ден пастирите од Блискиот Исток успеваат да ги раздвојат заталканите стада на тој начин што ги повикуваат своите овци, кои го препознаваат и го следат гласот на својот пастир. 

Меѓутоа, Божјото стадо повремено трпи разни неволји што луѓето ги сфаќаат како знак на Божјо негодување и напуштање. Но всушност, Добриот Пастир никогаш не ги напушта своите изгубени овци, туку се обидува да ги спаси. Тоа е моќна слика за Божјиот однос спрема Неговиот народ. Тој е готов да умре за своите овци (Јован 10,11.15) и, парадоксално, да стане жртвено јагне наместо нив (Јован 1,29). Освен тоа, Исус потврдил дека ќе ги повика своите овци и од други стада, и дека ќе ги обедини во едно стадо (Јован 10,16).

`Како можеме да уживаме на секојдневно и практично ниво во она што ни е ветено врз основа на тоа дека Исус е нашиот добар Пастир?`

---

#### Додаток: Утрински стих

**Тој стана:** Матеј 28,6.
