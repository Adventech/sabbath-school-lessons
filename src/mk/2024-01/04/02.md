---
title: Ниедна моја коска не се сокри од Тебе
date: 21/01/2024
---

`Прочитајте Псалми 139,1-18. Како поетски ја опишува Божјата сила (Псалми 139,1-6), Неговото присуство (Псалми 139,7-12) и добрина (Псалми 139,13-18)? Што кажува таа Божја големина за Неговите ветувања?`

Дали некогаш сте сакале да помогнете некому, но сте немале средства? Слично на тоа, некои луѓе можеби се обиделе да ви помогнат вам, но не ги разбрале вашите потреби. За разлика и од најљубезните луѓе и оние со најдобри намери, Бог има совршено знаење за нас и за нашите околности, и доволно средства и начини да ни помогне. Според тоа, Неговите ветувања за помош и избавување не се плитки фрази, туку цврсти убедувања.

Божјето знаење за псалмистот е толку големо и единствено, што ни утробата на неговата мајка не можела да го сокрие од Бога (Псалми 139,13.15). Божественото знаење се однесува на времето (Псалми 139,2), на внатрешното битие (Псалми 139,2.4) и просторот (Псалми 139,3) – целокупното постоење на псалмистот. Божјото чудесно знаење е резултат на Неговиот статус како Создател и на блиското познавање со луѓето, и се огледува во Неговата грижа за нив.

Прекрасната вистина за тоа дека Бог нè познава лично, не треба да нè плаши туку да нè привлече кон Исуса и она што Тој го постигнал за нас на крстот. Бидејќи врз основа на верата во Исуса, нам ни е дарувана Неговата правда, правдата на самиот Бог (Римјаните 3,5.21).

Божјото присуство е нагласено со фактот дека Тој е прикажан како Оној кој го досегнува дури и „подземјето“ (шеол, „гроб“) и „темнината“ (Псалми 139,8.11.12), места кои обично не се поврзуваат со Божјото живеалиште (Псалми 56,13). Неговото присуство исто така се доловува како издигнување „на крилјата на зората“ (исток) и се движи до „крајот на морето“ (запад) (Псалми 139,9). Вистината што ја пренесуваат овие слики е дека не постои место во вселената каде што можеме да бидеме надвор од Божјиот дофат. Иако Бог не е дел од вселената, како што некои веруваат, Тој е блиску до сè што се наоѓа во неа, не само затоа што го создал сето тоа, туку и затоа што го одржува (видете Евреите 1,3).

Како Оној кој знае сè за нас, Бог може да ни помогне и да нè преобрази. Обновеното сфаќање на Неговата големина предизвикува кај псалмистот излив на одушевување во вид на похвални песни и уште посилна доверба во Бога. Тој го поздравува божественото испитување како средство за отстранување од неговиот живот сè што го нарушува неговиот однос со Бога.

`За некои, помислата дека Бог знае толку многу за нив, дури и за нивните најмрачни тајни, може да биде прилично застрашувачка. Зошто, во врска со ова, Евангелието е нашата единствена надеж?`

---

#### Додаток: Утрински стих

**Слушателите споредени со добра земја:** Матеј 13,8.
