---
title: Сигурност во Божјата грижа
date: 22/01/2024
---

`Прочитајте ги следните текстови: Псалми 40,1-3; Псалми 50,15; Псалми 55,22 и Псалми 121. Како е вклучен Бог во нашите секојдневни работи?`

Господ се открива себеси во Светото писмо како жив Бог кој дејствува во корист на оние кои Го повикуваат.

Псалмистот вели: „Господ ми е секогаш пред очите“ (Псалми 16,8). Според тоа, тој се надева во Бога и Го повикува (Псалми 7,1; Псалми 9,10). Господ ќе го слушне дури и кога извикува од „длабочините“ (Псалми 130,1.2), што ја пренесува пораката дека ниту една животна околност не е скриена од Божјата суверена власт. Затоа, колку и да е горчлив, плачот на псалмистот никогаш не е лишен од надежта.

Псалми 121, од друга страна, ја слави силата на Создателот во животот на верниот поединец. Таа сила го подразбира следново:

(1) „Тој нема да остави да се сопне твојата нога“ (Псалми 121,3). Сликата на „нога“ често се користи за да се опише нечие животно патување (Псалми 66,9; Псалми 119,105; Пословици 3,23). Еврејскиот израз за „нема да остави да се сопне“, ја опишува сигурноста што Бог му ја дава на светот (Псалми 93,1) и на Сион (Псалми 125,1).

(2) Сликата на Господ како Чувар на Израел кој не дреме и не спие, ја нагласува Господовата постојана будност и готовност да дејствува во полза на своите деца (Псалми 121,3.4).

(3) Господ е „твоја сенка“ (Псалми 121,5.6) потсетува на столбот од облак во времето на излегувањето од Египет (2. Мојсеева 13,21.22). Слично на тоа, Господ обезбедува физичко и духовно засолниште за Својот народ.

(4) Бог е од нивната десна страна (Псалми 121,5). Десната рака обично означува нечија посилна страна, рака на акција (Псалми 74,11; Псалми 89,13). Овде тоа се однесува на Божјата близина и наклоност (Псалми 16,8; Псалми 109,31; Псалми 110,5).

(5) Божјата заштита над неговиот народ е јасно потврдена во текстот Псалми 121,6-8. Бог ќе ги заштити своите деца од злото. Ниту „сонцето“ ниту „месечината“ нема да им наштетат. Бог ќе го чува нивното „влегување“ и „излегување“. Овие поетски фигури ја нагласуваат Божјата сеопфатна, непрестајна грижа.

Суштината на сево ова? Псалмистот се потпирал на Божјата грижа полна со љубов. Се разбира, и ние треба да постапуваме така.

`На кои практични начини можете подобро да ја искусите стварноста на Божјата грижа? Како можете подобро да соработувате со Бога за да му овозможите да работи во вас и за вас?`

---

#### Додаток: Утрински стих

**Познавање на вистината:** Јован 8,32.
