---
title: Бранител и Избавител
date: 24/01/2024
---

`Прочитајте 1. Коринтјани 10,1-4. Како Павле го опишува излезот од Египет? Кои духовни поуки настојува на тој начин да ги пренесе?`

`Прочитајте го текстот Псалми 114. На кој начин тука се опишува божественото ослободување на израелскиот народ од Египет?`

Каков поетски опис на Божјото чудесно ослободување на Неговите деца од египетското ропство е даден во Псалми 114. Во целиот Стар завет, па дури и во Новиот, на избавувањето од Египет се гледало како симбол на Божјата моќ да го спаси својот народ. И Павле во овие стихови во Посланието до Коринтјаните го прави токму тоа – на таа сосем вистинита приказна гледа како на метафора, симбол на спасението во Исуса Христа.

Псалми 114 исто така го опишува божественото избавување засновано на суверенитетот што Бог, како Творец, го има над силите на природата, бидејќи токму на тој начин го спасил Својот народ во време на излегувањето од Египет. Морето, реката Јордан, планините и ридовите на поетски начин ги претставуваат природните и човечките сили кои му се спротивставиле на Израел на неговиот пат кон Ветената земја (5. Мојсеева 1,44; Исус Навин 3,14-17). Бог, според тоа, е суверен над сите нив.

Всушност,за многу Божји деца во секое време и на секое место, патот до небесниот Ерусалим е поплочен со опасности. Но, и покрај тоа, Псалмите ги охрабруваат да го насочат својот поглед над планините, кон Создателот на небото и земјата (Псалми 121,1).

Духот на Псалми 114 се огледува во Исусовото смирување на бурата на морето и Неговата објава дека црквата нема од што да се плаши, бидејќи Тој го надвладеал светот (Матеј 8,23-27; Јован 16,33).

Господовите големи дела во полза на Неговиот народ треба да ја поттикнат целата земја да трепери во Неговото присуство (Псалми 114,7). Тој трепет треба да се сфати повеќе како спознание и обожавање отколку како преплашеност (Псалми 96,9; Псалми 99,1). Со Бога на нивна страна, верниците навистина немаат од што да се плашат.

`Кои се некои од духовните опасности со кои се соочуваме ние како верници и како можеме да научиме да се потпираме на Господовата моќ да нè заштити, за да не подлегнеме на оние опасности кои се исто толку реални за нас како што биле и за псалмистот?`

---

#### Додаток: Утрински стих

**Возвишено влијание:** Псалми 119,74.
