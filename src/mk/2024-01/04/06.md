---
title: Помош од светилиштето
date: 25/01/2024
---

`Прочитајте ги следните текстови: Псалми 3,4; Псалми 14,7; Псалми 20,1-3; Псалми 27,5; Псалми 36,8; Псалми 61,4 и Псалми 68,5.35. Од каде доаѓа помошта според тие текстови?`

Мотивот на духовно и физичко засолниште и помош се јавува особено во контекст на светилиштето. Светилиштето е место каде што се наоѓа помош, сигурност и спасение. Светилиштето обезбедува прибежиште за настраданите. Бог ги брани сирачињата и вдовиците и му дава сила на својот народ од своето светилиште. Кога „од Сион, кој е врв на убавината,заблескува Бог“ (Псалми 50,2), се објавуваат Неговите праведни судови, а Господовите благослови почнуваат да течат (Псалми 84,4; Псалми 128,5; Псалми 134,3 ).

Засолништето што може да се најде во светилиштето ја надминува сигурноста што ја обезбедува кое било друго место во светот, бидејќи Бог лично живее таму. Божјото присуство, а не само храмот како цврста градба, обезбедува сигурност. Исто така, гората Сион, бидејќи е гора на која престојува Господ, се издигнува над сите планини, иако сама по себе е само скромен рид (Псалми 68,15.16; Исаија 2,2).

`„Зашто, ние немаме таков Првосвештеник, што не може да сочувствува во нашите слабости, туку таков Кој искусил сè како и ние, освен грев. И така, слободно да пристапуваме кон престолот на благодатта, за да примиме милост и да најдеме благодат за благовремена помош“ (Евреите 4,15.16). Во која смисла овие стихови се паралелни со она што го кажува псалмистот за светилиштето?`

Светоста на Божјото светилиште го наведува псалмистот да признае дека сите луѓе се грешни и целосно недостојни за Неговата наклоност. Во оваа смисла, тој тврди дека избавувањето се заснова исклучиво на Божјата верност и благодат (Псалми 143,2.9-12). Ништо од она што го имаме во нас, не ни дава никакви заслуги пред Бога. Само кога, преку покајание и прифаќање на Божјата благодат и проштавање, ќе воспостават правилен однос со Бога, луѓето можат да се повикаат на Божјото уверување за избавување. Службите во светилиштето на сликовит начин го претставувале спасението што го наоѓаме во Исуса.

---

#### Додаток: Утрински стих

**Големиот Учител:** Пословици 3,5.
