---
title: Господ е прибежиште во неволја
date: 23/01/2024
---

`Прочитајте ги следните текстови: Псалми 17,7-9; Псалми 31,1-3 и Псалми 91,2-7. Што прави псалмистот во време на неволја?`

Псалмистот наидува на разни тешкотии и во нив се обраќа кон Господа, кој е прибежиште во секоја неволја. Довербата вклучува свесен избор да се признае Божјата власт над нечиј живот во сите околности. Ако довербата не се покаже во неволја, тогаш таа и не постои.

Сведоштво на псалмистот: „Речи му на Господа: ‘Прибежиште мое! Тврдино моја! Боже мој, на Кого се надевам!’“ (Псалми 91,2) – извира од неговото претходно искуство со Бога, а сега придонесува за јакнење на неговата вера за во иднина. Псалмистот Бога го нарекува Севишен и Семоќен (Псалми 91,1.2), имајќи го на ум ненадминливото величие на својот Бог.

Исто така, сигурноста што човекот може да ја најде во Бога, псалмистот ја опишува како: „прибежиште“, „сенка“ (Псалми 91,1), „престојувалиште“, „застапник“ (Псалми 91,2), „крилја“, штит“, „ограда“ (Псалми 91,4) и „засолниште“ (Псалми 91,9). Тие слики претставувале безбедно место во културата на псалмистот. Треба само да помислиме на неподносливата жештина на сонцето во тој дел од светот за да ја сфатиме вредноста на „сенката“ или да се потсетиме на времињата на војни во историјата на Израел за да ја разбереме важноста на сигурноста што ја дава штитот или тврдината.

`Прочитајте ги следните текстови: Псалми 17,8 и Матеј 23,37. Која слика се користи тука и што открива таа?`

Една од метафорите што ја отсликува најголемата блискост е онаа што се однесува на засолнување „под сенката на Твоите крилја“ (Псалми 17,8; Псалми 57,1; Псалми 63,7). Таа метафора буди чувство на сигурност и топлина, повикувајќи се на заштитничкото однесување на мајката птица. Господ се споредува со орел што со крилјата ги штити своите младенчиња (2. Мојсеева 19,4, 5. Мојсеева 32,11) и со кокошка што ги собира своите пилиња под своите крилја (Матеј 23,37).

`Меѓутоа, како треба да се справуваме со моментите кога ќе нè снајде некоја несреќа, а ние не сме во состојба да ја осетиме Господовата заштита? Зошто таквите трауми не значат дека Господ не е тука со нас?`

---

#### Додаток: Утрински стих

**Примерот на жителите на Верија:** Дела 17,11.
