---
title: Колку долго ќе го одложуваш судот на неправедните
date: 06/02/2024
---

Господ им дал на израелските водачи власт да воспостават правда во Израел (Псалми 72,1-7.12-14). Од израелските цареви се очекувало да ја спроведуваат својата власт во согласност со Божјата волја. Главната грижа на водачите требало да биде да се обезбедат мир и правда во земјата и да се грижат за општествено загрозените. Само така можеле да напредуваат земјата и целиот народ. Царскиот престол се зацврстувал со верност кон Бога, а не со човечка сила.

`Прочитајте Псалми 82. Што се случува кога водачите ја извртуваат правдата и го угнетуваат народот, кој се должни да го штитат?`

Во Псалми 82 Бог ја изрекува својата пресуда над корумпираните израелски судии. „Боговите“ (Псалми 82,1.6) очигледно не се ниту пагански богови ниту ангели, бидејќи никогаш не биле задолжени да спроведуваат правда меѓу Божјиот народ, па затоа не може ни да им се суди што не ја исполниле. Обвинувањата спомнати во текстот Псалми 82,2-4 потсетуваат на законите на Тората, означувајќи ги „боговите“ како израелски водачи (5. Мојсеева 1,16-18; 5. Мојсеева 16,18-20;  Јован 10,33-35). Бог ги испитува „синовите човечки“ дали тие судат праведно и им изрекува казна, затоа што се покажале како неправедни. Водачите талкаат во темнина (Псалми 82,5), затоа што го напуштиле Божјиот закон, кој дава светлина (Псалми 119,105).

Светото писмо непоколебливо го поддржува гледиштето дека Господ е единствен Бог. Но Бог ја дели својата власт над светот со човечките водачи, поставени да бидат Негови претставници (Римјаните 13,1). Колку често, меѓутоа, тие човечки претставници, во текот на историјата, па дури и денес, ја злоупотребувале одговорноста што им била дадена?

Псалми 82 на потсмевлив начин го разоткрива отпадништвото на некои водачи кои се сметале себеси за „богови“ над другите луѓе. Иако на израелските поглавари им дал власт и привилегии да се наречат „деца на Севишниот“ и да бидат Негови претставници, Бог се откажува од лошите водачи. Тој ги потсетува дека тие се смртни и подложни на истите морални закони како и сите луѓе. Никој не е над Божјиот закон (Псалми 82,6-8).

Бог ќе му суди на целиот свет. И Божјиот народ ќе даде сметка пред Бога. Затоа и водачите и народот треба да го имитираат примерот на божествениот Судија и да ја полагаат својата надеж, во крајна линија, само во Него.

`Каков вид моќ и авторитет имате над другите? Колку праведно и чесно го манифестирате тој авторитет? Поведете сметка за тоа.`

---

#### Додаток: Утрински стих

**Љубов полна со самооткажување:** Јован 3,17.
