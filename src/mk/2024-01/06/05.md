---
title: Излејте ја својата огорченост
date: 07/02/2024
---

`Прочитајте ги следните текстови: Псалми 58,6-8; Псалми 69,22-28; Псалми 83,9-17; Псалми 94,1.2 и Псалми 137,7-9. Кои чувства ги изразуваат овие Псалми? Кој е оној што суди во тие Псалми?`

Некои псалми упатуваат молба Бог да им се одмазди на поединци и народи кои имаат намера да им наштетат или веќе им наштетиле на псалмистите или на нивниот народ. Тие псалми можеби ни звучат збунувачки поради нивниот остар јазик и привидно несогласување со библискиот принцип на љубов кон непријателите (Матеј 5,44).

Меѓутоа, огорченоста што псалмистот ја чувствува при соочувањето со угнетувањето е нешто добро. Тоа значи дека псалмистите сфатиле, посериозно од повеќето луѓе, што е правилно а што е погрешно. Така и овде, него го мачи, и тоа во голема мера, злото што се прави во светот, не само нему туку и на другите.

Сепак, псалмистот никаде не се препорачува себеси како извршител на одмаздата. Наместо тоа, тој ја препушта одмаздата исклучиво во Божји раце. Псалмите се однесуваат на божествените заветни клетви (5. Мојсеева 27,9-16) и го молат Бога да постапи онака како што ветил.

Псалмите се пророчки најави за претстојниот Божји суд, а не само лични молитви на псалмистот. Псалми 137 е одраз на најавата на божествениот суд над Вавилон, како што се гледа во пророчките книги. Пустошењето што им го донеле Вавилонците на другите народи, ќе им се врати. Псалмите ги пренесуваат божествените предупредувања дека злото нема да остане неказнето засекогаш.

Божјата одмазда е одмерена според правдата и благодатта. А Божјите деца се повикани да се молат за оние кои постапуваат лошо кон нив, па дури и да се надеваат на нивното преобратување (Псалми 83,18; Еремија 29,7).

Меѓутоа, додека настојуваме да ги усогласиме овие псалми со библиската норма на љубов кон непријателите, мораме да внимаваме да не го потцениме мачното искуство изразено во нив. Бог ги гледа страдањата на своите деца и ги уверува дека „скапоцена е во очите на Господ смртта на неговите свети“ (Псалми 116,15). Реалноста на божествениот суд го обврзува Божјиот народ да го подигне својот глас против секое зло и да го бара доаѓањето на Божјото царство во неговата полнота. Псалмите им даваат глас и на оние кои страдаат, давајќи им до знаење дека Бог е свесен за нивното страдање и дека правдата сигурно ќе дојде еден ден.

`Кој понекогаш не размислува и не мечтае да им се одмазди на оние кои нему, на неа или на нивните најблиски им нанеле некоја страшна неправда? Како можат овие псалми да ви помогнат да ги поставите таквите чувства во вистинска перспектива?`

---

#### Додаток: Утрински стих

**Луцифер е разоткриен:** Колосјани 2,15.
