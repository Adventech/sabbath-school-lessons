---
title:  Искуство
date:   09/02/2024
---

#### Поканет во црква: Дел 2

_од Ендру Мек Чесни_

Седумнаесетгодишниот Секуле сакал да ја дознае вистината како средношколец во Сараево, главниот град на Босна и Херцеговина, па почнал да посетува разни цркви за богослужба. Но, тој не успеал да пронајде задоволителни одговори на неговите прашања за тоа зошто Бог на љубовта би горел некого во пеколот вечно. Така, Секуле решил сам да ја открие вистината читајќи го Новиот завет.

Кога тоа лето се вратил во родното село во Црна Гора, читал по една книга од Библијата дневно. На првиот ден, тој ги прочитал 28-те поглавја од Матеј. Следниот ден го прочитал Марко. Потоа ги прочитал Лука, Јован, Дела и Римјаните. Читал по само една книга дневно, дури и кога дошол до помали посланија како Тит и Филимон.

Некои одговори на неговите прашања за Бог се појавиле за време на неговото читање на Новиот завет. Но, тој копнеел по повеќе информации. Тој посетил уште неколку цркви за богослужба. Но, тој не ја посетил адвентистичката црква на седмиот ден. Тој имал слушнато дека адвентистите слават „Слатки Саботи“ секоја седмица, време кога тие имале сексуални односи помеѓу себе. Тој си помислил: Тие се луди. Не е можно тие да ја имаат вистината.

Не успевајќи да најде одговори во многубројните цркви што ги посетил, одлучил дека Бог веројатно не постои. Тој престанал да ја чита Библијата.

Тогаш една наставничка во средното училиште ја видела Библијата на Секуле. Таа била адвентист и ја видела Библијата додека членовите на училиштето вршеле ненадејни претреси во собите во студентските домови за да видат дали момчињата кријат алкохол или дрога.

„Имаш Библија!” рекла таа.

„Да“, одговорил Секуле.

„Што научи?“

„Многу работи.“

Таа го испрашала за Даниел, а Секуле, кој имал добра меморија, дал јасни одговори.

„Ти всушност разбираш!“ извикала таа. „Ти си првата личност што ја имам запознаено што разбира. Мора да дојдеш во адвентистичката црква на седмиот ден“.

Секуле не се осмелил да одбие. Таа му била учителка. Се плашел дека ќе му ја намали оценката ако не појде.

„Во ред, ќе дојдам“, рекол тој.

Но, тој излажал. Не планирал да појде во црквата.

*Секуле Секулиќ е богат претприемач и верен адвентист на седмиот ден во Црна Гора. Прочитајте повеќе за неговата приказна следната седмица.*
