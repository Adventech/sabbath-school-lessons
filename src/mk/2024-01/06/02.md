---
title: Величествениот воин
date: 04/02/2024
---

`Прочитајте ги следните текстови: Псалми 18,3-18; Псалми 76,3-9.12 и Псалми 144,5-7. Како е насликан Бог во тие текстови? Што ни кажуваат овие слики за Божјата готовност да го избави својот народ?`

Овие химни го фалат Господ за Неговата огромна надмоќ над силите на злото што му се закануваат на Неговиот народ. Тие го прикажуваат Бога во Неговото величество како Воин и Судија. Сликата на Бога како воин е честа во псалмите и ја нагласува сериозноста и итноста на Божјиот одговор на пекањето и страдањето на Неговиот народ.

„Господ загрме од небото, Севишниот го даде Својот глас: град и огнено јаглење. Ги прати своите стрели и ги распрсна, и ги расфрли секавиците; тогаш се покажаа морските дна, основите на вселената се открија, од Твојата закана, Господи, од дувањето на здивот на Твојот гнев“ (Псалми 18,13-15).

Самата решителност и опсегот на Божјото дејствување треба да го отфрли секој сомнеж во Божјата голема грижа и сочувство спрема страдалниците и во Неговата способност да го победи злото. Ние само треба да чекаме Тој да го направи тоа.

Впрочем, дури и кога Божјиот народ, како во случајот со царот Давид, бил вклучен во војна – избавувањето не доаѓало преку човечките средства. Во многубројните битки против непријателите на Божјиот народ, царот Давид го фалел Бога како единствен кој е заслужен за сите победи. Давид лесно можел да си ги припише себеси заслугите за сето она што се случувало, за неговите бројни успеси и победи, но тоа не бил негов став. Тој знаел каде се наоѓа Изворот на неговата сила.

Иако вели дека Господ ги обучува неговите раце за војна (Псалми 18,34), Давид никаде во Псалмите не се потпира на своите борбени вештини. Наместо тоа, Господ се бори за Давид и го избавува (Псалми 18,47.48).

Во Псалмите, царот Давид, познат како успешен воин, ја презема својата улога на вешт музичар и го фали Господа како единствен Избавител и Старател на својот народ (Псалми 144,10-15). Давањето слава и молитвата кон Господа се извори на Давидовата сила, помоќни од секое воено оружје. Само во Бога треба да се надеваме и само Него треба да го обожаваме.

`Без оглед на даровите, вештините и успесите што сте ги имале во животот, зошто секогаш мора да имате на ум од каде потекнуваат тие? Со каква опасност се соочувате ако заборавите на тој извор?`

---

#### Додаток: Утрински стих

**На божествената природа ѝ треба човечката:** Јован 1,14.
