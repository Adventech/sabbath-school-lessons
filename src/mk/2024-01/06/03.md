---
title: Правда за угнетените
date: 05/02/2024
---

`Прочитајте ги следните стихови: Псалми 9,18; Псалми 12,5; Псалми 40,17; Псалми 113,7; Псалми 146,6-10 и Псалми 41,1-3. Која поука се наоѓа тука за нас, дури и денес?`

Бог покажува посебна грижа и заинтересираност за правда кон различни групи на ранливи луѓе, вклучувајќи ги сиромашните, угнетените, сирачињата, вдовиците, вдовците, странците и сите на кои им е потребна помош. Псалмите, како и Законот и Пророците, се сосема јасни во врска со ова (2. Мојсеева 22,21-27; Исаија 3,13-15).

Многу Псалми го користат изразот „беден и ништожен“, избегнувајќи да ги претстават угнетените во исклучиво национални и верски термини. Причината за ова е да се нагласи Божјата сеопшта грижа за целото човештво.

Изразот „беден и ништожен“ не е ограничен на материјалното сиромаштво, туку означува и ранливост и беспомошност. Тој израз се повикува на Божјото сочувство и ја пренесува идејата дека страдалникот е сам и дека нема друга помош освен Бога. Опишувањето на себеси како некој кој е „беден и ништожен“ укажува на искреност и љубов кон Бога, преку признавање на својата целосна зависност од Него и откажување од секоја ронка самодоверба и самопотврдување.

Од друга страна, со тоа што се грижи за загрозените (Псалми 41,1-3), народот ја покажува својата верност кон Бог. Злата направени на ранливите членови на општеството се сметале за особено гнасни гревови во библиската култура (5. Мојсеева 15,7-11). Псалмите ги вдахнуваат верните луѓе да го кренат својот глас против секоја тиранија.

Исто така, псалмите ја нагласуваат залудноста на укажувањето доверба во пропадливите човечки средства како конечен извор на мудрост и сигурност. Божјиот народ мора да се спротивстави на искушението својата вера за спасение, во крајна линија, да ја положи на човечките водачи и институции, особено кога тие отстапуваат од Божјите патишта.

Нашиот Господ, во својата благодат, се поистоветувал себеси со сиромашните, така што и Самиот станал сиромашен, за да можат преку Неговата сиромаштија мнозина да се збогатат (2. Коринтјани 8,9). Христовото богатство опфаќа ослободување од секаква тиранија предизвикана од гревот и Тој ни ветува вечен живот во Божјето царство (Откровение 21,4). Исус Христос го исполнува ветувањето од Псалмите за божествениот Судија, кој ќе го осуди секое малтретирање на загрозените, како и занемарување на должноста спрема нив (Матеј 25,31-46).

`Колку размислуваме за „бедните и ништожните“ меѓу нас и колку правиме за нив?`

---

#### Додаток: Утрински стих

**Божествен Учител:** Исаија 9,6.
