---
title: Каде е Бог?
date: 30/01/2024
---

`Прочитајте ги следните текстови: Псалми 42,1-3; Псалми 63,1; Псалми 69,1-3 и Псалми 102,1-7. Што е тоа што му причинува најголема болка на псалмистот?`

На псалмистот не му пречат само личните и заедничките страдања, туку и, ако не и повеќе, Божјата привидна незаинтересираност за неволјите на Неговите слуги. Божјето отсуство се доживува како силна жед во сушна земја (Псалми 42,1-3; Псалми 63,1) и како смртни маки (Псалми 102,24). Псалмистот се чувствува оддалечен од Бога и се споредува себеси со осамена птица. „Заприлегав на пеликан во пустина; станав како був во урнатини; не спијам, седам како самотна птица на покрив“ (Псалми 102,6.7).

Спомнувањето на пустината го нагласува чувството на изолираност од Бога. Птицата што седи како „самотна птица на покрив“ (во српскиот превод, „без другар; заб. на прев.), се наоѓа надвор од своето гнездо, надвор од своето место за одмор. Псалмистот извикува кон Бога „од длабочините“, како да ќе го проголтаат силни води и како да тоне во „длабока тиња“ (Псалми 69,1-3; Псалми 130,1). Тие слики доловуваат тешка ситуација од која нема излез, освен во случај на божествена интервенција.

`Прочитајте ги следните текстови: Псалми 10,12; 22,1; 27,9 и Псалми 39,12. Како реагира псалмистот на Божјото привидно отсуство?`

Вреди да се забележи дека псалмистите, соочени со Божјото молчење, одлучиле да не молчат. Псалмистите непоколебливо веруваат во молитвата, бидејќи молитвата е упатена кон живиот и милостив Бог. Бог и понатаму е тука, дури и кога навидум е отсутен. Тој сè уште е истиот Бог што ги слушал во минатото, и затоа се сигурни дека Тој и сега ги слуша.

Приликите во кои Бог молчи, ги наведуваат псалмистите да се преиспитуваат себеси и да Го бараат, но со признавање на гревот и понизна молитва. Тие знаат дека Бог нема да молчи засекогаш. Псалмите покажуваат дека комуникацијата со Бога мора да продолжи, без оглед на животните околности.

`Што можеме да научиме од начинот на кој псалмистот одговара на Божјото привидно отсуство? Како реагирате на моментите кога ви се чини дека Бог молчи? Што ја одржува вашата вера во таквите ситуации?`

---

#### Додаток: Утрински стих

**Писмото е наша заштита:** Исаија 8,20.
