---
title: На прагот на смртта
date: 29/01/2024
---

`Прочитајте ги следните текстови: Псалми 41,1-4; Псалми 88,3-12 и Псалми 102,3-5.11.23.24. Кои искуства се опишани во овие текстови? До која мера можете да се поврзете со она што се кажува тука?`

Тие молитви за избавување од болести и смрт покажуваат дека Божјите деца не се заобиколени од страдањата на овој свет. Овие псалми ги откриваат страшните неволји што го снашле псалмистот. Тој е без сила, венее како трева, не може да јаде, како да е фрлен меѓу мртвите, лежи како убиен во гроб, одбивен е за пријателите, страда и е очаен. Кожата му се прилепила за коските.

Многу псалми изнесуваат претпоставка дека Господ дозволувал неволји поради непослушноста на Израел. Псалмистот признава дека гревот може да донесе болест и затоа тојзборува за простувањето кое доаѓа пред исцелувањето (Псалми 41,3.4). Меѓутоа, некои псалми, како што се Псалми 88 и Псалми 102, признаваат дека незаслуженото страдање на Божјиот народ е непобитен факт на животот, колку и да е тешко да се разбере.

Во Псалми 88, Бог е обвинет дека го довел псалмистот до работ на смртта (Псалми 88,6-8). Меѓутоа, забележете дека дури и кога ги изговара најсмелите жалби, тажното пекање на псалмистот очигледно е чин на вера, бидејќи суверениот Господ, и да ги дозволил овие неволји, може и да ја обнови благосостојбата на своето дете.

На прагот на смртта псалмистот се сеќава на Божјите чуда, на Неговата добрина, верност и праведност (Псалми 88,10-12). Значи, и покрај чувството дека е оборен од Бога, псалмистот и понатаму се држи за Бога. Иако страда, тој не ја негира Божјата љубов и свесен е дека неговото спасение се наоѓа единствено во Бога. Неговите апели покажуваат дека псалмистот не само што е запознаен само со страдањето, туку и дека многу добро ја познава и Божјата благодат и дека тие две не мора нужно меѓусебно да се исклучуваат.

Накратко, и тоа што Бог дозволува страдање и тоа што донесува ослободување претставува демонстрација за неговиот врховен суверенитет. Свеста за тоа дека Бог ја има контролата, влева надеж. Кога го читаме Псалми 88 во светлината на Христовото страдање, се восхитуваме на длабочините на Неговата љубов, поради која била готов да помине низ вратата на смртта заради човештвото.

`Сетете се на Исуса на крстот и на сето она што Тој претрпел поради гревот. Како овој факт, дека Бог во Христа страдал полошо од кој било од нас, би требало да ни помогне да ја сочуваме верата дури и во моменти на страдања и искушенија?`

---

#### Додаток: Утрински стих

**Измамите на последните денови:** Откровение 3,8.
