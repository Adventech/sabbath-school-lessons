---
title: Денови на зло
date: 28/01/2024
---

`Прочитајте ги следните текстови: Псалми 74,18-22 и Псалми 79,5-13. За што се работи овде?`

Псалмистот настојува да ја сфати големата борба меѓу Бога и силите на злото, и укажува на Божјата недосеглива трпеливост, како и на Неговата бескрајна мудрост и сила.

Проблемот со злото во псалмите има првенствено теолошка природа и неминовно го допира прашањето за Бога. Така, уништувањето на Ерусалим и на храмот главно се смета за своевиден божествен скандал, имајќи предвид дека тоа им дало можност на незнабошците да хулат на Бога. Божјото наследство (израелскиот народ) е симбол на Неговиот божествен избор и завет (5. Мојсеева 4,32-38; 5. Мојсеева 32,8.9) кои никогаш нема да пропаднат. Концептот на Божјето наследство содржи и една димензија поврзана со последното време, бидејќи ќе дојде ден кога сите народи ќе станат Божјо наследство и ќе Му се поклонат. Меѓутоа, помислата дека народите на светот извршиле инвазија на Божјото наследство, ги доведува во прашање тие божествени ветувања.

Несомнено е дека псалмистот признава дека гревовите на народот го нарушиле нивниот заветен однос со Бога, со што, сите тие последици, самите ги навлекле врз себе (Псалми 79,8.9). Во овој поглед, опстанокот на народот зависи исклучиво од Божјата милостива интервенција и од обновувањето на заветниот однос преку искупување од гревот. Обраќањето кон Господа со зборовите: „Боже, Спасителе наш“, ја пренесува пораката дека Тој е верен на своите заветни ветувања (Псалми 79,9).

Меѓутоа, поважно од промената на судбината на Израел е одбраната на Божјиот карактер во светот (Псалми 79,9). Ако злите постапки на народот останат неказнети, би изгледало дека Бог ја изгубил својата моќ (Псалми 74,18-23; Псалми 83,16-18; Псалми 106,47). Дури кога Бог ќе го спаси Својот народ, Неговото име ќе биде оправдано и возвишено.

Истиот принцип што важи денес, важел и тогаш. Нашите гревови, нашите потклекнувања, нашите зла, можат да донесат лош углед не само на нас самите, туку, уште полошо, на Бога чие име го исповедаме. Нашите погрешни постапки можат да имаат штетни духовни последици и за нашето сведочење и за мисијата. Колку луѓе се одвратиле од нашата вера поради постапките на оние што го исповедаат Христовото име?

`„Божјата чест и Христовата чест се поврзани со совршенството на карактерот на неговиот народ“ (Елена Г. Вајт, Копнежот на вековите, стр. 671 оригинал). Како ја разбирате оваа важна вистина и што би требало таа да значи во вашиот личен христијански живот?`

---

#### Додаток: Утрински стих

**Насочи го погледот кон Христа:** Матеј 13,17.
