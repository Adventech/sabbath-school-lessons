---
title: За натамошно проучување
date: 02/02/2024
---

Прочитајте ги следните текстови: Псалми 56; Елена Г. Вајт, „Радост во Господа“, *Патот кон Христа*, стр. 115-126 (оригинал).

Како што правеле и псалмистите, припадниците на Божјиот народ во секоја генерација одвреме-навреме се прашуваат како да ги пеат Господовите песни во „туѓа земја“ (Псалми 137,4). Нашата вера во Господовото суверено владеење може да биде доведена во прашање, понекогаш сериозно, и можеме да почнеме да се прашуваме дали Бог навистина има контрола и дали Тој е навистина толку моќен и добар како што кажува Светото писмо.

Библиската вера често подразбира неизвесност и несигурност во иста мера како и довербата и сигурноста. Понекогаш неизвесноста и несигурноста, особено при соочување со злото и Божјото привидно отсуство, можат да бидат речиси неподносливи. Сепак, никогаш не смее да постои неизвесност во врска со Бога, Неговиот топол и праведен карактер и Неговата доверливост. Псалмистите понекогаш се несигурни во поглед на иднината, но во тие прилики честопати се повикуваат на Божјата неисцрпна љубов и верност (Псалми 36,5-10; Псалми 89,2.8).

И ние треба да го следиме истиот пример. „Вложете ја сета своја сила во тоа да гледате нагоре, а не надолу кон вашите тешкотии. На тој начин никогаш нема да потклекнете на патот. Набрзо ќе го здогледате Исуса зад облаците како ја подава раката за да ви помогне. И сè што треба да направите тогаш е и вие Нему да му ја подадете својата рака со едноставна вера и да му дозволите Тој да ве води. Кога ќе стекнете доверба, тогаш, со вера во Исуса, ќе се исполните со надеж“ (Елена Вајт, *Сведоштва за црквата*, кн. 5, стр. 578, 579).

Моментите кога Бог „го крие своето лице“ не ја намалуваат ефективноста на молитвата. Напротив, тие прилики ги поттикнуваат псалмистите да се преиспитаат, да се потсетат на Божјите спасоносни дела од минатото и да го бараат Бога признавајќи ги гревовите и упатувајќи понизни Псалми (Псалми 77,10-12; Псалми 89,46-52). „Верата станува посилна на тој начин што доаѓа во судир со сомнежите и спротивставените влијанија. Искуството стекнато во такви искушенија е повредно од најскапoцените камења“ (Елена Г. Вајт, *Сведоштва за црквата*, кн. 3, стр. 555).

**Прашања за разговор**

`1. Какви притисоци искусиле псалмистите кога се соочувале со злото? Со кои слични притисоци сте се соочувале и вие и како сте се избориле со нив? Како успевате да ја сочувате својата вера во овие времиња?`

`2. Каде да побараме одговори во миговите кога нашата вера во Бога доаѓа под удар на искушенија или луѓе кои под влијание на сопственото страдање ја доведуваат во прашање Божјата добрина и сила?`

`3. Како одговарате на вообичаеното прашање за постоењето на злото во свет што го создал и го одржува семоќниот Бог проникнат со љубов? Како мотивот на големата борба помага барем донекаде да одговориме на тој предизвик?`

---

#### Додаток: Утрински стих

**Нераскинлива врска:** 1. Тимотеј 3,16.
