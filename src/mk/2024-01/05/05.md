---
title: Дали Неговото ветување засекогаш пропаднало
date: 31/01/2024
---

`Прочитајте го Псалми 77. Низ какво искуство поминува неговиот автор?`

Псалми 77 започнува со молба кон Бога за помош, која е придружена со оплакување и болни сеќавања од минатото (Псалми 77,1-6). Псалмистот тажно се обраќа кон Бога со целото свое битие. Тој одбива да биде утешен со какво било олеснување, освен она што доаѓа од Бога.

Меѓутоа, се чини дека мислата за Бога како да ги засилува неговите маки. „Го спомнувам Бога и воздивнувам“ (Псалми 77,3). Еврејскиот збор *hamah*, „воздивнување/офкање“, често го отсликува татнежот на бесни води (Псалми 46,3). Слично на тоа, целото битие на псалмистот се наоѓа во состојба на силен немир.

`Како помислата за Бога може да предизвика толку силно чувство на вознемиреност? Низа вознемирувачки прашања откриваат што всушност него го мачи (Псалми 77,7-9): Дали Бог се променил? Може ли Бог да го прекрши својот завет?`

Острата спротивност меѓу Божјите спасоносни дела во минатото и Божјето привидно отсуство во сегашноста, доведува до тоа псалмистот да се чувствува напуштен од Бога. Ако Бог се променил, тогаш нема надеж за псалмистот, а тоа е заклучокот што се бори да го отфрли.

Во меѓувреме, псалмистот не може да спие затоа што Господ го држи буден (Псалми 77,4). Тоа потсетува на некои други библиски личности чијашто несоница Бог намерно ја употребил за да ги спроведе своите намери (1. Мојсеева 41,1-8; Естира 6,1; Даниел 2,1-3). Долгата непроспиена ноќ го наведува псалмистот да размислува за Господовите дела на избавување во минатото, но со нов увид (Псалми 77,5.10).

Уверувањето што псалмистот го добива од Бога не се состои во објаснување на неговите лични околности, туку повеќе во потврда на Божјата верност и доверливост (како во случајот со Јов). Псалмистот е охрабрен да чека на Господа со вера, знаејќи дека Тој е истиот кој правел чуда во минатото на Израел (Псалми 77,11-18). Исто така, псалмистот сфаќа дека „твоите траги не се познаваа“ (Псалми 77,19), бидејќи го препознава Божјото водство, дури и во ситуации кога Неговото присуство не е очигледно за човечките очи. Тој доаѓа до спознание дека Бог е едновремено и откриен и скриен, и затоа ги фали Господовите таинствени и суверени патишта.

`Сетете се на некои моменти во минатото кога Господ дејствувал во вашиот живот. Како таа вистина може да ви помогне подобро да се справите со она со што се соочувате во овој момент?`

---

#### Додаток: Утрински стих

**Наша прва должност:** Јован 7,17.
