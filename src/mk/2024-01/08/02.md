---
title: Во моето срце ја скрив Твојата реч
date: 18/02/2024
---

`Прочитајте Псалми 119,1-16.161-168. На кој начин треба да ги држиме Божјите заповеди и какви благослови произлегуваат од тоа?`

Библијата го опишува секојдневниот живот на верата како поклоништво („одење“) со Бога на Неговиот пат на праведноста. Животот исполнет со вера се одржува со одење „по законот Господов“ (Псалми 119,1) и „во светлината на твоето лице“ (Псалми 89,15). Тоа во никој случај не се две различни патувања. Одењето во светлината на Божјото лице значи држење на Божјиот закон. На ист начин, одењето „по законот Господов“ подразбира барање на Бога со целото срце (Псалми 119,1.2.10).

„Непорочен пат“ е уште еден израз што го користат псалмите за да го опишат праведниот живот (Псалми 119,1). Изразот „непорочен“ (или во некои преводи „чист“; заб. на прев.) опишува жртва „без мана“ што му е угодна на Бога (2. Мојсеева 12,5). Исто така, животот на праведникот, кој е жива жртва (Римјаните 12,1), треба да биде неизвалкан од љубовта кон гревот. Животот посветен на Бога е исто така „совршен пат“, што значи дека личноста зазема соодветен правец во животот кој му е угоден на Бога (Псалми 101,2.6; видете и Псалми 18,32).

Држењето на Божјите заповеди нема никаква врска со легалистичкото почитување на божествените правила. Напротив, тоа се состои од „добро разбирање“ на разликата помеѓу исправното и погрешното, доброто и злото (Псалми 111,10; видете и 1. Летописи 22,12), и ја опфаќа целокупната личност, а не само надворешните дела. Да се биде „непорочен“, да се држат Божјите заповеди и да се бара Бог со сето срце се нераздвојни ставови во животот (Псалми 119,1.2).

Божјите заповеди претставуваат откровение на Божјата волја пред светот. Тие ги поучуваат луѓето како да станат мудри и да живеат во слобода и мир (Псалми 119,7-11.133). Псалмистот ужива во законот затоа што тој го осведочува дека Бог е верен (Псалми 119,77.174).

„Оние кои го љубат Твојот Закон, уживаат голем мир, не се сопнуваат на ништо“ (Псалми 119,165). Сликата на сопнување го илустрира моралниот пад. Како светилка пред нозете на псалмистот (Псалми 119,105), Божјата Реч нè штити од искушенија (Псалми 119,110).

`Како Христос ја покажал силата на Божјата реч во својот живот (Матеј 4,1-11)? Што ни кажува ова за силата што произлегува од срцето посветено на послушноста на Божјиот закон?`

---

#### Додаток: Утрински стих

**Испитување на Христовата божественост:** Јован 11,43.
