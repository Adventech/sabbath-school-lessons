---
title: Нè учи да ги броиме деновите
date: 19/02/2024
---

`Прочитајте ги следните текстови: Псалми 90; Псалми 102,11 и Псалми 103,14-16. Во што се огледува човековата несреќа?`

Гледано во светлината на вечноста, животот на едно паднато човечко суштество е само пареа. Илјада години во Божјите очи се „како ноќната стража“, која трае три или четири часа (Псалми 90,4). Во споредба со божественото време, човечкиот живот едноставно прелетува (Псалми 90,10). Дури и најсилните меѓу луѓето можат да се споредат со најслабите меѓу растенијата (Псалми 90,5.6; Псалми 103,15.16). А сепак, дури и тој краток живот е исполнет со макотрпна работа и жалост (Псалми 90,10). Дури и световните луѓе, кои немаат вера во Бога, тагуваат и жалат поради краткотрајноста на животот, особено кога тој ќе се спореди со вечноста што постои и која, како што знаат, се заканува да продолжи без нив.

Во Псалми 90 човечките неволји се доведуваат во контекст на фактот дека Бог, како нивен Творец, се грижи за луѓето. Господ бил засолниште на својот народ во сите генерации (Псалми 90,1.2). Еврејскиот збор *ma’on*, „живеалиште“, го прикажува Господa како засолниште или прибежиште на Неговиот народ (Псалми 91,9).

Бог го задржува својот праведен гнев и одново ја дава својата благодат. Псалмистот извикува: „Кој ја знае силата на твојот гнев?“ (Псалми 90,11), што значи дека никој никогаш не ја искусил полнотата на Божјиот гнев против гревот, така што сè уште постои надеж за луѓето да се покаат и да стекнат мудрост за праведен живот.

Според Библијата, мудроста не подразбира само интелигенција, туку и длабока почит кон Бога. Мудроста што ни е потребна е да знаеме како да ги „броиме нашите дни“ (Псалми 90,12). Тоа што можеме да си ги броиме своите денови, значи дека деновите ни се ограничени и ние сме свесни за тоа. Да се живее мудро, значи да се живее со свесност за минливоста на животот, што води кон вера и послушност. Таа мудрост се стекнува само преку покајание (Псалми 90,8.12) и Божјите дарови на проштавање, сочувство и милост (Псалми 90,13.14).

Нашиот основен проблем не потекнува од фактот дека сме создадени како човечки битија, туку од гревот и од она што гревот го направил во нашиот свет. Неговите разорни последици можат да се видат на секое место и во секој човек.

Меѓутоа, благодарение на Исуса, нам ни е обезбеден пат на избавување од нашата човечка неволја (Јован 1,29; Јован 3,14-21). Во спротивно, воопшто не би имале надеж.

`Колку брзо и да ни поминува животот, какво ветување имаме во Исуса? (видете Јован 3,16.) И каква надеж би имале без Него?`

---

#### Додаток: Утрински стих

**Победоносно влегување:** Захарија 9,9.
