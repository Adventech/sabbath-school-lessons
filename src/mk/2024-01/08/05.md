---
title: Измамноста на лошиот пат
date: 21/02/2024
---

`Прочитајте го текстот Псалми 141. За што се моли псалмистот?`

Псалми 141 е молитва за заштита од искушенијата што демнат однадвор и однатре. Псалмистот не само што е загрозен од плановите на злите (Псалми 141,9.10), туку е во искушение и самиот да се однесува како злите. Неговата прва слаба точка е самоконтролата во говорот и затоа се моли Господ да ја чува вратата на неговата уста (Псалми 141,3). Таа слика потсетува на чување на градските порти, кои го штителе градот во библиско време.

Искушение е и кога Божјото дете се двоуми дали да ги послуша советите на праведните или да се препушти на насладите на злите (Псалми 141,4.5). Псалмистот го доживува своето срце како главна закана, бидејќи тука се одвива вистинската битка. Само постојаната молитва со целосна доверба и преданост на Бога може да го спаси Божјото дете од искушението (Псалми 141,1.2).

`Прочитајте: Псалми 1,1 и Псалми 141,4. Како овде е прикажан прогресивниот (растечки) и лукав карактер на искушението?`

Стихот Псалми 141,4 ја опишува прогресивната природа на искушението. Прво, самото срце е склоно кон злото. Второ, тоа го поттикнува вршењето на лоши дела (значењето на еврејскиот израз што се употребува тука, ја нагласува повторливата природа на делата). Трето, срцето се храни со сластите на злите, односно ги прифаќа нивните лоши постапки како нешто пожелно.

Слично на тоа, во текстот Псалми 1,1 искушението доаѓа за да го спречи Божјото дете да оди по Господовиот пат, наведувајќи го да оди со злите, да стои на патот на грешниците и, конечно, да седи во друштво на потсмевачите.* Грешници, зли луѓе и потсмевачи – не треба да бидеме како нив или да им дозволиме да нè оддалечат од Господа.

Псалмите го опишуваат прогресивниот, примамлив и лукав карактер на искушението, што го нагласува фактот дека само целосната зависност од Господа може да обезбеди победа. Псалмите ја нагласуваат важноста на зборовите што некој ги изговара и слуша кога се наоѓа во искушение. Завршетокот на животниот пат на злите, како и на праведните, треба да ги научи луѓето да бараат мудрост од Бога (Псалми 1,4-6; Псалми 141,8-10). Сепак, и во двата псалма, конечното оправдување на Божјите деца останува во иднината. Тоа значи дека верниците се повикани трпеливо да му веруваат на Бога и да Го чекаат.

*„Блажен е човекот кој не оди по советот на нечесните, и не стои на патот на грешниците, и не седи во седиштето на потсмевачите“ (Псалми 1,1).

---

#### Додаток: Утрински стих

**Евангелие упатено до светот:** Матеј 24,14.
