---
title: Господовиот испит
date: 20/02/2024
---

`Прочитајте ги текстовите: Псалми 81,7.8; Псалми 95,7-11 и Псалми 105,17-22. Што сè вклучува божествено испитување во тие текстови?`

Мерива е местото каде што Израел го искушал Бог со тоа што ја довел во прашање Неговата верност и моќ да ги задоволи нивните потреби (1. Мојсеева 17,1-7; Псалми 95,8.9). Меѓутоа, Псалми 81 тоа го пресвртува на интересен начин, толкувајќи го истиот настан како време кога Бог го искушувал Израел (Псалми 81,7). И народот, поради својата непослушност и недостаток на доверба (Псалми 81,11), паднал на тој Божји испит.

Спомнувањето на Мерива испраќа двојна порака. Прво, Божјиот народ не смее да ги повторува грешките на минатите генерации, туку мора да има доверба во Бога и да оди по Неговиот пат (Псалми 81,13). Второ, иако народот паднал на испитот, Бог им помогнал кога биле во неволја (Псалми 81,7). Божјата спасоносна благодат во минатото им дава на новите генерации сигурност во Божјата благодат.

Псалми 105 покажува дека, во случајот на Јосиф, искушенијата биле Господово средство за проверка на неговата доверба во Божјата реч во поглед на неговата сопствена иднина (1. Мојсеева 37,5-10; Псалми 105,19). Еврејскиот *tsarap*, „провери“ (во македонскиот превод „потврди“; заб. на прев.), во 19. стих, се користи во смисла на „чистење“, „облагородување“, „прочистување“. Според тоа, целта на Господовото испитување на Јосифовата вера била да се отстрани секој сомнеж во Божјето ветување и да се зајакне неговата доверба во Божјото водство.

Целта на божествената дисциплина е да ги зајакне Божјите деца и да ги подготви за исполнување на ветувањето, како што е прикажано во Јосифовиот пример (Псалми 105,20-22).

Меѓутоа, отфрлањето на Божјите поуки води кон сè поголема тврдоглавост и закоравеност на срцето на самоволниот човек.

„Бог бара навремена и неспорна послушност кон Неговиот закон. Но, луѓето се успиени и парализирани од измамите на сатаната, кој им предлага разни изговори и ја руши нивната совесност, велејќи им како и на Ева во градината: ’Нема да умрете‘. А непослушноста не само што ги закоравува срцето и совеста на виновникот, туку и тежнее да ја расипе верата и на другите. Затоа што она што на почетокот им изгледало многу погрешно, постепено престанува да биде така бидејќи постојано им е пред очи. И така тоа трае сè додека конечно не се запрашаат дали тоа воопшто е грев и несвесно не паднат во истата заблуда“ (Елена Вајт, *Сведоштва за црквата*, кн. 4, стр. 146).

`Какво е вашето лично искуство кога станува збор за тоа како гревот го стврднува срцето? Зошто таа мисла би требало да нè упати кон крстот, каде што можеме да најдеме сила за послушност?`

---

#### Додаток: Утрински стих

**Исус дошол да го прослави Бога:** Јован 12,27.28.
