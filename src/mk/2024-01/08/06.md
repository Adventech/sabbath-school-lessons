---
title: Благословите на праведното живеење
date: 22/02/2024
---

`Прочитајте Псалми 1,1-3; Псалми 112,1-9 и Псалми 128. Какви благослови им се ветени на оние кои длабоко го почитуваат Господа?`

Од бројните благослови ветени на оние кои го почитуваат Господа, мирот е веројатно еден од најголемите. Првиот псалм ги опишува праведните како слични на дрво засадено покрај поток, кое го дава својот плод навреме и чиј лист зиме не венее (Псалми 1,3; Еремија 17,7.8; Езекиел 47,12). Таа сличност укажува на изворот на сите благослови, имено, на одморот во Божјото присуство во Неговото светилиште и уживањето во постојаниот заемен однос со Бога полн со љубов. За разлика од злите, кои се опишани како плева, без стабилност, место и иднина, праведниците се како плодно дрво со корен, сместено близу до Бога, на изворот на вечниот живот.

Текстот Псалми 128,2.3 потсетува на благословите на месијанското царство, каде што седењето под сопствената лоза и смоква претставува симбол за мир и благосостојба (Михеј 4,4). Благословот на мирот над Ерусалим (Псалми 122,6-8; Псалми 128,5.6) ја пренесува пораката на надеж во Месија кој ќе стави крај на злото и ќе го обнови мирот во светот.

„Во Библијата наследството на спасените се нарекува татковина (Евреите 11,14-16). Таму небесниот Пастир своето стадо го води на извори на жива вода. Дрвото на животот ги носи своите плодови секој месец, а неговите лисја служат (за исцелување) на народот. Таму течат потоци кои вечно жуберкаат, бистри како кристал, на чиишто брегови се лелеат дрвја кои со своите сенки ги постилаат патеките што им ги приготвил Господ на откупените. Таму пространите рамнини прераснуваат во прекрасни брекчиња зад кои Божјите гори ги издигнуваат своите величествени врвови. На тие тивки полјани, покрај тие живи потоци, Божјиот народ, кој бил толку долго патник и поклоник, ќе најде своја татковина.“ (Е. Г. Вајт, *Големата борба*, стр. 675 ориг.).

Новиот завет го опишува исполнувањето на таа надеж при второто Христово доаѓање и создавањето на новиот свет (Матеј 26,29; Откровение 21). Според тоа, иако праведниците добиваат многу благослови веќе во овој живот, полнотата на Божјата благодат ги чека дури кога Неговото царство целосно ќе биде обновено на крајот на времето.

`Зошто крстот, и она што се случило на него, е гарант за ветувањата што ги наоѓаме во Новиот завет за она што Бог го подготвил за нас? Како можеме да црпиме утеха од тие ветувања уште сега?`

---

#### Додаток: Утрински стих

**Вие сте чисти:** Јован 13,10.
