---
title:  Искуство
date:   22/03/2024
---

#### Без коса, но со капа: Дел 8

_од Ендру Мек Чесни_

Секуле во војската дознал за уште двајца други кои ја празнувале саботата: еден поручник кој се подготвувал за крштевање и еден војник кој бил роден адвентист. Босанската војна беснеела, а поручникот се обидел да го убеди Секуле дека очајните времиња бараат очајни мерки.

„Ова е посебно, воено време, и не треба да се внимава на храната“, му рекол тој. „Ти можеш да ја практикуваш својата религија, но откако ќе ја напуштиш војската. Сега треба да јадеш се за твое добро.”

Секуле одлучил дека поручникот не е адвентист. Тој зборувал исто како и неверните родители на Секуле, а Секуле не сакал да јаде месо.

Секуле копнеел да го запознае другиот адвентист војник кој бил роден во адвентистички дом. Тој сакал да го праша за совет што да јаде и што да прави ако биде испратен на фронтот, но исто така сакал со него и да се моли. Бидејќи се чувствувал толку осамен.

Еден ден, некој му го посочил војникот адвентист на Секуле во мензата. Секуле гледал како човекот седнува со чинија свински колбаси и грав подготвен со свинска маст. Војникот ги отстранил колбасите и го изел само гравот.

Во Секуле се водела внатрешна борба. *Овој јаде нечиста храна, си мислел. Зарем јас сум глупав? Изгубив толку многу во килажа и немам доволно сила затоа што не јадам ништо. А, види го него. Тој е паметен. Кога ќе ја напуштам војската, ќе можам да јадам што сакам.*

Секуле направил чекор кон линијата за сервирање. Потоа уште еден чекор. Тој не бил само гладен - тој бил прегладнет откако јадел само леб и чај во последните 20 дена.

На неколку чекори од храната, застанал. *Нема да земам,* помислил. *Ако Бог умрел за мене, јас ќе му бидам верен.*

По неколку месеци дошла пролетта, и Секуле јадел од расцветаните лисја на дрвјата. Јадел и трева за која знаел дека може да се јаде уште од неговото детство.

После четири месеци од воениот рок, тој излегол од касарната и конечно имал оброк со лажица. Еден адвентистички пастор го поканил во неговиот дом на оброк.

Не долго после тоа, Секуле бил испратен во главниот град на Србија, Белград, за да служи под воениот главен генерал. Секуле бил еден од најдобрите дактилографи за пишување во земјата. Неговата нова касарна се наоѓала на само 20 минути пешачење од Адвентистичкиот факултет во Белград. На ова место му било дозволено да заминува од касарната кога сака и така тој одел и јадел вегетаријански оброци на факултетот скоро секој ден. Секуле верувал дека Бог ја наградил неговата верност.

Секуле имал добро здравје за време на целиот воен рок. Ниту еднаш не се разболел. Ја изгубил само косата. Влегол во војска со коса, а си заминал без коса. Тој вели тоа беше како Бог да вели вака: „Ако си ми верен, јас ќе се погрижам за тебе. Да, ќе имаш проблеми. Можеби ќе ја изгубиш и косата. Но, тоа не е проблем. Јас имам капа за тебе“.
