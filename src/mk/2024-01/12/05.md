---
title: Објавувајте ја меѓу народите Славата Негова
date: 20/03/2024
---

`Прочитајте го текстот Псалми 96. Кои повеќекратни аспекти на богослужението се спомнуваат во тој псалм?`

Богослужението опфаќа пеење на Господа (Псалми 96,1-2), фалење на Неговото име (Псалми 96,2), објавување на Неговата добрина и величие (Псалми 96,3-4) и носење дарови во Неговиот храм (Псалми 96,8). Покрај тие добро познати елементи на богослужението, Псалми 96 истакнува и еден негов не толку очигледен аспект, имено, неговата евангелска димензија, која се огледува во објавувањето на Господовото царство на другите народи (Псалми 96,2.3.10). 

Меѓутоа, пеењето, фалењето, принесувањето дарови и објавувањето на евангелието не се некои одвоени дејства, туку само различни изрази на истото богослужение. Објавувањето на Божјото спасение на сите народи, му дава суштина на фалењето на Бога и содржина и смисла на богослужението. Обрнете внимание на тоа како причините за богослужение се совпаѓаат со пораката што им се објавува на другите народи: „Зашто Господ е велик“ (Псалми 96,4), „Бидејќи сите богови на незнабошците се идоли, а Господ ги создаде небесата“ (Псалми 96,5), бидејќи „Господ царува“ (Псалми 96,10) и „зашто доаѓа да ѝ суди на земјата“ (Псалми 96,13). Според тоа, целта на евангелизмот е да ги обедини другите народи со Божјиот народ, и на крајот и со сите созданија – да ги обедини во обожавањето на Господа (Псалми 96,11-13). 

Богослужението извира од внатрешното сознание за тоа кој е Господ, односно дека Тој е Творец, Цар и Судија (Псалми 96,5.10.13). Според тоа, богослужението опфаќа и сеќавање на Божјите дела од минатото (создавањето), прославување на Неговите сегашни чуда (Божје одржување на светот и Неговото сегашно владеење) и исчекување на Неговите идни дела (суд на крајот на времето и нов живот на новото небо и новата земја). 

Судот во Псалмите го означува обновувањето на божествениот поредок на мир, правда и благосостојба во свет кој моментално е потиснат од неправда и страдање. Затоа целата земја се радува во исчекување на Божјите судови (Псалми 96,10-13; Псалми 98,4-9). Фактот дека Господ е праведен Судија, треба дополнително да ги мотивира луѓето да го обожаваат во светост и да „треперат“ пред Него. Исто така, тоа треба да ги предупреди да не го сфаќаат богослужението лекомислено (Псалми 96,9). Богослужението носи огромна радост и доверба (Псалми 96,1.2.11-13), но во исто време и свет страв и треперење пред Бога (Псалми 96,4.9). 

Сеопштиот повик од Псалми 96 да се обожава Создателот и Судијата, свој одраз наоѓа во последното Божјо објавување на евангелието до светот, во пораките на тројцата ангели од текстот Откровение 14,6-12. Може да се каже дека овој псалм содржи многу елементи на Божјата порака за последното време: создавање, спасение („вечно евангелие“), богослужение и суд. Сè е тука.

`Споредете го Псалми 96 со пораките на тројцата ангели (Откровение 14, 6-12). Во која смисла тој ги изнесува истите основни вистини како и таа порака за последното време што ние треба да му ја објавиме на светот?`

---

#### Додаток: Утрински стих

**Стремеж за Бога:** Матеј 6,33.
