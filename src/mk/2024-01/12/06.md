---
title: Кога Бог не ужива во жртвите
date: 21/03/2024
---

`Прочитајте ги следните текстови: Псалми 40,6-8; Псалми 50,7-23 и Псалми 51,16-19. Со кое важно прашање се занимаваат овие текстови? Зошто Бог не ужива во жртвите што ги пропишал во својата Реч (2. Мојсеева 20,24)?`

Како и пророците, псалмистите ги осудуваат разните злоупотреби на богослужението. Она што тие сакаат да го нагласат во овие стихови не е Господовата одбивност кон израелските жртви и празници, туку причината за таквата одбивност, а тоа е кобната одвоеност меѓу богослужението и духовноста. 

Бог не го укорува својот народ поради нивните приноси и жртви паленици, туку поради нивната лошотија и неправдата што ја правеле во нивниот личен живот (Псалми 50,8.17-21). Псалмите не проповедаат против жртвите и богослужбите, туку против суетните жртви и напразните служби, кои се покажуваат во нивната вистинска светлина преку неправедното однесување на таквите верници. 

Кога не постои единство меѓу надворешните изрази на обожавањето и исправната внатрешна мотивација, тогаш сами по себе ритуалите обично стануваат поважни од вистинското искуство на приближување кон Бога. Односно, различните видови на богослужение стануваат цел сами по себе, наместо да упатуваат на Бога и да го откриваат Него.

`Прочитајте го текстот Јован 4,23.24. Која важна мисла ја нагласува Исус овде, а која точно се поклопува со она на што предупредуваат псалмите што ги разгледуваме денес?`

Сами по себе, жртвите не се доволни. Од каква корист биле тие жртви ако срцето на оние што ги принесувале не било исполнето со покајание, вера и жалење поради гревот? Само кога било придружено со покајание и искрена благодарност, жртвувањето животни можело да биде прифатливо пред Бога како „жртви на правдата“ (Псалми 51,19, видете и Псалми 50,14). Цитирајќи го пророкот Исаија, Исус го изразил тоа на овој начин: „Овој народ се приближува до Мене со устата своја и со усните Ме почитува, а срцето негово стои далеку од Мене“ (Матеј 15,8). Проблемите што ги уочиле псалмистите биле истите проблеми со кои се сретнувал Исус во неговиот однос со некои луѓе, особено со водачите, за време на неговата земна служба.

`Како можеме да се потрудиме и ние, адвентистите, со сета светлина и знаење што го поседуваме, да не паднеме во истата стапица, мислејќи дека е доволно само тоа што ја познаваме вистината и вршиме соодветни обреди?`

---

#### Додаток: Утрински стих

**Пример за покајание:** Псалми 51,10.
