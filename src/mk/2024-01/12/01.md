---
title: Богослужение кое никогаш не престанува
date: 16/03/2024
---

### Прочитајте ги библиските текстови:
Псалми 134; Исаија 42,10-12; Откровение 14,3; Псалми 15; Псалми 101,1-3; Псалми 96; Откровение 14,6-12; Јован 4,23.24.

> <p>Запомнете го стихот</p>
> „Ќе Му пеам на Господа додека сум жив, ќе Му свирам на мојот Бог додека суштествувам“ (Псалми 104,33).

Како што расте нашето доживување на Божјата благодат и моќ, сè повеќе чувствуваме потреба да го поставиме истото прашање како и псалмистот: „Што да Му дадам на Господ за сите негови добрини што ми ги направи мене?“ (Псалми 116,12) Неизбежниот одговор е дека човек треба да го посвети својот живот на верноста кон Бога. 

Во Псалмите, Израел не е само народ туку „собир“ или „големо собрание“ (Псалми 22,22.25; Псалми 35,18). Ова укажува дека примарниот повик на Израел бил да го слави Бога и да им сведочи за Него на другите народи, бидејќи Господ сака целиот свет да му се придружи на Неговиот народ на богослужение. Господовиот народ се поистоветува со праведните и со оние кои го обожаваат Господа и ја полагаат својата надеж во Него и во Неговата љубов. 

Затоа, славењето на Господа на големо собрание се сфаќа како идеално богослужение. Ова не значи дека молитвата и славењето на поединците во Израел попримаат второстепено значење. Напротив, личното богослужение го вдахнува заедничкото богослужение со нов жар (Псалми 22,22.25), додека од друга страна, индивидуалното обожавање го остварува својот полн потенцијал во блиските односи со својата заедница. Заедничкото богослужение се нарекува и „совет на праведните“ (Псалми 111,1). Праведните го познаваат Бога (Псалми 36,10) и Бог ги познава нив (Псалми 37,18), и тоа искуство го проникнува секој аспект од нивното постоење.

---

#### Додаток: Утрински стих

**Праведноста е...!** Матеј 5,6.
