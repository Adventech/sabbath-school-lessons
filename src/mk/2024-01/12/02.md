---
title: Подигнете ги рацете во светилиштето
date: 17/03/2024
---

`Прочитајте го текстот Псалми 134. Каде се одржува богослужението во овој стих? Каков е исходот од благословувањето на Господа?`

Псалми 134 потсетува на Ароновиот свештенички благослов од текстот 4. Мојсеева 6,24-26 (исто така и Псалми 67,1) и го истакнува благословот како основен принцип и исход од меѓусебниот однос на Бога и Израел. Народот го благословува Бога во светилиштето, а Бог го благословува својот народ од Сион. Тие благослови се протегаат на целиот жив свет, бидејќи Господ е Творец на небото и на земјата. Спомнувањето на Сион како место на божествени посебни благослови, става нагласок на заветната врска на Господа со Неговиот народ. Затоа, токму во рамките на заветот на благодатта, Израел ја ужива таа предност да го благословува Господа и да биде благословен од Него.

`Прочитајте ги следните текстови: Псалми 18,1; Псалми 36,1; Псалми 113,1; Псалми 134,1.2 и Псалми 135,1.2. Како се прикажани тука учесниците на богослужението?`

Псалмите често ги опишуваат верниците како Господови слуги. „Благословувајте Го сега Господ, сите слуги Господови, што стоите ноќе во домот Господов“ (Псалми 134,1) – ова веројатно се однесува на Левитите кои ја чувале ноќната стража (1. Летописи 9,23-27), или на нивното славење на Бога кое траело деноноќно (1. Летописи 9,33). 

Бидејќи Израелците обожавале невидлив Бог, кој не можел да биде претставен со никаков кип или слика, светилиштето служело да ја одразува Господовата слава и да обезбеди безбедно опкружување во кое грешните луѓе би можеле да му пристапат на својот свет Цар. Таа средба била иницирана од самиот Господ и регулирана со Неговите закони и декрети. 

„Пристапете кон Него, живиот камен, од луѓето отфрлен, но од Бога избран, драгоцен, вие кои како живи камења сте вградени во духовен дом, свештенство свето, за да принесете духовни жртви кои Му се на Бога пријатни преку Исус Христос“ (1. Петрово 2,4.5). Она што го гледаме овде, според зборовите на Петар, е новозаветен израз на истите идеи изнесени во овие псалми - за Божјиот народ, сега свето свештенство, кое принесува пофалба и благодарност на својот Господ Исус Христос, нивниот Творец и Откупител, за сето добро што го направил за нив.

`Како новозаветни верници, и ние имаме свештеничка улога, во смисла дека сме повикани, како посредници, да му ја пренесеме на светот добрата вест на евангелието. На кои начини можеме да го правиме ова најуспешно?`

---

#### Додаток: Утрински стих

**Посветувањето е...!** 1. Солуњаните 4,3.
