---
title: За натамошно проучување
date: 22/03/2024
---

Ако имате можност, прочитајте го поглавјето со наслов „Како да се молиме“ („How to pray“), стр. 39-42, од книгата *Повик да се издвоите* (A Call to Stand Apart) од Елена Г. Вајт. 

Она што е најважно кога станува збор за богослужението е потребата од покајание – вистинско покајание: „Во покајанието е вклучена жалост поради гревот и одвојување од него. Ние нема да го отфрлиме гревот ако не ја увидиме неговата расипаност; сё додека нашето срце не се откаже од него, нема да има никаква вистинска промена во нашиот живот. 

Мнозина не успеваат да ја сфатат вистинската природа на покајанието. Тие жалат затоа што грешеле и дури привидно се менуваат само затоа што се плашат од последиците на своите лоши дела. Но тоа не е библиско покајание. Тие се жалат на страдањата наместо на гревот. Таква била болката на Исава кога сфатил дека засекогаш го загубил првенството. Валам, уплашен од ангелот кој стоел на неговиот пат со гол меч, ја признал својата кривица за да не го загуби животот; но тука немало вистинско каење поради гревот, немало промена на намерите, не се јавила одвратност кон злото. Откако го предал својот Господ, Јуда Искариотски извикнал: „Јас згрешив што предадов невина крв!“ (Матеј 27,4)“ (Е. Г. Вајт, *Патот кон Христа*, стр. 22, 23 ориг.). 

„И покрај тоа што Бог не престојува во храмови подигнати од човечка рака, Тој сепак со своето присуство го осветува собранието на својот народ. Ветил дека ќе им го открие својот Дух на оние кои ќе се соберат да Го побараат, да ги признаат своите гревови и да се молат едни за други. Но, оние кои се собираат за да му служат, мора да ја отстранат секоја зла мисла. Нивното собирање нема да има никаква вредност ако не се молат со дух и вистина и во убавината на светоста. За ваквите луѓе Господ вели: ‘Овој народ се приближува до Мене со устата своја и со усните Ме почитува, а срцето негово стои далеку од Мене’ (Матеј 15,8-9). Оние што се поклонуваат на Бога мора да се поклонуваат ‘со дух и вистина, зашто Отецот сака такви да бидат оние кои Му се поклонуваат’ (Јован 4,23)“ (*Пророци и цареви*, стр. 50 ориг.).

**Прашања за разговор**

`1. Кој е најголемиот дар на верникот за Бога (Псалми 40,6-10; Римјаните 12,1.2)?`

`2. Како се поврзани личното и заедничкото богослужение? Зошто навистина ни се потребни и двете? Како едното го подобрува другото?`

`3. Многумина сметаат дека богослужението се состои само од молитви, пеење химни, проучување на Библијата и друга духовна литература. Меѓутоа, иако сите овие активности се неопходни за богослужение, дали тоа е ограничено само на нив? Наведете неколку примери на други облици на богослужение.`

`4. Елена Г. Вајт напишала: „Богослужението не би смеело да се смета за некаква жалосна, здодевна церемонија. За нас би требало да биде уживање да му оддадеме слава на Бога и да учествуваме во неговото дело“ ('Патот кон Христа', стр. 103 оригинал). Како обожавањето на Господа може да стане задоволство?`

---

#### Додаток: Утрински стих

**Првиот чекор кон прифаќање:** Пословици 28,13.
