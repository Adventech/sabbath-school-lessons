---
title: Пејте му на Господа нова песна
date: 18/03/2024
---

`Прочитајте ги следните стихови: Псалми 33,3; Псалми 40,3; Псалми 96,1; Псалми 98,1; Псалми 144,9 и Псалми 149,1. Кој заеднички мотив постои во сите нив?`

Псалмите ги повикуваат луѓето да пеат „нова песна“. Што се подразбира овде под „нова песна“? Причината за „нова песна“ е новото спознавање на Господовото величество и суверенитет над овој свет, и благодарност за грижата и спасението што Тој ни ги дава како Создател и Судија на целата земја. Избавувањето од непријателите и од смртта, како и посебната Божја наклоност кон Израел, се некои од личните мотиви за пеење „нова песна“. Иако и други песни го слават Господа за Неговата добрина и за Неговите чуда, „новата песна“ е посебна. Таа ја изразува новоразбудената радост и ветување за обновена посветеност на Бога. Новото искуство на божествено избавување ги вдахнува луѓето да го признаат Господа како свој Творец и Цар. Вообичаени теми во псалмите кои зборуваат за „новата песна“ се, меѓу другото, довербата во Бога, славењето на Неговите прекрасни дела и благодарноста за избавувањето од неволји.

`Прочитајте ги следните текстови: Исаија 42,10-12; Откровение 5,9 и Откровение 14,3. Што можеме да заклучиме за „новата песна“ врз основа на овие библиски текстови?`

Божјиот народ, Израел, е опишан со трогателни зборови како „народ што Му е близок (на Бога)“ (Псалми 148,14), што подразбира дека од целиот создаден свет, Израел има најпосебен статус, и затоа има најголема обврска и привилегија да го слави Бога. На тој начин, Библијата ги поттикнува верниците од сите генерации да пеат нова песна во слава на својот Откупител, која го претставува нивното единствено сведоштво за спасение со крвта на Јагнето. „Новата песна“ може да се однесува на песна што никој порано не ја слушнал, песна која потсетува на живото искуство на Божјата благодат во животот на поединецот. „Новата песна“ исто така може да изразува надеж, и во тој случај новоста на таа песна се огледува во исчекувањето на единственото, неспоредливо доживување на Божјото величество во иднина. Вистинското богослужение го надминува принесување на жртви и дарови и го одразува живиот однос со Бога кој е секогаш свеж и динамичен. Во извесна смисла, едноставно може да се каже дека „новата песна“ е нов израз на нашата љубов и благодарност за она што Бог го направи за нас – израз кој секојдневно се обновува.

`Размислете за Божјите благослови во својот живот. Кога би пееле нова песна, како би звучела таа?`

---

#### Додаток: Утрински стих

**Посветувањето е библиско учење:** Јован 17,17.
