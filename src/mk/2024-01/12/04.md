---
title: Господи, кој може да престојува во Твоето живеалиште?
date: 19/03/2024
---

`Прочитајте го текстот Псалми 15. Кои се луѓето кои се достојни да извршуваат служба на Бога во Негово присуство?`

Одговорот на псалмистот на ова прашање претставува резиме на барањата што се веќе наведени во Божјиот закон и пророците: оние чиишто постапки („твори правда“) и карактер („од своето срце“) (видете 5. Мојсеева 6,5; Михеј 6,6-8) се одраз на Божјата природа. Светилиштето било свето место и сè во него, вклучувајќи ги и свештениците, било осветено. Значи, светоста е задолжителен предуслов за влегување во Божјото присуство. Светоста на Израел требало да биде сеопфатна, да го обединува богослужението со етиката и да се манифестира во сите аспекти на животот. Законот му бил даден на Божјиот народ за да може да го реализира својот најголем потенцијал, односно да живеат како царство на свештеници. Царското свештенство значи да се живее свет живот во Божјо присуство и да им се носат благословите од заветот на другите народи.

`Прочитајте ги текстовите Псалми 24,3-6 и Псалми 101,1-3. Што значи да се биде свет?`

„Чисто срце“ (или „невино срце“ заб. на прев.; англиски „совршено“) е најголемата доблест на верниците пред Бога. Еврејскиот израз tamim, „совршен“, го има значењето на „целосност“ и „целина“. „Совршената“ лоза (tamim) е целосна, неоштетена и здрава (Езекиел 15,5). Животните што се принесувале како жртва морале да бидат тамим, т.е. без мана (3. Мојсеева 22,21-24). „Исправните“ зборови (tamim) се целосно вистинити (Јов 36,4). Според тоа, „совршеното срце“ е „невино срце“ (Псалми 24,4) или срце со интегритет (Псалми 15,2). Тоа го бара Бога (Псалми 24,6) и станува обновено со Божјото проштавање (Псалми 51,2-10). Непорочниот живот извира од спознанието за Божјата благодат и праведност. Божествената благодат ги вдахнува и ги оспособува Божјите слуги да живеат во страв Господов, односно во ненарушена заедница со Бога и во послушност на Неговата реч. Сведоштвото за посветен и побожен живот му носи пофалба на Бога, а не на самиот себе. Забележете дека повеќето од барањата во Псалми 15 се дадени во негативен облик (Псалми 15,3-5). Според тоа, овде не се работи за стекнување на Божјата наклоност, туку за избегнување на она што може да нè одвои од Бога.

`Како можеме свесно да одбираме да го избегнуваме она што нè оддалечува од Бога? Што би можело да нѐ оддалечи од Бога и како да го избегнеме тоа?`

---

#### Додаток: Утрински стих

**Покајанието е...!** 2. Коринтјани 7,10.
