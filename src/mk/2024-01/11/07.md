---
title: За натамошно проучување
date: 15/03/2024
---

Размислете за пораката од следните текстови: Исаија 40 и 51,1-16. 

Сионските песни се апсолутно посветени на тоа нашите мисли да ги насочат кон Сион и живата надеж на Божјото суверено владеење што тој го претставува. Иако многу од благословите на Божјото светилиште веќе се чувствуваат во овој живот, надежта во полнотата на животот и радоста на Сион сè уште се врзува за иднината. Многу Божји деца со солзи копнеат по небесниот Сион (Псалми 137,1). Сеќавањето на Сион не подразбира само случајна попатна мисла, туку свесно обраќање на вниманието и цврста одлука да се живее во согласност со тоа живо сеќавање (2. Мојсеева 13,3; 2. Мојсеева 20,8). 

Оттука, пеењето сионски песни носи со себе огнена решеност да се одржи надежта во обновувањето на Божјето царство на новата земја (Откровение 21,1-5). „Таму бесмртните умови со неуморна одушевеност ќе ги проучуваат чудесата на творечката моќ и тајните на љубовта која спасува. Таму ќе го нема свирепиот и лукав непријател да заведе некого да го заборави Бога. Секоја дарба ќе се развива, секоја способност ќе се зголемува. Учењето нема да го заморува умот ниту да ја исцрпува животната сила. Таму можат да се извршат најголемите потфати, да се остварат највозвишените стремежи, да се исполнат највисоките желби, и сè уште ќе постојат нови цели што ќе можат да се постигнат, нови чуда кои ќе бидат предмет на восхитување, нови вистини да се сфатат, нови предмети да ги поттикнуваат силите на разумот, на душата и телото да се развиваат“ (Елена Г. Вајт, *Големата борба*, стр. 677 оригинал). 

Цврстата решеност да не се заборави Сион е немо ветување на Господовите поклоници дека никогаш нема да го прифатат овој свет како своја татковина, туку дека ќе ги чекаат новото небо и новата земја. 

Затоа Сионските псалми можат да ги пеат верниците од сите генерации кои копнеат да живеат во Новиот Ерусалим (Откровение 3,12). Сионските песни нè поттикнуваат со надеж да го очекуваме идниот свет, но тие исто така нè обврзуваат да бидеме застапници на Божјата благодат во овој сегашен свет.

**Прашања за разговор**

`1. Како да ги преземеме духовните и теолошките принципи на Божјиот народ на Сион, како буквален дел од Ерусалим, и да ги примениме на црквата и нејзината мисија во светот?`

`2. Како верниците можат да живеат во Божјото светилиште денес? (Јован 1,14-18; Евреите 12,22-24).`

`3. На кој начин Сион ќе стане град на сите народи како што предвидува Псалми 87? (Римјаните 5,10; Ефесјаните 2,11-16; Колосјани 1,19-23).`

`4. Како би одговориле на некој кој ја истакнува реалноста дека во овој свет злите често напредуваат додека многу „добри“ луѓе страдаат? Што мислите вие за тоа? Зошто е важно да признаеме дека засега сè уште немаме целосно задоволителни одговори на сите прашања?`

---

#### Додаток: Утрински стих

**Светоста е...!** 2. Коринтјани 7,1.
