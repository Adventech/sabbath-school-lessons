---
title: Сион - дом на сите народи
date: 12/03/2024
---

`Прочитајте Псалми 87,1.2. Што го прави Сион толку ценето место?`

Псалми 87 е химна која го слави Сион како Божји посебно избран и сакан град. Темелот на Божјиот храм се наоѓа на гората Сион (Псалми 2,6; Псалми 15,1). На крајот на времето Сион ќе се издигне над сите гори, укажувајќи на Господовата суверена власт над целиот свет (Псалми 99,2; Исаија 2,2; Михеј 4,1). Псалми 87 зборува за Сион како „горите“ за да ја нагласи неговата величественост (Псалми 133,3). Бог ги сака „Сионските Врати повеќе отколку сите Јаковови шатори“ (Псалми 87,2), со што се нагласува дека Сион ги надвишува сите други места во Израел што во минатото служеле за собирање на Божјиот народ, како што биле Силом и Ветил. Според тоа, овој псалм потврдува дека вистинското богослужение се одвива на место и на начин што го пропишува самиот Бог.

`Прочитајте го текстот Псалми 87,3-7. Кои славни зборови биле изговорени за Сион?`

Славата на Сион ги привлекува сите народи кон Бога, и на тој начин границите на Божјото царство се прошируваат сè додека не го опфатат целиот свет. Забележете дека Бог не постапува кон другите народи како со граѓани од втор ред, и покрај тоа што Сион е прикажан како место на духовно раѓање на сите народи кои го прифаќаат Господа како свој Спасител. 

Уписот на поединците во матичните книги се вршел според местото на раѓање (Неемија 7,5; Лука 2,1-3). Псалмот трипати вели дека народите се родени во Сион, што значи дека Господ им дава нов идентитет и сите привилегии на законски родените сионски деца (Псалми 87,4-6). 

Псалми 87 укажува на спасението и на Евреите и на незнабошците и на нивното обединување во една црква преку Христовата служба на откупување (Римјаните 3,22; Римјаните 10,12; Галатјани 3,28.29; Колосјани 3,11). Сликата на благосостојбата на Сион, што ја наоѓаме во овој псалм, потсетува на Даниеловата визија на Божјето царство кое станува огромна планина што ја исполнува целата земја (Даниел 2,34.35.44.45) и на Исусовата парабола за Божјото царство како огромно дрво кое ги угостува небесните птици (Матеј 13,32).

`На кој начин подготвеноста на Сион да ги усвои сите луѓе го наоѓа своето исполнување во Големиот налог даден на Црквата – да го проповеда евангелието на секој народ (Матеј 28,18-20)? Како оваа идеја се вклопува во нашиот повик да ги проповедаме пораките на тројцата ангели?`

---

#### Додаток: Утрински стих

**Дејствувањето на Светиот Дух:** Јован 16,13.
