---
title: Неподвижни цврсти како планината Сион
date: 14/03/2024
---

`Прочитајте го текстот Псалми 125,1.2. Како се опишани тука оние што се надеваат во Бога?`

Оние кои се надеваат во Господа се споредени со гората Сион, симбол на постојаност и сила. Величествениот поглед на планините што го опкружуваат градот Ерусалим му помогнал на псалмистот да стане свесен за сигурноста што ја пружа божествената заштита (Псалми 5,12; Псалми 32,7.10). За разлика од планините со кои владеат злите, и кои паѓаат во морињата (Псалми 46,2), импресивната издржливост на планината на која е изграден Ерусалим влева длабока доверба. Довербата во Божјата заштита бара уште поголема смелост при соочувањето со болната реалност во која толку често се чини дека преовладува злото. Сепак, дури и среде сето тоа зло, Божјиот народ може да има надеж.

`Прочитајте го текстот Псалми 125,3-5. Што претставува искушението за праведните? Која поука се наоѓа овде за нас?`

Божјите деца можат да се обесхрабрат од успехот на злите, па дури и да бидат во искушение да ги следат нивните патишта (Псалми 73,2-13; Псалми 94,3). Дури ни врховната стабилност на планината Сион не може да обезбеди сигурност за оние што заминуваат од Господа. На луѓето и натаму им се дава слобода да ги пружаат своите „раце кон беззаконието“ (Псалми 125,3) и да „свртуваат кон криви патишта“ (Псалми 125,5). Но, Господ е праведен и ќе им суди на поединците кои истрајуваат во бунтот заедно со другите непокајнички грешници. 

Тука наоѓаме повик до Божјиот народ да остане непоколеблив во својата вера и доверба во Господ, како гората Сион, која е нивно неподвижно засолниште. Затоа, иако не разбираме сè што се случува, сепак можеме да се надеваме во Божјата добрина. 

„Појавувањето на гревот на светот, Христовото отелотворување, преродувањето, воскресението и многу други теми со кои се занимава Библијата, претставуваат тајни премногу длабоки за човечкиот ум да може да ги објасни или наполно да ги сфати. Меѓутоа, немаме причина да се сомневаме во Божјата реч само затоа што не можеме да ги разбереме тајните на божественото провидение... На сите страни наидуваме на чуда што ја надминуваат нашата моќ на сфаќање. Смееме ли тогаш да бидеме изненадени што и во духовниот свет има тајни кои не можеме да ги доловиме? Тешкотијата лежи единствено во слабоста и ограниченоста на човечкиот ум. Бог во Писмото ни дал доволно докази за божествениот карактер на светите списи, и ние не смееме да се сомневаме во неговата Реч затоа што не можеме да ги разбереме сите тајни на неговото провидение“ (Елена Г. Вајт, *Патот кон Христа*, стр. 106, 107 ориг.).

---

#### Додаток: Утрински стих

**Чистење на храмот:** 1. Коринтјани 3,16.
