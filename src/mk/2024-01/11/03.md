---
title: Молете се за мир во Ерусалим
date: 11/03/2024
---

`Прочитајте Псалми 122,1-5. Како се чувствуваат верниците по пристигнувањето во Ерусалим? Што се надеваат дека ќе најдат во Ерусалим?`

Псалми 122 ја изразува возбудата на поклониците по нивното пристигнување во Ерусалим. Поклоничките патувања во Ерусалим биле радосни настани, кога Божјиот народ се собирал трипати годишно за да ја прослави Божјата добрина кон нив во минатото и сегашноста (5. Мојсеева 16,16). Ерусалим бил средиште на животот на народот, бидејќи во него се наоѓале „сведоштвото Израелско“ (Псалми 122,4) и „престолите судиски“ (Псалми 122,5). Изразот „сведоштвото Израелско“ се однесува на светилиштето кое понекогаш се нарекувало „шатор на сведоштвото“ (4. Мојсеева 1,50), и во кое се наоѓал „ковчегот на сведоштвото“ (2. Мојсеева 25,22). Престолите поставени за судење го опишуваат правосудниот систем во Ерусалим (2. Самуил 8,15). Затоа поклоништвото било време кога можело да се бара и да се добие правда. Верноста кон Бога никогаш не смеела да се раздвојува од делењето правда меѓу луѓето. 

`Прочитајте го текстот Псалми 122,6-9. Која била главната молитва на Божјиот народ?`

Молитвата за мир во Ерусалим ги повикува Божјите благослови за градот и неговите жители и ги обединува верниците, така што мирот се шири меѓу нив (Псалми 122,8). Ерусалим би можел да биде град на мирот само ако завладее мир меѓу Бога и Неговиот народ, како и меѓу самите Божји деца. Затоа, молитвата за мир над Ерусалим испраќа повик до припадниците на Божјиот народ да живеат во мир со Бога и едни со други. Ерусалимскиот мир му носи благосостојба на народот (Псалми 147,12-14). 

Овој псалм нè учи дека молитвата за благосостојбата на заедницата на верници треба да биде главниот предмет на молитвите на Божјите деца, бидејќи само силен и обединет Божји народ може да му ја објави на овој свет радосната вест за Божјиот мир и спасение (Јован 13,34.35). 

Молитвата за мир во Ерусалим сè уште е предимство и одговорност на верниците, бидејќи ја одржува жива надежта во доаѓањето на Божјото царство на мирот на крајот на времето, кое ќе го опфати не само градот Ерусалим, туку и целиот свет (Исаија 52,7; Исаија 66,12.13; Откровение 21-22). 

`На кои сè практични начини можеме ние, како народ, да се стремиме да постигнеме хармонија меѓу нас денес?`

---

#### Додаток: Утрински стих

**Евангелието е наменето за сите:** Јован 12,32.
