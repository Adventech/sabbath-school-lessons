---
title: Сигурноста и мирот на Сион
date: 13/03/2024
---

`Прочитајте Псалми 46,1-7. Како поетски е опишан светот тука?`

Псалми 46 дава живописен опис на овој свет кој доживува превирање и го доловува со слики од природни катастрофи во невидени размери (Псалми 46,2.3). Сликата на разбранети води често ги прикажува бунтовните народи и разни проблеми што злите ги предизвикуваат во светот (Псалми 93,3.4; Псалми 124,2-5). Исто така, сликите на природни катастрофи во Псалми 46 прикажуваат свет контролиран од народите кои меѓусебно војуваат (Псалми 46,6). 

Очигледно е дека овде станува збор за свет кој не го познава Бога, бидејќи Бог е среде својот народ, а таму каде што живее Бог, изобилува мир (Псалми 46,4.5). Меѓутоа, иако овој свет го отфрла Бога, Тој не го напушта. Тој е присутен во светот со тоа што е меѓу својот народ. Со други зборови, колку и да изгледаат работите лошо, Бог сè уште е присутен овде, во светот, и можеме да црпиме лична надеж и охрабрување од спознавањето на таа темелна вистина. 

Господ, кој е совршено прибежиште, е изворот на траен мир и сигурност на Сион. Зборот што ја нагласува Сионовата сигурност во Псалми 46,3 е „нека“. Нека владее немир со светот, Божјиот народ сепак е безбеден. Тоа покажува дека мирот не е резултат на целосно отсуство на искушенија, туку Божји дар за Неговите деца кои се надеваат во Него. Безрезервната доверба во Бога може да му пружи на Божјото дете мир и сигурност среде бури (Матеј 8,23-27). Меѓутоа, се поставува прашањето: дали Бог ќе го препушта светот засекогаш на неговите деструктивни одлуки и постапки?

`Прочитајте го текстот Псалми 46,6-11. Како Бог одговара на насилството и разорувањата во светот?`

Бог одговара со незадоволство со таква сила што Неговата реч, која ја создала земјата, сега прави земјата да се растопува (Псалми 46,6). Сепак, тоа растопување не завршува со уништување туку со обнова. Забележете дека Бог го проширува својот мир од Сион до сите краишта на земјата. Бог ќе ги прекине сите војни и ќе ги запре орудијата на уништување што ги користат злите народи за да го угнетуваат светот (Псалми 46,9). Тоа е големата надеж што ја имаат христијаните, и која ќе се оствари при второто Исусово доаѓање.

`Како да научиме да имаме мир и доверба во Бога среде овој свет кој е навистина преполн со немири?`

---

#### Додаток: Утрински стих

**Духовно исцелување:** Ефесјаните 2,1.
