### Псалмите - Место каде што Бог и човекот се сретнуваат срце со срце

Псалмите се библиски молитви и химни кои се неспоредливи. Изговорени во мигови на славење на Бога, во радост, тага и очај, рецитирани или песни приватно и јавно, од страна на лаици, цареви, поети и свештеници, кои потекнуваат од праведни но и од покајани грешници, Псалмите служеле како молитвеник и песнарка за многу генерации верници.

Псалмите ја должат својата исклучителна улога на фактот што, за разлика од поголемиот дел од Библијата што ни се обраќа нам, тие зборуваат наместо нас и со нас. Псалмите се извор на благослов, надеж и будење, водич за преиспитување на самиот себе и размислување за Божјото величие, нешто што ни дава олеснување кога пекаме од длабочините и во нас ја буди желбата за ново предавање на Бога. Затоа, не сме изненадени што многу луѓе ги препознаваат во псалмите личните емоции и искуства и ги прифаќаат како сопствени молитви.

Лутер зборува многу трогателно за псалмите: „Каде би можеле да се најдат поблагородни зборови за изразување на радоста ако не во псалмите на прославување и благодарност? Преку нив можете да ѕирнете во срцата на сите свети, како да посматрате некоја пријатна градина или втренчено гледате во небото... Или, каде би можеле да најдете подлабоки, попонизни, пожалосни зборови за да ја изразите својата тага отколку во таговните псалми? Во нив проникнувате во срцата на сите свети, како смртта да ја посматрате или да џарите во пеколот, толку мрачни и стушни се сцените кои зад себе ги оставаат непостојаните сенки на Божјиот гнев... Поради сево ова, лесно може да разбереме зошто Книгата Псалми е омилената книга на сите свети. Затоа што секој човек во секоја прилика може да најде во неа псалми што одговараат на неговите потреби, кои ги смета толку погодни за себе, како да се таму само заради него. Во ниту една друга книга не можат да се најдат зборови кои би им биле рамни, или би ги надминале“ (Martin Luther, Martin Luther: Selections From His Writings, ed. John Dillenberger; New York: Anchor Books, 1962; pp. 39).

За да ја искусиме силата на псалмите, која може да го преобрази животот, повикани сме да ги пееме и да ги изговараме во нашите молитви, како што генерациите верници ги користеле псалмите за да ги упатат своите пофалби, молби, покајнички зборови, тажаленки и да изразат благодарност до суверениот Бог на благодатта и правдата.

Според тоа, дали треба да ги проучуваме псалмите? Како и остатокот од Светото писмо, Псалмите се напишани во својот специфичен историски, теолошки и книжевен контекст. Задачата на проучувањето на псалмите е да се доближи нивниот единствен свет до современата публика. Исто така, мораме да истакнеме дека, покрај тоа што претставуваат молитви на Божјиот народ, па дури и молитви што Исус ги изговарал како воплотен Господ, псалмите се исто така и молитви за Исус. Тие се Божјо откровение за човештвото. Друга задача на проучувањето на псалмите е, според тоа, да дознаеме од нив што сѐ направил Бог, што сѐ уште прави и што допрва ќе направи за овој свет преку Исуса Христа.

Иако Псалмите претставуваат збирка од 150 песни, таа збирка во никој случај не е толку случајна како што можеби се чини. Псалмите сведочат за духовно патување кое претставува заедничко искуство на многу Божји деца. Тоа патување започнува со вера која е цврсто втемелена и утврдена на Божјото суверено владеење, во чиишто рамки доброто се наградува а злото се казнува. Меѓутоа, како што напредуваме во нашето проучување, ќе видиме што се случува кога добро уредениот свет на верата ќе биде предизвикан и загрозен од страна на злото. Тогаш се поставуваат прашањата: Дали Бог сѐ уште владее? Како можат верниците да ја пеат Господовата песна во туѓа земја?

Наша желба и молитва е псалмите да нè зајакнат на нашиот животен пат и преку нив секојдневно да се сретнуваме со Бога срце со срце, сѐ до денот кога ќе го здогледаме Исуса Христа лице в лице.

*Драгослава Сантрач, со докторат од областа на Стариот завет, е главен уредник на Енциклопедијата на адвентистите на седмиот ден во седиштето на Генералната конференција на нашата црква. Таа е авторка на книга која се занимава со текстовите на Псалмите 76-150 во рамките на Меѓународниот библиски коментар на адвентистите на седмиот ден (Seventh-day Adventist International Bible Commentary).*
