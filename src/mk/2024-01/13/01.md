---
title: Чекај на Господа
date: 23/03/2024
---

### Прочитајте ги библиските текстови:
Псалми 27,14; Римјаните 8,18-25; Псалми 131; Матеј 18,3; Псалми 126; Псалми 92; Марко 16,1-8; 2. Петрово 1,19.

> <p>Запомнете го стихот</p>
> „Надевај се на Господа, охрабри се! Нека биде цврсто твоето срце! Да, чекај Го Господа!“ (Псалми 27,14).

Стигнавме до последната седмица од ова тримесечје во кое ги проучуваме Псалмите. Ова духовно патување нè водеше низ искуството на страхопочит пред нашиот величествен Создател, Цар и Судија; низ радостите на божественото избавување, проштавање и спасение; низ моментите на преданост во време на болка и тага; преку славните ветувања за вечното Божјо присуство и најавувањето на едно сеопшто, непрекинато богослужение во чест на нашиот Господ. Тоа патување продолжува, додека живееме со надеж во Господовото доаѓање, кога нашиот копнеж за Бога ќе го доживее своето конечно исполнување. Ако постои некоја завршна порака којашто можеме да ја извлечеме од Псалмите, тогаш тоа се овие зборови: „Чекај на Господа“.

Чекањето на Господа не подразбира поминување време во безделничење и очај. Напротив, чекањето на Господа е чин на вера и доверба што се покажуваат на дело. Чекањето на Господа ги преобразува нашите мрачни вечери, исполнувајќи ги со исчекување на ведрото утро (Псалми 30,5; Псалми 143,8). Тоа го зајакнува нашето срце со обновена надеж и мир. Тоа нѐ поттикнува да работиме повредно, донесувајќи снопови на обилна жетва од Господовите мисионски полиња (Псалми 126,6; Матеј 9,36-38). Чекањето на Господа никогаш нема да направи да се засрамиме, туку ќе биде богато наградено, бидејќи Господ е верен на своите ветувања (Псалми 37,7-11.18.34; Псалми 71,1; Псалми 119,137.138).

---

#### Додаток: Утрински стих

**Барајте покајание:** Римјаните 2,4.
