---
title: Радоста доаѓа наутро
date: 28/03/2024
---

`Прочитајте ги следните текстови: Псалми 5,3; Псалми 30,5; Псалми 49,14; Псалми 59,16; Псалми 92,2; Псалми 119,147; 2. Петрово 1,19 и Откровение 22,16. Која доба од денот е симболично прикажана како време на божественото откупување и зошто?`

Во Псалмите, утрото обично е тоа време кога се очекува Божјото откупување. Утрото ја открива Божјата милост, со што завршува долгата ноќ на грижи и очај (Псалми 130,5.6). Во Псалми 143, Божјото избавување ќе ја претвори сегашната темнина на смртта (Псалми 143,3) во светлина на новото утро (Псалми 143,8), а престојот во гробната јама (Псалми 143,7) во престој на „рамна земја“ (Псалми 143,10, според преводот ESV).

`Прочитајте го текстот Марко 16,1-8. Што се случило тоа утро за кое овде се зборува и зошто тоа за нас е толку важно?`

Утрото на воскресението на Исуса Христа го овозможило доаѓањето на вечното утро на Божјото спасение за сите кои веруваат во Неговото име. Кога го сретнале воскреснатиот Господ, Исусовите ученици ја искусиле полната сила на ветувањето од стихот Псалми 30,5: „Плач доаѓа навечер, а радоста наутро.“ Само благодарение на Божјата милост и безусловна љубов, нашиот плач се претвора во радост (Псалми 30,5.7). 

Како што ѕвездата Деница го најавува будењето на новиот ден, така и верата ја објавува новата реалност на вечниот живот во секојдневниот живот на Божјите деца (2. Петрово 1,19). Исус е наречен сјајна ѕвезда Деница (Откровение 22,16), како Оној што желно го очекуваме и кој ќе дојде да го воспостави своето царство во кое повеќе нема да има ноќ, зло и смрт (Откровение 21,1-8.25). На крајот на краиштата, тоа е она што, повеќе од сè друго, го очекуваме кога зборуваме за чекањето на Господа. И, секако, вреди да го чекаме. 

„Над разурнатата гробница на Јосифа, Христос победоносно објавил: ‘Јас сум воскресение и живот’. Овие зборови можело да ги изговори само Божеството. Сите создадени суштества живеат со Божја волја и сила. Тие се зависни примачи на животот од Бога. Од највозвишениот серафим до најскромното живо суштество, сите одново примаат сила од Изворот на животот. Само Оној кој е едно со Бога може да каже: Имам власт да го дадам животот и имам власт да го земам. Во својата божествена природа, Христос поседувал сила да ги скрши оковите на смртта“ (*Копнежот на вековите*, стр. 785 ориг.).

`Се вели дека смртта е врежана во нашите клетки уште од самото раѓање. Иако ова е точно, барем во случајот со нас како паднати суштества, што ни ветува Исусовото воскресение кога станува збор за привремениот карактер на смртта? Зошто никогаш не треба да заборавиме дека смртта за нас е само привремена состојба?`

---

#### Додаток: Утрински стих

**Во сенката на крстот:** Галатјани 6,14.
