---
title: За натамошно проучување
date: 29/03/2024
---

Во книгата *Патот кон Христа* од Елена Г. Вајт, прочитајте го поглавјето со наслов „Растење во Христа“, стр. 67-75 (оригинал). 

Псалмите ни упатуваат сесрдни повици да чекаме на Господа. „Смири се пред Господа и надевај се на Него“ (Псалми 37,7). А кога чекањето ни станува тешко, кога нè обзема чувство на несигурност и осаменост, треба да се сетиме на учениците на денот на Исусовото вознесување на небото (Дела 1,4-11). Исус се вознел на небото пред нивните очи, додека тие биле оставени да чекаат на Неговото враќање во некој непознат ден во иднина. Има ли некој што вкусил посилен копнеж веднаш да го прими Божјиот благослов од учениците тој ден? Тие сигурно копнееле да кажат: „Господи, земи нè со себе сега“. Меѓутоа, им било кажано да го чекаат ветувањето на Отецот и Исусовото враќање. А кога би помислиле дека тие биле очајни и разочарани поради тоа, би се изненадиле. Учениците се вратиле во Ерусалим и го направиле токму она што им го кажал Исус – чекале на дарот на Светиот Дух, а потоа со голема сила го проповедале евангелието по светот (Дела апостолски 1,12-14; Дела апостолски 2). 

Заповедта на нашиот Господ да чекаме на Него станува невозможна ако Тој не го изврши своето дело во нас преку Светиот Дух. Никаква количина на човечки ентузијазам не можела да го издржи притисокот којшто чекањето може да му го наметне на нашето кревко јас. Единственото нешто што може да ни помогне да го поднесеме тоа оптоварување е да престојуваме во Исуса Христа, имено, личниот однос со Него. „Според тоа, ако во нашето срце живее Христос, Тој ќе ни помогне: ‘Кој ве поттикнува да ја исполнувате неговата волја’ (Филипјаните 2,13). Ние ќе постапуваме како што постапувал Тој и ќе покажуваме ист дух. И така, љубејќи го него и живеејќи во него, ‘ние треба да растеме во сè кон Оној кој е главата, Христос“ (Ефесјаните 4,15)“ (Елена Г. Вајт, *Патот кон Христа*, стр. 75 оригинал). Додека продолжуваме да чекаме на Господа, можеме да најдеме мир и уживање во Псалмите. Нашите песни и молитви се местото каде што Божјото срце секојдневно се среќава со нашето.

**Прашања за разговор**

`1. Зошто чекањето е толку значајно во нашиот духовен живот? Разговарајте за искуството на чекање на некои библиски херои на верата. Како чекањето ја прочистило и ја зајакнало нивната вера? (Римјаните 4,19-22; Евреите 11).`

`2. Како ќе заврши нашето чекање? (Псалми 37,34-40). Односно, што ни е ветено дека ќе се случи кога конечно сè ќе биде решено? Каква надеж наоѓаме во тие текстови кога станува збор, на пример, за правдата што ни недостигала толку долго во овој живот?`

`3. Што се однесува до мртвите, зошто, од аспект на нивното лично искуство (Проповедник 9,5), чекањето на Исуса за нив е практично завршено? Каква надеж можеме да најдеме во одговорот на тоа прашање?`

---

#### Додаток: Утрински стих

**Благодатта на Спасителот:** Ефесјаните 2,8.
