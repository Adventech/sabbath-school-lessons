---
title: Повик да чекаме
date: 24/03/2024
---

`Прочитајте ги следните текстови: Псалми 27,14; Псалми 37,7.9.34; Псалми 39,7; Псалми 40,1; Псалми 69,6; Галатјани 5,5 и Римјаните 8,18-25. На што сесрдно го повикуваат Божјиот народ овие стихови?`

Еден од најголемите стресови во животот е веројатно стресот поврзан со чекањето. Кои и да сме, каде и да живееме, без оглед на положбата што ја заземаме во животот, сите понекогаш сме принудени да чекаме на нешто. Од чекање ред во продавница до чекање да ја слушнеме дијагнозата на лекарот, сите чекаме нешто – што не ни се допаѓа секогаш, зар не? 

А што е тогаш со чекањето на Бога? Поимот чекање на Господа го наоѓаме не само во Псалмите туку и на многу други места во Библијата. Во сите овие случаи, оперативниот збор е истрајност. Истрајноста е нашата цврста решеност да се спротивставиме на стравот дека ќе бидеме разочарани и дека поради некоја причина Бог нема да успее да допре до нас. Преданите Божји деца чекаат, знаејќи со сигурност дека Бог е верен и дека оние што чекаат на Него, ако му препуштиле да ја реши нивната ситуација, можат да бидат сигурни дека Тој ќе делува во нивен најдобар интерес, дури и ако во дадениот момент тоа не изгледа така.

Чекањето на Господа е нешто повеќе од обичното чекање. Тоа е длабок копнеж за Бога, кој може да се спореди со силна жед во сушна земја (Псалми 63,1). Псалмистот чека на многу благослови од Бога, но неговиот копнеж да биде во Божја близина ја надминува секоја друга желба и потреба во неговиот живот. 

Како што читаме кај Павле, во тој чудесен стих од Посланието до Римјаните, Бог и сите дела на создавањето чекаат на обновувањето на овој свет и на блажената средба на Бога и Неговиот народ на крајот на времето. Тој пишува: „И секое создание со нетрпение го очекува откривањето на синовите Божји“ (Римјаните 8,19). 

Колку прекрасно ветување!

Меѓутоа, додека чекаме на конечното спасение и повторното обединување со Бога, и додека „целото создание заедно воздивнува и страда во родилни маки“ (Римјаните 8,22), Господ сè уште, преку Светиот Дух, живее меѓу својот народ. 

Во меѓувреме, повикани сме да сведочиме (Дела 1,4-8) за планот на спасението, кој ќе ја достигне својата кулминација при новото создавање. Тоа ново создавање, во крајна линија, е она што го чекаме – конечно исполнување на нашите надежи како христијани адвентисти, на кои и самото име, адвентисти, ја содржи идејата за она на што се надеваме. Чекаме, но знаеме дека не е залудно. Христовата смрт и воскресение, при првото доаѓање, се најдобрата гаранција за Неговото второ доаѓање.

`Што чекате од Бога во овој момент? Како да научиме да чекаме со вера и доверба, особено кога она за што се молиме никако да дојде?`

---

#### Додаток: Утрински стих

**Зошто треба да се чуваме од двоумење?** Дела 24,25.
