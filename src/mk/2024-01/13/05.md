---
title: Чекање во Божјата саботна почивка
date: 27/03/2024
---

`Прочитајте го текстот Псалми 92. Кои два аспекта на саботниот ден се нагласени во оваа песна за саботата?`

Фалењето на Бога за големите дела на Неговите раце (Псалми 92,4.5) и сликата на праведните, која асоцира на Едем (Псалми 92,12-14), јасно упатуваат на Создавањето, првото нешто што го одбележува саботата. Псалмот, исто така, го прославува Господа како Бог на правдата, поради Неговата победа над непријателите (Псалми 92,7-15), а со тоа нагласува уште една тема поврзана со саботата – откупување од злото (5. Мојсеева 5,12-15). Така, Псалми 92 го велича Бога затоа што Тој го создал светот во минатото и затоа што го одржува во сегашноста, што ни дава надеж дека и на крајот на времето, ќе биде воспоставен вечниот божествен ред и мир. 

Луѓето можат да уживаат во саботниот одмор затоа што Бог е „Севишен“ (Псалми 92,1), и затоа што Неговата надмоќна и возвишена положба дава неспоредлива предност над нивните непријатели. 

Сепак, иако Тој е Севишен, Господ спремно посегнува надоле за да ги избави оние што Го повикуваат. Господовото дело на создавањето, а особено откупувањето на Неговите созданија, треба да ги вдахне луѓето да го слават Бога и да го љубат. На крајот на краиштата, живеењето во паднат свет, без надеж во откупувањето, не е нешто што би можело особено да одушеви никого. Во таков свет луѓето сакаат, страдаат, умираат – и тоа без никаква надеж. Затоа ние го славиме Господа, не само како наш Творец туку и како наш Откупител.

„Новото масло“ укажува на обновената решеност на псалмистот да му служи на Бога како Негов одново посветен слуга (Псалми 92,10). Помазанието со масло се вршело за да се посветат избраните луѓе како што се свештениците и царевите (2. Мојсеева 40,15; 1. Самуил 10,1 ). Меѓутоа, за да го опише своето помазание, псалмистот избира необичен еврејски збор, balal, кој главно не го отсликува помазанието на Божјите слуги, туку означува „мешање“ на маслото со другите делови на жртвата (2. Мојсеева 29,2; 3. Мојсеева 2,4.5). Таа единствена употреба на зборот balal од страна на псалмистот подразбира дека тој сака да се претстави себеси како жива жртва на Господа и целиот себеси да му се посвети на Бога (Римјаните 12,1). 

Не е чудно што можат да се најдат мисли за посветување во псалм кој се занимава со саботата, бидејќи саботата е знак дека Господ го посветува својот народ (2. Мојсеева 31,13). Сликата на палми (finik) и ливански кедри го претставува Божјиот народ кој расте во верата и вистинското обожавање на Божјата љубов и Неговите длабоки мисли. Саботата е знак на Господовиот вечен завет со Неговиот народ (Езекиел 20,20). Затоа саботниот одмор е од суштинско значење за припадниците на Божјиот народ, бидејќи ги оспособува со доверба да чекаат на тоа Господ да ги исполни сите негови заветни ветувања (Евреите 4,1-10).

`Повторно прочитајте го целиот текст Псалми 92. Каква голема надеж ни се нуди тука, и како можеме, дури и сега, да се утешиме од она што е кажано таму?`

---

#### Додаток: Утрински стих

**Верувај во она што го кажува Бог:** Марко 5,36.
