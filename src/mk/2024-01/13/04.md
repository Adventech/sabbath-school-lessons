---
title: Внесување снопови
date: 26/03/2024
---

`Прочитајте го текстот Псалми 126. Што е тоа што му дава сила и храброст на Божјиот народ? Што се кажува тука, во тој контекст, што можеме ние да го примениме во нашиот живот денес?`

Господовите чудесни избавувања во минатото се неисцрпен извор на вдахновение за Божјиот народ, како и извор на нивната надеж за иднината. Избавувањето во минатото било толку големо, што можело да се опише како остварување на сонот (Исаија 29,7.8). Забележете дека генерацијата што го фали Господа во Псалми 126 за избавувањето на Неговиот народ од ропство во минатото (Псалми 126,1), моментално и самата се наоѓа во ропство (Псалми 126,4). 

Меѓутоа, радоста и олеснувањето доживеани во минатото повторно се оживуваат преку песните и се усвојуваат како сегашно искуство. Новите генерации ја одржуваат библиската историја жива, сметајќи се себеси присутни меѓу оние кои од прва рака ги набљудувале тие настани. Значи, живата вера гледа на големите дела што Бог ги направил за својот народ во минатото, како на нешто што го направил за нас, а не само за нив (минатите генерации верници).

Всушност, сеќавањето на минатото поттикнува обновена надеж во сегашноста. Сликата на враќање на потоците „во сувата земја“ (Псалми 126,4) претставува моќна метафора за Божјата ненадејно и моќно дејство во корист на својот народ. Крајниот југ на Јудеја бил сушна пустинска област. Но по обилните врнежи во текот на дождовната сезона, потоците наеднаш би се формирале и би потекле поројни води. Раните и доцните дождови имале клучна улога за успехот на земјоделската година (5. Мојсеева 11,14; 5. Мојсеева 28,12). Слично на тоа, сликата за сеење со солзи и жнеење со радост (Псалми 126,5.6) претставува моќно ветување за божественото водство од тешката сегашност во среќна иднина. 

Крајот на жетвата било време кога учесниците на древните еврејски аџилаци ги носеле сезонските плодови во Божјиот храм во Ерусалим (2. Мојсеева 34,22.26). Мотивот на жетвата им обезбедувал моќна духовна поука за луѓето од тоа време. Како што трудот околу сеидбата и грижата за нивите, овоштарниците и лозјата се наградуваат со радоста на обилната жетва, така и сегашните искушенија на Божјиот народ ќе бидат овенчани со радоста на спасението на крајот на времето. Сликата на голема жетва укажува на Божјото обновување на Неговото царство на земјата при второто Христово доаѓање (Амос 9,13-15; Матеј 9,37). Меѓутоа, и тука се наметнува темата за чекање. Како и во случај со жетвата, мора да почекаме да ги видиме плодовите и резултатите од нашиот труд.

`Задржете се во мислите на некои моменти кога јасно и непогрешливо сте виделе како дејствува Господ во вашиот живот или во животот на другите луѓе. Како можете да црпите надеж од тие искуства за она низ што поминувате сега?`

---

#### Додаток: Утрински стих

**Ново раѓање:** Јован 3,3.
