---
title: Чекање на детето одвикнато од доење
date: 25/03/2024
---

`Прочитајте го текстот Псалми 131. Што нè учи овој псалм кога станува збор за нашиот однос со Бог?`

Божјиот народ живее во свет кој ги жалости верните, свет полн со искушенија и тешкотии речиси за сите. Но, обновеното убедување дека тој е Божјо дете и дека неговиот живот зависи од Бога, му дава утеха на псалмистот и го наведува да признае дека неговата гордост не вреди ништо. Измамноста на горделивоста е тоа што ги наведува луѓето да станат егоцентрични и неспособни да гледаат подалеку од себе. На тој начин, горделивите се заслепуваат за повозвишена Божја реалност. 

Спротивно на тоа, праведните ги подигаат своите очи кон Бога (Псалми 123,1.2). Спознавањето на Божјото величие ги прави понизни и ослободени од себичноста и суетните амбиции. Псалмистот јавно признава дека не се стреми кон „големи работи“ или кон оние нешта „што се над мене“ (Псалми 131,1). Тие изрази се однесуваат на Божјите дела во овој свет кои ја надминуваат човечката способност на разбирање. Сепак, модерната наука открива дека дури и нешто „наједноставно“ може да биде неверојатно сложено и далеку од нашата моќ на сфаќање, барем засега. Всушност, постои голема иронија во ова – колку повеќе дознаваме за физичкиот свет, толку се поголеми загатките што се појавуваат пред нас.

Од друга страна, метафората употребена во стихот Псалми 131,2, „како дете кон мајката своја“, претставува впечатлива слика на некој што наоѓа мир и спокој во Божјата прегратка. Тоа упатува на однос полн со љубов, којшто детето го воспоставува со својата мајка во различните фази од своето рано детство. 

Одвикнувајќи нè од безначајни амбиции и гордости, Бог постепено нè воведува во „цврста храна“, сè додека не бидеме во состојба да кажеме: „Мојата храна е да ја исполнувам волјата на Оној Кој Ме пратил и да го извршам Неговото дело“ (Јован 4,34; и Евреите 5,12-14). Детската доверба во Псалми 131 е всушност слика на зрела вера која е испитана и проверена од животните тешкотии и која се темели на сознанието дека Бог е вистинит и верен на својата Реч. 

Конечно, псалмистот го насочува своето внимание на доброто на Божјиот народ. Во крајна линија, ние сме повикани да го искористиме нашето искуство со Бога за да ја зајакнеме Неговата црква. Односно, она што лично сме го научиле за Божјата верност и добрина, можеме да го споделуваме со другите кои, поради една или друга причина, сè уште се борат во својата вера. Можеме да сведочиме за Христа дури и во самата црква, каде што многумина допрва треба лично да Го запознаат.

`„Вистина ви велам, ако не се промените и не бидете како деца, нема да влезете во царството небесно“ (Матеј 18,3). Што ни кажува Исус овде? Што подразбира таа идеја?`

---

#### Додаток: Утрински стих

**Силата на волјата:** Филипјаните 2,13.
