---
title: За натамошно проучување
date: 08/03/2024
---

Прочитајте Дела 7 и Евреите 11. Според Новиот завет, која е крајната цел на Божјето суверено водство на Неговиот народ низ историјата? 

Историските псалми се моќно сведоштво за Божјата верност кон Неговиот народ. Секој настан во историјата на Божјиот народ бил чекор според провидението, што водел кон конечно исполнување на божественото ветување за Спасителот на светот во личноста на Исус од Назарет. Дури и искушенијата, кои често го збунувале Божјиот народ и ги наведувале да помислат дека Бог ги напуштил, биле под Божјата суверена контрола како дел од Неговото провидение, бидејќи Бог е врховен Господар на историјата. Псалмистот вешто ја изнесува вистината дека дури ни човечкото неверство не може да го спречи Бога да му остане верен на својот народ и да ги исполни своите ветувања. Меѓутоа, непокајаните поединци и групи биле исклучени од заветните благослови, а нивниот неславен крај служи како трајно предупредување за тоа како животот без или против Бога ги уништува луѓето. 

Псалмите ги охрабруваат Божјите деца на сите времиња да ги полагаат своите надежи во Господа и да му останат верни. „Немаме причини да се плашиме од иднината, освен ако заборавиме како Господ нè водел и нè поучувал во минатото“ (E. G. White, *Life Sketches* of Ellen G. White, p. 196). 

За да може Божјиот народ бестрашно да чекори напред, мора да ги знае фактите од својата историја. Елена Г. Вајт ги советувала верниците да ги читаат Псалми 105 и 106 „макар еднаш седмично“ (*Testimonies to Ministers and Gospel Workers*, p. 98). 

Историјата на Божјиот народ покажува дека ниту едно ветување што го дал Бог во својата Реч нема да остане неисполнето. Тоа ги вклучува и божествените ветувања дека Тој и сега се грижи за секој поединец и ветувањата за иднината – за второто доаѓање на Исуса Христа, кој ќе го воспостави Божјето царство на правдата и мирот на новата земја.

**Прашања за разговор**

`1. Какви благослови носи сеќавањето на Божјото верно водство на Неговиот народ низ историјата? Кои се последиците од заборавањето или занемарувањето на поуките од минатото? Како можеме да го примениме истиот принцип на нас, како и на Црквата која е повикана да прави сè што древниот Израел бил повикан да прави?`

`2. Како псалмите нѐ охрабруваат да ја препознаеме Божјата грижа по провидението во нашиот живот и да покажеме трпение и доверба во Божјите суверени патишта, дури и тогаш кога не ни е лесно да разбереме зошто некои работи се случуваат на начинот на кој се случуваат?`

`3. Како можеме да се потрудиме проучувањето на историјата на Божјиот народ да зазема поистакнато место во нашето лично и заедничко богослужение? Како да вложиме свесен напор да им кажуваме на нашите деца повеќе за поновата историја на Божјиот народ?`

---

#### Додаток: Утрински стих

**Подготовка за времето на неволји:** Наум 1,7.
