---
title: Потсетување на историјата и славењето на Бога
date: 04/03/2024
---

`Прочитајте Псалми 105. Кои историски настани, и поуките кои можат да се извлечат од нив, посебно се истакнуваат во овој псалм?`

Псалми 105 потсетува на клучните настани што го обликувале заветниот однос меѓу Господа и Неговиот народ, Израел. Тој се сосредоточува на Божјиот завет со Аврама, дека ќе му ја даде нему и на неговите потомци Ветената земја, и како ова ветување, потврдено на Исак и Јаков, со дејството на провидението, се исполнило преку Јосифа, Мојсеја и Арона, како и за време на освојувањето на Ханан. Овој псалм му дава надеж на Божјиот народ од сите генерации, бидејќи Божјото чудесно дејствување во минатото претставува потврда за Божјата непроменлива љубов кон Неговиот народ во сите времиња (Псалми 105,1-5.7.8). 

Псалми 105 е сличен на Псалми 78 (видете го вчерашното проучување) по тоа што ја нагласува Божјата верност кон Неговиот народ низ историјата, и тоа со намера да го прослави Бога и да ги поттикнува луѓето на верност. Меѓутоа, за разлика од Псалми 78, Псалми 105 не ги спомнува грешките на луѓето од минатото. Целта на овој псалм е поинаква. 

Во Псалми 105, историјата се раскажува преку животот на најголемите израелски патријарси, и притоа се укажува на Божјото провидение и водство, како и на трпеливото поднесување на неволјите од нивна страна. Истрајноста и преданоста на патријарсите биле богато наградени. На тој начин, Псалми 105 ги повикува луѓето да се угледаат на верата на патријарсите и со доверба да чекаат на Божјото избавување во свое време. 

Псалми 105 во еден дел има тон на химна (Псалми 105,1-7), која нагласува дека Божјиот народ треба да ги познава фактите од својата историја за вистински да го слави Бога. Историјата дава едновремено и потврда за нашата вера и безброј причини за да го славиме Бога. 

Верниците се ословуваат како семе Аврамовото и деца Јаковови (Псалми 105,6), врз основа на што се сметаат за исполнување на Божјото ветување дадено на Аврам дека од него ќе направи голем народ (1. Мојсеева 15,3-6). Псалмистот со тоа го нагласува континуитетот меѓу патријарсите и следните генерации на Божјиот народ. Тој, исто така, истакнува дека „Неговите судови се по *целата земја*“ (Псалми 105,7; додаден италик), со што ги опоменува верниците да не забораваат дека „нашиот Бог“ воедно е и суверен Господар на целиот свет и дека Неговата милост се протега над сите народи (Псалми 96,1; Псалми 97,1). Тоа е, очигледно, повик на преданост на секоја генерација верници.

`Како ние, како адвентисти на седмиот ден, треба да се гледаме себеси во таа човечка лоза – од Аврам па натаму? (Видете Галатјани 3,29) Кои поуки треба да ги научиме од оваа историја?`

---

#### Додаток: Утрински стих

**Изборот е ваш:** Исус Навин 24,5.
