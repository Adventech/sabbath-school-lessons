---
title: Параболата за Господовото лозје
date: 06/03/2024
---

`Прочитајте го текстот Псалми 80. Како е прикажан Божјиот народ во овој псалм и за која голема надеж се моли тој?`

Израел е претставен како лозје кое Бог го откорнал од Египет, земјата на ропството и го пренел во Ветената земја – место на изобилство. Сликата на лозјето го доловува Божјиот избор на Израел и Неговата грижа за него според провидението (прочитајте исто така: 1. Мојсеева 49,11.12.22; 5. Мојсеева 7,7-11). 

Меѓутоа, во Псалми 80 Божјото лозје е под Неговото проклетство (Псалми 80,12). Пророците најавуваат уништување на лозјето, како знак на Божјиот суд, бидејќи плодот се покажал како лош (Исаија 5,1-7; Еремија 2,21). 

Но во Псалми 80, авторот не размислува за причините за божествениот суд. Со оглед на длабочината на Божјата благодат, псалмистот е збунет што Бог толку долго може да го лиши својот народ од Неговото присуство. Напнатоста меѓу Божјата клетва и судот од една страна, и Божјата благодат и проштавање од друга, предизвикува кај псалмистот страв дека божествениот гнев би можел да надвладее и целосно да го уништи народот (Псалми 80,16).

`Прочитајте го текстот 4. Мојсеева 6,22-27. Како се користи овој благослов во Псалми 80?`

Рефренот од псалмот се навраќа на Ароновото ветување за Божјето вечно благословување на народот (4. Мојсеева 6,22-27) и ја нагласува надежта дека Божјата благодат ќе триумфира над причините за нивната беда: „Боже, обнови нè, разведри го Своето лице и спаси нè!“ (Псалми 80,3; видете и Псалми 80,7.19). 

Еврејскиот збор за „обнови нè“ доаѓа од вообичаен израз што значи „да се врати“, и се користи секогаш одново во Библијата во ситуации кога Бог го повикува својот народ, кој заталкал, да се врати кај Него. Тоа е тесно поврзано со концептот на покајание, одвраќање од гревот и враќање кон Бога. „И ќе им дадам срце за да Ме познаат дека Јас Сум Господ, за да бидат Мој народ, а Јас нивни Бог, зашто тие пак ќе се обратат кон Мене со сето свое срце“ (Еремија 24,7).

`Како вие, во својот личен пример, сте го доживеале покајанието како враќање кај Бога?`

---

#### Додаток: Утрински стих

**Нема оправдување за гревот:** Јован 8,11.
