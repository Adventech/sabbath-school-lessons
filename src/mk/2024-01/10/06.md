---
title: Господовата надмоќ во историјата
date: 07/03/2024
---

`Прочитајте го текстот Псалми 135. Кои историски настани се истакнати во тој псалм? Кои поуки ги извлекува псалмистот од нив?`

Псалми 135 го повикува Божјиот народ да го фали Господа за Неговата добрина и верност покажани при создавањето (Псалми 135,6.7), и низ историјата на спасението на Израел при излегувањето од Египет (Псалми 135,8.9) и освојувањето на ветената земја (Псалми 135,10-12). 

Господ ја покажал својата милост со тоа што го избрал израелскиот народ за своја „драга сопственост“ (Псалми 135,4). „Драгата сопственост“ укажува на единствениот заветен однос меѓу Господа и Неговиот народ (5. Мојсеева 7,6-11; 1. Петрово 2,9.10). Изборот на Израел бил заснован на Божјата суверена волја, така што Израел нема причина да се чувствува надмоќно во однос на другите народи. Текстот Псалми 135,6.7 покажува дека Господовите суверени намери за овој свет не започнале од Израел, туку од создавањето. Затоа Израел треба понизно да ја исполнува улогата што му е доделена во Божјите спасоносни планови за целиот свет. 

Раскажувањето на Божјите големи дела во корист на Неговиот народ (Псалми 135,8-13) кулминира со ветувањето дека Бог ќе му „суди“ на својот народ и дека ќе се смилува над нив (Псалми 135,14). Судот што се споменува тука е Божјата одбрана на угнетените и сиромашните (Псалми 9,4; Псалми 7,8; Псалми 54,1; Даниел 7,22). Ветувањето гласи дека Господ ќе се застапува за својот народ и ќе го одбрани (5. Мојсеева 32,36). Според тоа, целта на Псалми 135 е да го поттикне Божјиот народ да има доверба во Господа и да остане верен на својот завет со Него. 

Господовата верност кон Неговиот народ го наведува псалмистот уште еднаш да ја потврди ништовноста на идолите и единствената надмоќ на Господа во светот (Псалми 135,15-18). Потпирањето на идолите ги остава нивните обожаватели безнадежни и немоќни како што се и самите тие (Псалми 135,18). Псалмот покажува дека Бог треба да се слави и како Творец и како Спасител на својот народ. Ова е прекрасно изразено преку две комплементарни (што заемно се дополнуваат) верзии на четвртата заповед од Декалогот (2. Мојсеева 20,8-11; 5. Мојсеева 5,12-15). Бидејќи Божјата моќ, како што се покажала при создавањето и историјата, неспоредлива во светот, Божјиот народ секогаш треба да се потпира на Него и само Него да го обожава. Затоа ние треба да го обожаваме само Него како наш Творец и Откупител, а обожавањето на што било или кого било друг претставува идолопоклонство.

`Како можеме да бидеме сигурни дека немаме некои идоли во својот живот? Зошто паѓањето во идолопоклонство би можело да биде полесно отколку што мислиме?`

---

#### Додаток: Утрински стих

**Најголемата битка со која се соочуваме:** 2. Тимотеј 2,19.
