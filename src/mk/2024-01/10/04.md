---
title: Потсетување на историјата и покајанието
date: 05/03/2024
---

`Прочитајте Псалми 106. Кои историски настани, и поуките што можат да се извлечат од нив, посебно се истакнуваат во овој псалм?`

Псалми 106, исто така, потсетува на значајни настани од историјата на Израел, вклучувајќи го излегувањето од Египет, престојувањето во пустината и животот во Ханан. Тој потсетува на ужасните гревови на татковците, кои својот врв го доживеале во генерацијата што била одведена во прогонство. Затоа, овој псалм речиси сигурно бил напишан или додека луѓето биле во Вавилон, или откако се вратиле дома, а псалмистот, воден од Светиот Дух, му ги прераскажал на Божјиот народ тие историски настани, заедно со поуките кои требало да ги научат од нив. 

И овој псалм, како и многу други, укажува на Божјата верност на Неговиот завет на благодатта, во согласност со кој го спасувал својот народ во минатото (Псалми 106,45). Тој изразува надеж дека Бог повторно ќе покаже наклоност кон својот народ кој се кае и ќе го собере од расејувањето меѓу народите (Псалми 106,47). Молбата за сегашно ослободување не е само пуста желба, туку молитва со вера заснована на доказите за тоа како Бог ги избавил во минатото (Псалми 106,1-3) и на познавањето на непоколебливиот карактер на Божјата верност кон заветот што го воспоставил со својот народ. 

Сеќавањето на историските неуспеси на Израел во Псалми 106 е составен дел од признавањето на сопствените гревови од страна на народот и спознанието дека не се ништо подобри од нивните предци. Сегашната генерација дури признава дека е полошa од своите предци, затоа што ги знаела последиците од нивните беззаконија и за тоа како Бог го покажувал своето големо трпение и благодат спасувајќи ги, иако тие некогаш намерно оделе по лоши патишта. Ако тоа важело за нив, запрашајте се колку повеќе важи за нас денес, кои имаме такво откровение на Божјиот карактер и на Неговата спасоносна благодат, какво што се покажало во Исусовата личноста и на крстот. 

Добрата вест во Псалми 106 е дека Божјата постојана љубов секогаш ги надминува човечките гревови (Псалми 106,8-10.30.43-46). Клучната улога што ја одиграле Мојсеј и Финес во избегнувањето на Божјиот гнев, укажува на важноста на Христовото посредување во полза на верниците. Само личното доживување на Божјата благодат може да претвори една сторија од минатото во наша сторија.

`Стихот Псалми 106,13 вели: „Но речиси ги заборавија Неговите дела, не се надеваа на Неговата волја.“ Зошто и ние толку лесно знаеме да се однесуваме на ист начин и во нашиот живот?`

---

#### Додаток: Утрински стих

**Или или:** Матеј 12,30.
