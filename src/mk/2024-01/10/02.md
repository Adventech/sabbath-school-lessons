---
title: Господовата незапирлива верност
date: 03/03/2024
---

`Прочитајте го текстот Псалми 78. Кои три клучни историски епохи се истакнати во тој псалм? Какви поуки, кои одново се повторуваат, ги извлекува Асаф од секој од тие периоди?`

Овие осврти на минатото на Израел ја изнесуваат на виделина Божјата верност и неверството на народот. Тие, исто така, требало да ги научат идните генерации да не ги повторуваат грешките на своите предци, туку да се надеваат во Бога и да останат верни на Неговиот завет. Псалмистот го користи историскиот извештај како парабола (Псалми 78,2), што значи дека луѓето треба длабоко да размислуваат за пораката на тој псалм и сами за себе да го истражуваат неговото значење. Стихот Псалми 78,2 е пророчки опис на Исусовиот метод на поучување преку параболи (Матеј 13,34.35). 

Псалмот, исто така, се осврнува на времето на излегувањето од Египет (Псалми 78,9-54), населувањето на Ханан (Псалми 78,55-64) и на владеењето на царот Давид (Псалми 78,65-72). Тој ги покажува Господовите славни дела и ги открива последиците од кршењето на заветот со Бога од страна на народот. Израелската историја бележи многу форми на неверство на народот кон Бога, а особено нивното идолопоклонство (Псалми 78,58). 

Меѓутоа, псалмистот нагласува каде се наоѓа коренот на израелското неверство – заборавиле што направил Бог за нив, не му верувале, го искушавале Бога (Псалми 78,18.41.56), се бунтувале против Него, не го држеле Неговиот закон, Неговиот завет, ниту Неговите сведоштва (Псалми 78,10.37.56). Нагласувајќи ги овие конкретни облици на неверство, псалмистот порачува дека отфрлањето на Израел во текот на историјата било последица на еден единствен суштински грев, имено, народот пропуштил да се потпре на Господа (Псалми 78,7.8). 

Кога го читаме тој псалм, стоиме зачудени пред упорната тврдоглавост и духовно слепило на народот, наспроти Господовото бескрајно трпение и Неговата благодат. Како се случило секоја нова генерација да биде толку бавна во учењето? 

Но, пред да станеме премногу критични кон минатите генерации, треба да размислиме за самите нас. Зар ние не сме исто толку заборавни кога станува збор за Божјите чуда од минатото и склони да ги занемариме Неговите заветни барања? Псалмите не ги охрабруваат луѓето да се потпираат на сопствените дела. Напротив, Псалми 78 ја покажува напразноста на човечката волја доколку таа не е втемелена на постојаната свесност за Божјата верност и прифаќање на Неговата благодат. Неуспешните битки на Божјиот народ (Псалми 78,9.62-64) ја потврдуваат поуката од овој псалм дека човечките напори, ако не сме верни на Бога, се осудени на неуспех.

`Што научивте или сте требале да научите од сопствените грешки од минатото?`

---

#### Додаток: Утрински стих

**Само благодат:** 2. Коринтјани 12,9.
