---
title: Вдахновени молитви
date: 03/01/2024
---

`Прочитајте ги следните текстови: 2. Самуил 23,1.2 и Римјаните 8,26.27. Што нè учат овие текстови во врска со молитвата?`

Псалмите се вдахновени молитви и похвални песни на Израел, така што во нив гласот Божји се меша со гласот на Неговиот народ. Според тоа, псалмите ја претпоставуваат динамиката на живиот заемен однос со Бога.

Псалмистите му се обраќаат на Бога лично, со зборовите: „Боже мој“, „Господе“ и „царе мој“ (Псалми 5,2; Псалми 84,3). Тие често го молат Бога: „Чуј“ (Псалми 5,1), „послушај ја мојата молитва“ (Псалми 39,12), „види“ (Псалми 25,18), „услиши ме“ (Псалми 102,2) и „избави ја душата моја“ (Псалми 6,4). Ова се очигледно зборови на некој што му се моли на Бога.

Извонредната убавина на псалмите како молитви и похвални песни лежи во фактот што тие се всушност Божјата реч изразена во вид на побожни молитви и похвални песни на верниците. Според тоа, псалмите им обезбедуваат на Божјите деца моменти на посебна блискост, како што е опишано во текстот Римјаните 8,26.27: „Исто така и Духот ѝ помага на нашата слабост, зашто ние не знаеме за што да се молиме, како што треба: но Самиот Дух посредува за нас со неискажливи воздишки. А Оној, Кој ги испитува срцата, знае какво е значењето на Духот, зашто по Божјата волја се моли за светите“.

И Исус ги цитирал псалмите, како што гледаме во текстот Лука 20,42.43, каде што директно го цитира текстот Псалми 110,1: „Зашто самиот Давид вели во свитокот на псалмите: ‘Му рече Господ на мојот Господ: Седи оддесно Мене, додека ги положам Твоите непријатели, за подножје на Твоите нозе!’“

Иако некои псалми настанале врз основа на конкретни историски настани, искуствата на самите псалмисти, како и доживувањата на Израел како народ – или се повикуваат на нив – сепак, духовната длабочина на псалмите покрива мноштво животни ситуации и ги надминува сите културни, верски, етнички и полови граници. Со други зборови, кога ги читате псалмите, гледате дека тие изразуваат надеж, благодарност, страв, гнев, тага и жалење – сето она со кое луѓето се соочувале насекаде во светот, во секое време, без оглед на нивните животни околности. Тие се обраќаат до сите нас, на јазикот на нашето лично искуство.

`Што ни кажува фактот дека Исус ги цитирал псалмите за важноста што тие би можеле да ја имаат во нашето лично верско искуство?`

---

#### Додаток: Утрински стих

**Единственото правило на верата:** Јован 5,24.
