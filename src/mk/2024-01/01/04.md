---
title: Песна за секоја прилика
date: 02/01/2024
---

`Прочитајте ги текстовите: Псалми 3; 33,1-3 и Псалми 109,6-15. За кои различни аспекти од човековото искуство зборуваат овие псалми?`

Псалмите ја прават заедницата на верните свесни за целокупниот опсег на човечкото искуство и покажуваат дека верните можат да го слават Бога во секоја животна прилика. Во нив го гледаме следново:

(1) Химни кои го величаат Бога за Неговата величественост и моќ прикажани при создавањето. (2) Псалми на благодарност кои изразуваат длабока благодарност за изобилните Божји благослови. (3) Жалопојки што претставуваат сесрдни извици кон Бога за избавување од неволји. (4) Псалми на мудрост кои даваат практични насоки за праведен живот. (5) Царски псалми кои укажуваат на Христа – суверениот Цар и Избавител на Божјиот народ. (6) Историски псалми кои потсетуваат на минатото на Израел и ја нагласуваат Божјата верност и неверноста на Израел, со цел да ги поучат идните генерации да не ги повторуваат грешките на своите предци, туку да се надеваат во Бога и да останат верни на Неговиот завет.

Поезијата на Псалмите покажува изразита моќ да го привлече вниманието на читателите. Иако некои од тие поетски фигури се губат во преводот, сепак можеме, дури и на нашиот мајчин јазик, да согледаме многу од нив.

1. Паралелизмот подразбира комбинирање на симетрично составени зборови, фрази или мисли, што придонесува подобро да се разберат соодветни изрази. На пример: „Благословувај Го Господа, душо моја, и сè што е во Мене: Неговото свето име!“ (Псалми 103,1). Во овој паралелизам, изразот „душо моја“ одговара на изразот „сè што е во мене“, значи, се однесува на целокупното човеково битие.
2. Сликовитиот јазик користи фигуративно изразување за да остави силен впечаток врз физичките сетила на читателот (на пример, Божјото засолниште се споредува со „сенката на /Неговите/ крилја“ (Псалми 17,8).
3. Меризмот доловува целина користејќи пар спротивставени поими. Фразата „дење викам, а ноќе тажам пред Тебе“ означува плачење (викање) без престанување (Псалми 88,1).
4. Игрите со зборови користат одредени изрази кои звучат слично за да нагласат одредена духовна порака. Во текстот Псалми 96,4.5, од еврејските изрази *'elohim* „богови“ и *'elilim*, „идол“, се создава игра на зборови, што ја пренесува пораката дека боговите на околните народи се само привидно *'elohim*, „богови“, но всушност тие се само *'elilim*, „идоли“.

`Конечно, зборот „selah“ означува краток прекин (интерлудиум), или како повик да се застане и размисли за пораката на одреден дел од псалмот или да се промени музичката придружба (Псалми 61,4).`

---

#### Додаток: Утрински стих

**Храна за душата:** Лука 4,4.
