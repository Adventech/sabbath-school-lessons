---
title: Светот на Псалмите
date: 04/01/2024
---

`Прочитајте ги следните текстови: Псалми 16,8; Псалми 44,8; Псалми 46,1; Псалми 47,1.7; Псалми 57,2; Псалми 62,8; Псалми 82,8 и Псалми 121,7. Кое место го заземал Бог во животот на псалмистот?`

Светот на Псалмите е целосно сосредоточен на Бога – тој настојува да ги потчини на Бога сите животни искуства преку молитва и славопојка. Бог е суверен Творец, Цар и Судија на целата земја. Тој обезбедува сè што им треба на Неговите деца. Затоа, може да му се верува во секој миг. Дури и Божјите непријатели прашуваат: „Каде е твојот Бог?“, кога Божјиот народ навидум доживува неуспех (Псалми 42,10). Како што Господ е секогаш присутен и никогаш не го изневерува својот народ, така и Божјиот народ секогаш го има Бога предвид. На крајот на краиштата, псалмите предвидуваат дека ќе дојде време кога сите народи и сиот создаден свет ќе го обожаваат Бога (Псалми 47,1; Псалми 64,9).

Централното место што го има Бог во животот на верниците доведува до тоа и богослужението да има централно место во нивното искуство. Богослужението, за време на кое се користени псалмите, суштински се разликувало од богослужението според сфаќањата на многу луѓе денес, бидејќи богослужението во библиската култура било природно и неоспорно средиште на животот на целата заедница. Според тоа, сè што се случувало во животот на Божјиот народ, и добро и лошо, неминовно наоѓало свој израз за време на богослужението. Бог го слуша псалмистот, каде и да се наоѓа тој, и му одговара во најдоброто време што Самиот го одредува (Псалми 3,4; Псалми 18,6; Псалми 20,6).

Псалмистот е свесен дека Божјото живеалиште се наоѓа на небото, но во исто време, Бог престојува и на Сион, во светилиштето меѓу својот народ. Затоа, Бог е во исто време блиску и далеку, насекаде, и во неговиот храм (Псалми 11,4), и скриен (Псалми 10,1) и откриен (Псалми 41,12). Во Псалмите се обединети оние Божји атрибути кои навидум меѓусебно се исклучуваат. Псалмистите разбрале дека близината и оддалеченоста се неразделни во вистинското Божјо битие (Псалми 24,7-10). Тие ја разбрале динамиката на таа духовна тензија. Токму нивната свесност за Божјата добрина и присуство, среде сето она што го доживувале, ја јакнело нивната надеж додека чекале Бог да интервенира, без оглед како и кога и да го стори тоа.

`Како Псалмите можат да ни помогнат да разбереме дека не можеме да го ограничиме Бога само на одредени аспекти од нашето постоење? Во кои области од вашиот живот можеби се обидувате да го држите Господа на растојание?`

---

#### Додаток: Утрински стих

**Гледајте ги Божјите чудеса:** Јов 37,14.
