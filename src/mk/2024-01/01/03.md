---
title: Да ги запознаеме Псалмистите
date: 01/01/2024
---

Царот Давид, чие име се појавува во насловот на повеќето псалми, бил активно вклучен во организирањето на службата на самото израелско богослужение. Тој е опишан како „пејачот на Израелевите песни“ (2. Самуил 23,1). Новиот завет го потврдува авторството на Давид на различни псалми (Матеј 22,43-45; Дела 2,25-29.34.35; Дела 4,25; Римјаните 4,6-8). Покрај тоа, бројни псалми биле составени и од храмски музичари, инаку Левити – на пример, Псалми 50 и Псалми 73-83, биле составени од Асаф; Псалми 42, Псалми 44-49, Псалми 84-85 и Псалми 87-88 од синовите на Кореј; Псалми 88 биле составени од Еман од домот Зарин; и Псалми 89 од Етан од домот Зарин. Освен нив, псалми пишувале и Соломон (Псалми 72 и Псалми 127) и Мојсеј (Псалми 90).

`Прочитајте ги текстовите: Псалми 25,1-5; Псалми 42,1; Псалми 75,1; Псалми 77,1; Псалми 84,1.2; Псалми 88,1-3 и Псалми 89,1. Што ни откриваат овие псалми за искуствата низ кои минувале нивните автори?`

Светиот Дух ги вдахнувал псалмистите и ги користел нивните таленти во служба на Бога и нивната заедница на верата. Псалмистите биле луѓе со искрено посветување и длабока вера, но сепак склони да се обесхрабрат и да паднат во искушение како и сите ние. Иако биле напишани пред многу време, Псалмите секако одразуваат и нешто од она што го доживуваме ние денес.

„Нека стигне мојата молитва до Тебе, приклони го Своето уво кон мојот повик. Зашто мојата душа е наситена од страдања, мојот живот наближува кон Подземјето“ (Псалми 88,2.3). Тоа е крикот на некоја душа од дваесет и првиот век, во истата мера како и на некоја од пред 3.000 години.

Некои псалми ги спомнуваат тешкотиите, некои се сосретодочуваат на радостите. Псалмистите го повикувале Бога да ги спаси, но ја доживувале и Неговата незаслужена наклоност. Тие го славеле Бога за Неговата верност и љубов, и му се заколнувале на беспоговорна лојалност. Псалмите, според тоа, се сведочења за божественото откупување и обележја на Божјата благодат и надеж. Псалмите го пренесуваат божественото ветување на сите кои со вера го прифаќаат Божјиот дар за простување и нов живот. Сепак, во исто време, тие не се обидуваат да ги забошотат, прикријат или омаловажат тешкотиите и страдањата што преовладуваат во овој паднат свет.

`Како можеме да црпиме надеж и утеха од сознанието дека дури и верните луѓе, како псалмистот, се бореле со одредени работи со кои се бориме и ние денес?`

---

#### Додаток: Утрински стих

**Упатено до обичниот свет:** Јован 6,63
