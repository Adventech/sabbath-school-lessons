---
title: За натамошно проучување
date: 05/01/2024
---

Во книгите на Елена Вајт прочитајте ги следните поглавја: „Храмот и неговото посветување“, Пророци и цареви, стр. 35-50 (оригинал) и „Благослови на музиката“, Порака до младите, стр. 291, 292 (оригинал).

Библискиот Псалтир се состои од 150 псалми, кои се групирани во пет книги: Книга I (Псалми 1-41), Книга II (Псалми 42-72), Книга III (Псалми 73-89), Книга IV (Псалми 90-106) и Книга V (Псалми 107-150). Оваа поделба потекнува од раната еврејска традиција и одговара на поделбата на Петокнижјето.

Книгата Псалми дава докази за некои веќе постоечки збирки на Псалми: збирката на Кореевите синови (Псалми 42-49; 84; 85; 87; 88), збирката на Асафовите синови (Псалми 73-83), Песни за издигнување (Псалми 120-134) и Алелуја псалми (Псалми 111-118; Псалми 146-150). Текстот Псалми 72,20 сведочи и за помала збирка Давидови псалми.

Иако повеќето од псалмите се поврзани со времето на царот Давид и раната монархија (X век пр. н.е.),збирката продолжила да расте и во текот на следните векови: за време на поделбата на царството, во периодот на прогонство и во поствавилонскиот период. Можно е еврејските писари, под водство на Езра, да ги споиле постоечките помали збирки псалми во една книга кога работеле на воспоставување на службата во новиот храм.

Меѓутоа, фактот дека писарите ја обединиле книгата Псалми во никој случај не го намалува нејзиното божествено вдахновение. Тие писари, како и псалмистите, биле посветени Божји слуги, и Бог управувал со нивното дело ( Езра 7,6.10 ). Божествено-човечката природа на псалмите може да се спореди со соединувањето на божественото и човечкото за време на отелотворувањето на Господа Исуса Христа. „Но Библијата, со своите од Бога дадени вистини, изразени со човечки јазик, претставува соединување на божественото со човечкото. Такво соединување постоело и во Христовата природа, зашто Христос бил и син Божји и син човечки. Така, за Библијата може да се каже истото што е напишано за Христа: ‘Речта стана тело и се настани меѓу нас’ (Јован 1,14)“ (Елена Г. Вајт, *Големата борба*, стр. 8 оригинал).


**Прашања за разговор**

`1. Што значи тоа дека псалмите се божествено-човечки молитви и химни? Како оваа идеја, колку и да е тешка за разбирање, ни помага да ја согледаме блискоста каква што Бог сака да ја има со својот народ? Како ова, на своевиден начин, ни открива колку му е Бог близок на човечкиот род и на секој од нас поединечно?`

`2. Разговарајте во класата за времето кога сте нашле нешто во Псалмите што конкретно се однесувало на вашата тогашна ситуација. Каква утеха и надеж ви дало тоа?`

---

#### Додаток: Утрински стих

**Живот во небесна атмосфера:** Еремија 33,3.