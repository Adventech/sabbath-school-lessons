---
title:  ТИР И ЌЕСАРИЈА
date:   06/09/2018
---

По престојот на Павле на Милет, Лука детално го бележи понатамошното патување. Сѐ уште на пат за Ерусалим, апостолот поминал една седмица во Тир, на брегот на Феникија, каде бродот требало да се истовари (Дела апостолски 21,1-6). Меѓутоа, додека престојувал во тоа место, верниците го наговарале да не оди во Ерусалим. Тоа што верниците водени од Духот го предупредиле Павле да не оди во Ерусалим, не е нужно спротивно со фактот дека апостолот претходно бил воден од Духот. Грчкиот израз *etheto en tō pneumati* во Дела апостолски 19,21 попрво би требало да се сфати како „науми во Духот“, отколку дека Павле сам ја донел оваа одлука. Суштината е во тоа дека Духот можеби им укажал на христијаните од Тир на опасностите што го очекувале Павле; и така, загрижени за него, му препорачале да се откаже од своите намери.

Павле не бил сигурен што ќе му се случи во Ерусалим (Дела апостолски 20,22.23). Божественото водство не појаснува секогаш сѐ, дури ни на некој како
што бил Павле.

`Прочитајте го текстот во Дела апостолски 21,10-14. Кој посебен настан се одиграл во Ќесарија во врска со патувањето на Павле во Ерусалим?`

Агав бил пророк од Ерусалим кој веќе бил претставен во времето на гладот во Дела апостолски 11,27-30. Слично на одредени старозаветни пророштва (на пример: Исаија 20,1-6; Еремија 13,1-10), неговата порака била сликовито претставена; изгледала како жива илустрација на она што ќе му се случи на Павле кога ќе стигне во Ерусалим и како непријателите ќе го предадат на незнабошците (Римјаните).

Оние кои биле со Павле очигледно ја сфатиле пораката на Агав како предупредување, не како пророштво, па со сите сили се труделе да го убедат апостолот да не оди во Ерусалим. Иако длабоко трогнат од нивната реакција, Павле бил решен да ја изврши својата мисија, дури и по цена на животот. За него исправноста на Евангелието и црквата било многу поважно од личната сигурност или личните интереси.

„Никогаш до тогаш овој апостол не се приближувал кон Ерусалим со толку тажно и невесело срце. Знаел дека таму ќе најде само неколку пријатели, а многу непријатели. Се приближувал кон градот кој го отфрлил и го убил Божјиот Син и над кој сега се реел заканувачки Божји гнев“ (Eлена Вајт, *Делата на апостолите*, стр. 397.398. оригинал).

`Несфатен, клеветен и често исмејуван, Павле сепак цврсто се држел за верата. Како ние можеме да го направиме истото ако се најдеме во такви обесхрабрувачки околности?`
