---
title:  МИЛИТ
date:   05/09/2018
---

На својот пат во Ерусалим Павле застанал на уште едно место, овој пат во Милит, каде што имал прилика да го упати својот проштален поздрав до црковните старешини од Ефес.

`Прочитајте го текстот во Дела апостолски 20,15-27. Што нагласил Павле во уводниот дел од својот говор?`

Бидејќи веќе го испланирал своето ново патување, кое ги опфаќало Рим и Шпанија (Римјаните 15,22-29), Павле верувал дека повеќе никогаш нема да се врати во Азија. Значи, тој го започнал својот говор давајќи некој вид на извештај за годините поминати во Ефес.

Меѓутоа, овој извештај не се однесувал само на минатото, односно на тоа како живеел меѓу Ефешаните, туку и на иднината, бидејќи стравувал што може да му се случи во Ерусалим.

Стравот на Павле не бил неоправдан. Црквата во Ерусалим на него гледала со извесен сомнеж, ако не и со непријателство, поради неговото минато како прогонител и поради Евангелието кое го проповедал и во кое немало место за обрезание (Дела апостолски 21,20-26). За еврејските власти тој не бил ништо друго освен предавник и отпадник од нивната верска традиција (Дела апостолски 23,1.2). До половината на првиот век, посебно поради римското лошо владеење, Јудеја, исто така била зафатена со револуционерни и националистички идеали. Ваквата атмосфера влијаела на сите сегменти на еврејското општество, вклучувајќи ја и Црквата. Во таквата рамка, активностите на овој некогашен фарисеј меѓу незнабошците направиле да биде на лош глас (Дела апостолски 21,27-36).

Но, Павле го мачеле и други грижи. Во Дела апостолски 20,28-31 Павле се сосредоточил на тоа како треба црковните старешини од Ефес да се соочат со прашањето за лажните учители, кои ги споредил со грабливи волци кои ќе се обидат да го заведат и да го растурат стадото. Така и во самата Црква, дури и во најраните денови на Црквата, опасноста од лажните учители станала вистинска. Како што рекол и Соломон во друго време и во други рамки: „Нема ништо ново под сонцето“ (Проповедник 1,9). Историјата на Христијанската црква ја открива неверојатната штета која лажните учители ѝ ја нанеле на Црквата. Овој проблем ќе владее сѐ до крајот (2. Тимотеј 4,3).

Павле несомнено имал многу прашања на ум, многу грижи, но сепак неговата верност и ревност никогаш не се поколебале.

`Прочитајте го текстот во 2. Коринќаните 4,8-14. Што вели Павле околу тоа што треба да промениме кај себе, особено кога ќе се соочиме со искушенијата? На што Павле ја полага својата конечна надеж?`
