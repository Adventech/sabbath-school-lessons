---
title:  'ЕФЕС: ВТОР ДЕЛ'
date:   03/09/2018
---

Павле и во Ефес го следел својот обичај прво да проповеда во синагогата. Кога наишол на спротивставување, тој и новите верници се преместиле во училиштето на извесен Тиран, во кое Павле секојдневно проповедал две години (Дела апостолски 19,8-10). Според краткиот преглед на Лука за службата на Павле во Ефес, Евангелието било силно објавено во целата провинција.

Лука, во Дела апостолски 19,11-20 додава неколку извештаи за чудата, опишувајќи ја победата на Божјата сила во градот во кој магијата и другите суеверни обичаи биле широко прифатени. Нема сомнение дека Бог можел да лекува преку Павле, но дури и крпите и појасите кои апостолот ќе ги допрел имале исцелителска моќ (Дела апостолски 19,12) може да звучи необично, иако тоа личи на Исусовото исцелување на жената која боледувала од течење крв (Лука 8,44). Суеверните верувања кои владееле во Ефес можеби го навеле Бога да нарави „необични“ чуда, како што вели Лука (Дела апостолски 19,11). Ова, можеби е пример како Бог ги исполнува потребите на луѓето на нивното ниво на разбирање.

Задоволен од резултатите од мисијата во Ефес, Павле одлучил да појде во Ерусалим (Дела апостолски 19,21). Лука не ја спомнува причината за таа одлука, но од списите на Павле дознаваме дека сакал да ги предаде собраните средства за да им помогне на сиромашните во Црквата во Ерусалим (Римјаните 15,25-27; 1. Коринќаните 16,1-3). Делењето добра во првите години и големата глад во деновите на царот Клаудиј, ги осиромашиле јудејските верници, и Павле во нивната молба за помош (Галатите 2,10) видел можност, и покрај опасноста на која ќе се изложи (Дела апостолски 20,22.23; Римјаните 15,31), да ја зајакне нивната доверба во неговата апостолска служба и единството на Црквата во која се сретнале различни култури.

`Прочитајте Дела апостолски 19,23-41. Која била правата причина за противењето на Павле во Ефес на крајот од неговиот престој во тоа место?`

Противењето било поврзано со незнабожечката служба, која во голема мера била загрозена со работата на Павле. Јасно е дека вистинската причина на Димитриј била од финансиска природа, но тој бил вешт сето тоа да го претвори во верско прашање бидејќи храмот посветен на божицата Артемида (Дијана), едно од седумте чуда на древниот свет, се наоѓал во Ефес.

`Прочитајте го текстот во Дела апостолски 19,27. Забележете колку Димитриј бил вешт во тоа верската „побожност“ да ја истакне во прв план во својот обид да го задржи приливот на пари. Зошто ние како христијани мораме да бидеме внимателни да не ја користиме својата вера или наводна побожност на ист начин?`
