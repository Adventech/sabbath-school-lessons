---
title:  'ЕФЕС: ПРВ ДЕЛ'
date:   02/09/2018
---

Во текстот во Дела апостолски 18,24-28 стои забележано дека верник од еврејството по име Аполос, дошол во Ефес, додека Павле сё уште бил на пат во тој град. Аполос бил речовит човек и добар познавач на Писмото. Дека бил Исусов следбеник, јасно е од начинот на кој Лука го опишува: „Тој беше поучен во Господовиот Пат, и со својот распален дух зборуваше и учеше точно за Исуса, иако го знаеше само Јовановото крштавање“ (Дела апостолски 18,25). Сепак, знаел само за крштавањето на Јован. Откако Јован Крстителот го крстил, Аполос го запознал Исуса за време на Неговиот овоземски живот, но веројатно отишол од тоа подрачје – можно е назад во Александрија – пред Христовото страдање на денот Педесетница.

Овие факти објаснуваат зошто Акила и Прискила и понатаму го поучувале. Иако врз основа на Писмото можел да докаже дека Исус е израелски Месија (Дела апостолски 18,28), Аполос требало да се запознае со развојот на христијанството по Исусовата служба. Меѓутоа, Акила и Прискила направиле уште нешто за Аполос: заедно со другите верници од Ефес му дале писмо со препораки од црквите во Ахаја (Дела апостолски 18,27), што му овозможило да има успешна служба во Коринт (1. Коринќаните 3,4-6; 1. Коринќаните 4,6; 1. Коринќаните 16,12).

`Прочитајте го текстот во Дела апостолски 19,1-7. Што му се случило на Павле кога стигнал во Ефес?`

Извештајот за Аполос е поврзан со извештајот за дванаесеттемина кои Павле ги сретнал во Ефес, веднаш по пристигнувањето во тој град, затоа што нивните прилики биле многу слични. Тоа што се претставени како „ученици“ (Дела апостолски 19,1) и прашањето на Павле упатено до нив (Дела апостолски 19,12) јасно укажува дека веќе верувале во Исуса.

Во исто време, нивниот одговор на Павле покажува дека, слично на Аполос, исто така биле бивши ученици на Јован Крстител кои подоцна станале Исусови следбеници, но не присуствувале на денот Педесетница. Требало да стекнат прилика за да доживеат подлабоко искуство со Господа.

„Пристигнувајќи во Ефес, Павле тука нашол дванаесет браќа кои, како и Аполос, биле ученици на Јована Крстителот и имале, како и тој, извесно познавање за Христовата мисија. Тие немале такви способности како Аполос, но со иста искреност се труделе сознанието што го примиле да го пренесуваат и на други“ (*Делата на апостолите*, стр. 282. ориг.).

Нивното крштавање треба да го гледаме во светлината на тие единствени прилики. Тие не доаѓале од други христијански верски заедници, ниту пак до тој момент доживеал обратување. Тие само биле вклучени во главната струја на христијанството. Тоа што го примиле Духот и зборувале јазици веројатно значи дека биле христијански мисионери, како Аполос, кои сега потполно биле оспособени да сведочат за Исуса Христа каде и да појдат.
