---
title:  ТРОАДА
date:   04/09/2018
---

По бунтот (Дела апостолски 19,23-41) Павле одлучил да го напушти Ефес. Но, наместо да појде право во Ерусалим (Дела апостолски 20,1-3), тргнал во продолжена обиколка на Македонија и Ахаја. Претставниците на обратениците од незнабоштвото од некои цркви биле со него (Дела апостолски 20,4).

`Прочитајте го текстот во Дела апостолски 20,7-12. Што е погрешно во вообичаеното тврдење дека овие стихови докажуваат дека саботата е променета во недела?`

Павле застанал во Троада каде присуствувал на црковниот состанок „првиот ден на седмицата“ (Дела апостолски 20,7). Се собрале за „да раскршуваме леб“, што најверојатно се однесува на Господовата Вечера, со или без заеднички оброк, кој уште од првите денови на Црквата во Ерусалим (Дела апостолски 2,42; Дела апостолски 2,46) често се одржувал со тој обред. Тоа што не е спомната ниту чаша, ниту молитва не ја исклучува оваа можност. Меѓутоа, овој настан често се спомнува како доказ дека во времето на Павле верниците, барем во Црквите во кои биле обратениците од незнабоштвото, веќе ја замениле саботата со недела како ден за богослужение. Сепак, пред изнесувањето на ова тврдење, неопходно е да се утврди точниот ден кога се одржал состанокот, како и карактерот на состанокот.

Напомената дека користеле свеќи (Дела апостолски 20,8), заедно со фактот дека Павле проповедал до полноќ (Дела апостолски 20,7), а потоа до утрото (Дела апостолски 20,11), да не го спомнуваме длабокиот сон на Евтих (Дела апостолски 20,9), јасно укажува дека во прашање бил состанок кој се одржувал во текот на ноќта.

Иако, се поставува прашањето дали тоа било ноќ која ѝ претходела на неделата или ноќ која следела по неделата. Одговорот зависи од временскиот систем кој го користи Лука, дали еврејскиот систем од заоѓање до заоѓање на сонцето, или римскиот од полноќ до полноќ. Ако го применувал првиот систем, тогаш била саботна вечер; а во случај да го користел другиот, било недела навечер.

Во секој случај, рамката на текстот од Дела апостолски 20,7-12 укажува дека состанок, дури и да бил одржан во недела навечер, не бил редовен, туку посебен црковен состанок, бидејќи Павле отпатувал следното утро.

Значи, тешко е да се заклучи дека овој издвоен и вонреден настан го поддржува празнувањето на неделата. Факт е дека не го поддржува.

`Размислувајте повеќе за сите причини кои одат во прилог на правилноста на празнувањето на седмиот ден, сабота. Како силната библиска поддршка за празнувањето на саботата ни помага да се утврдиме како христијани адвентисти и во својот повик да ја објавуваме Тројната ангелска вест?`
