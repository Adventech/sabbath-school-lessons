---
title:  ЗАМИНУВАЊЕТО ВО ЌЕСАРИЈА
date:   13/09/2018
---

Вознемирена од фактот дека сѐ уште на законски начин не го ослободиле Павле, една група одлучила да смисли план самата да го нападне од заседа и да го убие.

`Прочитајте го текстот во Дела апостолски 23,12-17. Каков бил нивниот план и како се изјаловил? На што нѐ учи овој настан за тоа како луѓето можат да бидат ревносни за погрешни цели?`

Тоа што повеќе од четириесет Евреи се свртеле против Павле и се обврзале со заклетва, ни открива колкав гнев предизвикал апостолот во Ерусалим. Лука не открива кои биле тие луѓе, но можеме да кажеме дека биле поборници на екстремизмот, подготвени да направат што и да треба за да ја заштитат еврејската вера од таканаречените предавници и непријатели. Таквото ниво на верски фанатизам, здружено со револуционерен и националистички жар, не бил невообичаен во првиот век во Јудеја и во опкружувањето.

Меѓутоа, благодарение на провидението, веста за заговорот стигнала до роднините на Павле. По малку разочарува тоа што не знаеме скоро ништо за семејството на Павле, но очигледно е дека тој и сестра му пораснале во Ерусалим (Дела апостолски 22,3), каде што таа се омажила и добила најмалку еден син. Во секој случај, роднината на Павле – деминутив *neaniskos* (Дела апостолски 23,18; Дела апостолски 23,22) и фактот дека го „зеде за рака“ (Дела апостолски 23,19) укажува дека бил момче – и можел да го посети во тврдината и да му раскаже што дознал.

`Прочитајте го текстот во Дела апостолски 23,26-30. Каква порака за Павле испратил заповедникот Лисиј до гувернерот Феликс?`

Посланието упатено до Феликс му дало јасен извештај за приликите. Покрај тоа, покажува колку предимства имал Павле како римски граѓанин. Римскиот закон во потполност ги штител своите граѓани кои, на пример, имале право на законско судење, на кое можеле да се појават пред судот и да се бранат (Дела апостолски 25,16), и право да упатат жалба до царот во случај на нечесно судење (Дела апостолски 25,10.11).

Без оглед на репутацијата која ја имал Феликс, тој кон Павле се однесувал на соодветен законски начин. По уводното испитување, наредил да го чува стража додека не дојдат обвинителите.

`Размислете за божественото провидение во животот на Павле. Колку често понизно сте го признале Божјето провидение во својот живот и покрај неволјите и страдањата кои сте ги доживеале?`
