---
title:  ПРЕД МНОШТВОТО
date:   11/09/2018
---

Во текстот во Дела апостолски 21,37-40 забележано е што се случило понатаму. Додека го воделе Павле во римската тврдина на испитување, тој го замолил заповедникот да му дозволи да им се обрати на луѓето кои и понатаму гневно викале и ја барале неговата смрт. Бидејќи на заповедникот му се обратил на грчки јазик, тој си помислил дека Павле е извесен Евреин од Египет, кој пред три години подигнал бунт во Ерусалим против римската власт. Меѓутоа, тој бунт бил задушен од римските сили; многу негови следбеници биле или убиени или уапсени, додека Египќанецот побегнал.

Кога рекол дека е од Тарс, а не од Египет, на Павле му било дозволено да зборува. Тој во своето обратување, не одговорил детално на обвинувањата изнесени против него (Дела апостолски 21,28), туку зборувал за своето обратување, нагласувајќи ја својата посветеност на јудаизмот до таа мера што ги прогонувал верниците кои верувале во Христа.

Кога се соочил со одреден број на откровенија од Господа, немал друг избор освен да Го следи. Тоа го објаснило целосниот пресврт во неговиот живот и неговиот повик да им проповеда на незнабошците. Павле попрво бил готов да им го раскаже своето лично искуство и зошто тоа го прави, отколку што сакал да влезе во теолошка расправа.

`Како реагирало мноштвото на изјавата на Павле дека е апостол на незнабошците? Дела апостолски 22,22-29.`

Одлуката на заповедникот да му дозволи на Павле да зборува не се покажала најдобра. Спомнувајќи ја својата посветеност на незнабошците, се чинело дека Павле ја потврдил вистинитоста на обвинувањата изнесени против него (Дела апостолски 21,28), и мноштвото повторно се разгневило.

Римскиот заповедник не сфаќал сё што изјавил Павле, па решил да го продолжи испитувањето со камшикување. Сепак, и покрај тоа што бил вистински Евреин (Филипјаните 3,5), Павле исто така бил и римски граѓанин. Кога го спомнал тоа, заповедникот морал да се повлече. Павле како римски граѓанин не можел да биде ставен на таков вид на мачење.

`Прочитајте го одговорот на Павле (Дела апостолски 22,1-2). Што е тоа што укажува дека, покрај тоа што се бранел себеси, тој во исто време и им проповедал на своите сонародници Евреите? Зошто им го раскажал своето лично искуство на обратување? Зошто искуството на обратување може да има толку голема сила?`
