---
title:  БУНТ ВО ХРАМОТ
date:   10/09/2018
---

Прифаќајќи го предлогот на црковните старешини, Павле требало да се посвети на седумдневниот обред на чистење за да помогне во извршувањето на заветот на тие луѓе (4. Мојсеева 19,11-13). Во исто време, според еврејската традиција секоја личност која доаѓа од незнабожечките земји била нечиста и не можела да влезе во Храмот. Затоа Павле морал да се исчисти пред да отиде кај свештениците и да покаже дека го извршува чистењето поврзано со Назиреите (Дела апостолски 21,26).

`Прочитајте го текстот во Дела апостолски 21,27-36. Што му се случило на Павле на крајот од седумдневното чистење?`

Настанал бунт. Ја предизвикале оние кои го побуниле мноштвото против Павле, обвинувајќи го дека ги напаѓа најсветите симболи на еврејската вера, посебно дека го осквернавил Храмот. Бидејќи еден од сопатниците на Павле бил верник од незнабоштво, Трофим од Ефес (Дела апостолски 21,29), сметале дека апостолот го вовел во внатрешниот трем на Храмот, каде што само Евреите можеле да влезат. Кога обвинувањата биле вистинити, Павле би бил крив за најсериозен престап. Долж ѕидот кој го раздвојувал надворешниот од внатрешниот трем, се наоѓале натписи на грчки и латински кои ги предупредувале посетителите незнабошци да не влегуваат понатаму, бидејќи во спротивно ќе бидат лично одговорни за својата смрт.

„Според еврејскиот закон, влегувањето на необрежано лице во внатрешниот дел на светиот храм претставувало злосторство што се казнувало со смрт. Павле во градот го виделе во друштво на Трофима Ефешанецот и врз основа на тоа заклучиле дека тој и него го вовел со себе во храмот. Меѓутоа, тој тоа не го сторил; а бидејќи Павле бил Евреин, фактот што влегол во храмот не претставувал никаква повреда на законот. Но, иако било наполно невистинито, тоа обвинување поттикнало предрасуди кај народот. Кога се рашчуло тоа меѓу тремовите на храмот, наеднаш насобраната толпа подивела“ (Eлена Вајт, *Делата на апостолите*, стр. 407. оригинал).

Кога веста за бунтот стигнала до римската тврдина, римскиот заповедник Клавдиј Лисиј (Дела апостолски 21,31.32; Дела апостолски 23,26). дошол со војската и го спасил Павле пред да може мноштвото да го усмрти.

Како мета на напад, Павле бил уапсен и врзан со синџири, додека заповедникот испитувал што се случува. Поради разјареното викање на мноштвото, тој наредил апостолот да го одведат во тврдината.

`Гласовите што се ширеле, и тоа лажни, најмногу помогнале да започне овој бунт. Зошто мораме да бидеме внимателни кога се во прашање лажните гласови кои ги слушаме, или уште полошо, ги шириме?`
