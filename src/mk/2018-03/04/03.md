---
title:  Службата На Стефан
date:   23/07/2018
---

По именувањето, Седуммината не само што се вклучиле во црковната служба туку и во активното сведочење. Како резултат на таквата работа Евангелието продoлжило да се шири, а бројот на верниците сё повеќе растел (Дела 6,7). Овој раст, секако, предизвикал противење насочено кон Раната црква. Извештајот потоа се сосредоточува на Стефан, човек со таков духовен раст кој ретко се среќава.

`Прочитајте го текстот во Дела 6,8-15. Што ни кажуваат овие стихови за Стефан, за неговата вера и карактер? Што проповедал Стефан и со што толку ги разлутил своите противници?`

Како елинистички Евреин, Стефан го објавувал Евангелието во елинистичките синагоги во Ерусалим. Имало неколку такви синагоги во градот; текстот во Дела 6,9 најверојатно укажува на две од нив, една во која оделе доселениците од југ (Евреи од Кирина и Александрија) и една која ја посетувале доселениците од север (од Киликија и Азија).

Исус несомнено бил централно прашање во расправите кои се воделе, а обвинувањата подигнати против Стефан се однесувале на него¬во¬то сфаќање на Евангелието и значењето на Евангелието кое можеби го надминувало сфаќањето на јудејските верници. Стефан бил обви¬нет дека хули на Мојсеј и Бог; односно, Законот и Храмот. Дури и ако бил погрешно сфатен во одредени подробности – или неговите зборови намерно биле извртувани – и ако лажните сведоци биле наведени да зборуваат против него, обвинувањата не можеле да бидат потполно неточни, како и во Исусовиот случај (Марко 14,58; Јован 2,19).

Стефановата јасна осуда на идопоклоничкото обожавање на Храмот (Дела 7,48) што ја изнел пред Синедрионот открива дека тој го разбрал подлабокото значење на Исусовата смрт и каде таа водела, барем кога станува збор за Храмот и за неговите обредни служби.

Со други зборови, додека многу еврејски верници од јудејско потекло и понатаму биле врзани за Храмот и другите церемонијални обичаи (Дела 3,1; 15,1.5; 21,17-24) и им било тешко да ги напуштат (Галатјаните 5,2-4; Евреите 5,11-14), Стефан, а можеби и други елинистички верници, брзо сфатиле дека Исусовата смрт означила крај на сите обичаи во Храмот.

`Зошто мораме да бидеме внимателни да не ја отфрлиме новата светлина држејќи се цврсто за одредени гледишта?`