---
title:  Првите Црковни Водачи
date:   21/07/2018
---

### Прочитајте Ги Библиските Текстови
Дела 6; Дела 7,48; Евреите 5,11-14; Михеј 6,1-16; Дела 7; Дела 8,4-25.

> <p>Запомнете Го Стихот</p>
> „А Божјото слово растеше и бројот на учениците во Ерусалим се зголемуваше многу. И големо множество свештеници и се потчинија на верата“ (Дела 6,7)

Многу од обратениците на денот Педесетница биле елинизирани Евреи, односно, Евреи од грчко-римскиот свет кои сега живееле во Ерусалим (Дела 2,5.9-11). И покрај тоа што биле Евреи, во многу работи се разликувале од јудејските Евреи – споменати во Дела 6,1. Највидливата разлика се состоела во тоа што не го познавале арамејскиот јазик на кој се зборувало во Јудеја.

Имало уште неколку други разлики, и културолошки и верски. Бидејќи се родени во странски земји, немале корени во јудејско-еврејските обичаи, или барем нивните корени не биле толку длабоки како корените на јудејските Евреи. Тие најверојатно не биле толку врзани за церемониите во Храмот и оние видови на Мојсеевиот закон кои биле применувани само во израелската земја.

Исто така, бидејќи поголемиот дел од својот живот го поминале во грчко-римското опкружување и во близок допир со незнабошците, тие биле поподготвени да го сфатат сеопфатниот карактер на христијанската вера. Всушност, имало многу елинизирани верници кои Бог ги употребил за да го исполнат својот налог и да го однесат сведоштвото по целиот свет.