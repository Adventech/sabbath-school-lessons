---
title:  Исус Во Небесниот Двор
date:   25/07/2018
---

Бидејќи пророк (на еврејски nāḇî) по дефиниција е некој кој зборува во Божјо име, Стефан станал пророк истиот момент кога ја изнел Божјата rîb против Израел. Меѓутоа, неговата пророчка служба била прилично кратка.

`Што значело видението на Стефан? Дела 7,55.56.`

„Кога Стефан при своето излагање стигнал до оваа точка, кај народот настанал метеж. Кога Христа го поврзал со про-роштвата и кога вака зборувал за храмот, свештениците се преправале дека се вчудовидени и почнале да ја кинат својата облека. Таа постапка за Стефана била знак дека неговиот глас набргу ќе биде замолкнат. Ја забележал сета длабина на отпорот на кој наишле неговите зборови и знаел дека го дава своето последно сведоштво. Иако се наоѓал во средината на својата беседа, тој нагло ја прекинал“ (Елена Вајт, Делата на апостолите, стр. 100. oригинал).

Додека Стефан стоел пред еврејските водачи изнесувајќи ја Божјата парница против нив, Исус стоел во небесниот двор, односно, во Небесното Светилиште, покрај Таткото, што укажувало дека судот на Земјата бил израз на вистинскиот суд кој ќе се случи на Небото. Бог ќе им суди на лажните учители и водачи во Израел.

Ова објаснува зошто овде недостасува повик на покајание, заедничка одлика на претходните говори во Дела апостолски (2,38; 3,19; 5,31). Израелската теократија се ближела кон својот крај, што значело дека израелскиот народ повеќе нема да биде посредник во спасението на светот како што му било ветено во Аврам (1. Мојсеева 12,3; 18,18; 22,18), туку тоа ќе бидат Исусовите следбеници, Евреите и незнабошците, од кои сега се очекувало да го напуштат Ерусалим и да сведочат по целиот свет (Дела 1,8).

`Како Лука известува за смртта на Стефан? Дела 7,57-8,1.2.`

Каменувањето претставувало казна за хулење (3. Мојсеева 24,14), иако не било јасно дали Стефан е осуден на смрт или бил линчуван од страна на група фанатици. Во секој случај, тој е првиот забележан Исусов следбеник кој бил убиен поради својата вера. Тоа што сведоците ја оставале својата облека покрај нозете на Савле, укажува дека тој бил водач на противниците на Стефан; сепак, кога Стефан се помолил за своите крвници, тој се помолил и за Савле. Само личност со возвишен карак¬тер и непоколеблива вера можела да го направи тоа, што било силен по¬казател на неговата вера и Христовата присутност во неговиот живот.