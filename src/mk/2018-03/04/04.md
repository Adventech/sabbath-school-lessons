---
title:  Пред Синедрионот
date:   24/07/2018
---

`Што им рекол Стефан на своите тужители? Дела 7,1-53.`

Обвинувањата подигнати против Стефан довеле до негово апсење и судење од страна на Синедрионот. Според еврејската традиција, Законот и службата во Храмот биле два од трите столбови на кои почива светот – последниот ги претставува добрите дела. Самото навестување дека Мојсеевите обреди застареле, навистина се сметало за навреда на она што е најсвето во јудаизмот; и оттука произлегува обвинението за хулење (Дела 6,11).

Одговорот на Стефан е најдолгиот одговор во Дела апостолски, што укажува на неговото значење. Иако на прв поглед се чини дека говорот не е ништо друго од опширно проповедање на историјата на Израел, треба да го сфатиме во однос на старозаветниот завет и начинот на кој пророците ја користеле неговата структура кога се подигале како верски реформатори и го повикувале Израел да се врати на неговите барања. Во тој случај понекогаш го користеле еврејскиот збор rîb, чиј најдобар превод најверојатно гласи „заветна парница“, да ја изразат идејата дека Бог презема законски мерки против својот народ затоа што не успеал да го одржи заветот.

Во текстот од Книгата на пророкот Михеј 6,1.2, на пример, зборот rîb се јавува три пати. Потоа, следејќи го образецот на синајскиот завет (2. Мојсеева 20-23), Михеј го потсетува народот на Божјите моќни дела направени во негова корист (Михеј 6,3-5), на одредбите и кршењето на заветот (Михеј 6,6-12), и конечно на проклетството поради тоа кршење (Михеј 6,13-16).

Оваа слика најверојатно претставува заднина на говорот на Стефан. Кога побарале да ги објасни своите постапки, тој воопшто не се потрудил да ги отфрли обвинувањата или да ја одбрани својата вера. Наместо тоа, го подигнал својот глас на ист начин како што тоа го правеле старите пророци кога ја изнесувале Божјата rîb против Израел. Неговиот долг преглед на односот на Бога кон Израел во минатото имал за цел да ја опише нивната неблагодарност и непослушност.

Според текстот во Дела 7,51-53 Стефан повеќе не е обвинет, туку Божји пророк и застапник кој ја изнесува Божјата заветна парница против овие водачи. Ако нивните татковци биле криви за убивањето на пророците, тие се во уште поголема мера. Промената од „нашите татковци“ (Дела 7,11.19.38.44.45) во „вашите татковци“ (Дела 7,51) е значајна: Стефан ја прекинал врската со својот народ и зазел решителен став за Исус. Цената била висока; сепак, неговите зборови не откривале страв или жалење.

`Кога последен пат требало да заземете цврст и непоколеблив став за Исуса? Дали тоа сте го направиле или сте се повлекле? Ако сте го направиле ова второто, што треба да промените?`