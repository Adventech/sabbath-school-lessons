---
title:  ПОЧЕТОК НА ПАВЛОВАТА СЛУЖБА
date:   01/08/2018
---

Текстот во Дела апостолски 9,19-25 остава впечаток дека по обратувањето, пред да се врати во Ерусалим, Павле извесно време останал во Дамаск (Дела апостолски 9,26). Меѓутоа, Но, во посланието до Галатите 1,17 Павле додава дека пред заминувањето во Ерусалим заминал во Арабија, каде што очигледно некое време живеел вo самотија.

„Тука, во самотијата на пустината, Павле имал доста време за спокојно размислување и проучување“ (Eлена Вајт, *Делата на апостолите*, стр. 125. oригинал).

`Прочитајте го текстот во Дела апостолски 9,20-25. Како Лука ја опишува службата на Павле во Дамаск? Колку таа била успешна?`

Првобитната мета на Павле, откако го напуштил Ерусалим со посланието добиено од свештеничкиот поглавар, биле еврејските верници кои побарале засолниште во синагогите во Дамаск (Дела апостолски 9,2). Сега, откако се вратил од Арабија, конечно ги посетил синагогите, не за да ги уапси верниците, туку да го зголеми нивниот број, не да го клевети Исуса како измамник, туку да го претстави како Месија на Израел. Што се одвивало во умот на оние кои сега го слушнале да сведочи за Исус, а го познавале само како еден од своите прогонители? Што друго можеле, освен да му се восхитуваат што станал Савле од Тарс и што правел за Црквата? (Веројатно не можеле ни да замислат какво влијание на крајот ќе изврши овој нов обратеник!)

Во неможност да му се спротивстават на Павле, некои негови противници сковале план да му го одземат животот. Извештајот на Павле за тој настан (2. Коринќаните 11,32.33) укажува дека неговите противници го поткажале кај локалните власти за да ја остварат својата намера. Но, со помош на верниците, Павле успеал да побегне на тој начин што го спуштиле во корпа, веројатно низ прозорец на куќа која била изградена на градскиот ѕид.

Павле уште од почеток знаел дека ќе се соочи со предизвици (Дела апостолски 9,16). Противењето, прогонството и различните страдања постојано биле присутни во неговата служба, но ништо не ја разнишало неговата вера или чувството на должност, и покрај неволјите и искушенијата со кои се соочувал речиси на секој чекор од својот нов живот во Христа (2. Коринќаните 4,8.9).

`И покрај борбите и противењата, Павле не се откажал. Како и ние можеме да истраеме кога е во прашање верата, односно, како да ја сочуваме среде обесхрабрувањата и противењето?`
