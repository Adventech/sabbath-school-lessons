---
title:  ВРАЌАЊЕТО ВО ЕРУСАЛИМ
date:   02/08/2018
---

Кога побегнал од Дамаск, Павле се вратил во Ерусалим првпат откако си заминал оттаму како прогонувач. Тоа се случило по три години од неговото обратување (Галатите 1,18). Враќањето не било лесно бидејќи се соочувал со проблеми и во Црквата и надвор од неа.

`Прочитајте го текстот во Дела апостолски 9,26-30. Што му се случило на Павле кога стигнал во Ерусалим?`

Павле се обидел да им се придружи на апостолите во Ерусалим. Иако до тој момент веќе три години бил христијанин, веста за неговото обратување звучела толку неверојатно што апостолите, како што бил Ананија пред нив, имале доста големи сомнежи. Се плашеле дека тоа е само дел од внимателно разработен план. Варнава, левит од Кипар (Дела апостолски 4,36.37), значи елинистичкиот Евреин, го скршил отпорот на апостолите и ги запознал со Павле. И тие сигурно се восхитувале на она што го направил Бог во животот на Павле; односно, кога сфатиле дека искрено се обратил.

Меѓутоа, тој отпор никогаш не исчезнал во потполност, ако не поради минатото на Павле и прогонството на Црквата, тогаш барем поради Евангелието кое го проповедал. Како и во случајот со Стефан, јудејските верници, вклучувајќи ги и апостолите, бавно го сфаќале сеопштиот карактер на христијанската вера, вера која повеќе не се темелела на старозаветниот церемонијален систем, особено на жртвениот систем, кој ја изгубил својата важност по Исусовата смрт на крстот. Најблискиот круг на пријатели на Павле во Црквата во Јудеја го сочинувале елинистичките верници: покрај Варнава, тука бил и Филип, еден од седумтемина (Дела апостолски 21,8) и Мнасон од Кипар (Дела апостолски 21,16).

Неколку години подоцна, водачите на ерусалимската црква и понатаму го обвинувале Павле дека во основа ги проповеда истите учења што некогаш ги проповедал и Стефан (Дела апостолски 21,21)

Во текот на петнаесетте дена кои ги поминал во Ерусалим (Галатите 1,18), Павле очигледно одлучил да им го објави Евангелието на истите оние Евреи кои не верувале во Исуса, а кои пред одредено време ги навел да му се спротивстават на Стефан. Но, како што се случило и со Стефан, неговите напори наишле на силно противење, претставувајќи закана во неговиот живот. Исус во видение му рекол да го напушти Ерусалим и да оди на безбедно (Дела апостолски 22,17-21). Браќата му помогнале да замине во Ќесарија, а оттаму во својот роден град Киликија, каде што останал неколку години пред да ги започне своите мисионерски патувања.
