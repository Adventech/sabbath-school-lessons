---
title:  НА ПАТОТ ЗА ДАМАСК
date:   30/07/2018
---

`Прочитајте го текстот во Дела апостолски 9,3-9. Што му се случило на Павле на патот за Дамаск? Што значат Исусовите зборови забележани во Дела апостолски 9,5 (види: Дела апостолски 26,14).`

Кога Павле и неговите сопатници се приближиле до Дамаск, се случило нешто неочекувано: околу пладне ги осветлила силна светлина од небото и слушнале глас кој зборува. Тоа не било само провидение во пророчка смисла, туку божествено јавување, насочено исклучиво на Павле. Неговите сопатници ја виделе светлината; сепак, само Павле ослепел; и тие го слушнале гласот; сепак, само Павле разбрал што било кажано. Светлината била божествената слава на воскреснатиот Исус, кој во тој момент лично му се јавил на Павле (Дела апостолски 22,14). Павле на друго место тврди дека го видел Исуса што, како сведок на Неговото воскресение и како оној кој ја примил апостолската власт, го направило еднаков на Дванаесеттемина (1. Коринќаните 9,1; 15,8) Тогаш следел разговорот со Исус, од кој Павле бил погоден неспоредливо повеќе отколку од самата светлина. Павле бил сосем убеден дека, гонејќи ги следбениците на Исус од Назарет, извршувал Божјо дело чистејќи го јудаизмот од таа опасна и страшна ерес. Меѓутоа, се запрепастил кога сфатил дека не само што Исус е жив туку, задавајќи им маки на Неговите верници, тој го нападнал лично Исуса.

Кога Исус му се обраќа на Савле, употребува поговорка, наводно од грчко потекло, која на Павле му била позната: „Тешко ти е да се риташ против остенот!“ (Дела апостолски 26,14). Таа ја доловува сликата на вол кој носејќи го јаремот се бодел од шилецот на стапот кој се користел за терање на волови. Во настојувањето да го избегне стапот, животното само уште повеќе се повредувало.

Оваа изрека може да укаже на борбата во умот на Павле – Библијата го смета за дело на Духот (Јован 16,8-11) – која е поврзана со она што му се случило на Стефан.

„Савле се истакнал при сослушувањето и при прогласувањето за виновен на првиот христијански маченик Стефан, но очигледните докази за Божјето присуство на страна на маченикот го навеле Савле да се посомнева во праведноста на делото за кое се залагал против Исусовите следбеници. Во душата бил длабоко вознемирен. Не знаејќи што да прави, им се обратил на оние во чијашто мудрост и расудување имал целосна доверба. Доказите на свештениците и старешините најпосле го осведочиле дека Стефан бил богохулник, а Христос, кого го проповедал измачуваниот ученик, ништо повеќе освен обичен измамник и дека сепак се во право оние што вршат света служба“ (Eлена Вајт, *Делата на апостолите*, стр. 112.113. oриг.).

`Зошто е мудро да ја послушаме својата совест?`
