---
title:  ПРОГОНУВАЧ НА ЦРКВАТА
date:   29/07/2018
---

Павле бил елинистички Евреин. Роден е во Тарс, главниот град на Киликија (Дела апостолски 21,39). Сепак, во извесна мера отстапувал од елинистичкото секојдневие бидејќи бил доведен во Ерусалим, каде го поучувал Гамалеил (Дела апостолски 22,3), највлијателниот фарисејски учител на тоа време. Како фарисеј, Павле бил строг во својата вера, иако неговата ревност се граничела со фанатизам (Галатите 1,14). Затоа го одвел Стефан во смрт и бил клучна личност во идното прогонство.

`Прочитајте го текстот во Дела апостолски 26,9-11. Како Павле ги опишал своите дела насочени против Црквата?`

Павле на едно место вели дека Евангелието било соблазна за Евреите (1. Коринќаните 1,23). Покрај тоа што Исус не се вклопувал во традиционалните еврејски очекувања на царскиот Месија, Евреите никако не можеле да ја прифатат идејата дека Оној кој умрел на крстот би можел да биде Божјиот Месија, бидејќи Писмото вели дека е проклет секој пред Бога кој е обесен (5. Мојсеева 21,23). Според тоа, за Евреите распетието само по себе било бесмислица, најјасен доказ дека тврдењата на Црквата за Исус биле лажни.

Текстот во Дела апостолски 9,1.2 го прикажува Савле од Тарс во борбата против верниците. Дамаск бил значаен град, оддалечен околу 220 километри северно од Ерусалим во кој живееле голем број Евреи. Евреите кои живееле надвор од Јудеја биле меѓусебно организирани и поврзани, со седиште во Ерусалим (Синедрион), во кој синагогите вршеле улога на центар за поддршка при локалната заедница. Меѓу Синедрионот и тие заедници се одржувала постојана врска преку писма кои обично ги носел shaliah, „oној што е испратен“ (од еврејскиот збор *shalah*, „испраќа“). *Shaliah* бил официјален помошник именуван од страната на Синедрионот да врши неколку верски должности.

Кога Павле од свештеничкиот поглавар, претседателот на Синедрионот, побарал посланија упатени до синагогите во Дамаск, станал *shaliah*, и добил власт да ги уапси Исусовите следбеници и да ги доведе во Ерусалим (споредете Дела апостолски 26,12). Грчкиот збор кој одговара на зборот *shaliah* е *apostolos*, од кој е изведен зборот апостол. Значи, пред да стане апостол на Исуса Христа, Павле бил апостол на Синедрионот.

`Кога последен пат ревносно сте се залагале за нешто (или сте биле против нешто), а подоцна сте го промениле своето мислење? Какви поуки требало да научите од тоа искуство?`
