---
title:  ЗА НАТАМОШНО ПРОУЧУВАЊЕ
date:   22/09/2018
---

„Кога Агрипа ги слушнал овие зборови, дали се навратил на историјата на своето семејство и на нивните залудни напори вложени против Оној за кого Павле проповедал? Дали се сетил на својот прадедо Ирод и на убиствата на невините деца во Витлеем? Или на братот на дедо му Антипа и на убиството на Јован Крстителот? Или на својот татко, Агрипа I, и на мачеништвото на апостол Јаков? Дали во неволјите коишто брзо ги снашле овие цареви забележал доказ за Божјето незадоволство поради злосторствата што им ги сториле на Неговите слуги? Дали раскошот и сјајот на тој ден го подсетиле Агрипа на времето кога неговиот татко, многу помоќен владетел од него, стоел во истиот град облечен во сјајна облека, додека луѓето воскликнувале и го нарекувале бог? Дали заборавил како одмаздата, брза и страшна, дури и пред повиците на восхит да стивнат, го снашла горделивиот цар? Сево ова се редело низ сеќавањата на Агрипа, но неговата суета била поласкана од блескавата сцена, па горделивоста и самобендисаноста ги потиснале овие благородни мисли“ (Коментари на Елена Вајт, *The SDA Bible Commentary*, 6. книга, стр.1066.1067).

**Прашања за разговор**

`1. Разговарајте во класата за одлуката на Павле да му се обрати на цезарот. Дали таа одлука била правилна (споредете: Дела апостолски 25,25; Дела апостолски 26,31.32)? До која мера можеме да донесуваме важни одлуки за да се заштитиме, наместо во потполност да се потпреме на Божјата грижа?`

`2. Размислувајте за изјавата на Павле упатена до Агрипа: „Затоа, царе Агрипа, јас не се противев на небесното видение“ (Дела апостолски 26,19). Што ни кажува ова за Павле? Колку сме верни на нашиот мисионерски позив како христијани (1. Петрово 2,9.10)?`

`3. Павле негувал љубов кон луѓето – не кон бројките, туку кон луѓето. Во своето последно сослушување во Ќесарија, на своите слушатели им рекол дека желба на неговото срце е сите да бидат како него; односно сите да бидат спасени со Божјата благодат (Дела апостолски 26,29). Повеќе сакал тие да го искусат Божјето спасение отколку што сакал слобода и правда. Што можеме да научиме од овој пример? Колку сме ние подготвени да се жртвуваме за да напредува Евангелието?`

`4. Агрипа имал прилика да го слушне Евангелието непосредно од Павле. Сепак, тој го отфрлил. Како ние можеме да бидеме внимателни да не ги пропуштиме возвишените прилики? Односно, како можеме да бидеме духовно усогласени со вистината која нѐ опкружува?`
