---
title:  ПРЕД ФИСТ
date:   17/09/2018
---

Феликс го држел Павле две години во затворот само за да ја придобие наклонетоста на Евреите, а потоа него го заменил Поркије Фист на местото намесник на Јудеја (Дела апостолски 24,27). Фист владеел од 60. до 62. година.

`Прочитајте го текстот во Дела апостолски 25,1-5. Како овој текст ни помага да ја откриеме омразата која проповедањето на вистината може да ја предизвика кај оние кои не сакаат да поверуваат во неа?`

Веројатно од причина што еднаш не успеале во обидот да го уверат Феликс во обвиненијата против Павле, старешините повеќе не сакале да ризикуваат. Најверојатно, за време на првата посета на Фист во Ерусалим, се молеле за услуга за промена на надлежностите, барајќи да им се предаде Павле за да му биде судено пред Синедрионот во согласност со еврејскиот закон.

Зад оваа молба се криела нивната вистинска намера: да го убијат Павле. Иако Фист бил подготвен повторно да го покрене случајот, рекол дека сослушувањето ќе се одржи во Ќесарија а не во Ерусалим, што значело дека на Павле ќе му се суди според римскиот закон.

Откако Фист се вратил во Ќесарија, го свикал судот и противницте на Павле почнале да изнесуваат обвиненија против него (Дела апостолски 25,7). Лука овој пат не ги повторува обвиненијата, но врз основа на одговорот на Павле (Дела апостолски 25,8) забележуваме дека се слични на оние од пред две години. Можеби само повеќе било нагласено дека Павле, како бунтовник, исто така претставува закана за царството.

`Прочитајте ги стиховите во Дела апостолски 25,9-12. Како реагирал Павле кога почувствувал дека Фист може да го употреби за политички цели?`

На крајот се испоставило дека Фист не се разликува многу од Феликс кога станува збор за политичките стратегии (Дела апостолски 24,27). Бидејќи не бил подготвен веднаш по стапувањето на должност да ја изгуби поддршката на Евреите прогласувајќи го Павле за невин, размислувал да го исполни нивното првично барање на апостолот да му се суди во Ерусалим пред Синедрионот.

Меѓутоа, ова не било прифатливо за Павле. Знаел дека таму е оставен на хирот на своите непријатели, и не може да очекува дека чесно ќе се однесуваат кон него. Користејќи ги правата кои ги имал како римски граѓанин, барал да му се суди пред римскиот трибунал и не наоѓајќи ниту еден друг излез од таа неизвесна ситуација, одлучил да се обрати до највисокиот степен на римската правда, императорот лично.
