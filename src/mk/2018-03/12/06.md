---
title:  ПАВЛЕ ПРЕД СТАРЕШИНИТЕ
date:   20/09/2018
---

Иако Павле му се обраќал на Агрипа, Фист прв одговорил, како што гледаме во Дела апостолски 26,24. На Фист не би му претставувало проблем кога Павле би зборувал за бесмртноста на душата, но дури и старите Грци и Римјани знаеле дека овие два поими – бесмртност и воскресение – не се согласуваат најдобро еден со друг. Според тоа, тие се држеле за првиот поим, а го отфрлиле другиот. Затоа Павле на едно место рекол дека Евангелието е безумство за незнабошците (1. Коринќаните 1,23).

Павле учтиво ја бранел разумноста на своите идеи. Се свртел кон Агрипа, Евреинот кој не само што можел да го сфати туку и да потврди дека она што го зборувал е во согласност со учењата на еврејските пророци (Дела апостолски 26,25.26).

`Прочитајте го текстот во Дела апостолски 26,27.28. Како одговорил Агрипа на упорното прашање на Павле?`

Прашањето на Павле го ставило Агрипа во тешка положба. Како Евреин, тој никогаш не би одрекол дека верува во Писмото; од друга страна, ако даде потврден одговор, не би имало друга можност освен да го прифати Исус како Месија. Неговиот одговор претставувал мудро избегнување на логичката стапица во која се нашол: „Уште малку, па ќе ме убедиш да станам христијанин“ (Дела апостолски 26,28).

Одговорот на Павле ни открива впечатливо ниво на посветеност на Евангелието: „Би Го молел Бога, со малку или со многу, не само ти, туку и сите, кои ме слушаат денес, да станете такви каков што сум јас, освен овие окови“ (Дела апостолски 26,29) Изговарајќи ги последните зборови на тоа сослушување, апостолот не молел да биде ослободен, да биде слободен како неговите слушатели. Наместо тоа, посакал и тие да бидат како него, освен оковите на рацете. Мисионерската ревност на Павле во голема мера ја надминала неговата грижа за личната сигурност.

`Прочитајте го текстот во Дела апостолски 26,30-32. Како Агрипа ја изразил својата увереност дека Павле е невин?`

На Фист му била потребна помошта на Агрипа само толку колку да го напише извештајот (Дела апостолски 25,25-27). Молбата на Павле до цезарот веќе била официјално врачена (Дела апостолски 25,12). Затвореникот повеќе не бил во надлежност на намесникот.

`Прочитајте Дела апостолски 26,24-28. На што се повикал Павле на крај и што секогаш треба да ни биде конечен авторитет во прашањата за верата?`
