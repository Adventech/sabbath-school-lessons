---
title:  ОДБРАНАТА НА ПАВЛЕ
date:   19/09/2018
---

Кога сѐ било подготвено и кога гостите од царското семејство седнале покрај намесникот, затвореникот бил донесен за да ја изложи својата одбрана, која првенствено била упатена до Агрипа, бидејќи Фист веќе ја слушнал (Дела 25,8-11).

`Прочитајте Дела апостолски 26,1-3. Што зборувал Павле пред Агрипа?`

Говорот на Павле всушност бил автобиографски извештај за неговиот живот пред и по обратувањето. Што се однесува до содржината, потсетува на оној од Дела апостолски 22,1-21 што го изговорил пред мноштвото во Ерусалим. Апостолот го започнал своето излагање обидувајќи се да ја осигура наклонетоста на Агрипа. Ја изразил својата благодарност поради приликата да го изнесе овој случај пред толку истакната личност, и во уште поголема мера бидејќи ги познавал обичаите и прашањата во врска со еврејската вера. Од таа причина, Агрипа можел многу да помогне за римскиот намесник да сфати дека обвиненијата против Павле немаат вредност и дека се лажни.

Говорот можеме да го поделиме на три дела. Павле во првиот дел (Дела апостолски 26,4-11) ја опишал својата поранешна фарисејска побожност, која им била општопозната на неговите современици во Ерусалим. Како фарисеј верувал во воскресение, што било и основа за исполнување на надежта на израелските татковци. Значи, Евреите биле недоследни при противењето на неговите учења, бидејќи во нив немало ништо што во основа не е еврејско. Меѓутоа, тој многу добро го разбрал нивниот став, бидејќи и самиот некогаш сметал дека е невозможно Бог да може да го воскресне Исуса, што дури и самиот тој ги прогонувал оние кои верувале во тоа.

Во вториот дел (Дела апостолски 26,12-18), Павле објаснил како неговото гледиште се променило по средбата со Исуса на патот за Дамаск и повикува да им се објави евангелската порака на незнабошците.

Павле, на крајот вели дека влијанието на она што го видел (Дела апостолски 26,19-23) било такво што немал друг избор освен да послуша и да ја изврши мисијата, а тоа е и единствената причина што сега му се суди. Вистинската причина за неговото апсење не лежи во тоа што го прекршил еврејскиот закон или што го опоганил Храмот, туку во неговата порака за Исусовата смрт и воскресение, која била во целосна согласност со Писмото и им овозможувала на незнабошците да имаат подеднаков удел во спасението.

`Прочитајте го текстот во Дела апостолски 26,18. Што им се случува на оние кои, според овој текст, го имаат спасението во Христа? Како вие сте ја доживеале оваа вистина?`
