---
title:  ПРЕД ФЕЛИКС
date:   16/09/2018
---

Пет дена по преминувањето на Павле во Ќесарија, група видни еврејски старешини – поглаварот свештенички, неколку членови на Синедрионот и застапникот Тертул – дошле од Ерусалим и пред Феликс официјално го изнеле својот случај против апостолот (Дела апостолски 24,1-9).

Ова е единствено судење во Дела апостолски во кое обвинителите изнајмиле правен застапник. Тертул во својот говор се обидел да ја освои наклонетоста на судијата со интересна стратегија. Не било вистина дека Евреите под власта на Феликс уживале во долг период на мир.

Всушност, ниеден друг намесник не бил толку насилен и склон кон угнетување, кое меѓу Евреите предизвикало огромно непријателство кон римската власт. Тертул многу проникливо го искористил начинот на управување на судијата уверувајќи го дека политичка стабилност во овој случај може да се постигне само со остра примена на сила.

Потоа, во понатамошното излагање изнел три посебни обвиненија против Павле: 1) дека Павле е бунтовник кој постојано поттикнува немири меѓу Евреите насекаде во царството (Дела апостолски 24,5); 2) дека е ороводец на Назарените (Дела апостолски 24,5), што христијанството во целина го прикажал како движење кое внесува раздор; и 3) дека се обидел да го осквернави Храмот во Ерусалим (Дела апостолски 24,6).

`Прочитајте го текстот во Дела апостолски 24,10-19. Како одговорил Павле на секое од овие обвиненија?`

Двете следни подробности коишто Павле ги изнел, биле погубни за случајот на тужителите: 1) отсуството на сведоци од Азија (Дела апостолски 24,18.19), што можело судењето да го направи неважечко, и 2) фактот дека присутните Евреи можеле да зборуваат само за сослушувањето на Павле пред Синедрионот, кое се одржало една седмица порано (Дела апостолски 24,20), и во тој случај не можеле да го обвинат за ништо, освен што верува во воскресение (споредете: Дела апостолски 23,6).

Феликс веднаш ја сфатил тежината на тврдењата на Павле, затоа што донекаде бил запознаен со христијанството, веројатно преку својата жена Друсила, која била Еврејка. Одлучил да го одложи судењето за одредено време (Дела апостолски 24,22).

Одговорот на Феликс (Дела апостолски 24,24-27) открива многу за неговиот карактер: бил склон кон одолговлекување, мито и поткуп. Не биле големи шансите Павле да биде праведно сослушан покрај некој како што бил Феликс.

`Павле рекол дека секогаш се труди „да имам чиста совест и пред Бога и пред луѓето“. Што значи тоа? Што вие лично мора да промените, ако постои нешто, за да можете тоа да го кажете? Дела апостолски 24,16.`
