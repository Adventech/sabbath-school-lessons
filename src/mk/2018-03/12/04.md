---
title:  ПРЕД АГРИПА
date:   18/09/2018
---

Фист се согласил да го одобри барањето на Павле и да биде испратен во Рим (Дела апостолски 25,12). Во меѓувреме, намесникот ја искористил државната посета на Ирод Агрипа II да се посоветува со него за случајот на Павле, посебно во врска со тоа какво известување да му упати на царот во својот официјален извештај. Фист сѐ уште не бил добро запознаен со еврејските прашања, а Агрипа сигурно можел многу повеќе да помогне во тоа (Дела апостолски 26,2.3)

`Прочитајте го текстот во Дела апостолски 25,13-22. Што му кажал Фист на Агрипа за Павле и како одговорил царот?`

Агрипа II, последниот владетел од династијата на Ирод дошол во Ќесарија со својата сестра Верникија да го поздрави новиот намесник. При опишувањето на слушајот на Павле, Фист изразил чудење што обвиненијата против него не биле поврзани со некој сериозен престап, било политички или криминален. Наместо тоа, се однесувале на прашања од еврејската вера, особено на извесен Исус, „кој умрел, а за кого Павле тврдеше дека е жив“ (Дела апостолски 25,19). Павле пред Синедрионот веќе изјавил дека му се суди затоа што верува во Исусовото воскресение и сега Фист потврдил дека тоа навистина било спорно прашање.

`Прочитајте го текстот во Дела апостолски 25,23-27. Како Лука ја опишува свечената глетка во моментот кога Павле излегува пред Агрипа?`

„И тогаш Павле, сѐ уште во окови, истапил пред собирот. Каква разлика! Агрипа и Верникија имале власт и положба, што со себе носат и световно одобрување. Но тие биле наполно лишени од оние особини што ги цени Бог. Го престапувале неговиот закон и биле расипани во срцето и во животот. Небото се гнасело од нивниот начин на работа“ (Eлена Вајт, *Делата на апостлите*, стр. 434 oриг.).

`Што можеме да научиме од овој извештај за тоа како надворешниот изглед, пријатен за човечкото око, често може да нѐ излаже и да не ја покаже правата реалност која се крие зад надворешноста? Како е со нас? Колку надворешноста се разликува од стварноста?`
