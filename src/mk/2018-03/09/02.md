---
title:  ВРАЌАЊЕ ВО ЛИСТРА
date:   26/08/2018
---

Изборот на Лука за настаните го носи Павле речиси право во Дерва и Листра. Единствено што кажува во врска со Сирија и Киликија е дека Павле поминал низ овие области утврдувајќи ги црквите (Дела апостолски 15,41).

`Прочитајте Дела апостолски 16,1-13. Што ни кажува постапката на Павле за тоа колку бил внимателен во настојувањето да допре до другите?`

Иако татко му на Тимотеј бил незнабожец, неговата мајка била христијанка од еврејството; се викала Евникија. И покрај тоа што не бил обрежан, Тимотеј го познавал Писмото уште од детството (2. Тимотеј 3,15), што укажувало дека исто така бил побожна личност. Како христијанин веќе го заслужил почитувањето и восхитувањето кај сите тамошни верници.

Бидејќи Евреите одредувале кој е Евреин по мајчина линија, а не по таткова, Тимотеј бил сметан за Евреин. Не бил обрежан на осмиот ден од раѓањето, можеби затоа што неговиот татко, кој бил Грк, обрежувањето го сметал за многу суров чин.

Сакајќи да го поведе Тимотеј како свој соработник, и знаејќи дека, како необрежан Евреин, ќе му биде забрането да влезе во еврејските синагоги бидејќи ќе биде обвинет за отпадништво, Павле се заложил да биде обрежан. Според тоа, Павле тоа го направил од практични причини и таа постапка не треба да се смета како противречна на Евангелието кое го проповедал.

Откако ги посетил местата во кои бил при своето прво патување, Павле одлучил да тргне југозападно, најверојатно во Ефес, во азиската провинција, но Светиот Дух го спречил во тоа. Тогаш тргнал на север, настојувајќи да оди во Витанија, но повторно, на некој непознат начин, Духот го спречил да појде таму. Бидејќи веќе минал низ Мисија, единствената можност на Павле била да оди западно, до пристаништето во Троада, од каде што можел да исплови во различни насоки.

Меѓутоа, во ноќно видение Бог му покажал дека треба да отплови преку Егејското море во Македонија. Кога неговите сопатници дознале за видението, заклучиле дека Бог ги повикал да го шират Евангелието меѓу Македонците.

`Размислете за тоа зошто Павле го обрежал Тимотеј. Каква поука ни дава тоа за подготвеноста да направиме одредени работи со кои можеби некогаш и не се согласуваме или не ги сметаме за неопходни, но кои ќе послужат за повисока цел?`
