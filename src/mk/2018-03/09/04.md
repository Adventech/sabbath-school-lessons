---
title: СОЛУН И ВЕРИЈА
date:   28/08/2018
---

Кога Павле и Сила биле пуштени од затворот, мисионерите го напуштиле Филипи (Дела апостолски 16,35-40). Од Филипи, Павле и неговите сопатници се упатиле право во Солун, главниот град на Македонија.

`Прочитајте го текстот во Дела апостолски 17,1-9. Како реагирале Солуњаните на успешното проповедање на Павле меѓу незнабошците?`

Уште еднаш гледаме како Павле бара синагога во која би можел да го објави Евангелието. Многу побожни Грци и не помалку истакнати жени биле уверени во вистината на пораката на Павле. Тоа што овие обратеници „се дружеа со Павла и Сила“ (Дела апостолски 17,4) најверојатно значи дека основале посебна група која собирала надвор од синагогата, веројатно во домот на Јасон.

Нивните противници, поттикнати најверојатно од љубомора, го растревожиле народот. Нивната намера била да ги доведат Павле и Сила – Тимотеј не се спомнува – пред градските старешини и да ги обвинат. Бидејќи не можеле да ги најдат мисионерите, Јасон и уште неколку верници биле одведени пред локалните власти под обвинение дека им обезбедуваат засолниште на политички бунтовници.

`Прочитајте го текстот во Дела апостолски 17,10-15. Како реагирале Евреите од Верија во споредба со оние од Солун?`

Изразот *eugenēs* (Дела апостолски 17,11) првобитно значел „од благородничко семејство“ или од „благородничко потекло“, но стекнал општо значење „непристрасен“ став, што најверојатно така е и во овој случај.

Евреите од Верија биле пофалени не само затоа што се согласиле со Павле и Сила, туку и поради подготвеноста секој ден сами да го истражуваат Писмото, и да проверуваат дали она што мисионерите го проповедаат е точно. Само емоционалниот одговор на Евангелието, без неопходното интелектуално убедување е површен и со краток век.

Но, не поминало многу време кога прогонството ја прекинало плодоносната служба на Павле во Верија, а сето тоа го инспирирало да продолжи подалеку на југ, во Атина.

`Кога последен пат внимателно сте го проучувале Светото писмо за да откриете „дали е тоа така“?`
