---
title:  ВТОРОТО МИСИОНЕРСКО ПАТУВАЊЕ
date:   25/08/2018
---

### Прочитајте ги библиските текстови
Дела апостолски 16; Римјаните 3,28; Галатите 2,16; Дела апостолски 17; 1. Коринќаните 1,23; Дела апостолски 18,1-10.

> <p>Запомнете го стихот</p>
> „Не бој се! Но зборувај и не замолкнувај, зашто Јас Сум со тебе! И никој нема да те допре, за да ти направи некакво зло, зашто имам многу народ во овој град“ (Дела апостолски 18,9.10).

Кога се вратиле во Антиохија, Павле и Варнава се грижеле за црквата и учествувале во понатамошната евангелска работа. Ова било последен пат што работеле заедно, бидејќи острото несогласување довело до раздвојување. Причината за несогласувањето меѓу Павле и Варнава бил Марко, роднината на Варнава (Колошаните 4,10). Кога Павле го повикал Варнава повторно да ги посетат местата во кои го објавувале Евангелието на претходното патување, Варнава сакал со себе да го поведе својот роднина, но Павле се спротивставил на тоа поради поранешната постапка на Марко. Меѓутоа, раздвојувањето на Павле и Варнава донело благослов, бидејќи делејќи ги своите напори можеле да покријат поширока област отколку што првобитно имале намера. Варнава го повел Марко со себе и се вратил на Кипар, во својата татковина (Дела апостолски 4,36). Во меѓувреме, откако го повикал Сила да му се придружи, Павле пропатувал низ Сирија и Киликија, зајакнувајќи ги тамошните цркви. Пред да пристигне за прв пат во Антиохија, Павле поминал неколку години во Тарс (Дела апостолски 9,30; Дела апостолски 11,25.26). Сега имал прилика повторно да ги посети заедниците што таму ги основал. Сепак, Божјиот план за него бил многу поголем отколку што Павле првично го замислувал.
