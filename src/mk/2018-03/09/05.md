---
title:  ПАВЛЕ ВО АТИНА
date:   29/08/2018
---

Атина, како интелектуален центар на древна Грција, буквално била посветена на идолите. Мермерни кипови на луѓе и богови имало насекаде, особено на влезот на градскиот плоштад, кој претставувал центар на градскиот живот. Павле толку се вознемирил поради идопоклонството кое во голема мера владеело што ја променил својата вообичаена навика прво да ја посети синагогата, па започнал работа на две полиња: еднаш седмично разговарал со Евреите и побожните незнабошци во синагогата, а секојдневно на градскиот плоштад со Грците (види: Дела апостолски 17,15-22).

Со оглед на тоа дека Атињаните секогаш биле подготвени да слушнат нешто ново, некои филозофи се заинтересирале за учењето на Павле и го повикале да се обрати во Ареопагот, високиот градски совет. Павле во својот говор не наведувал текстови од Писмото, ниту го спомнувал Божјето дејствување во историјата на Израел, како што тоа го правел кога им се обраќал на Евреите (споредете: Дела апостолски 13,16-41); ваквиот пристап не би имал многу смисла во разговорот со овие слушатели. Наместо тоа, тој претставил одредени важни библиски вистини на начин на кој тие образовани незнабошци можеле да разберат.

`Прочитајте го текстот во Дела апостолски 17,22-31. Кои возвишени вистини за Бога и спасението, за историјата и човечкиот род им ги проповедал на овие луѓе во својот говор среде Арeопагот?`

Повеќето зборови на Павле им звучеле смешно на овие искусни незнабошци, чија слика за Бога и религијата во голема мера била искривена. Не знаеме како Павле планирал да ја заврши својата порака, бидејќи се чини дека бил прекинат токму во моментот зборувал за Божјиот суд над светот (Дела апостолски 17,31). Ова верување се косело со две грчки сфаќања: 1) дека Бог е потполно трансцендентен, дека не се занимава со светот ниту пак се интересира за човечките прашања, и 2) кога човекот ќе умре, воопшто не може да има воскресение. Тоа објаснува зошто Евангелието претставувало лудост за Грците (1. Коринќаните 1,23) и зошто бројот на обратеници во Атина бил мал.

Сепак, меѓу оние кои поверувале имало и некои од највлијателните луѓе во атинското општество, како што биле Дионисиј, член на Ареопаг и Дамара, чие спомнување на името укажува дека заземале иста општествена положба, ако и самата не била член на советот (Дела апостолски 17,34).

`Различниот пристап на Павле кон членовите на Ареопаг покажува дека бил свесен за општествените и културолошките разлики. Дури и навел зборови од незнабожечки поет (Дела апостолски 17,28), за да ја постигне својата цел. Што треба да научиме од овој настан за тоа како можеме да користиме различни методи за да дојдеме до различни луѓе?`
