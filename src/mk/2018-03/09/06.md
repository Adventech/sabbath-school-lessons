---
title:  ПАВЛЕ ВО КОРИНТ
date:   30/08/2018
---

Текстот од Дела апостолски 8,1-11. зборува за искуството на Павле во Коринт, во кој престојувал една и пол година. Акила и Прискила станале доживотни пријатели на Павле (Римјаните 16,3; 2. Тимотеј 4,19). Извештајот открива дека тие веќе биле христијани кога дошле во Коринт, веројатно поради протерувањето на Евреите од Рим од страна на царот Калвдиј. Римскиот историчар Светониј напоменува дека до протерувањето дошло поради немирите во еврејската заедница поврзани со „Христовото“ име (*Claudius* 25.4), што веројатно било резултат на проповедањето на Евангелието од страна на тамошните еврејски верници. Значи, можно е Акила и Прискила да биле вклучени во тие активности. Во секој случај, покрај тоа што верата и истото еврејско потекло им е заедничко, Павле и неговите нови пријатели се занимавале со истиот занает.

`Прочитајте го текстот во Дела апостолски 18,4-17. Каков бил резултатот од мисионерските активности во Коринт?`

Кога Сила и Тимотеј дошле од Македонија, донеле парична помош од тамошните цркви (2. Коринќаните 11,8.9), што му овозможило на Павле во целост да се посвети на проповедањето. Ставот на Павле бил да живее на свој трошок во текот на својата служба, иако, исто така учел дека „оние, кои го проповедаат Евангелието, да живеат од Евангелието“ (1. Коринќаните 9,14).

И покрај силното противење на Евреите на пораката на Павле, одредени Евреи сепак поверувале, како и некои незнабошци кои му служеле на Бога. Меѓу обратениците билл Крисп, старешина на синагогата, и целиот негов дом. Многу Коринќани исто така поверувале и биле крстени. Но, приликите меѓу Евреите биле доста напнати, како што покажува и следниот настан (Дела апостолски 18,12-17). Павле сигурно планирал скоро да го напушти Коринт, но во ноќно видение примил божествено охрабрување да остане (Дела апостолски 18,9-11).

Кога се враќал во Антиохија, Павле ги повел Акила и Прискила со себе и ги оставил во Ефес, каде што поминал неколку дена пред да го продолжи патот. Додека престојувал таму, имал прилика да проповеда во месната еврејска синагога, чиј поволен прием го поттикнал да вети дека пак ќе се врати, ако биде Божја волја. Тоа се случило токму на следното патување.

`На Павле, обесхрабрен поради приемот на кој наишол, му било потребно охрабрување во врска со спасението на душите. Што ни кажуваат Господовите зборови упатени до него (Дела апостолски 18,10), кога можеби ќе се почувствуваме слично како Павле?`
