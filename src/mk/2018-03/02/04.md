---
title:  Проповедта на Петар
date:   10/07/2018
---

Обвинението дека се пијани му пружило на Петар прилика да објасни што се случува. Во својот говор апостолот најпрво укажал на Писмото (Дела апостолски 2,16-21), опишувајќи го излевањето на Духот како исполнување на пророштвото.

`Споредете ги следните текстови: Дела апостолски 2,17 и Јоил 2,28. Како Петар го сфатил исполнувањето на пророштвото на Јоил?`

Пророштвото на Јоил зборувало за идното спасение (Јоил 2,32), кое ќе биде карактеристично по знаците во природата и по обилното излевање на Духот (Јоил 2,28-31). Толкувајќи го настанот на денот Педесетница во светлината на ова пророштво, Петар се обидувал да го нагласи историското значење на тој момент. Меѓутоа, постои важна разлика во начинот на кој ги наведува зборовите на Јоил. Наместо воведните зборови на Јоил „По ова“ (Јоил 2,28), кои во општа смисла укажуваат на иднината, Петар рекол „во последните денови“ (Дела апостолски 2,17), навестувајќи дека завршниот чин во големата драма на спасението тукушто почнал. Тоа, секако, не е потполн опис на настаните од последните денови, туку показател на големото чувство на итност кое ја одликувало Раната црква. Тие не знаеле кога ќе дојде крајот, но биле уверени дека нема долго да чекаат.

`Прочитајте го текстот во Дела апостолски 2,22-32. Која била главната мисла во Петровото претставување на Евангелието?`

По нагласувањето на пророчкото значење на денот Педесетница, Петар се свртел кон неодамнешните настани поврзани со Исусовиот живот, смрт и воскресение. Но, во најголема мера го нагласил воскресението, бидејќи претставува решавачки фактор во извештајот на Евангелието. Сметајќи дека воскресението е конечна Исусова одбрана (Дела апостолски 2,22.27), Петар цитирал текст од Писмото за да го објасни неговото значење.

Бидејќи Исус бил Месија, смртта не можела да Го задржи. Така, за Петар и за останатите писатели на Новиот завет, Исусовото воскресение било силен доказ, не само дека Исус е Месија, туку за целокупната христијанска порака за спасението.

`Со оглед на тоа дека смртта е секаде околу нас, дека секогаш ни се заканува нам или на нашите сакани, зошто Исусовото воскресение толку важна вистина?`