---
title:  За натамошно проучување
date:   13/07/2018
---

Излевањето на Светиот Дух на денот Педесетница ја открило важната вистина за тоа што се случило на Небото и како Бог Отецот ја прифатил Христовата жртва за гревовите на светот. Излевањето на Духот исто така покажало дека Христовото дело на Небото во наша полза, засновано на Неговата жртва принесена на Земјата, сега било свечено започнато. Овие восхитувачки настани се прикази на прекрасната вистина дека Небото и Земјата се поврзани на начин во кој ние сега едноставно не можеме да проникнеме.

„Христовото вознесение на небото претставувало знак дека неговите следбеници ќе го добијат ветениот благослов. Токму тоа тие и го очекувале пред да пристапат кон своето дело. Враќајќи се повторно на небото, Христос бил свечено устоличен со најдлабока почит и обожавање од страна на сите ангели. Штом завршил овој обред, Светиот Дух слегол во обилни млазеви врз учениците и Христос навистина е прославен со славата што ја имал со Отецот од создавањето на светот.

Излевањето на Светиот Дух на денот Педесетница (Дуовден), претставувало небесно соопштение дека е извршено крунисување на Откупителот. Според даденото ветување, Тој им го пратил од небото на своите следбеници Утешителот

како знак дека Тој, во својство на свештеник и цар, ја примил сета власт на небото и на земјата и дека овде навистина бил Помазаник над својот народ“ (Елена Вајт, *Делата на апостолите*, стр. 38.39. oригинал).

**Прашања за разговор**

`1. Што од сѐ она што се случило на денот Педесетница, Црквата може денес да очекува да го доживее во своето постоење? Што може да се повтори, а што не?`

`2. Размислувајте повеќе за фактот дека Петар Исусовото воскресение го направил мошне важен дел од пораката што ја упатил на денот Педесетница. Она што правело воскресението во уште поголема мера да биде зачудувачко, е тоа што никој не очекувал дека Месија ќе воскресне, без оглед на очекувањата кои во тоа време ги имале Евреите во врска со Месија. Таа идеја не се наоѓала на ниту еден духовен радар; не го очекувале тоа ни оние кои го чекале доаѓањето на Месија. Какви поуки врз основа на ова можеме да извлечеме за тоа дека треба да знаеме што учи Библијата, наспроти најновите широкоприфатени учења?`

`3. Текстот во Дела 2,38 зборува дека крштавањето е неопходно. Дали тоа значи дека ќе биде изгубен секој што поверувал во Исуса, но умрел пред да се крсти? Образложете го својот одговор.`