---
title:  Излевање на Духот
date:   08/07/2018
---

**„Верниот во малку и во многу е верен, а несправедливиот и во многу и во малку е несправедлив“ (Лука 16,10).**

Послушни на Исусовиот налог, верниците во Ерусалим чекале на ветувањето на Духот. Чекале молејќи се сесрдно, искрено каејќи се и фалејќи го Бога. Кога дошол тој ден, „сите апостоли беа заедно и на исто место“ (Дела апостолски 2,1), веројатно во истата голема горна соба која се спомнува во 1. глава во Дела апостолски. Но, наскоро ќе се најдат меѓу поголема група луѓе (Дела апостолски 2,6-13).

`Прочитајте го текстот во Дела апостолски 2,1-3). Кои натприродни елементи го следеле излевањето на Духот?`

Овој настан оставил силен впечаток. Прво се слушнала ненадејна бучава од Небото, нешто како дување на силен ветар кој ја исполнил целата просторија, а потоа се појавило нешто слично на оган и се спуштило над сите присутни.

Во Светото писмо, ветерот и огнот често се поврзуваат со „теофанијата“ или божественото јавување (на пример, 2. Мојсеева 3,2;  2. Мојсеева 19,18; 5. Мојсеева 4,15). Ветерот и огнот исто така можат да го претставуваат Божјиот Дух (Јован 3,8; Матеј 3,11). Во случајот со Педесетница, што и да е точното значење на тие појави, тоа биле знаци кои го претставувале единствениот момент во историјата на спасението, ветеното излевање на Духот.

Духот секогаш дејствувал. Неговото влијание на Божјиот народ во старозаветните времиња често се откривал на впечатлив начин, но никогаш во сета своја полнота.

„Во времето на патријарсите дејствувањето на Светиот Дух често се манифестирало на видлив начин, но никогаш во сета своја полнота. А сега учениците, слушајќи ги зборовите на Спасителот, упатувале молитви за тој дар, додека Христос на небото посредувал за нив. Тој го барал дарот - Духот - за да може да го излее врз своите избраници“ (Eлена Вајт, *Делата на апостолите*, стр. 37. оригинал).

Јован Крстител го прорекол крштавањето на Духот од страна на Месија кој ќе дојде (Лука 3,16; споредете: Дела апостолски 11,16), а Исус лично го споменал неколку пати (Лука 24,49; Дела апостолски 1,8). Ова излевање ќе биде Негово прво посредничко дело пред Бога (Јован 14,16.26; 15,26). На денот Педесетница ветувањето било исполнето.

Иако крштавањето со Духот на Педесетница бил единствен настан поврзан со Исусовата победа на крстот и прославувањето на Небото, да се биде исполнет со Духот е искуство кое постојано треба да се повторува во животот на верникот (Дела апостолски 4,8; Дела апостолски 4,31; Дела апостолски 11,24; Дела апостолски 13,9; Дела апостолски 13,52; Ефесјаните 5,18).

`Каков доказ имате дека Духот дејствува во вашиот живот?`