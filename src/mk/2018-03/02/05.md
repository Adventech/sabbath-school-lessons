---
title:  Исусовото прославување
date:   11/07/2018
---

**„И така подигнат со Божјата десница, Тој Го прими од Таткото ветениот Свети Дух, и го излеа ова, што го гледате и слушате“ (Дела апостолски 2,33).**

Во третиот дел од говорот, Петар се вратил на прашањето за јазиците, кои најпрво го привлекле народот. Верниците не биле пијани, што би било необично во девет часот наутро (Дела апостолски 2,15), туку зборувале на јазици бидејќи Светиот Дух тукушто се излеал од Небото.

`Прочитајте ги стиховите во Дела апостолски 2,33-36. Како е поврзано излевањето на Духот со тоа дека Божјата десница го подигнала Исуса?`

Божјата десница претставува положба и власт (Псалми 110,1-3). Тврдењето на Петар, кое се темелело на Писмото, гласи дека Исус го излеал Духот на своите следбеници благодарение на тоа што бил издигнат на таква положба на Небото. Прославувањето не му дало на Исус статус што го немал порано (Јован 1,1-3; Јован 17,5). Наместо тоа, прославувањето претставувало Татково врховно признавање на Неговото право како Господ и Спасител (Дела апостолски 2,36).

Овој настан нѐ приближува до една од најважните теми во Светото писмо: космичката борба меѓу доброто и злото. Суштината е во тоа што Духот не би можел да дојде во својата полнота ако Исус не бил прославен (Јован 7,39), а Исус не би бил прославен ако не ја извојувал победата на крстот (Јован 17,4.5). Со други зборови, Исусовото прославување било услов за излевањето на Духот затоа што го означувало Божјото одобрување на Исусовото дело на крстот, вклучувајќи го и поразот на оној кој ја презел власта над овој свет (Јован 12,31).

Појавувањето на гревот во светот фрлило сенка на Бога. Исусовата смрт била неопходна, не само заради откупување на човечкиот род, туку и за Бог да биде оправдан, а сатаната разоткриен како измамник.

Во Исусовата служба, времето на спасение веќе почнало (Лука 4,18-21). Кога ги истерувал демоните или ги проштавал гревовите, Исус ги ослободувал оние што сатаната ги заробил. Сепак, крстот Му дал потполна власт тоа да го прави. Затоа, кога Христовата доброволно принесена жртва била потврдена на Небото, сатаната го примил решавачкиот удар, а Духот се излеал за да го приготви народот за Христовото доаѓање.