---
title:  ПАВЛЕ КОНЕЧНО ПРИСТИГНУВА ВО РИМ
date:   26/09/2018
---

По три месеци поминати на Малта, Павле и неговите сопатници конечно можеле да го продолжат патувањето (Дела апостолски 28,11). Стигнале во Потиоли (Дела апостолски 28,13) – денешно Поцуоли, во Наполскиот залив – од каде што по копно патувале до Рим (види: Дела апостолски 28,11-16).

Веста за доаѓањето на Павле брзо се прочула во Рим, а оттаму група верници тргнала на патување долго околу 11 километри за да го пречека. Иако никогаш порано не бил во Рим, апостолот имал многубројни пријатели во градот: соработници, обратеници, роднини и многу други кои му биле многу мили (Римјаните 16,3-16). Средбата на Апиевиот плоштад била мошне срдечна, посебно имајќи го предвид бродоломот и фактот што Павле сега бил затвореник. Поради единственото искажување на љубов и грижа од страна на неговите сакани пријатели, апостолот му се заблагодарил на Бога и бил длабоко охрабрен, по што му следело судењето пред императорот.

Фист во официјалниот извештај сигурно напишал дела Павле според римскиот закон не бил виновен за никакво злодело (Дела апостолски 25,26.27; Дела апостолски 26,31.32). Ова веројатно објаснува зошто му било дозволено да изнајми стан (Дела апостолски 28,30), наместо да биде испратен во затвор или во воен камп, иако според римскиот обичај бил врзан за војник цело време. Тоа што Павле живеел на свој трошок, укажува дека можел да се занимава со својот занает (Дела апостолски 18,3).

`Прочитајте Дела апостолски 27,17-22. Што направил Павле откако се сместил?`

Иако Павле не можел да оди во синагога, верниците можеле да дојдат кај него. Наскоро по доаѓањето, држејќи се до својот обичај прво да ги посети Евреите (Римјаните 1,16), ги свикал тамошните еврејски старешини за да ја потврди својата невиност и да објасни, како што тоа го правел порано, дека не бил уапсен од која било друга причина, освен поради надежта на Израел (Дела апостолски 23,6; Дела апостолски 24,15; Дела апостолски 26,6-8). Неговата намера не била да се брани себеси, туку да создаде атмосфера на доверба која ќе му овозможи да го проповеда Евангелието, покажувајќи дека Исусовото воскресение претставува исполнување на надежта на израелските татковци. Изненадени што не примиле никаква вест за Павле од Ерусалим, Евреите одлучиле да го сослушаат.

`Прочитајте Дела апостолски 28,22. Што ни кажува овој текст за непријателството кое сѐ уште било негувано кон верниците во тоа време? Како можеме да останеме верни дури и тогаш кога другите зборуваат против нашата вера?`
