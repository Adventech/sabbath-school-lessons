---
title:  ПОБЕДА НА ЕВАНГЕЛИЕТО
date:   27/09/2018
---

Евреите во одредениот ден во голем број дошле да го слушнат Павловото претставување на Евангелието (Дела апостолски 28,23).

`Прочитајте го текстот во Дела апостолски 28,24-31. Каква цел сакал Павле да постигне цитирајќи ги зборовите на Исаија во оваа рамка?`

Цитатот од Книгата на пророк Исаија 6,9.10 опишува што се случува кога луѓето ќе одбијат да ја прифатат божествената порака. Некои Евреи поверувале а други не, и така, поради овој голем раздор, апостолот немал друг избор освен повторно да се сврти кон незнабошците (Дела 13,46.47; 18,6). Павле морал да чека две години за судењето пред императорот. Во меѓувреме, иако со ограничено движење во домашен притвор, сепак, непречено можел да го објавува Евангелието на оние што доаѓале кај него. Последната слика во Дела апостолски ја нагласува победата на Евангелието, бидејќи ниту една сила, ни еврејска ни римска, не можела да го запре неговото напредување.

Не е јасно зошто Лука ја завршува книгата во овој момент, со оглед на фактот дека поради слабите докази Павле бил ослободен од заробеништво, а потоа отишол на уште едно мисионерско патување, по кое повторно бил одведен во Рим и овој пат погубен (2. Тимотеј 4,68). Можеби од гледиште на литерарната цел на Лука, со тоа што е проповедано дури и во далечниот Рим, Евангелието веќе дошло до „крајот на земјата“ (Дела апостолски 1,8).

„Трпението на Павле и неговата ведрина во текот на неговото долготрајно и неправедно заточение, неговата храброст и вера, претставувале постојана проповед. Неговиот дух, толку различен од духот на овој свет, сведочел дека во него живее сила далеку повозвишена од земните сили. И неговиот пример ги поттикнувал христијаните на јавното поле, од кое тој физички бил потиснат, сѐ повеќе да ревнуваат како поборници на Божјето дело. Така неговите окови имале големо влијание.

И кога се чинело дека неговите сили и неговата корисност наполно се осуетени и кога сё кажувало дека не може да стори баш ништо, токму тогаш собира снопови за Христа во полето од кое навидум бил наполно исклучен“ (E. Вajт, *Делата на апостолите*, стр. 464. oриг.).

Од гледиште на црковната мисија, би можело да се каже дека Дела апостолски – или историјата на ширењето на Евангелието – сѐ уште не се завршени, и токму тука секој од нас стапува на сцена. Многу повозбудливи и подраматични поглавја се запишани во текот на вековите, понекогаш со крвта на Божјите верни сведоци. Сега е наш ред да додадеме уште една глава, последната (се надеваме!) и мисијата која Исус им ја доверил на учениците во потполност да ја исполниме - „и тогаш ќе дојде крајот“ (Матеј 24,14).
