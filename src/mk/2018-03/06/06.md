---
title:  ПРОГОНСТВО ПО НАЛОГ НА ИРОД
date:   09/08/2018
---

Во понатамошниот текст во Дела апостолски повторно се навраќаме на настаните во Јудеја. Наидуваме на извештај за убиството на Јаков, братот на Јован, Завадеевиот син (Марко 1,19), од страна на царот Ирод, кој истото сакал да му го направи и на Петар.

`Прочитајте го текстот во Дела апостолски 12,1-4. Што можеме да научиме од предизвиците со кои се соочувала Раната црква?`

Царот Ирод спомнат во овој текст е Агрипа I, внук на Ирод Велики (Матеј 2,1). Со Јудеја владеел од 40 до 44 година. Благодарение на својот побожен живот, бил прифатен од страна на еврејските поданици, посебно од фарисеите. Неговиот обид да ја освои наклоноста на Евреите напаѓајќи одредени апостоли, совршено се вклопува во она што го дознаваме за него од други извори.

Бидејќи убиството на Јаков помогнало во исполнувањето на планот на Агрипа, тој сакал да го погуби и Петар. Петар бил уапсен и предаден да го чуваат одреди од четворица војници, по еден одред во текот на секоја од четирите ноќни стражи. Покрај Петар во секој момент се наоѓале четворица војници: за двајца, кои биле од неговата лева и десна страна, бил врзан со синџири, а двајца го чувале влезот на ќелијата. Ваквите крајни мерки на претпазливост сигурно биле преземени за да се избегне она што пред извесно време му се случило на Петар (и на Јован).

`Прочитајте го текстот во Дела апостолски 12,5-18. Што се случило како одговор на молитвата на браќата?`

Ноќта пред Агрипа да го испрати Петар на судење и да го погуби, Петар уште еднаш на чудесен начин бил ослободен од страна на ангелите.

Потоа, следи извештајoт за смртта на Агрипа во Ќесарија (Дела апостолски 12,20-23). Се обиделе да ја утврдат причината за неговата смрт (воспаление на стомачната мембрана, чир, дури и труење); сепак, Лука јасно вели дека царот умрел поради божествениот суд.

`Јаков е убиен, Петар е ослободен, а Ирод го доживеал божествениот суд. Во одредени случаи ја воочуваме правдата; а во други не. Што треба да научиме од овој пример за тоа дека ги немаме одговорите на сите прашања и зошто треба да живееме со вера кога е во прашање она што не го разбираме?`
