---
title:  ЦРКВАТА ВО АНТИОХИЈА
date:   08/08/2018
---

Вдахнат од обратувањето на Корнилиј, Лука накратко го прекинува својот извештај за Петровата служба за да го покаже напредокот на Евангелието меѓу незнабошците.

`Прочитајте го текстот во Дела апостолски 11,19-26. Што се случило кога поединци избегале од Ерусалим и дошле во Антиохија?`

Овој отсек од Дела апостолски 11. глава нѐ враќа на прогонството од Дела апостолски 8. глава, кое го предводел Павле. Според тоа, додека претходните настани се одвивале во Јудеја и на други места, некои од елинистичките верници, принудени да го напуштат Ерусалим, го ширеле Евангелието далеку од границите на Јудеја.

Лука посветува посебно внимание на големиот град Антиохија, во Сирија, каде што расеаните верници почнале да им проповедаат на своите сонародници Евреите и елинистите, и мнозина од нив ја прифатиле верата. Исусовиот налог во Дела 1,8 тогаш се остварил благодарение на напорите на овие елинистички еврејски христијани. Тие станале вистински двигатели на мисијата меѓу незнабошците.

Успехот на Црквата во Антиохија ги навел апостолите во Ерусалим да го испратат Варнава да ги процени приликите коишто владееле таму. Согледувајќи ги големите можности за напредок на Евангелието, Варнава упатил повик до Павле во Тарс, бидејќи сметал дека неговата помош може да биде од суштинско значење.

Варнава бил во право. Во текот на годините, кога тој и Павле работеле заедно, големото мноштво, главно незнабошци, ја слушнало веста за Евангелието. Одушевеноста со која зборувале за Исуса Христа, направила верниците таму за прв пат да станат познати како „христијани“ (Дела апостолски 11,26). Тоа што биле „наречени“ христијани укажува дека изразот е смислен од страна на луѓето надвор од Црквата, веројатно за да им се исмејуваат, додека верниците повеќе сакале себеси да се нарекуваат „браќа“ (Дела апостолски 1,16), „ученици“ (Дела апостолски 6,1), па дури и „свети“ (Дела апостолски 9,13). До моментот кога била напишана книгата Дела апостолски, називот „христијани“ станал вообичаен назив (Дела апостолски 26,28), и изгледа дека и Лука го одобрувал. „Христијанин“ значи Христов следбеник или ученик.

`Што за вас значи тоа што се нарекувате „христијанин“. Што во вашиот живот е навистина христијанско? Односно, колку вашиот живот околу битните прашања се разликува од животот на нехристијаните?`
