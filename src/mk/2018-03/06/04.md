---
title:  ДАРОТ НА ДУХОТ
date:   07/08/2018
---

Текстот во Дела апостолски 10,44-48 ни открива еден пресуден момент од историјата на Раната црква. Тогаш еден од апостолите за прв пат им го проповедал Евангелието на необрежаните незнабошци. За разлика од елинистичките верници, апостолите и другите јудејски верници не биле подготвени да ги примат незнабошците во Црквата. Со оглед на тоа дека Исус бил израелски Месија, сметале дека Евангелието треба да им се објавува само на Евреите, и на оние кои се близу и на они кои се далеку. Незнабошците најпрво морале да се обратат во јудаизмот, па дури потоа да бидат прифатени во заедницата на верните. Со други зборови, пред да можат незнабошците да се наречат христијани, морале прво да станат Евреи. Затоа меѓу првите верници од еврејството требало да дојде до промена во ваквиот начин на размислување.

Дарот на јазикот, даден на Корнилиј и неговиот дом, бил додаден како јасен, впечатлив знак дека ваквата замисла е погрешна, дека Бог нема миленици и дека во поглед на спасението и Евреите и незнабошците стојат рамноправно пред Бога.

`Прочитајте го текстот во Дела апостолски 11,1-8. Како реагирала Црквата од Ерусалим на искуството на Петар во Ќесарија?`

Одамна изградените предрасуди на Евреите во врска со незнабошците ги навеле верниците во Ерусалим да го критикуваат Петар поради тоа што јадел со необрежани луѓе. Се чини дека тие повеќе се интересирале за еврејските церемонијални колебања отколку за спасението на Корнилиј и неговото семејство. Можеби се плашеле дека, доколку Црквата ја прекине таквата практика, тоа ќе претставува побивање на израелската вера; дека ќе ја изгубат Божјата наклоност и ќе станат предмет на истите обвиненија, од страна на своите сонародници, Евреите, кои станале причина за смртта на Стефан.

„Настапило време Христовата црква да влезе во потполно нова фаза од работата и да се отвори вратата која многу обратени Евреи ја затвориле пред незнабошците. А незнабошците, кои го прифатиле евангелието, и без да бидат обрежани, задолжително требало да бидат сметани како потполно рамноправни со учениците од еврејско потекло“ (Eлена Вајт, *Делата на апостолите*, стр. 136. оригинал).

И во оваа пригода, исто како и на денот Педесетница, присутните зборувале на тамошните јазици кои претходно не ги знаеле, а не на некои небесни јазици или во транс. Само целта била поинаква: додека во случајот со апостолите овој дар бил даден со цел да се оствари црковната мисија во светот, кога е во прашање Корнилиј, дарот бил потврда дека Божјата благодат се излева и на незнабошците.
