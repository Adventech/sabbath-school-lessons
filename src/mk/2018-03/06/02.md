---
title:  ВО ЛИДА И ЈОПА
date:   05/08/2018
---

Петар ги посетувал христијанските заедници во крајбрежното подрачје на Јудеја. Тој имал намера да ги поучи на библиските вистини (Дела апостолски 2,42), но Бог моќно го употребил да прави чуда онака како што правел Исус.

`Прочитајте го текстот во Дела апостолски 9,32-35. Какви сличности воочувате меѓу Исусовото чудо забележано во Евангелието според Лука 5,17-26 и исцелувањето на Енеј?`

И покрај краткиот извештај, ова чудо нѐ потсетува на познатиот настан кога Исус го исцелил неподвижниот човек во Капернаум (Лука 5,17-26). Дури и подробноста во врска со постелата е иста. Но, уште поважно било влијанието на исцелувањето на Енеј не само во Лида, туку и во целата Саронска крајбрежна рамнина. Кога и самите се увериле во чудото, многу луѓе се свртеле кон Господа.

`Прочитајте го текстот во Дела апостолски 9,36-43. Потсетете се на извештајот за воскреснувањето на Тавита. Што било посебно во врска со неа?`

Тавита, чие име на арамејски значи „срна“, била омилена верничка во своето соседство поради христијанската великодушност која ја покажувала со своите дела. Извештајот за нејзиното воскреснување исто така се поклопува со Исусовото чудо, со воскреснувањето на ќерката на Јаир (Лука 8,41.42; Лука 8,49-56), на кое Петар бил сведок. Следејќи го Исусовиот пример, Петар ги замолил сите да ја напуштат просторијата (види: Марко 5,40). Клекнал, се помолил, а потоа ја повикал умрената жена: „Тавита, стани“ (Дела апостолски 9,40).

Апостолите правеле многу чуда; сепак, тоа всушност биле Божји дела остварени преку рацете на апостолите (Дела апостолски 5,12). Сличностите со Исусовите чуда можеби постоеле за да ја потсетат Црквата, како и нас денес, дека не е најважно кое е орудието, туку во колкава мера човек му се предава на Бога (види: Јован 14,12). Кога во потполност ќе му дозволиме на Бога да нё употреби во објавувањето на Евангелието, големи дела можат да се остварат. Петар не само што ја воскреснал Тавита туку ова чудо поттикнало многу обратувања во Јопа (Дела апостолски 9,42).

`Некои луѓе сметаат дека би поверувале само кога би можеле да видат вистинско чудо, како ова што се случило во Јопа. Иако понекогаш чудата ги приближуваат луѓето кон верата, Библијата е полна со извештаи за оние кои виделе чуда, па сепак не верувале. На што би требало тогаш да се темели нашата вера?`
