---
title:  Први спротивставувања
date:   17/07/2018
---

Успехот на црквата по кратко време предизвикал противење од страна на одредени ерусалимски водачи. Со храмот во Ерусалим управувал првосвештеникот и неговите помошници, главно садукеи.

Првосвештеникот воедно бил и претседател на синедрионскиот совет, кој во тоа време главно го сочинувале садукеи и фарисеи. Бидејќи садукеите не верувале во воскресение, биле многу вознемирени кога Петар и Јован поучувале дека Исус станал од мртвите. Тие биле уапсени од стражарите на Храмот, и апостолите до утрото биле ставени во притвор, за потоа да бидат изведени пред Советот (Дела апостолски 4,1-7).

`Прочитајте го текстот во Дела апостолски 4,1-48. Што одговорил Петар кога ги запрашале со каква сила го направиле тоа? Што била основната порака на Петровиот одговор која водачите ја сметале како закана?`

Предизвикот во врска со прашањето за силата што го поставиле еврејските водачи, укажува на нивната загриженост за власта. Меѓутоа, Петар изјавил дека не само што чудото е направено во Исусово име туку и дека спасението доаѓа само од Него. Апостолите се наоѓале пред највисокото еврејско тело на власта, па сепак, се служеле со Оној кој има многу поголема власт. Овие луѓе биле едноставни, необразовани галилејски рибари; па, според тоа, нивната храброст и речовитост ги изненадила сите присутни. Иако тоа водачите не го сфатиле, суштината е дека апостолите биле исполнети со Светиот Дух, токму онака како што Исус прорекол (Матеј 10,16-20).

Бидејќи не можеле да го побијат стореното чудо – излечениот човек бил присутен и сите можеле да го видат – Синедрионот им наредил на апостолите да престанат да проповедаат. Се плашеле од нивните пораки, како и од сѐ поголемата распространетост на движењето. Пропуштајќи добро да ги проучат доказите, дозволиле со нивните постапки да управуваат предрасудите и желбата за самозаштита.

Последните зборови на Петар спаѓаат меѓу најдрагоцените бисери на Дела апостолски: „Право ли е пред Бога, да ве слушаме вас повеќе отколку Бога! Судете! Зашто, ние не можеме да не зборуваме за она, што сме го виделе и чуле“ (Дела апостолски 4,19.20).

`Размислувајте во врска со желбата за власт и колку опасна може да биде, на кое било ниво и во која било рамка. Како христијани повикани да бидеме слуги, зошто мораме да бидеме внимателни кога е во прашање привлечноста на власта?`