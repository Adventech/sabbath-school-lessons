---
title:  Исцелувањето на сакатиот човек
date:   16/07/2018
---

Во Дела апостолски 3,1 стои забележено дека Петар и Јован оделе во Храмот на молитва која се одржувала во три часот. Ова укажува на суштинскиот еврејски карактер на црковната вера во овој ран период. Односно, апостолите не оделе во Храмот само за да поучуваат или да доведат нови обратеници, туку затоа што Петар и Јован и понатаму биле Евреи, и како такви и понатаму биле посветени на еврејските верски обичаи (Дела апостолски 20,16; Дела апостолски 21,17-26), барем до овој момент. Таму го направиле своето восхитувачко чудо (Дела апостолски 3,1-10); што на Петар му пружило прилика да одржи уште една проповед.

`Што посебно нагласил Петар во својата проповед? Дела апостолски 3,12-26.`

Проповедањето на првите христијани го обележувале пет главни точки: Исус бил Месија кој страдал (Дела апостолски 3,18); Бог го воскреснал (Дела апостолски 3,15); Исус бил прославен на небото (Дела апостолски 3,13); Тој ќе дојде повторно (Дела апостолски 3,20); покајанието е неопходно за проштавање на гревовите (Дела апостолски 3,19).

На многу начини ова е истата порака која што ние му ја пренесуваме по светот, иако рамката е променета. Апостолите сѐ уште се наоѓале во еврејско опкружување, кога народот во основа само морал да „прејде“ од стариот во новиот завет наместо да ја менува верата. Како дел од Божјиот народ, морале да го прифатат Месија и да го доживеат новото раѓање кое следи откако искрено ќе го прифаат Исуса.

Сега, иако приликите се поинакви, пораката во основа е иста: Христос умрел за нашите гревови, воскреснал и повторно ќе дојде. Ова значи дека во Него можеме да најдеме спасение. Дури и во рамките на Тројната ангелска вест од Откровение 14 глава, Исус Христос распнатиот, Исус Христос воскреснатиот и Исус Христос кој повторно ќе дојде, мора да биде во центарот на објавувањето на овие пораки.

„Од сите оние кои себеси се сметаат за христијани, адвентистите на седмиот ден би требало да бидат меѓу првите кои ќе го воздигнат Христа пред светот.

Објавувањето на тројната ангелска порака упатува повик да се претставуви вистинaта за саботата. Оваа вистина, заедно со другите кои се опфатени во пораката, мора да се објавува; но големото привлечно средиште на пораките, Исус Христос, не смее да се изостави.

Токму крај Христовиот крст се сретнале милоста и вистината, правдата и мирот се бакнале. Грешникот мора да се насочи да гледа на Голгота; со едноставна вера на мало дете, тој мора да се потпре на заслугите на Спасителот, прифаќајќи ја неговата праведност, верувајќи во неговата милост“ (Елена Вајт, *Евангелски работници*, стр. 156.157. oриг.).