---
title:  Поучувањето и заедницата
date:   15/07/2018
---

По извештајот за денот Педесетница, Лука преминува на општиот опис на внатрешниот живот на Црквата во Ерусалим. „И беа постојани во апостолското учење и општувањето; и во раскршувањето на лебот и во молитвите“ (Дела 2,42). Во основа, четирите споменати поими го претставувале поучувањето и заедништвото. Според 46. стих, поучувањата се одржувале во Храмот, а заедништвото било негувано во домовите.

Дворот на Храмот бил опкружен со покриени тремови кои често се користеле за рабински поучувања. Дека верниците се посветиле на апостолското учење покажува фактот дека дарот на Духот не ги повел кон мисловна религија, туку кон моќен процес на учење под водство на апостолите, чии авторитативни учења биле потврдени со чудеса и знаци (Дела 2,43).

Духовната заедница била уште еден посебен знак на побожност на првите христијани. Верниците постојано биле заедно, не само во Храмот, туку и во своите домови, каде што делеле оброци, ја прославувале Вечерата Господова и се молеле (Дела 2,42.46). Одржувајќи ги секојдневните собирања, раните христијани ја искажувале својата надеж во скорешното Исусово враќање, кога неговата заедница со нив ќе биде обновена во месијанското царство (Матеј 26,29).

Приватните домови имале клучна улога во животот на Раната црква. Верниците и понатаму присуствувале на секојдневните церемонии во Храмот (Дела 3,1), а во сабота најверојатно биле во синагогите со своите сонародници, Евреите (Јаков 2,2), но карактеристичните елементи на христијанската вера биле извршувани во домовите.

`Прочитајте ги следните текстови: Дела апостолски 2,44.45; Дела апостолски 4,34.35. Кој бил важен аспект на заедницата на првите христијани?`

Верувајќи дека крајот е близу, сметале дека материјалните добра, „личната сопственост“ (да употребиме посовремен израз), повеќе не се важни. Според тоа, заедничката употреба на материјалните средства се чинела целисходна. Немало причина да бидат загрижени за иднината, бидејќи лично Месија ќе ги исполни нивните потреби во месијанското царство (Лука 22,29.30). Ова делење, покрај тоа што било извонреден пример на христијанската великодушност, им овозможило да искусат подлабоко чувство на единство.

`Колку вие сте великодушни кога е во прашaње она што сте го примиле од Господа?`