---
title:  Второ Апсење
date:   19/07/2018
---

Ако апостолите можеле да бидат употребени за Божјиот суд да се излее на гревот, како во случајот на Ананија и Сафира, тие исто така можеле да бидат употребени за Божјата благодат да се излее на грешниците. Нивната силна исцелувачка служба (Дела апостолски 5,12-16) била видлив доказ дека Божјиот Дух дејствувал преку нив. Впечатливо е верувањето дека дури и сенката на Петар можела да ги лечи луѓето.

Најблиска сличност во Евангелието ја наоѓаме во примерот на жената која била излечена кога ја допрела Исусовата облека (Лука 8,43.44).

Но, Лука не вели дека сенката на Петар има навистина исцелувачка сила, туку дека народот мислел така. Сепак, дури и кога сеопштото суеверие било вклучено, Бог и понатаму ја излевал својата благодат.

Меѓутоа, колку повеќе апостолите биле исполнети со Духот, и колку повеќе знаците и чудата се умножувале, верските водачи станувале во сѐ поголема мера љубоморни. Тоа ги навело по втор пат да ги уапсат апостолите (Дела апостолски 5,17.18). Дури по чудесното избавување (Дела апостолски 5,19-24) и вториот храбар говор на Петар, нагласувајќи дека „треба да го слушаме Бога повеќе, отколку луѓето“ (Дела апостолски 5,29), некои од припадниците на власта почнале да ја разгледуваат можноста дека натприродно влијание е на дело.

`Прочитајте го текстот во Дела апостолски 5,34-39. Како Гамалеил го одвратил Синедрионот да ги убијат апостолите?`

Со Синедрионот управувале садукеите, кои заедно со фарисеите го сочинувале влијателното малцинство. Гамалеил бил фарисеј и доктор по право. Толку бил ценет меѓу Евреите што станал познат како Rabban („наш учител“), а не само Rabbi („мој учител“). Павле бил еден од неговите ученици (Дела апостолски 22,3). Гамалеил се сетил на две други бунтовнички движења од блиската израелска историја, кои исто така привлекле следбеници и предизвикале немири. Меѓутоа, овие водачи биле убиени, а следбениците целосно се растуриле. Тогаш извлекол поука дека, ако христијанското движење е човечко дело, наскоро ќе исчезне. Од друга страна, ако тоа било божествено движење, како што тврделе апостолите, дали можеле да се надеваат дека ќе му се спротивстават?

`Што ни кажува овој извештај колку добриот совет често може да биде потребен и корисен? Како можеме да бидеме поотворени за да примиме совет кој се состои од она што не сакаме нужно да го слушнеме?`