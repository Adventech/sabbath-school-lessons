---
title:  Ананија и Сафира
date:   18/07/2018
---

Заедничкото делење на личните материјални добра не било задолжително во Раната црква; односно, тоа не било официјален услов за некој да стане член на Црквата. Сепак, сигурно имало неколку примери на доброволна великодушност кои ја вдахнале целокупната заедница. Еден таков пример претставувал Варнава (Дела апостолски 4,36.37), кој понатаму во книгата ќе има важна улога.

Меѓутоа, имало и негативни примери кои го загрозиле единството на црквата однатре, токму во времето кога почнале нападите однадвор.

`Какви поуки наоѓаме во овој извештај? Дела апостолски 5,1-11.`

Иако Лука не ни ги открил сите подробности, нема сомнение дека основниот проблем на Ананија и Сафира не бил само обидот да ги задржат парите, туку тоа што направиле измама внатре во заедницата.

Нивниот грев не бил резултат на пренаглена одлука, туку на внимателно смислен план, намерен обид „да Го искушувате Господовиот Дух“ (Дела апостолски 5,9). Тие не биле обврзани да го продадат својот имот и парите да ги даруваат на Црквата. Значи, кога се обврзале да го направат тоа, можеби постапувале само во согласност со своите интереси или се обиделе да стекнат влијание меѓу браќата со великодушниот чин кој е вреден за пофалба.

Оваа можност може да ни помогне да објасниме зошто Бог толку остро ги казнил. Дури и ако црковниот заеднички живот бил последица на уверувањето дека Исус наскоро ќе дојде, оваа постапка на Ананија и Сафира на самиот почеток можела да ја намали важноста на верноста кон Бог и да изврши лошо влијание меѓу верниците. Причината зошто не се спомнува дека на Ананија му е дадена можност да се покае, како во случајот со Сафира (Дела апостолски 5,8), може да се припише само на краткиот извештај.

Крајниот резултат е дека тие од почеток до крај постапувале грешно, а гревот е сериозно прашање во Божјите очи (Езекиел 18,20; Римјаните 6,23), иако Тој не го казнува секогаш во истиот момент. Всушност, тоа што казната често се одложува треба постојано да нѐ потсетува колку Бог е милостив (2. Петрово 3,9).

`Зошто мораме да бидеме внимателни со поместувањето на границата на благодатта, како што тоа го правеле овие двајца верници на Раната црква?`