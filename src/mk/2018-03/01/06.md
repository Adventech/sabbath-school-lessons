---
title:  Дванаесетте апостоли
date:   05/07/2018
---

Првата административна работа на ранохристијанската заедница, која броела околу 120 верници (Дела апостолски 1,15), била да изберат кој ќе го замени Јуда.

`Прочитајте го текстот во Дела апостолски 1,21.22. Врз основа на што го бирале наследникот на Јуда. Зошто тоа било толку важно?`

Им бил потребен сведок за Исусовото воскресение (споредете Дела апостолски 4,33). Ова е многу важно затоа што воскресението било сметано за силен доказ на Исусовото месијанство и вистина на целокупната христијанска вера.

Изборот требало да се направи меѓу оние кои им се придружиле на апостолите во времето на Исусовата служба. Павле подоцна нагласувал дека тој, иако не бил со Исус додека бил на Земјата, сепак имал право да го носи звањето апостол, бидејќи средбата со Исус на патот за Дамаск му овозможила да стане сведок на Неговото воскресение (1. Коринќаните 9,1). Иако признал дека е „недоносче“ (1. Коринќаните 15,8), Павле одбил себеси да се смета за помалку оспособен од останатите апостоли (1. Коринќаните 9,2; Галатите 2,6-9). Тоа значи дека само Дванаесетмината и Павле биле „апостоли“ во техничка, авторитативна смисла (Дела апостолски 1,25.26); сепак, во својата основна, општа смисла како пратеници или гласници, изразот исто така можел да се користи и за другите евангелски работници (Дела апостолски 14,4; Дела апостолски 14,14; Галатите 1,19).

`Прочитајте го текстот во Дела апостолски 1,23-26. Како бил избран Матеј?`

Начинот на кој го избрале Матеј може да изгледа необично, но фрлањето коцка одамна е воспоставено како начин на донесување на одлуки (на пример, 3. Мојсеева 16,5-10; 4. Мојсеева 26,55). Покрај тоа, изборот се донесувал меѓу двајца претходни признаени кандидати со подеднакви особини и способности, што не било чекор во непознато.

Верниците, исто така, се молеле на Бога верувајќи дека резултатите ќе се одразат на неговата волја (споредете: Мудри изреки 16,33). Нема докази дека одлуката некогаш била доведена во прашање. По денот Педесетница, фрлањето коцка повеќе не било неопходно поради непосредното водство на Духот (Дела апостолски 5,3; Дела апостолски 11,15-18; Дела апостолски 13,2; Дела апостолски 16,6-9).

`Ако некој ви пристапи и ве праша: „Како можам да знам која е Божјата волја за мојот живот“?, што би му одговориле и зошто?`