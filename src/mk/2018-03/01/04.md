---
title:  Тој повторно ќе дојде
date:   03/07/2018
---

`Прочитајте го текстот во Дела апостолски 1,9-11. Како Лука го прикажува Исусовото вознесение? Зошто е значајно тоа што двајцата ангели разговарале со учениците (види: 5. Мојсеева 19,15)?`

Извештајот на Лука за вознесението е доста краток. Исус бил со учениците на Маслинската гора, и додека ги благословувал (Лука 24,51), бил земен на Небото. Секако, јазикот што се употребува овде е феноменолошки; односно, настанот е прикажан онака како што изгледал во човечките очи, а не каков што навистина бил. Исус ја напуштал Земјата и немало друг начин тоа да го направи на видлив начин, освен да се вивне во височините.

Исусовото вознесение било Божје натприродно дело, едно од многуте во Библијата. Лука тоа го навестил со употреба на пасивна форма на глаголот *ēperthē* („се вознесе“, „Го зеде“, Дела апостолски 1,9). Иако во Новиот завет се користи само на ова место, овој глаголски облик неколку пати го наоѓаме во грчката верзија на Стариот завет (Septuagintа) каде што се опишува Божјето дејствување, што укажува дека Бог лично го вознесол Исус на Небото, како што и Го подигнал од мртвите (Дела апостолски 2,24; Дела апостолски 2,32; Римјаните 6,4; Римјаните 10,9).

Кога Исус веќе бил скриен зад облакот, Лука известува – само во Дела апостолски – дека две лица облечени во бело застанале пред учениците. Овој опис се совпаѓа со описот на ангелите облечени во сјајна облека (Дела апостолски 10,30; Јован 20,12). Тие дошле да ги уверат учениците дека Исус ќе се врати на ист начин како што и заминал. Исто така, само во Дела апостолски се кажува дека Исус отишол „пред нивните очи“ (Дела апостолски 1,9).

Според тоа, видливото вознесение станало гаранција дека и враќањето ќе биде впечатливо, дека исто така ќе се одигра на облакот, но овој пат „со голема сила и слава“ (Лука 21,27), не повеќе како настан од лична природа, бидејќи „ќе Го види секое око“ (Откровение 1,7), и нема да биде сам (Лука 9,26; 2. Солуњаните 1,7). Славата на Второто доаѓање далеку ќе ја надмине славата на вознесението.

`Како стварноста за Второто доаѓање, а исто и ветувањето за него, секогаш можеме да ги имаме пред себе? Како оваа возвишена вистина треба да влијае на сите подрачја од нашиот живот, како што се финансиските средства, најмногу вредностите и моралните одлуки?`