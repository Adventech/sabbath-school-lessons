---
title:  Мисија на учениците
date:   02/07/2018
---

`Прочитајте го текстот во Дела апостолски 1,8. Што се очекувало од учениците да направат, наместо да се впуштаат во претпоставки за пророштвата?`

Во овој текст се спомнуваат четири важни елементи во врска со мисијата на учениците:

1. *Дарот на Светиот Дух*. Духот секогаш дејствувал меѓу Божјиот народ. Меѓутоа, според зборовите на пророците, посебното излевање на Духот ќе се случи во иднина (Исаија 44,3; Јоил 2,28.29). Бидејќи Исус лично бил помазан со Духот, Светиот Дух веќе дејствувал во времето на Неговата служба (Лука 4,18-21), но официјално не му била доверена должноста сѐ додека Исус не бил прославен на Небото (Јован 7,39; Дела апостолски 2,33).

2. *Улогата на сведоштвото*. Сведоштвото претставува извештај од прва рака. Учениците биле потполно оспособени да даваат такви сведоштва (Дела апостолски 1,21.22; Дела апостолски 4,20; споредете со: 1. Јованово 1,1-3) и да примат налог со светот да го споделат своето единствено искуство со Исуса.

3. *План за мисија*. Прво требало да сведочат во Ерусалим, потоа во Јудеја и Самарија, и конечно до крајот на Земјата. Тоа бил прогресивен план. Ерусалим бил центар на еврејскиот верски живот, место на кое Исус бил осуден и распнат. Јудеја и Самарија биле соседни области во кои Исус исто така служел. Но, учениците не требало да се ограничат само на овие подрачја. Полето на нивната мисија бил целиот свет.

4. *Насока на мисијата*. Во старозаветно време народите требало да бидат привлечени кон Бога (види: Исаија 2,1-5), а не Израел да го „поведе“ Бога кон народите. Неколку исклучоци (на пример, Јона) не го поништуваат општото правило. Сега стратегијата била поинаква. Ерусалим и понатаму бил центар, но наместо да останат и да ги јакнат корените на тоа место, од учениците се очекувало да појдат во најодалечените краишта на Земјата.

`Која суштинска порака требало учениците да ја проповедаат? Лука 24,44-48.`

Во периодот од четириесет дена, кои Исус ги поминал со учениците по воскресението (Дела апостолски 1,3), сигурно им ги објаснил бројните вистини за Божјето царство, иако останале уште многу работи кои не ги разбрале, како што покажало прашањето кое го поставиле во Дела апостолски 1,6.

Ги познавале пророштвата, но сега можеле да ги согледаат во нова светлина, светлина која блескала од крстот и од празната гробница (види: Дела апостолски 3,17-19).