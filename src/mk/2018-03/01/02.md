---
title:  Обновување на Израел
date:   01/07/2018
---

Во Стариот завет постојат два вида на пророштва за Месија - едно кое предвидува дека Месија ќе дојде како цар кој засекогаш ќе владее (Псалми 89,3.4; Псалми 89,35-37; Исаија 9,6.7; Езекиел 37,25; Даниел 2,44; Даниел 7,13.14), и едно кое претскажува дека Месија ќе умре за гревовите на луѓето (Исаија 52,13-5; Исаија 53,1-12; Даниел 9,26). Овие пророштва не си противречат едно на друго. Тие само укажуваат на две последователни фази од службата на Месија: прво ќе страда, а потоа ќе стане Цар (Лука 17,24.25; Лука 24,25.26).

Но, кога е во прашање очекувањето на Месија од страна на Евреите во првиот век, проблемот бил во тоа што тоа очекување било еднострано. Надежта во Месија како цар кој ќе донесе политичко ослободување, ја помрачила идејата за Месија кој ќе страда и ќе умре.

Учениците во почетокот ја негувале оваа надеж за Месија како цар. Верувале дека Исус е Месија (Матеј 16,16; Матеј 16,20) и понекогаш се расправале меѓу себе кој ќе седи од неговата лева и десна страна кога ќе биде устоличен (Марко 10,35-37; Лука 9,46). И покрај Исусовите опомени за судбината која Го чека, тие не можеле да сфатат на што мислел. Затоа, кога умрел, станале збунети и обесхрабрени. Изјавиле: „А ние се надевавме дека е Тој оној што треба да го избави Израел“ (Лука 24,21).

`Прочитајте го текстот во Дела апостолски 1,6. Што ни открива ова прашање за тоа што друго тие не сфатиле? Како им одговорил Исус во Дела апостолски 1,7?`

Ако Исусовата смрт претставува погубен удар за надежта на учениците, тогаш воскресението ја обновува, подигајќи ги нивните политички очекувања можеби до незамисливи височини. Се чинело реално да се размислува за воскресението како силен показател дека месијанското царство конечно ќе биде воспоставено.

Одговарајќи на нивното прашање, Исус не дал непосреден одговор. Тој не ја отфрлил претпоставката за скорешното царство кое се криело зад прашањето на учениците, но не ја ни прифатил. Прашањето го оставил отворено, потсетувајќи ги дека во Божја власт е времето кога нешто ќе се случи, и како такво, тоа е недосегливо за луѓето.

`Кој бил вистинскиот проблем на учениците според текстот во Лука 24,25? Зошто ни е полесно да веруваме во она во што сакаме да веруваме, наспроти она што Библијата навистина учи? Како можеме да ја избегнеме оваа стапица?`