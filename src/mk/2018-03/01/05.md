---
title:  Подготовка за денот Педесетница
date:   04/07/2018
---

Исус во својот одговор во Дела апостолски 1,7.8 не дал никакво ветување во врска со времето. Сепак, врз основа на неговите зборови природно било да се заклучи дека Тој ќе се врати веднаш откако Духот ќе дојде и учениците ќе ја завршат својата мисија (види: Матеј 24,14). Ангелите со својата напомена (Дела апостолски 1,11), исто така не одговориле на прашањето кога ќе дојде царството, но можело да се сфати дека тоа наскоро ќе се случи. Најверојатно ова објаснува зошто учениците „се вратија во Ерусалим со голема радост“ (Лука 24,52). Ветувањето за второто Исусово доаѓање во неодредено време, кое требало да им пружи дополнително охрабрување за извршување на мисијата, е сфатено така како крајот да е близу. Понатамошниот развој во Дела ќе ја потврди оваа идеја.

`Прочитајте го текстот во Дела апостолски 1,12-14. Кој друг бил во Горната соба и како се подготвувале за излевање на Духот?`

Враќајќи се од Маслинската гора, учениците се собрале во горната гостинска соба (на латински *cenaculum*) во двокатна приватна куќа во Ерусалим. Одреден број жени, кои го следеле Исуса (Лука 8,1-3; Лука 23,49; Лука 24,1-12), како и Исусовата мајка и браќа, се наоѓале таму со учениците. Исусовите браќа (Марко 6,3) биле или помладите синови на Јосиф и Марија (Матеј 1,25; Лука 2,7) или што е уште поверојатно, синовите на Јосиф од првиот брак, што би значело дека Јосиф бил вдовец кога се оженил со Марија. Нивното присуство меѓу учениците претставува изненадување, бидејќи тие секогаш негувале сомнежи кон Исуса (Марко 3,21; Јован 7,5). Сепак, Исусовото воскресение и посебното јавување пред Јаков (1. Коринќаните 15,7) извршило одредено влијание.

Очигледно е дека Јаков подоцна го заменил Петар во водството на христијанската заедница (Дела апостолски 12,17; Дела апостолски 15,13; Дела апостолски 21,18; Галатите 2,9.12).

Со непрекинати молитви (Дела апостолски 1,14) и со постојаниот престој во храмот славејќи го Бога (Лука 24,53), несомнено е дека сите се посветиле на признавањето, покајанието и оставањето на гревовите. Иако сметале дека по излевањето на Духот веднаш ќе следи Исусовото враќање, нивниот духовен став бил во потполна согласност со она што требало да се случи, откако Светиот Дух се излеал како одговор на молитвата.

`Како со секојдневните одлуки помагаме да го подготвиме патот за дејствувањето на Духот во нашиот живот?`