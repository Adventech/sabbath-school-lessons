---
title:  'АНТИОХИЈА ПАСИДИЈСКА: ПРВ ДЕЛ'
date:   13/08/2018
---

Павле и неговите сопатници од Кипар отпловиле во Пергија Памфилиска, на јужниот брег на денешна Турција. Пред да го продолжат патот за Антиохија Пасидиска, Лука известува за две значајни случајни промени: Павле станува водечка личност (до тој момент Варнава секогаш се спомнува прв) и Лука престанува да го користи Павловото еврејско име („Савле“), и го именува само со „Павле“ (Дела апостолски 13,9). Тоа го прави веројатно поради тоа што Павле сега главно се наоѓа во грчко-римско опкружување.

Во текст од Дела апостолски 13,13 стои забележано дека Јован Марко се враќа во Ерусалим. Самиот текст не известува за причината за неговото заминување. Елена Вајт запишала дека, соочен со страв и обесхрабрување поради неволјите што го очекувале „Марко станал малодушен и наполно обесхрабрен, одбил да го продолжи патот и се вратил во Ерусалим“ (*Делата на апостолите*, стр. 170 оригинал). Бог никогаш не ветил дека тоа ќе биде лесно. Напротив, Павле од самиот почеток знаел дека неговата служба за Исус ќе опфаќа многу страдања (Дела апостолски 9,16), но тој научил потполно да се потпира на Божјата сила, и во тоа лежела тајната на неговата сила (2. Коринќаните 4,7-10).

`Прочитајте го текстот во Дела апостолски 13,38. Која била суштината на пораката на Павле изнесена во синагогата во Антиохија?`

Во Дела апостолски 13,16-41 забележана е првата проповед на Павле во Новиот завет. Секако, тоа не била прва проповед која Павле ја одржал, и несомнено претставува само сиже на она што го рекол. Проповедта е поделена на три главни делови. Почнува со заедничките уверувања за Божјиот избор на Израел и Давидовото царство (Дела апостолски 13,17-23); овој дел требало да ја утврди допирната точка со еврејските слушатели. Во следниот дел Исус е претставен како исполнување на Божјето ветување за Давидовиот потомок, кој ќе му донесе спасение на Израел (Дела апостолски 13,24-37). Последниот дел е опомена против отфрлувањето на спасението кое се нуди преку Исуса (Дела апостолски 13,38-41).

Врв на проповедта се стиховите во Дела апостолски 13,38,39 кои ја содржат суштината на пораката на Павле за оправдувањето. Проштавањето и оправдувањето можат да се остварат само преку Исуса, а не преку Мојсеевиот закон. Овој текст не кажува дека Законот е укинат. Само ја нагласува неговата неможност да го изврши она што Евреите го очекувале, всушност да даде оправдување (Римјаните 10,1-4). Такво право има само Исус Христос (Галатите 2,16).

`Што значи тоа дека спасението го примаме само преку Исуса? Како ја усогласувате потребата да го држите Божјиот морален закон со фактот дека Законот не може да обезбеди оправдување?`
