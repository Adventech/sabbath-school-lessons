---
title:  ЛИСТРА И ДЕРВА
date:   16/08/2018
---

Следното место кое Павле и Варнава го посетиле било Листра, зафрлено село околу 29 километри југозападно од Иконија. Иако поминале одредено време во него (Дела апостолски 14,9; Дела апостолски 14,7; Дела апостолски 14,15), Лука известува само за развојот на еден настан: исцелувањето на сакатиот човек, веројатно просјак, кој од таа болест боледувал уште од раѓање.

`Прочитајте го текстот во Дела апостолски 14,5-19. Што ни открива нивната реакција кон Павле за тоа во колкава мера биле во незнаење?`

Мноштвото било толку восхитено од чудото што помислиле дека Павле и Варнава се богови – Варнава Зевс, врховен бог на грчкиот пантеон, а Павле Хермес, помошник и претставник на Зевс. Луѓето всушност сакале да им принесат жртви.

Латинскиот поет Овидиј (43.год.пр.н.е – 17/18.год.н.е) ја забележал легендата за овие двајца богови кои биле преправени во луѓе и посетиле еден град во ова исто подрачје („ридовите на Фригија“) барајќи место за одмор. Според легендата, една понизна постара брачна двојка љубезно и гостољубиво се однесувала кон нив, додека останатите не покажале никакво интересирање. Благодарение на својата љубезност и гостољубивост кон непознатите посетители, домот на оваа брачна двојка бил претворен во храм, тие станале свештеници, додека остатокот од градот бил потполно уништен (*Metamorphoses* 611-724).

Со оглед на ваквата приказна која кружела во оваа област, реакцијата на луѓето кон чудото на Павле не нѐ изненадува. Оваа приказна исто така објаснува зошто мноштвото претпоставило дека мисионерите се токму тие два бога, а не Асклепиј, на пример, богот на исцелувањето. На крајот, некои противници од Антиохија и Иконија предизвикале целосен пресврт. Павле бил каменуван и прогласен за мртов.

`Прочитајте го текстот во Дела апостолски 14,20-26. Каде Павле и Варнава го завршиле своето патување? Што направиле при враќањето?`

`Павле рекол „дека треба преку многу неволји да влезат во Божјото Царство“ (Дела апостолски 14,22) Што значи тоа? На кој начин вие, можеби, сте ги доживеале овие зборови? Што е најважно, како можете да научите да растете во верата со какви било „неволји“ и да се соочите?`
