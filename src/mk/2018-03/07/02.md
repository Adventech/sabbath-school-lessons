---
title:  САЛАМИН И ПАФ
date:   12/08/2018
---

Лука во Дела апостолски 13. глава повторно се навраќа на настаните во Антиохија и ни го претставува првото мисионерско патување на Павле, кое зазема цели две глави (Дела апостолски 13;14). Од тој момент до крајот на книгата, средиштето на вниманието почива на Павле и на неговата мисионерска работа меѓу незнабошците.

Ова е првиот мисионерски потфат во Дела апостолски што внимателно и со цел го испланирала поединечна Црква; сепак, Лука претпазливо истакнува дека таквата работа потекнува од Бога, и дека не е резултат на самостоен поттик на верниците. Меѓутоа, суштината се состои во тоа дека Бог може да дејствува само тогаш кога сме подготвени себеси да се ставиме во положба во која може да нѐ употреби.

`Кои главни подробности Лука сака да ги нагласи во врска со работата на Варнава и Павле на Кипар? Дела апостолски 13,1-12.`

Времето на посредничка молитва и пост претходело на тргнувањето на мисионерите; полагањето раце, во оваа рамка, всушност било чин на посветување или преданост на Божјата благодaт (Дела апостолски 14,26) за идните задачи.

Островот Кипар се наоѓа во североисточниот дел на Средоземното Море, недалеку од Антиохија. Било природно работата да се започне од ова место, бидејќи не само што Варнава бил од Кипар, туку и на островот веќе стигнало Евангелието. Сепак, уште многу требало да се направи.

Кога стигнале на Кипар, Варнава и Павле – и Јован и Марко, роднината на Варнава (Дела апостолски 15,39; Колошаните 4,10), кој тргнал со нив – проповедале во синагогите во Саламин. Тоа била вообичаена пракса на Павле: прво да проповеда во синагогите, пред да им се обрати на незнабошците. Бидејќи Исус бил израелски Месија, било повеќе од очекувано Евангелието најпрво да се сподели со Евреите.

По Саламин, тргнале на запад, проповедајќи (претпоставуваме), попатно, додека не стигнале до главниот град Пафос. Потоа извештајот за занимава со две личности: гатачот Евреин, по име Варисус, исто така познат и како Елим, и Сергиј Павле, месен римски намесник. Извештајот ни дава добар пример како е прифаќано Евангелието на спротивни начини: од една страна, отворено противење; од друга, верно прифаќање дури и од страна на најугледните незнабошци. Јазикот во Дела апостолски 13,12 јасно укажува на обратување.

`Размислете за тоа како во овој случај Евреинот се спротивставил на вистината, додека незнабожецот ја прифатил. Како ова може да ни помогне да сфатиме зошто понекогаш е многу потешко да се допре до христијаните од другите верски заедници со „сегашната вистина“, отколку до оние кои воопшто не веруваат?`
