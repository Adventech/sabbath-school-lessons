---
title:  ОДЛУКА НА АПОСТОЛИТЕ
date:   22/08/2018
---

`Прочитајте го текстот во Дела апостолски 15,28.29. Kои четири забрани Соборот одлучил да им ги наметне на обратениците од незнабоштво?`

Главното прашање, поради кое Соборот бил свикан, било решено на соодветен начин. Бидејќи спасението се добива благодарение на благодатта, незнабошците кои верувале биле ослободени од обрежувањето кога пристапувале кон Црквата. Сепак, требало да се воздржуваат од четири работи: 1) месо принесено како жртва на идолите во незнабожечките ритуали, а потоа служено на гозби во храмот или продавано на пазар; 2) користење на крвта; 3) месо од удавени животни, односно месо од кое не била исцедена крвта; и 4) блуд во различни облици.

Повеќето денешни христијани забраните во врска со исхраната (од првата до третата) ги сметаат за привремени препораки. Бидејќи тоа посебно им било одбивно на Евреите, забраните – тврдат тие – имале за цел да го премостат јазот меѓу верниците од еврејството и незнабоштвото. Исто така, често се тврдело дека ни останатите старозаветни закони, вклучувајќи ги и законите за исхраната во 3. Мојсеева (3. Мојсеева 11) и заповеда за саботата (2. Мојсеева 20,8-11), кои не се наведени на претходната листа, повеќе не се задолжителни за христијаните.

Меѓутоа, одлуките на апостолите не биле привремени, ниту претставувале нови прописи на христијанската етика кои исклучувале сѐ друго што е врзано за Стариот завет. Всушност, под водство на Светиот Дух (Дела апостолски 15,28), апостолите и старешините на Црквата ги обновиле уредбите од 3. Мојсеева 17. и 18. глава, кои се однесуваат и на странците што престојувале во Израел.

Овие забрани во рамките на 3. Мојсеева означуваат отфрлување на незнабоштвото. Секој странец кој сакал да живее во Израел морал да се откаже и од овие незнабожечки обичаи на кои биле навикнати (3. Мојсеева 18,30). Слично на тоа, од секој незнабожец што верувал и сакал да се придружи на Црквата, се барало да заземе цврст став против незнабоштвото.

Меѓутоа, ова било само првиот чекор. Кога еднаш пристапиле кон Црквата, од нив природно се очекувало да ја извршуваат Божјата волја почитувајќи ги општите заповеди, кои потекнуваат од времето пред Мојсеја, кои во суштина не се церемонијални, како што е заповедта за саботата (1. Мојсеева 2,1-3) и правењето разлика меѓу чистата и нечистата храна (1. Мојсеева 7,2).

Дека одлуките не биле привремени станува јасно, на пример, од текстот во Откровение 2,14; Откровение 2,20, каде се повторени првата и последната забрана, исто така имајќи ги предвид и другите две. Всушност, историските факти покажуваат дека христијаните долго по новозаветниот период и понатаму одлуките ги сметале за меродавни.

`Кога ќе дојде до судир, како можеме да научиме да седнеме заедно, да се слушаме едни со други и во духот на почитувањето и понизноста да разговараме за спорните прашања?`
