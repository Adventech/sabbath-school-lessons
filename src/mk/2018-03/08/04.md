---
title:  РАСПРАВА
date:   21/08/2018
---

`Прочитајте го текстот во Дела апостолски 15,7-11. Каков бил придонесот на Петар во расправата во Ерусалим?`

Лука, секако, не известува за сите разговори водени на состанокот. Би било интересно да се знае, на пример, тврдењата кои ги изнесувале „некои од приврзаниците на фарисеите, што беа поверувале“ (Дела апостолски 15,5), како и одговорите на Павле и Варнава (Дела апостолски 15,12). Фактот дека се забележени само говорите на Петар и Јаков укажува на значењето на овие луѓе меѓу апостолите.

Петар во својот говор им се обратил на апостолите и старешините, потсетувајќи ги на своето искуство со Корнилиј од пред неколку години. Во суштина, неговото образложение било истото она кое го изнел пред браќата во Ерусалим (Дела апостолски 11,4-17). Лично Бог покажал дека го одобрува обратувањето на Корнилиј (иако бил необрежан незнабожец), дарувајќи му го нему и на неговиот дом истиот дар на Духот што им бил даден на апостолите на денот Педесетница.

Бог во своето божествено провидение не употребил никој друг освен Петар да ги убеди јудејските верници дека Тој не прави разлика меѓу Евреите и незнабошците околу прашањето за спасението. Дури и ако им недостасувале предностите на чистење врз основа на старозаветните уредби и прописи, незнабошците кои верувале повеќе не можеле да се сметаат за нечисти, затоа што лично Бог ги исчистил нивните срца. Последната изјава на Петар била слична на онаа која би ја очекувале од Павле: „Но ние веруваме дека ќе се спасиме исто како и тие, преку благодатта на Господа Исуса“ (Дела апостолски 15,11).

`Прочитајте го текстот во Дела апостолски 15,13-21. Какво решение предложил Јаков во врска со прашањето околу незнабошците?`

Говорот на Јаков укажува дека се наоѓал на одредена позиција (споредете: Дела апостолски 12,17; Дела апостолски 21,18; Галатите 2,9; Галатите 2,12). Без оглед на тоа што сфатил под повторното подигање на Давидовиот шатор, кое во пророштвото на пророкот Амос се однесува на обновувањето на Давидовата лоза (Амос 9,11.12), главната цел на Јаков била да покаже дека Бог веќе се погрижил незнабошците, во одредена смисла, да се придружат на повторно установениот „Божји народ“ и дека затоа можат да се соединат со Израел.

Од овие причини, сметал дека на обратениците од незнабоштвото не треба да им се наметнуваат никакви понатамошни ограничувања, освен оние кои вообичаено се бараат од странците кои сакаат да живеат во земјата на израелскиот народ.
