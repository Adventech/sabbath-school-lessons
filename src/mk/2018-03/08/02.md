---
title:  ПРЕДМЕТ НА РАСПРАВА
date:   19/08/2018
---

Црквата во Антиохија од самиот почеток се состоела од (елинистички) Евреи и необрежани незнабошци (Дела апостолски 11,19-21; Галатите 2,11-13), кои очигледно меѓусебно живееле во мирна заедница.

Меѓутоа, таа заедница била разнишана со доаѓањето на група верници од Ерусалим.

`Со каков проблем се соочила Црквата? Дела апостолски 15,1-5.`

Овие луѓе од Јудеја можно е да се истите оние кои се спомнати во 5. стих како фарисеи кои веруваат. Присуството на фарисеите во Црквата не треба да нѐ изненади, бидејќи Павле лично бил фарисеј пред своето обратување (Филипјаните 3,5). Се чини дека оваа група по своја одлука дошла во Антиохија (Дела апостолски 15,24), иако нешто подоцна еден друг настан, кој исто така се случил во Антиохија, покажува дека на мнозинството Евреи, вклучувајќи ги и апостолите, не им било пријатно во присуство на необрезаните незнабошци во Црквата (Галатите 2,11-13).

Павле во посланието до Галатјаните не зборува благонаклоно за таа група луѓе. Смета дека предизвикуваат неприлики (Галатите 1,7; 5,10) и ги нарекува „лажни браќа“ (Галатите 2,4), чии вистински побуди биле да ја поткопаат духовната слобода на Евангелието и обратениците од незнабоштвото да ги доведат во ропство на легализмот.

Нивниот став бил прилично едноставен: доколку незнабошците не се обрежат и не ги држат сите останати еврејски церемонијални закони, не можат да бидат спасени. Спасението – верувале тие – можело да се прими во рамките на Божјата заветна заедница, а според Стариот завет, немало друг начин некој да биде дел од Божјиот избран народ, освен преку обрежување (1. Мојсеева 17,9-14; 2. Мојсеева 12,48).

Накратко кажано, незнабошците можеле да бидат спасени само ако најпрво станат еврејски прозелити.

Секако, Павле и Варнава не можеле да се согласат со таквите барања, кои се коселе со самата природа на Евангелието. Напаѓачкиот пристап на посетителите од Јудеја покренал жолчна расправа; зборот употребен во Дела 15,2 (*stasis*) кој означува „судир“ или „раздор“. Сепак, прашањето било премногу важно за да се решава само на локално ниво. Во прашање било единството на црквата. Браќата од Антиохија тогаш одлучиле да испратат одреден број на претставници во Ерусалим, вклучувајќи го и Павле и Варнава да пронајдат решение.

`Ставете се себеси во положба на таа група луѓе од Јудеја. Какви аргументи вие би изнеле?`
