---
title:  ЕРУСАЛИМСКИОТ СОБОР
date:   18/08/2018
---

### Прочитајте ги библиските текстови
Дела апостолски 15; Галатите 2,11-13; 2. Мојсеева 12,43-49; Римјаните 3,30; 3. Мојсеева 18,30; Откровение 2,14.20.

> <p>Запомнете го стихот</p>
> „Но ние веруваме дека ќе се спасиме исто како и тие, преку благодатта на Господа Исуса“ (Дела апостолски 15,11).

По повеќе од две години, Павле и Варнава се вратиле во Антиохија, во Сирија. Бидејќи целата тамошна Црква учествувала во тоа да ги испрати како мисионери, било очекувано Црквата да ја известат за својата работа. Меѓутоа, во извештајот не нагласиле што постигнале, туку што направил Бог преку нив.

Целокупниот извештај, се разбира, бил успех на мисијата меѓу незнабошците, иако многу Евреи пристапиле кон верата. Бидејќи настанот во врска со Корнилиј, обратувањето на необрежан незнабожец, предизвикал потешкотии (Дела 11,1-8), а голем број од нив сега биле примени во членството на Црквата, приликите станале посебно сложени. Многу верници во Ерусалим не биле задоволни. Сметале дека незнабошците треба прво да се обрежат, односно да станат еврејски прозелити, за да можат да станат дел од Божјиот народ и да остварат заедница со нив.

Петнаесеттата глава во Дела апостолски се занимава со прашањето за незнабошците, проблем кој достигнува критично ниво, и со заедничките напори на Црквата да изнајде решение. Ерусалимскиот собор бил пресвртница во историјата на Апостолската црква во однос на светската мисија.
