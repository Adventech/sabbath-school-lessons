---
title:  ОБРЕЗАНИЕ
date:   20/08/2018
---

Едно од важните прашања во овој судир било обрезанието. Тоа не било воспоставено од страна на луѓето (споредете: Матеј 15,2.9) Бог лично наложил тоа да биде знак на Неговиот завет со потомците на Аврам како со свој избран народ (1. Мојсеева 17,9-14).

`Прочитајте го текстот во 2. Мојсеева 12,46-49. Кој уште требало да се обреже покрај Израелците по раѓање?`

Благословите на заветот не биле ограничени на Израелците, туку го опфаќале секој роб или странец кој престојувал меѓу нив, доколку се обрежат. По обрежувањето странецот би ја зазел истата положба пред Бога како и родениот Израелец: „зашто е тогаш како и домородецот на земјата“ (2. Мојсеева 12,48).

Според тоа, обрезанието било задолжително (за мажите) за да може личноста да стане полноправен член на Божјата заветна заедница. Бидејќи Исус бил израелски Месија, се чинело природно што Јудејците бараат ниту еден незнабожец да не може да ја доживее предноста на спасението ако прво не стане Евреин.

`Прочитајте ги следните текстови: Римјаните 3,30; 1. Коринќаните 7,18; Галатите 3,28; Галатите 5,6. Како Павле го сфаќал обрезанието?`

Тврдејќи дека ниеден незнабожец не може да биде спасен доколку прво не му пристапи на јудаизмот, овие луѓе мешале две различни идеи: заветот и спасението. Членството во Божјата заветна заедница не гарантирало спасение (Еремија 4,4; 9,25). Покрај тоа, Аврам бил спасен (оправдан) преку верата, што се случило порано, а не затоа што се обрежал (Римјаните 4,9-13). Спасението секогаш се примало со вера, додека заветот претставувал начин на кој Бог сакал да го запознае целиот свет со Себе и со својот план на спасение. Израел бил избран токму за таа цел (1. Мојсеева 12,1-3).

Проблемот бил во тоа што овие верници со премногу тесното поврзување на заветот и спасението сметале дека обрезанието е заслужно за спасението. Меѓутоа, Божјата спасоносна благодат не дејствува таму каде што дејствуваат човечките дела. Според тоа, наметнатото обрежување на незнабошците кои поверувале дека е средство за спасение значело да се изопачи вистината за Евангелието (Галатите 1,7; Галатите 2,3-5), да се поништи Божјата благодат (Галатите 2,21) и со тоа Исус да стане бескорисен (Галатите 5,2). Исто така, тоа значело и побивање на сеопштиот карактер на спасението (Колошаните 3,11; Тит 2,11). Павле никогаш не можел да се согласи со ваквиот начин на размислување.

`Каква опасност лежи во мислењето дека спасението го примаме сотоа што сме верници на вистинската црква?`