---
title: Бог е Сопственик на сè 
date: 02/01/2023
---

`Прочитајте ги следните текстови: Псалми 50,10-12; Псалми 24,1; 1. Летописи 29,13.14 и Агеј 2,8. Каква е нивната порака, и што треба да значи таа вистина за нас и за нашиот однос кон она што го поседуваме?`

Првата книга Летописи, почнувајќи од 17. глава, известува за желбата на царот Давид да изгради куќа за Бога. Таа желба му ја доверил на пророкот Натан, кој му одговорил: „Прави сè што ти е на срце, зашто Господ е со тебе“ (1. Летописи 17,2). Но таа ноќ Натан прима порака од Бога во која му било наложено да му пренесе на царот дека, бидејќи е воин, тој нема да може да го изгради Божјиот дом. Неговиот син ќе ја заврши таа работа наместо него. Давид потоа прашал дали може барем да ги направи плановите и да ги подготви градежните материјали. Кога му било одобрено ова барање, Давид го поминал остатокот од својот живот собирајќи огромни количини делкан камен, кедар, железо, злато, сребро и месинг „без мерка“. Кога целиот градежен материјал бил собран и распореден на градилиштето, Давид ги повикал водачите на Израел на заедничка церемонија на прославување и благодарност.

Што кажува царот Давид во текстот 1. Летописи 29,13.14, во својата јавна молитва, за тоа кој е вистинскиот извор на сиот тој градежен материјал за кој тој и неговиот народ вложиле време и пари за да се собере? Се разбира, тој во основа вели: „Навистина, не можеме да си припишеме никаква заслуга за сиве овие посебни материјали, бидејќи ние само ти го враќаме она што е веќе твое“.

Оваа порака е важна за сите нас, без разлика дали сме богати или сиромашни (но особено ако сме богати). Бидејќи Бог создал сè на почетокот (видете 1. Мојсеева 1,1; Јован 1,3; Псалми 33,6.9), Тој, всушност, е вистинскиот сопственик на сè што постои, вклучувајќи го и сето она што го поседуваме, што и да е – без оглед колку напорно, вредно и чесно сме го заработиле тоа. Да не е Бог и Неговата благодат, ние не би имале ништо и би биле ништо – всушност, не би ни постоеле. Затоа, мора да живееме со сознанието дека, во крајна линија, Бог поседува сè што постои, и славејќи го и благодарејќи му за Неговата добрина кон нас, секогаш можеме да ја имаме на ум оваа важна вистина.

`„Зашто, кој сум јас, и кој е мојот народ, та можеме да жртвуваме толку? Но од Тебе е сè, и добиеното од Твојата рака Ти го дадовме?“ (1 Летописи 29,14) Кои возвишени принципи се сумирани во тие зборови, и како тие ги одразуваат ставовите што треба да ги имаме кон Бога и кон сето она што го поседуваме?`
