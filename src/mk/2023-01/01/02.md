---
title: Ние сме дел од Божјото семејство
date: 01/01/2023
---

`„Затоа ги преклонувам колената свои пред Отецот на нашиот Господ Исус Христос, од Кого се именува секој род на небесата и на земјата“ (Ефесјаните 3,14.15). Какви слики оживуваат овие стихови и каква надеж наоѓаме во нив?`

Веќе на почетокот на својата служба, Исус изјавил: „Туку молете се вака: ’Оче наш, Кој си на небесата, да се свети името Твое‘“ (Матеј 6,9) Подоцна, насамо им ја повторил истата молитва на своите ученици (Лука 11,2-4). Исус ни кажал да го нарекуваме Неговиот Отец „Оче наш, Кој си на небесата“. Кога се сретнала со Исуса по Неговото воскресение, Марија сакала да го прегрне. Меѓутоа, „Ѝ рече Исус: ’Не допирај се до Мене, зашто уште не сум се вратил кај Мојот Отец; туку отиди кај браќата Мои и кажи им: се враќам кај Својот Отец и вашиот Отец, кај Својот Бог и кај вашиот Бог‘“ (Јован 20,17).

Бидејќи имаме ист Отец со Исуса, Тој е наш брат, а сите ние сме браќа и сестри во Господа. Исус станал член на земното семејство за да можеме ние да станеме членови на небесното. „Небесното семејство и земното семејство се едно“ (Е.Г. Вајт, Копнежот на вековите, стр. 835 ориг.).

`Прочитајте ги следните текстови: 2. Мојсеева 3,10; 2. Мојсеева 5,1 и Галатјани 3,26.29. Што кажуваат овие стихови за тоа како Бог се однесува кон нас? Зошто ова треба да биде толку охрабрувачко?`

За разлика од учењето кое делата на создавањето ги смета како обичен производ на студените, нечувствителни закони на природата, Светото писмо учи не само дека Бог постои, туку и дека Тој нè љуби нас и дека се однесува кон нас на начин кој е толку проникнат со љубов, што често, за да се прикаже тој однос, се користи сликата на семејството Без разлика дали Исус го нарекува Израел „мој народ“, или нас „синови Божји“ или го нарекува Бога „наш Отец“, значењето е секогаш исто: Бог нè сака така како што членовите на семејството треба да се сакаат еден со друг. Колку добра вест е тоа среде овој свет кој, сам по себе, знае да биде многу непријателски!

`Замислете свет во кој сите се однесуваме како кон членови на едно семејство. Како можеме да научиме кон сите луѓе да постапуваме како кон наши браќа и сестри?`

---

#### Додаток: Утрински стих

**Алфа и Омега:** Откровение 22,13.
