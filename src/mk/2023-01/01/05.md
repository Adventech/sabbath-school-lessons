---
title: Одговорности на членовите на Божјото семејство
date: 04/01/2023
---

Сите ние уживаме во духовните и во телесните благослови и дарови што ни ги дава Бог. Колку е утешно и тоа што знаеме дека ние сме „дел од Неговото семејство“.

`Прочитајте 5. Мојсеева 6,5 и Матеј 22,37. За што се зборува овде и како можеме да го постигнеме тоа?`

Како можеме да го сакаме Бога „со сето свое срце, и со сета своја душа, и со сиот свој разум“ (Матеј 22,37)? Интересно е што Библијата ни дава одговор на ова прашање, но тоа не е одговорот што повеќето луѓе го очекуваат.

`Прочитајте ги текстовите 5. Мојсеева 10,12.13 и 1. Јованово 5,3. Од библиска перспектива, каков треба да биде нашиот одговор на меѓусебниот однос полн со љубов што го имаме со нашиот небесен Татко?`

Држење на законот? Послушност на заповедите? За многу христијани, за жал, мислата за држење на законот (особено на четвртата заповед) претставува легализам и тие тврдат дека ние сме едноставно повикани да го сакаме Бога и ближните како себеси. Меѓутоа, Бог е јасен – нашата љубов кон Бога и кон нашите ближни ја откриваме токму преку послушноста кон Неговите заповеди.

„Бидејќи љубовта кон Бога се состои во ова: да ги пазиме заповедите Негови“ (1. Јованово 5,3). Навикнати сме да гледаме на овој стих во смисла дека ние го сакаме Бога и затоа ги држиме Неговите заповеди. И тоа е во ред. Но, можеби треба да го сфатиме и во смисла дека „љубовта кон Бога се состои во ова“, односно дека ја спознаваме и ја доживуваме Божјата љубов токму на тој начин што ги држиме Неговите заповеди.

Во текстот Матеј 7,21-27, Исус вели дека оние што ги слушаат и ги извршуваат Божјите зборови можат да се споредат со мудар градител кој ја изградил својата куќа на цврста карпа. Оние кои слушаат, но не извршуваат, можат да се споредат со неразумниот градител кој ја изградил својата куќа на песок – со катастрофални последици. И двајцата ја слушнале Речта. Едниот послушал, другиот не, а последиците се состоеле во разликата – живот или смрт.

`Размислете за поврзаноста која постои меѓу љубовта кон Бога и покорувањето на Неговиот закон. Зошто љубовта кон Бога се изразува на овој начин? Што е тоа во држењето на заповедите што, всушност, ја открива таа љубов? (Навестување: Размислете до што доведува непослушноста кон Неговиот закон.)`

---

#### Додаток: Утрински стих

**Избран камен:** Исаија 28,16.
