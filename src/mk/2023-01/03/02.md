---
title: Десетокот е десетти дел
date: 15/01/2023
---

Речниците го дефинираат десетокот како „десетти дел“ или „десет проценти“ од нешто. Таа дефиниција веројатно е преземена од библискиот наратив. Десетокот едноставно значи да му вратиме на Бога 10 проценти од нашите приходи или добивка. Нам ни е јасно дека сè што имаме на прво место му припаѓа Нему. Декретот за десетокот што му бил даден на Израел на гората Синај нагласува дека десетокот е свет и му припаѓа на Бога (видете 3. Мојсеева 27,30.32). Бог ги бара тие 10 проценти што му припаѓаат само Нему. Нашите дарови на благодарност се одвоени од десетокот и претставуваат дополнителни давања. Десетокот е минимална сума која сведочи за нашата христијанска посветеност. Никаде во Библијата не наоѓаме никакви назнаки дека Божјиот дел е помал од една десетина.

`Прочитајте ги текстовите 1. Мојсеева 14,18-20 и Евреите 7,1-9. Каква била реакцијата на Аврам при средбата со Мелхиседек? Врз основа на овие текстови, колку далеку назад во минатото оди таа практика?`

Првото спомнување на десетокот во Библијата се наоѓа во текстот 1. Мојсеева 14 глава, кој известува за средбата на Мелхиседек со Аврам Последното спомнување на десетокот во Библијата се однесува на истата средба (видете Евреите 7,1-9). Во извештајот од посланието до Евреите, забележете дека ниту Мелхиседек ниту Христос не биле од Левиевото племе, така што десетокот ѝ претходи на посебната служба на Левитите, а продолжува и по неа. Според тоа, давањето десеток не е исклучиво еврејски обичај и не настанал од Евреите на Синај.

`Прочитајте ги стиховите 1. Мојсеева 28,13.14.20-22. Што ветил Бог дека ќе направи за Јаков, и што му одговорил Јаков на Бога?`

Откако заминал од дома, бегајќи од својот лут брат Исав, Јаков една ноќ сонувал скала што се протегала од земјата до небото. По неа се качувале и слегувале ангели. А Бог, кој стоел на нејзиниот врв, ветил дека ќе биде со Јакова и дека еден ден ќе го врати дома. Тој осамен млад човек доживеал вистинско преобратување и рекол: „Господ ќе биде мој Бог... А од сè што ќе ми даваш, за Тебе ќе одвојувам десеток“ (1. Мојсеева 28,21.22).

`Зошто е важно да разбереме дека десетокот, како и саботата, не е нешто што потекнува од древниот израелски правен систем, па дури ни од религиозниот систем? Каква порака од тој факт треба да извлечеме ние, кои живееме по крстот?`