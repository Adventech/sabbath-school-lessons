---
title: Десеток од бруто или нето-приход?
date: 18/01/2023
---

Десетокот го пресметуваме од нашите „приходи“ ако работиме за плата или од „добивката“ ако сме самовработени и имаме сопствен бизнис. Во многу земји, владата одбива даноци од платите на работниците за да ги покрие трошоците за услугите кои се вршат за народот, како што се безбедносни работи, изградба на патишта и мостови, надомест за невработени итн. Кога станува збор за бруто и нето приходите, клучното прашање е дали го пресметуваме десетокот пред или по одбивањето на таквите даноци. Оние кои се самовработени имаат целосно право да ги одбијат деловните трошоци при утврдување на нивната реална добивка пред да им се одбијат личните даноци.

Истражувањата за навиките за давање на верниците откриваат дека повеќето адвентисти на седмиот ден даваат десеток од нивниот брутоприход, односно пред да се одбијат даноците.

`Прочитајте 1. Царевите 17,9-16. Каква била ситуацијата на таа вдовица пред да дојде Илија кај неа? Што најпрво побарал пророкот од неа, пред да се погрижи за себе и за својот син? Што можеме да научиме од тој извештај во врска со прашањето за десетокот?`

Бог ѝ рекол на вдовицата од Сарепта дека Божјиот човек ќе дојде да ја види (1. Царевите 17,9). Кога пристигнал Илија, таа му ги опишала своите тешки околности. Илија нанапред побарал да му даде вода, а потоа до­дал: „Не плаши се; оди и направи го она што го рече; но најнапред направи од тоа мала пресна питка за мене и донеси ми; а за себе и за синот свој ќе направиш после; зашто вака вели Господ, Бог Израелов: ‚брашното во ноќвите нема да сврши, и маслото во масларникот, нема да се намали до оној ден, во кој Господ ќе даде дожд на земјата‘“ (1. Царевите 17,13.14).

Дали тоа била себичност од негова страна или тој едноставно ја тестирал нејзината вера — односно ѝ дозволил да ја изрази верата? Одговорот е сам по себе очигледен.

На секој од нас останува да одлучи дали ќе одвојува десеток од бруто или од нето-приходот. Црквата не ни одредува што треба да правиме, и тоа со причина. На крајот на краиштата, секој треба да направи личен избор, но што и да направиме, не смееме да ги судиме оние што прават поинаку. Секој од нас поединечно ќе мора да одговара пред Бога, и само пред Бога, за своите одлуки. „Секој треба да се преиспита себеси, а препуштено му е да дава онака како што наумил во своето срце“ (Елена Вајт, *Сведоштва за црквата*, кн. 4, стр. 469).

`Како, на некој што никогаш не дал десеток, би му ги опишале благословите што доаѓаат од неговото давање? Кои се тие благослови и како десетокот ја зајакнува вашата вера?`

