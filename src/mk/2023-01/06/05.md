---
title: Од измамник до кнез
date: 08/02/2023
---

Како млад човек кој го сакал Бога и се плашел од Него, Јаков се понижил толку многу што, заедно со својата мајка Ревека, сковал заговор како да го измами својот татко и да го добие неговиот благослов. Како последица на тоа, тој ја започнал својата зрела доба на погрешен пат, принуден да бега од евентуално соочување со прерана смрт. Ревека му рекла на Јакова: „Стани и бегај (во Месопотамија) кај Лаван, братот мој, во Харан, и живеј кај него некое време, додека му помине гневот на братот твој... А тогаш, јас ќе пратам, да те доведат оттаму. Зошто да останам без вас двајцата во еден ден?“ (1. Мојсеева 27,43-45). Меѓутоа, Јаков всушност бил отсутен цели 20 години и никогаш повеќе не го видел лицето на својата мајка.

`Прочитајте 1. Мојсеева 32,22-31. Што се случило со Јаков тука и кои духовни поуки можеме да ги извлечеме од таа сторија, кога станува збор за Божјата благодат, дури и кога ќе донесеме погрешни одлуки?`

„Со понизност, со покајание и со целосна потчинетост, тој грешен, заблуден смртник, го совладал небесното Величество. Тој грчевито се држел за Божјето ветување, а срцето на бесконечната Љубов не можело да се оглуши на молбите на грешникот. Сега на Јакова јасно му стоела пред очи заблудата што го навела со измама да се добере до правото на првородството. Тој немал доверба во Божјите ветувања, туку се напрегал со лични напори да го оствари она што Бог секако би го извршил во свое време и на свој начин... Јаков го добил благословот за кој му копнеела душата. Му било простено она што го потиснал брата си и го измамил татка си“ (Е. Г. Вајт, *Патријарси и пророци*, стр. 197, 198 ориг.).

`Прочитајте го текстот 1. Мојсеева 49,29-33. Иако Јаков повеќе немал имот во Ханан, какви упатства им дал на своите синови во врска со неговиот погреб? Кои други личности се исто така закопани во таа пештера? Што мислите, зошто Јаков го барал ова?`

Библијата нè известува дека сите тројца патријарси и нивните сопруги биле погребани во истата пештера. И покрај сè, довербата на Јаков во Бога била силна и тој се сметал себеси за странец и придојденик на земјата (видете Евреите 11,13). И покрај неговите грешки, тој си заминал од дома без ништо, а во Ханан се вратил како богат човек.

`Затоа, и покрај нашите грешки, Бог сепак може да нè благослови Меѓутоа, колку е подобро да се избегнат грешките уште од самиот почеток! Со какви одлуки се соочувате во моментов и како можете да ги избегнете грешките?`

---

#### Додаток: Утрински стих

**Новооткриен Учител:** Лука 19,9.
