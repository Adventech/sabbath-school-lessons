---
title: Ное најде милост
date: 05/02/2023
---

Важно е да се забележи дека оние што трагаат по небесни богатства, Бог честопати ги повикува да направат големи промени во нивниот живот овде на земјата. Затоа, бидете подготвени да се соочите со таков повик доколку е потребно.

`Прочитајте го текстот 1. Мојсеева 6,5-14. Какви радикални промени направил Ное како резултат на послушноста кон Бога? Кои принципи можеме да ги најдеме тука за себе, во овој свет кој треба да биде предупреден за претстојната пропаст?`

Ное можел да ги искористи времето и ресурсите за да си изгради куќа за себе, но тој решил да направи драстична промена во својот живот и да ги помине следните 120 години одговарајќи на Божјиот повик да изгради арка.

Многу скептици денес го прогласуваат извештајот за Потопот за мит, честопати засновајќи го тој став на научни шпекулации за досега познатите закони на природата. Ова не е ништо ново. „Претпотопниот свет докажал дека природните закони не се менувале со векови. Годишните времиња секогаш се менувале според утврдениот редослед. Дотогаш никогаш не врнело; земјата е облеана во магла и роса. Реките никогаш не се излеале од коритата, туку водите мирно ги носеле кон морето. Непроменливите наредби ги спречуваа водите да се излеат од бреговите“ (*Патријарси и пророци*, стр. 96 ориг.). Пред Потопот, луѓето, врз основа на погрешно разбирање на реалноста, тврделе дека потопот никогаш не би можел да се случи. И по Потопот, повторно врз основа на погрешно разбирање на реалноста, тие тврдат дека тоа никогаш не се случило. Како што вели Библијата: „Нема ништо ново под сонцето“ (Проповедник 1,9).

Од друга страна, Библијата исто така вели дека луѓето ќе бидат скептични кон настаните на последното време, како што некогаш биле кон Потопот (видете 2. Петрово 3,3-7). Како тогаш можеме да се подготвиме за претстојното уништување? Постои нешто што се нарекува „одложено задоволување“, а што мора да биде наша свесна одлука. Ова во основа значи дека треба трпеливо да ја извршуваме работата на која Бог нè повикал, со надеж дека ќе добиеме пославна награда во иднина. Не знаеме кога Христос ќе се врати. Во извесна смисла, тоа и не е важно Она што е важно е дека во меѓувреме, како Ное, го правиме она што Бог го бара од нас, дури и ако, како во случајот со Ное, тоа бара некои радикални промени во животот.

`Колку би биле подготвени да направите некоја крупна промена во животот за Бога кога, како Ное, би биле повикани да го направите тоа? (Навестување: видете Лука 16,10)`
