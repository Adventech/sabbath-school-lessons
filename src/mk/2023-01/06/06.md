---
title: Мојсеј во Египет
date: 09/02/2023
---

Ликот на Мојсеј доминира во раните години на светата историја. Тој бил сочуван во живот според Божјата промисла, преку храбрата мајка и грижливата сестра. Кога го пронашла бебето Мојсеј во плетена кошница, ќерката на фараонот ја замолила неговата мајка Еврејка да се грижи за него, па дури и ѝ платила за тоа. Колку само благословен предизвик за оваа млада мајка која била туѓинка и робинка! Јохаведа имала само 12 години на располагање за да го научи своето дете да се моли, да верува во Бога и да го почитува – да го обликува карактерот на својот син за живот на служба. Од друга страна, со години Мојсеј бил обучуван на дворот на египетскиот фараон. „И Мојсеј ја изучи целата египетска мудрост, и беше силен во своите зборови и дела“ (Дела 7,22). Но, кога созреал како човек, Мојсеј донел свесна одлука што го променила неговиот живот и текот на историјата.

`Прочитајте Евреите 11,24-29. Размислете што оставил Мојсеј зад себе и со што морал да се соочи наместо тоа. Обидете се да го согледате тоа од неговата позиција, пред да го направи таквиот избор. Што остава зад себе, а што решава да прифати со своето заминување?`

Во тоа време Египет бил една од најголемите, ако не и најголемата сила на стариот свет. Реката Нил ја наводнувала почвата и ја правела толку плодна што Египет, со своето изобилство на земјоделски култури, бил богато и моќно царство, а на чело требало да биде самиот Мојсеј. Тешко е воопшто и да се замисли колку била силна привлечноста на тој свет за него, во неговите рани години – Египетското царство со сите негови богатства. Мноштвото што го обожавало, различните задоволства и големото богатство сигурно му изгледале примамливо. Без сомнение, тој лесно можел да ја оправда својата одлука да остане во сето тоа, наместо да ја поврзе својата судбина со толпа презрени робови.

Па сепак, што се случило? Како што вели Светото писмо, тој првенствено избрал „да страда заедно со Божјиот народ, отколку да се насладува за кратко време на гревот“ (Евреите 11,25). А што да кажеме за тие страдања? Голем дел од 2. Мојсеева се занимава со борбите и искушенијата на Мојсеј, кој, дури и по сè низ што поминал, сепак не успеал да влезе во Ветената земја (видете 4. Мојсеева 20,12). Меѓутоа, на крајот на краиштата, сите знаеме дека Мојсеј направил добар избор, иако тој самиот можеби понекогаш се прашувал дали тоа е навистина така.

`Гледано од световна перспектива, Мојсеј требало да остане во Египет. Меѓутоа, како христијани, ние сме добиле таков увид во реалноста што нè издигнува подалеку од овој свет. Како можеме, кога светот нè искушува, секогаш да ја имаме на ум таа поширока слика? Зошто е тоа толку важно?`

---

#### Додаток: Утрински стих

**Леб испратен од Небото:** Јован 6,50.
