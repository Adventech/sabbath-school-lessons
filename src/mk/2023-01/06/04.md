---
title: Погрешните одлуки на Лот
date: 07/02/2023
---

Кога Аврам, како одговор на Божјиот повик, ја напуштил својата татковина, неговиот внук Лот решил да појде со него на тој пат. Во текстот 1. Мојсеева 13 пишува дека Бог го благословил Аврама до таа мера што „Аврам беше многу богат со добиток (главнoто мерило за богатство во таа култура), со сребро и со злато“ (1. Мојсеева 13,2). Лот, исто така, „имаше ситен и крупен добиток и шатори“ (1. Мојсеева 13,5). И двајцата станале толку богати што не можеле да живеат заедно со нивните големи стада. За да избегне кавга меѓу нивните сточари, Аврам му понудил на Лот да избере каде би сакал да живее. Се разбира, Лот требало да му го препушти изборот на Аврам, како постар и, меѓу другото, затоа што својата благосостојба му ја должел на поврзаноста со него. Меѓутоа, тој не покажал никаква благодарност кон својот добротвор и себично го посакал она што тој го сметал за најдобро расположливо земјиште.

`Прочитајте го текстот 1. Мојсеева 13,10-12. Кои рационални причини го навеле Лот да ја донесе одлуката што ја донел?`

Колку и да му било лесно на Лот да ја оправда својата одлука да се пресели во градот, околностите таму не се покажале баш најдобро за него. Од друга страна, Аврам, кога слушнал што му се случило, не рекол: „Па, штета, Лоте, ти го жнееш она што го посеа“, туку веднаш отишол да му помогне (видете 1. Мојсеева 14).

Меѓутоа, понекогаш во нашето настојување да стекнеме што е можно повеќе, не успеваме добро да ги научиме нашите животни лекции Лот се вратил во Содом веднаш по тој настан! А сепак, Бог, во Неговата голема милост, испратил гласници да го предупредат Лот и неговото семејство, објавувајќи го претстојното уништување на тие градови.

`Прочитајте 1. Мојсеева 18,20-33. Што му навел Бог на Аврама како причина за неговата посета на Земјата? Каков бил одговорот на Аврам на веста дека Бог планира да ги уништи тие расипани градови?`

Поради неговата загриженост за Лот и за неговото семејство, Аврам почнал да се спогодува со Бога за да го убеди да ги поштеди тие градови доколку во нив се најдат неколку праведни луѓе. Тој започнал со бројот 50 и се спуштил до 10. И Бог, во согласност со Својот карактер полн со љубов, не престанал да дава милост сè додека Аврам не престанал да бара! Бог и двајцата ангели лично го спасиле Лот, неговата сопруга и двете ќерки. Меѓутоа, жената на Лот погледнала назад и станала столб од сол Така, Лот влегол во Содом како богат човек, а излегол речиси без ништо Со оглед на тоа, колку треба да бидеме внимателни во врска со одлуките што ги носиме, особено кога размислуваме само за краткорочни придобивки, губејќи ја од вид општата слика (видете го текстот Марко 8,36.37).

---

#### Додаток: Утрински стих

**Царот се приближува:** Лука 21,27.
