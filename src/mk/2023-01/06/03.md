---
title: Аврам, таткото на верните
date: 06/02/2023
---

Бог го повикал Аврама да ги напушти роднините и татковината и да оди во земјата што Тој ќе му ја покаже. Така започнала крвната лоза на Месија. Иако не ни се дадени детали, Аврам морал да ја напушти земјата во која бил роден и во која ги поминал првите години од својот живот. Секако, тоа не била лесна одлука и несомнено морал да се откаже од некои овоземни задоволства и погодности за да го направи тоа.

`Прочитајте го текстот 1. Мојсеева 12,1-3. На кој начин биле „благословени сите племиња на земјата“, како резултат на тоа ветување и на неговото прифаќање?`

За Аврам и за неговото семејство, тоа бил значаен настан што им го променил животот. „Со вера Аврам, кога беше повикан, послуша да појде во местото што требаше да го добие во наследство, и тргна, не знаејќи каде оди“ (Евреите 11,8). „Несомнената послушност на Аврам е еден од највпечатливите докази за верата што може да се најде во целата Библија“ (Елена Вајт, *Патријарси и пророци*, стр. 126 оригинал).

Многумина од нас можеби не би биле подготвени да ја напуштат својата татковина, своите пријатели и членовите на семејството. Но, Аврам го направил тоа. Доволно му било да биде таму каде што Бог сакал да биде. И колку и да изгледа чудно, Аврам, Исак и Јаков никогаш не ја добиле таа земја во својот живот – но сепак му останале верни на Бога.

`Прочитајте Евреите 11,8-13. Која важна порака се наоѓа тука за нас?`

Аврам бил познат како кнез меѓу оние што живееле околу него. Тој бил познат како великодушен, храбар, гостопримлив и како слуга на Севишниот Бог. Неговото сведочење за Бога може да послужи како пример. И според Божјата благодат, ние сме Аврамови сонаследници. „Авраам Му поверува на Бога, и тоа му се сметаше за праведност. Знајте, пак, дека оние што се потпираат на верата, се синови Авраамови“ (Галатјани 3,6.7). „А, ако сте, пак, вие Христови, тогаш сте Авраамово семе, и по ветување наследници“ (Галатјани 3,29).

Во случајот со Аврам, како и Ное, гледаме некој што, како резултат на послушноста кон Бога, донесува крупна одлука која му го променила животот.

`Прочитајте 2. Коринтјани 4,18. Како пораката на тој стих треба да влијае на видот на духовните одлуки што ги донесуваме? На кој начин Мојсеј и Аврам го следеле истиот тој принцип?`

---

#### Додаток: Утрински стих

**Беспрекорен пример:** 1. Јованово 2,6.
