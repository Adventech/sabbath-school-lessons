---
title:  Искуство
date:   13/01/2023
---

#### Склучување договор со Бога

_од Ендру Мек Чесни_

Дмитриј Багал, студент од Русија, останал без пари неколку месеци откако се запишал на магистерската програма по теологија на Адвентистичкиот универзитет Фриденсау во Германија. Неговите опции изгледале ограничени. Тој би можел да работи во кампусот или во блискиот пензионерски дом, но приходот само делумно би ја покрил неговата школарина. Како странец не можел да земе државен кредит како германските студенти. Но, тој можел да аплицира за стипендија, која била помала од заемот, но не барала отплата.

Додека Дмитриј се молел за решение за дилемата, се почувствувал како да има потреба да склучи договор со Бог. „Господи“, се молел тој, „ако ме благословиш со оваа стипендија, ветувам дека ќе издвојувам втор десеток за поддршка на мисијата“.

Дмитриј аплицирал за стипендијата и, на негова радост, таа била одобрена. Тој почнал да издвојува втори 10 проценти од својот бруто приход за работа во мисијата. Како што одминувале семестрите, одново и одново му била одобрувана стипендијата и тој продолжи да дава втор десеток за мисијата. И покрај вториот десеток, тој сепак некако секогаш имал доволно пари за да ги покрие школарината и другите трошоци. Тој дури можел да издвои пари за итни случаи.

Потоа, петгодишниот лаптоп на Дмитриј почнал да се однесува чудно додека тој работел на магистерскиот труд. Два пати морал да купи резервни делови за самостојно да го поправи. Еден ден, тој открил дека повеќе не може да го затвори екранот на лаптопот. Шарките одбиле да се помрднат. Потребен му бил нов лаптоп ако се надева дека ќе ја заврши својата теза и му било мило што го има малиот фонд за итни случаи.

Но, додека се молел за ситуацијата, се сетил на еден пријател, исто така од поранешниот Советски Сојуз, кој со своето петчлено семејство служеле како мисионери во Јужно-Американската џунгла. Високата влажност го уништила таблетот на неговиот пријател и очајно му бил потребен издржлив уред за да продолжи неговата работа. Дмитриј не можел да разбере зошто размислува за својот пријател во Јужна Америка кога нему му требал лаптоп за да дипломира. Но, тој купил водоотпорен лаптоп, отпорен на прашина и го испратил на својот пријател.

Набргу по испраќањето на пакетот, на екранот на лаптопот на Дмитриј се појавил онлајн оглас кој ги нудел токму шарките што му биле потребни за лаптопот.Ги нарачал шарките и, откако ги поставил, екранот се отвора и затвора како нов. Неверојатно, лаптопот работи и денес, осум години подоцна.

Дмитриј не се сомнева дека Бог ги благословува оние што ја ставаат мисијата на прво место. „Господ го продолжи животот на лаптопот“, вели Дмитриј. „Навистина е напишано во Библијата: ‚На Господ му позајмува кој е милостив кон бедниот, и Тој ќе му го плати добротворството.‘ (Изреки 19,17).
