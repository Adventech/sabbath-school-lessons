---
title: Почитувај го Господа
date: 10/01/2023
---

Книгата Мудри изреки Соломонови не се занимава толку со прашањето за она што е исправно или погрешно, колку што зборува за мудроста и безумноста. Додека ја читате оваа книга, ќе ги видите придобивките од мудроста и стапиците на безумноста.

`Прочитајте го текстот Пословици 3,1-10. Кои прекрасни ветувања се дадени таму? И што значи изразот „првините на сиот свој приход“?`

Бог бара од нас да го ставиме на прво место, кога станува збор за управување со нашиот имот, признавајќи дека Тој е сопственик на сè и покажувајќи со нашата вера дека Тој се грижи за нас. Но, и уште повеќе од тоа, Тој вели дека ако го ставиме на прво место, ќе го благослови она што ни преостанало. Да го правиме тоа – односно, да го ставиме Него на прво место – за нас претставува чин на вера и доверба, показател дека се надеваме на Господа со сето свое срце и дека навистина не се потпираме на сопствениот разум (што е особено важно, затоа што мошне често се случува нешто што не го разбираме и во кое не гледаме некоја смисла).

Меѓутоа, ништо не може да ја поттикне нашата доверба во Бога и Неговата љубов посилно од крстот. Кога ќе сфатиме што ни е дадено на сите нас во Исуса, не само како наш Творец (Јован 1,1-4) и Старател (Евреите 1,3), туку и како наш Откупител (Откровение 5,9), враќањето на Бога првината од плодовите на сè она што го имаме, навистина е најмалку што можеме да направиме.

„Не само што Господ упатува на тоа дека десетокот е нешто што Нему му припаѓа туку ни кажува и како треба да го одвоиме за Него. Тој ни порачува: ‚Почитувај Го Господа со својот имот и со првините на сиот свој приход‘ (Пословици 3,9). Тоа не значи дека нашите средства можеме да ги трошиме на себе, и остатокот да му го принесеме на Господа, иако и тоа би било чесно одвоен десеток. Според тоа, најпрво нека се издвои Божјиот дел“ (Еllеn G. Whitе, Counsels on Stewardship, p. 81.).

Бог вели дека, ако го ставиме Него на прво место, ќе имаме „преполни житници“ (Пословици 3,10). Сепак, тоа нема да се случи на некој чудесен начин. Односно, нема да се разбудите едно утро и да откриете дека вашите каци и житници одеднаш се полни.

Наместо тоа, Библијата содржи принципи на добро управување со средствата, внимателно планирање и финансиска одговорност, а притоа верноста во она на што Бог нè повикува треба да биде наша прва и основна должност.

`Меѓутоа, како да научиме да се потпираме на Бога и на Неговите ветувања во финансиски тешки времиња кога, и покрај тоа што настојуваме да бидеме верни, нашите „житници и каци“ не се полни?`

---

#### Додаток: Утрински стих

**Возљубен:** Галатјани 6,14.
