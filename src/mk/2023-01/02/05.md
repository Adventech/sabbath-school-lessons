---
title: Договор за десеток
date: 11/01/2023
---

Постои тесна духовна врска меѓу обичајот да даваме десеток и нашиот однос спрема Бога. Израелците напредувале кога му биле послушни на Бога и верни во давањето десеток. Наспроти тоа, поминувале низ тешки времиња кога не постапувале така. Се чинело како да следат образец на циклично менување на периоди на послушност и изобилство, со периоди на непослушност и проблеми. Во еден од тие периоди на неверство, Бог, преку пророкот Малахија, му понудил на својот народ билатерален договор.

`Прочитајте го текстот Малахија 3,7-11. Кои ветувања и обврски се споменуваат во тие стихови?`

Бог ветил дека ќе се врати кај Својот народ, ако тие се вратат кај Него. Кога го прашале што сакал да каже со тоа дека треба да се вратат кај Него, Тој изречно рекол: „Смее ли човек да Му задржува на Бога? А вие Ми задржувате Мене, и прашувате: ’Во што Ти задржуваме?‘ Во десетокот и во приносот.“ Причината за нивното проклетство била во тоа што задржувале (или краделе, според преводот на МПЦ;заб. на прев.) од она што му припаѓа на Бога. И еве го Божјото решение за тој проблем: „Донесете ги сите десетоци во ризницата“ (Малахија 3,10). И кога ќе го сторите тоа, Бог вели да го испитаме, „Не ќе ли ви ги отворам небесните брани и не ќе ли излеам врз вас благослов со полна мерка.“ Ако немаме доволно простор за да го примиме сето тоа, ќе имаме вишок со кој ќе можеме да им помогнеме на другите и да го унапредиме Божјото дело.

„Оној што го дал Својот Единороден Син да умре за вас, склучил завет со вас. Тој ви ги дава Своите благослови, а за возврат бара од вас да му ги донесете своите десетоци и приноси. Никој нема ни да се осмели да тврди дека не го разбрал тоа прашање. Божјиот план во врска со десетокот и приносите е јасно изложен во третата глава од Книгата на пророк Малахија. Бог ги повикува луѓето да бидат верни на заветот што Тој го склучил со нив“ (Еllеn G. Whitе, Counsels on Stewardship, стр. 75).

Еден од позитивните периоди на послушност е забележан за време на владеењето на добриот јудејски цар Езекија. Во Јудеја дошло до вистинска преродба и луѓето почнале верно да ги принесуваат своите десетоци и приноси во храмската ризница. Донеле толку многу што се насобрале купишта во храмот. Текстот 2. Летописи 31,5 зборува за тоа што се случило кога „синовите израелски издонесоа многу големи количества: жито, вино, масло, мед и секакви полски производи; донесоа уште десеток од сè во изобилство“.

`Што кажува вашиот десеток (или недавањето десеток) за вашата духовност и вашиот однос спрема Бога?`

---

#### Додаток: Утрински стих

**Победник кој има право на својата победа:** Исаија 40,29.
