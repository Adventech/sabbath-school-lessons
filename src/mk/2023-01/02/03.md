---
title: "Ако слушаш внимателно.." 
date: 09/01/2023
---

Петтата книга Мојсеева претставува пишана верзија на прошталните пораки на Мојсеј упатени до другата генерација Израелци по четириесетгодишното талкање по пустината. Тие пораки биле изговорени на моавските рамнини источно од Ерихон. Затоа 5. Мојсеева е соодветно наречена „Книга на сеќавањето“.

Во таа книга, Мојсеј зборува за верното постапување на Бога со Израел. Тој се навраќа на патувањето од планината Синај до Кадиз Варнија на работ на Ветената земја, како и на нивниот бунт и 40-годишното талкање низ пустината. Тој ги повторил Десетте заповеди, барањето за давање десеток и создавање на централно складиште. Меѓутоа, примарниот фокус на 5. Мојсеева е советот да се покоруваме на Бога и да ги примаме Неговите благослови. Мојсеј го прикажува Бога како Оној кој има способност и желба да се грижи за својот народ.

`Прочитајте го текстот 5. Мојсеева 28,1-14. Кои големи благослови му биле ветени на народот? Но, што требало да прават за да ги примат тие благослови?`

Мојсеј многу сакал луѓето да сфатат дека Бог има на ум прекрасни, па дури и чудесни благослови за нив. Неговите зборови: „Ако навистина го послушаш гласот на Господа, својот Бог“, им ставиле до знаење дека во прашање била нивната вечна судбина. Колку моќен израз на реалноста на слободниот избор! Тие биле Негов избран народ, приматели на големи благослови и ветувања, но тие благослови и ветувања не биле безусловни. Требало да ги прифатат, да ги применат и според нив да постапуваат.

Ништо од она што Бог барал од нив не било премногу тешко да се исполни. „Зашто оваа заповед, што денес ти ја давам, не е тешка за тебе, ниту е далеку од тебе. Таа не е на небото, за да може да се каже: ’Кој од нас би се воздигнал на небото и би ни ја зел и донел да ја чуеме, та да ја исполниме?’; ниту е преку море, за да може да се каже: ’Кој од нас би отишол преку море и би ни ја зел и дал да ја чуеме, та да ја исполниме?‘ Но оваа заповед е многу блиску до тебе: таа е во устата твоја и во срцето твое, за да ја исполнуваш“ (5. Мојсеева 30,11-14).

Секако, покрај благословите, тука е и предупредување за проклетствата што ќе ги снајдат доколку не послушаат (5. Мојсеева 28,15-68), односно какви последици ќе донесе нивниот грев и бунт.

`Што значи за нас денес навистина „да го послушаме“ она што Бог ни кажува Бог да го правиме?`

---

#### Додаток: Утрински стих

**Зачетник на воскресението:** Јован 11,25.
