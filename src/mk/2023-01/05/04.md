---
title: Како да се ослободиме од долговите
date: 31/01/2023
---

`Прочитајте Изреки 22,7. Во која смисла се наоѓаме во власта на нашиот заемодавач?`

Што можеме да преземеме за да излеземе од таквата несреќна ситуација? Ако сте во долгови, следниот преглед ќе ви помогне да го започнете процесот на ослободување. Планот е едноставен. Се состои од еден предуслов и три чекори.

*Предуслов* е да му бидеме посветени на Бога и верни во враќањето на Неговиот свет десеток, за да имаме пристап до Неговата мудрост и благослови Затоа што Бог копнее да ги благослови оние што Му се покоруваат.

*Првиот чекор* е да се прогласи мораториум на дополнително задолжување – нема повеќе трошење на кредит. Ако не позајмувате пари, не можете да се задолжите. Ако не позајмувате сè повеќе пари, не можете да навлезете во дополнителни долгови.

*Вториот чекор* е да склучите завет со Бога дека од овој момент, како што Тој ќе ве благословува, ќе ги отплатувате вашите долгови што е можно поскоро. Кога Бог ќе ве благослови финансиски, употребете ги парите за да ги намалите долговите – а не да купувате повеќе работи. Овој чекор е веројатно најважниот. Повеќето луѓе, кога ќе добијат неочекувани пари, едноставно ги трошат. Не правете го тоа, туку употребете ги тие средства за да го остварите вашиот план за намалување на долгот.

*Третиот чекор* е исклучително практичен. Направете листа на сите ваши долгови, од најголеми до најмали, според опаѓачки редослед. За повеќето семејства, станбената хипотека е на врвот на листата, а кредитната картичка или личниот долг на дното. Започнете така што редовно ќе уплатувате барем минимален износ на долгот што достасува за плаќање на месечна основа. Потоа двојно или колку што знаете и умеете зголемете ги вашите отплаќања на долгот од дното на листата. Ќе бидете пријатно изненадени колку брзо ќе успеете да се ослободите од тој најмал долг. Потоа истата сума што сте ја уплатувале за најмалиот долг додајте ја на основната уплата за следниот долг на листата. Како што ќе се ослободувате од помалите долгови со високи камати, ќе ви останува изненадувачки голема сума пари за да ги исплатувате следните највисоки долгови.

Бог очигледно не сака да бидеме во долгови. Кога склучуваат завет со Бога, многу семејства откриваат дека Тој ги благословува на неочекувани начини, а нивниот долг се намалува побрзо отколку што очекувале. Следејќи ги овие три едноставни чекори, многу семејства се ослободиле од долговите. И вие можете да го сторите тоа! Кога ќе го ставите Бога на прво место, ќе ја добиете Неговата мудрост и благослов за да управувате со она што Тој ви го доверил.

`„Нека вашето однесување биде слободно од среброљубие. Бидете задоволни со она, што го имате, зашто Тој рече: ’Никогаш нема да те напуштам, ниту ќе те оставам!‘“ (Евреите 13,5). Како може примената на тие зборови да им помогне на луѓето да го избегнат задолжувањето?`

---

#### Додаток: Утрински стих

**Посилен од најсилните:** Исаија 9,6.
