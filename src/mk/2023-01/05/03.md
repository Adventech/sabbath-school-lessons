---
title: Да се следи побожниот свет 
date: 30/01/2023
---

Ние сме материјални суштества и живееме во материјален свет – свет кој понекогаш може да биде многу примамлив. Би требало да бидете направени од челик и синтетичко масло, а не од месо и крв, за никогаш да не ја почувствувате привлечноста на материјалните добра и желбата за богатство. Кој од нас во еден или друг момент не мечтаел за тоа да биде богат или да добие пари на лотарија?

Иако сите се соочуваме со тоа, и иако нема ништо само по себе погрешно во напорите да заработиме добро, па дури и да станеме богати, сепак никој од нас не треба да подлегне на стапицата да прави идоли од парите, богатството и материјалните добра. Нам ни е ветена божествената сила за да останеме верни на она за кое знаеме дека е правилно. Ова е многу важно, бидејќи желбата за богатство и материјални добра довела до пропаст на многу души.

`Прочитајте ги текстовите Матеј 6,24 и 1. Јованово 2,15. Иако е различно изразена, која е заедничката тема на овие два текста?`

За жал, љубовта кон светот може да биде толку силна што луѓето запаѓаат во долгови за – како што се надеваат – да ја задоволат таа љубов. (Меѓутоа, тоа никогаш не успева; видете Проповедник 4,8.) А бидејќи долгот е една од стапиците на сатаната за душите, логично е дека Бог би сакал неговите деца да бидат без долгови. Низ целата Библија и преку пророчкиот дар, Tој ни дава совети кои ќе нè доведат до финансиска слобода.

`Прочитајте ги стиховите Псалми 50,14.15. Каков животен став треба да заземе Божјиот народ? Што значи „исполни ги своите завети“?`

Влегуваме во членството на Црквата со славење и благодарност кон нашиот Бог, кој нè создал и нè откупил. Во точката 9 (од 13) од нашиот завет при крштевањето, се поставува прашањето: „Дали веруваш во црковната организација. Дали твојата цел е да му служиш на Бога и да ја поддржуваш Црквата со своите десетоци и приноси, како и со својот личен труд и влијание?“ Како адвентисти на седмиот ден, сите сме одговориле потврдно. Според тоа, тој текст (Псалми 50,14.15) е ветување за оние кои покажуваат благодарност кон Бога и верно ги исполнуваат своите завети.

Што кажуваат вашите одлуки за тоа колку добро се справувате со привлечностите на овој свет? Зошто вложувањето труд за добро да заработите за живот не е нужно исто како и правењето идол од богатство и пари? Како можеме да научиме да ја препознаеме разликата?

---

#### Додаток: Утрински стих

**Заповедник над десет илјади:** Матеј 9,2.
