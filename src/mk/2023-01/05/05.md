---
title: Гаранција и шеми за брзо богатење
date: 01/02/2023
---

Библијата е многу јасно дека Бог не сака кога Неговите деца прифаќаат одговорност за туѓи долгови. Во книгата Мудри изреки Соломонови Господ нè предупредува за залогот – односно Тој е против тоа ние да се обврзуваме да бидеме гаранти (жиранти) за другите.

`Прочитајте Изреки 6,1-5; Изреки 17,18 и Изреки 22,26. Каква порака се наоѓа тука?`

До гаранција обично доаѓа кога лице со лоша кредитна способност бара заем од кредитна институција, но не ги исполнува условите за да го добие. Тогаш службеникот на таа институција го известува својот неквалификуван клиент дека кредитот ќе му биде одобрен доколку убеди некој пријател со добра кредитна способност да го потпише заемот заедно со него, при што банката ќе го смета за одговорен тој сопотписник во случај на неисполнување на обврските.

Понекогаш некој член на црквата ќе ви пријде и ќе ве замоли да го потпишете неговиот договор за заем (да му бидете жирант). Вашиот одговор треба да биде: „Библијата ми вели никогаш да не го правам тоа.“ Библијата нè охрабрува да им помагаме на оние на кои им е потребна, но не и да ја прифатиме одговорноста за нивните долгови.

Тинејџерите понекогаш бараат од своите родители да бидат жиранти за нивното прво купување автомобил. А возрасните деца можат да побараат од родителите да го потпишат нивниот деловен заем. И во тој случај важи истото правило. Соодветно е да им помагате на другите кога постои реална потреба, но не треба да бидете гарант за туѓите долгови. *Истражувањата покажуваат дека 75 отсто од оние кои се потпишале како жиранти, на крајот морале да го платат туѓиот долг!*

`Прочитајте Изреки 28,20 и 1. Тимотеј 6,9.10. Какво предупредување наоѓаме таму?`

Шемите за брзо богатење претставуваат уште една финансиска стапица; речиси гарантирано доведуваат до финансиска пропаст на оние кои ќе се фатат во неа. Кога нешто звучи премногу добро за да биде вистинито, сигурно е така. На тој начин, многумина се оштетени емоционално и финансиски. Дополнителна трагедија во врска со таквите подмолни планови е тоа што, во многу случаи, луѓето мораат да позајмуваат пари за воопшто да се вклучат во нив. Многу животи и семејства се уништени од плановите за брзо богатење, кои на крајот ги збогатуваат само измамниците кои ги осмислиле, на сметка на оние кои паѓаат во нивната стапица. Ако некој пријател, па дури и саканата личност, се обиде да ве вовлече во една од тие шеми, бегајте. И тоа не со лежерно темпо. Трчајте најбрзо што можете.

---

#### Додаток: Утрински стих

**Најголемиот мисионер:** Дела 16,9.
