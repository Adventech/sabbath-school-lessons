---
title: Проблеми со задолжувањето
date: 29/01/2023
---

`Прочитајте го текстот 5. Мојсеева 28,1.2.12. Кој е Божјиот идеал за Неговите деца кога станува збор за долговите? Како можат да го достигнат тој идеал? Иако околностите во древниот Израел биле доста поинакви од нашите, кои принципи можеме да ги извлечеме од нивните околности и да ги примениме на оние во кои се наоѓаме ние денес?`

Истражувањата покажуваат дека постојат три главни причини поради кои луѓето запаѓаат во финансиски тешкотии. Ги наведуваме овде според редоследот на зачестеноста.

*Првиот е незнаењето.* Многу луѓе, дури и оние образованите, се финансиски неписмени. Тие едноставно никогаш не биле поучени за библиските, па дури и за световните принципи за управување со парите. Сепак, има надеж! Оваа поука ќе им даде едноставен преглед на тие принципи и предлози за нивна примена.

*Втората причина за финансиски тешкотии е алчноста или себичноста.* Следејќи ги рекламите и личните желби, луѓето едноставно живеат над своите можности. Тие не се подготвени да живеат, да се возат и да се облекуваат во она што навистина можат да си го дозволат. Многу од овие луѓе исто така чувствуваат дека се премногу сиромашни за да дадат десеток. Како резултат на тоа, тие го живеат својот живот без ветената Божја мудрост и благослови (видете Малахија 3,10.11; Матеј 6,33) Има надеж и за нив, но бара промена на срцето – и дух на доволност.

*Третата причина поради која луѓето запаѓаат во финансиски тешкотии се нивните лични несреќни околности.* Можеби доживеале сериозна болест без соодветно здравствено осигурување. Можеби биле напуштени од расипнички брачен другар. Можеби некоја природна катастрофа го збришала нивниот имот. Или се родени и израснати во крајна сиромаштија. Има надеж и за тие луѓе. Иако нивниот пат е потежок, и нивните неволји можат да се надминат. Промената може да дојде во вид на поддршка од христијански пријатели, насочување и помош од побожни советници, напорна работа во комбинација со добро образование или Божјата промисла и Неговите благослови.

Сепак, која и да е причината за нашето задолжување, дури и да дошло до тоа поради наша вина, долгот може да се ублажи. Но, оние кои се во долгови ќе мора да направат некои промени во својот живот, трошењето и финансиските приоритети.

`Прочитајте го текстот 1. Тимотеј 6,6-9. Што вели Павле овде, на што треба сите да внимаваме? Што значат тие зборови за вас, и на кој начин можете подобро да го следите она на што нè учи Божјата реч?`

---

#### Додаток: Утрински стих

**Совршен пример:** 1. Петрово 2,21.
