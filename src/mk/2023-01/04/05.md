---
title: Бог води сметка за нашите приноси
date: 25/01/2023
---

`Прочитајте го текстот Марко 12,41-44. Без разлика дали сме богати или не, каква порака можеме да извлечеме од тој запис? Кој принцип ни е претставен овде и како можеме да го примениме на сопственото искуство на богослужение?`

Исус и Неговите ученици се наоѓале во дворот на храмот каде што било сместено „ковчежето за прилози“ – ризниците, и Тој ги набљудувал оние што ги носеле своите дарови. Бил доволно блиску за да ја види вдовицата како дала две бакарни монети. Приложила сè што имала „Но Исус ја разбрал нејзината побуда. Верувала дека службата во Храмот ја одредил Бог и сакала да стори најмногу што може за да ја поддржи. Сторила сè што можела и нејзиното дело требало да стане споменик што ќе го сочува сеќавањето на неа низ сите векови, и ќе биде нејзина радост во вечноста. Нејзиното срце одело со нејзиниот дар, а неговата вредност е проценета не според вредноста на паричката, туку со љубовта кон Бога и со интересот за Неговото дело што го поттикнал овој чин“ (Еllеn G. Whitе, *Counsels on Stewardship*, стр. 175).

Друга мошне значајна работа е фактот што тоа бил единствениот дар што Исус некогаш го пофалил – дар за црквата што се подготвувала да го отфрли, црква која многу отстапила од својот повик и мисија.

`Прочитајте го текстот Дела 10,1-4. Зошто римскиот капетан го посетил ангел од небото? Кои две негови дела се запишани на небото?`

Очигледно е дека не само што нашите молитви се слушаат на небото туку дека се бележат и побудите за нашите дарови. Во споменатиот текст е забележано дека Корнелиј бил великодушен дарител. „Зашто, каде што е богатството ваше, таму ќе биде и срцето ваше“ (Матеј 6,21). Срцето на Корнелиј ги следело неговите дарови. Тој бил подготвен да дознае повеќе за Исуса. Молитвата и милостината се тесно поврзани и ја покажуваат нашата љубов спрема Бога и нашите ближни – двата големи принципи на Божјиот закон: „Возљуби Го Господ, твојот Бог, со сето свое срце, со сета своја душа, со сета своја сила и со сиот свој разум; и својот ближен како себеси“ (Лука 10,27). Првото се открива преку молитвата, второто преку милостината.

---

#### Додаток: Утрински стих

**Божествен Лекар:** Еремија 30,17.
