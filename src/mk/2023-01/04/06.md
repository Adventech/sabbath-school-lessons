---
title: Посебни проекти - давање од големите тегли
date: 26/01/2023
---

Истражувањата покажаа дека само околу 9 отсто од она што луѓето го поседуваат се ликвидни и дека можат веднаш да се дадат како придонес. Готовината, чековите, заштедите, вложувањата на пазарот на пари итн., генерално се сметаат за ликвидни поседи, барем за оние што ги поседуваат. Најголем дел од нашите средства, околу 91 процент, се „вложени“ во недвижен имот, како што се нашите домови, добиток (ако сме на село) и други неликвидни поседи.

Разликите во процентите на ликвидните и неликвидните средства можат да се илустрираат со ставање на 1.000 монети во две различни стаклени тегли, при што 10 монети го претставуваат секој процент. Значи, би имале 90 монети во малата тегла што претставува 9 отсто од ликвидните имоти и 910 монети во огромната тегла што претставува 91 отсто од неликвидните поседи.

Повеќето луѓе ги даваат своите прилози или придонеси од малата тегла – од нивните ликвидни средства. Тоа е она што тие го имаат на нивната тековна сметка или во нивниот паричник. Меѓутоа, кога некој навистина ќе се одушеви за нешто, тогаш дава од големата тегла. Библијата изнесува многу такви извештаи.

`Прочитајте ги текстовите Марко 14,3-9 и Јован 12,2-8. Кои биле главните ликови на гозбата на Симон? Која била вредноста на дарот на Марија? Зошто таа извршила помазание на Исуса токму во тој момент?`

Дарот на Марија вредел 300 денари, што била цела годишна плата Тоа било, најверојатно, подарок од „големата тегла“. По тој настан, Јуда го предал Исуса за нешто повеќе од една третина од таа сума – подарок од „малата тегла“, 30 сребреници (Матеј 26,15). Потребна е вистинска љубов и посветеност за да даваме дарови од големата тегла – од нашите вложувања. Меѓутоа, ако станеме алчни, како Јуда, може да се случи да си ја продадеме душата за ништо.

Работата и посветеноста на Варнава се спомнати 28 пати во Новиот завет. Го познаваме првенствено како сопатник на апостол Павле и голем мисионер. Но, темелот за сето тоа веќе бил поставен во првиот текст во кој се споменува тој. Во текстот Дела 4,36.37 читаме за неговото давање, за дарот од навистина „големата тегла“. Колку моќен пример на Христовите зборови: „Зашто, каде што е богатството ваше, таму ќе биде и срцето ваше“ (Матеј 6,21).

`Зошто пожртвуваното давање е исто толку важно за давателите колку што е важно и за примателите?`