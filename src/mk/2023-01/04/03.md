---
title: Колку да се одвои за приносите? 
date: 23/01/2023
---

`Прочитајте го текстот 5. Мојсеева 16,17. Наместо процент, кој критериум Бог го поставува како основа за одредување на износот на нашите приноси?`

Нашите приноси претставуваат признание и израз на благодарност кон Бога за изобилниот дар на животот, спасението, храната, водата и постојаните други најразлични благослови. Затоа, како што забележавме во претходниот пасус, износот на нашите приноси се заснова на она со што сме благословени.

„Кому му е многу дадено, многу и ќе се бара од него“ (Лука 12,48).

`Прочитајте Псалми 116,12-14. Како треба да одговориме на прашањето поставено во 12. стих? Како се вклопуваат парите во тој одговор?`

Како би можеле воопшто да му се оддолжиме на Бога за сите благослови што Тој ни ги дава? Едноставно кажано, не можеме да го направиме тоа. Се чини дека најдоброто што можеме да го направиме е да бидеме великодушни во приложувањето за Божјото дело и помагањето на нашите ближни. Кога ги испратил своите ученици на мисионерско патување, Исус им рекол: „Бесплатно добивте, бесплатно давајте“ (Матеј 10,8) Нашите прилози првенствено придонесуваат во самите нас да развиеме карактер сличен на Христовиот. На овој начин, од себични поединци се менуваме во такви кои пружаат љубов. Ние треба да водиме сметка за Божјето дело и за другите луѓе, како што го правел тоа Христос.

Секогаш да имаме на ум дека „Бог толку го возљуби светот, што го даде...“ (видете Јован 3,16). Спротивно на тоа – со иста сигурност со која денот ја следи ноќта – колку повеќе натрупуваме за себе, толку посебични стануваме во нашите срца, а и сè полошо се чувствуваме.

Наше е да одредиме колкав износ ќе дадеме и кој ќе ги прими нашите дарови. Но давањето прилози на Господа секако е христијанска должност со јасни духовни и морални последици. Да го занемариме тоа,значи да си нанесеме штета на духовен план, можеби дури и поголема отколку што сме свесни.

`Што ви кажуваат вашите прилози и вашиот став за нивно давање за вашиот однос спрема Бога?`