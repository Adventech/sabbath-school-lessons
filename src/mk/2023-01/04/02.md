---
title: Побуди за давање
date: 22/01/2023
---

Ние го сакаме Бога затоа што Тој прв нè засакал нас. Нашето давање е одговор на неверојатниот дар што Тој ни го дал во Исуса. Всушност, се вели дека: „На Господa не му требаат нашите прилози. Не можеме да Го збогатиме со нашите дарови. Како што вели псалмистот: ‚Но од Тебе е сè, и добиеното од Твојата рака Ти го дадовме.‘ Сепак, Бог ни дозволува да покажеме колку ги цениме Неговите дарови на тој начин што ќе вложуваме самопожртвувани напори да ги прошириме и на другите луѓе. Тоа е единствениот начин да ја изразиме нашата благодарност и љубов кон Бога. Тој не ни оставил некоја друга можност“ (Еllen G. Whitе, *Counsels on Stewardship*, стр. 18).

Кога му ги предаваме „нашите“ пари на Исуса, тоа всушност ја зајакнува нашата љубов кон Него и кон другите. Според тоа, парите можат да бидат вистинска сила за добро. Исус поминувал повеќе време зборувајќи за парите и богатството отколку за која било друга тема. Секој шести стих во Матеј, Марко и Лука се занимава со пари. А добрата вест на евангелието е дека Бог може да нè ослободи од љубовта кон парите и од склоноста да ги злоупотребуваме.

`Прочитајте ги текстовите Матеј 6,31-34 и 5. Мојсеева 28,1-14. Што ветува Бог дека ќе направи за нас ако Му бидеме послушни? Дали е себично од наша страна да се повикуваме на Божјите ветувања?`

Нашите приноси се доказ за нашата подготвеност да се жртвуваме за Бога. Тие можат да претставуваат длабоко духовно искуство, израз на фактот дека целосно сме му го предале животот на Бога како наш Господар. За нас, како што буквално вели англискиот идиом, тоа значи „ставање на парите таму каде што ни е устата“ (т.е. давање за она за што зборуваме – заб. на прев.). Вие може да кажувате дека го сакате Бога, но вашите великодушни придонеси помагаат таа љубов да се обелодени (па дури и да зајакне).

Дарот доаѓа од срце кое верува во еден личен Бог – Оној кој постојано се грижи за нашите потреби на начин кој Тој го гледа како најдобар Нашите приноси почиваат на уверувањето дека сме ја нашле сигурноста на спасението во Христа. Тоа не е обид да се умилостиви Бог, ниту, пак, да се бара негово прифаќање. Напротив, нашите приноси потекнуваат од срце кое со вера го прифатило Христа како единствено и доволно средство за благодат и спасение.

`Прочитајте го текстот 2. Коринтјани 9,6.7. Што ни кажува Господ овде? Што значи „секој да дава како што одлучил во срцето“? Како да научиме да даваме радосно?`

---

#### Додаток: Утрински стих

**Заповедник на Господовата војска:** 2. Мојсеева 14,14.
