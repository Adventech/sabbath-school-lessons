---
title: Надминување на алчноста
date: 02/03/2023
---

Алчноста е работа на срцето и, како гордоста и себичноста, често останува незабележана, поради што може да биде толку измамлива, па дури и смртоносна. Веќе е доволно тешко да се надминат гревовите кои се очигледни, како што се лажењето, прељубата, кражбата, идолопоклонството, кршењето на саботата. А сепак тоа се надворешни дела за кои мораме да размислиме пред да ги направиме. Но, надминувањето на самите погрешни мисли може да биде навистина тешко.

`Прочитајте 1. Коринќаните 10,13. Какво ветување се дава таму и зошто е толку важно да го разбереме во контекст на алчноста?`

Како тогаш, со Божја сила, можеме да се заштитиме од тој опасен, измамлив грев? 

1. Донесете одлука да му служите на Бога, да се потпирате на Него и бидете дел од неговото семејство. „Тогаш денес изберете кому ќе му служите... а, пак, јас и домот мој ќе му служиме на Господ“ (Исус Навин 24,15). 

2. Бидете секојдневно во молитва и вклучете ги зборовите од текстот Матеј 6,13: „И не воведувај нè во искушение, но избави нè од лукавиот Зашто Твое е царството, и силата, и славата, во сите векови. Амин.“ Кога чувствувате желба за нешто што знаете дека не треба да го имате, молете се за тоа, мислејќи на библиските ветувања за победа, како што е она во 1. Коринќаните 10,13. 

3. Редовно проучувајте ја Библијата. „Ги сокрив во срцето свое заповедите Твои, за да не грешам пред Тебе“ (Псалми 119,11). 

Исус се впрегнал во борба против проблемот со човечкиот грев. Тој бил искушан во секој детаљ во кој сме и ние искушувани. И за да прими сила да се спротивстави, цели ноќи минувал во молитвена заедница со својот Отец. И тој не го напуштил овој свет сè додека не ни го отворил патот со свој пример, а потоа ни ветил и сила што ќе му овозможи на секој човек да живее во вера и послушност – да развие карактер сличен на Христовиот. 

„Барајте го Господа, додека можете да Го најдете; викајте Го додека е близу. Нечесниот нека го остави патот свој, и беззаконикот – помислите свои и нека се обрати кон Господ, нашиот Бог, – и Тој ќе го помилува, зашто е многу милостив“ (Исаија 55,6.7).

`Кои се, доколку ги има, последиците од алчноста во вашиот живот? Кои лекции ги научивте? Што друго треба да научите од нив?`