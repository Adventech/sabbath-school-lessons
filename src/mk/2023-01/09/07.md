---
title: За натамошно проучување
date: 03/03/2023
---

При освојувањето на Ерихон, Ахан не бил единствениот што донел сребро и злато во израелскиот логор. Исус Навин им рекол на луѓето да донесат сребро и злато, како и садови направени од месинг и железо, во ризницата на Божјиот дом (Исус Навин 6,19.24). Сè друго морало да се запали. Ахан, сепак, бил единствениот што задржал нешто за себе. „Меѓу повеќето милиони Израелци се нашол само еден човек кој во тој свечен миг на триумф и суд се осмелил да ја престапи Божјата заповед. Кога видел скапоцена вавилонска ткаенина, Ахан не можел да ја совлада својата алчност. Дури и во мигот кога на смртта ѝ гледал во очи, не можел да не каже: ’Убава вавилонска наметка.‘ Еден грев повлекува по себе друг, и тој присвоил од златото и среброто посветено на Господовата ризница – закинувајќи го со тоа Бога во првите плодови на хананската земја“ (Елена Вајт, *Патријарси и пророци*, стр. 496 оригинал). 

На Павловата листа со знаци на последното време, првите две ставки го вклучуваат нашиот однос кон парите и имотот. „Но ова знај го: во последните денови ќе настанат тешки времиња. Зашто луѓето ќе станат себељубиви, среброљубиви (алчни)...“ (2. Тимотеј 3,1.2). Себичноста и љубовта кон парите претставуваат значајна карактеристика на човештвото на последното време – нашето време.

**Прашања за разговор**

`1. Прочитајте 1. Тимотеј 6,6-10: „А голема печалба е, навистина, да биде човек благочестив и задоволен со себе. Бидејќи ништо не сме донеле на светов, јасно е дека не можеме и ништо да однесеме. Но кога имаме храна и облекло, со тоа да бидеме задоволни. А оние што сакаат да се збогатуваат, паѓаат во искушение, во стапици и во многу неразумни и штетни страсти, што го потопуваат човекот во пропаст и погибел. Зашто коренот на сите зла е среброљубието, на што некои му се предадоа, се отклонија од верата и си навлекоа многу маки.“ Разговарајте во класата за примерите на оние кои поради љубовта кон парите „си навлекоа многу маки“. Има многу такви примери, зар не? Како да го најдеме вистинскиот баланс, знаејќи дека ни требаат пари за да преживееме, без да паднеме во стапицата на која предупредува Павле?`

`2. Што друго постои, освен парите, а би можеле за тоа да се полакомиме?`

`3. Која е разликата меѓу легитимната желба за нешто и алчноста? Кога таа легитимна желба за нешто се претвора во алчност?`

---

#### Додаток: Утрински стих

**Првина од оние што спијат:** 1. Петрово 1,3.
