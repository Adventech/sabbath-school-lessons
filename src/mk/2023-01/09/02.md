---
title: Првобитниот грев
date: 26/02/2023
---

Често се поставува прашањето, и тоа со причина, како воопшто гревот настанал во Божјиот универзум. Можеме да разбереме како – барем до одреден степен. А во својата срж, настанал поради алчност. Според тоа, алчноста би можела да биде тој првобитен грев.

`Прочитајте го текстот Исаија 14,12-14. Какви навестувања се дадени таму во врска со падот на Луцифер? Како алчноста одиграла пресудна улога во тој пад?`

„Бидејќи не бил задоволен со својата положба, иако бил ценет повеќе од кој било припадник на небесните војски, тој (Луцифер) се осмелил да жеднее за обожавањето што му припаѓа само на Творецот. Наместо да се труди сите создадени суштества да ги упатува на приврзаност и верност кон Бога и тоа да биде нивни највисок идеал, тој настојувал нивната служба и преданост да си ги обезбеди за себе. Копнеејќи дрчно за славата со која вечниот Отец го опкружил својот Син, овој ангелски кнез се стремел и кон власта која била првенствено Христово право“ (Елена Г Вајт, *Патријарси и пророци*, стр. 35 оригинал).

`Прочитајте ги текстовите Ефесјаните 5,5 и Колошаните 3,5. Со што ја поистоветува Павле алчноста и зошто?`

Фасцинантно е што Павле двапати ја изедначува алчноста со идолопоклонството. Луѓето се оддаваат на идолопоклонство кога се поклонуваат – односно го посветуваат својот живот – на нешто друго наместо на Бога, на нешто создадено наместо на Создателот (Римјаните 1,25). Според тоа, дали алчноста е всушност желба за нешто што не би требало да го имаме, и тоа толку силна желба што таа, а не Господ, зазема централно место во нашето срце?

Несомнено е дека на почетокот Луцифер не знаел каде ќе го одведат неговите погрешни желби. Тоа може да биде случај и со нас. Меѓутоа, заповедта против алчноста, единствената заповед која се занимава исклучиво со мислите, може да нè одврати од дела што би довеле до кршење и на другите заповеди. (Видете, на пример, 2. Самуил 11).

`Прочитајте го текстот 1. Тимотеј 6,6.7. Како нè штити од алчноста сосредоточеноста на она за што пишува Павле овде?`