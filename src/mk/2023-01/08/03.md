---
title: Благословите од работата (во идеален случај)
date: 20/02/2023
---

Освен ако не сте екстремно богати или ако мама и тато не ви оставиле такво наследство за да не мора да работите ниту еден ден во животот (ако читате приказни за такви деца, тогаш знаете дека парите што требало да им служат на благослов, често водат до трагедија кога ќе пораснат), порано или подоцна ќе мора да заработувате за живот. Идеално е, се разбира, ако најдете нешто што ве одушевува и што може да ви обезбеди добар приход, тогаш одлучете се за тоа, најдете работа и поминете го целиот работен век правејќи го тоа. Секако, тоа е идеал и не секогаш тој се остварува така.

`Прочитајте го текстот 1. Мојсеева 2,15 (видете и Проповедник 9,10 и 2. Солунјани 3,8-10). Какво е значењето на тоа што на Адам (и секако на Ева), уште пред да падне во грев, му била дадена одредена работа? Како ова го објаснува фактот дека оние кои никогаш не морале да работат, како што е претходно наведено, сфатиле дека тоа е всушност нивно проклетство?`

Таквата работа очигледно не претставувала казна. Таа била осмислена за нивно добро. Според тоа, дури и во Рајот, дури и во светот каде што гревот, смртта и страдањето не постоеле, Бог знаел дека човечките суштества треба да работат.

„На Адам му била доверена задачата да се грижи за градината. Создателот знаел дека Адам не би можел да биде среќен без работа. Убавината на градината го одушевувалa, но сепак тоа не било доволно. Морал да добие работа во која ќе ги развива чудесните органи на неговото тело. Кога среќата би се состоела во тоа да не се прави ништо, човекот, во состојба на света невиност, би бил оставен без работа. Но, Оној што го создал човекот знаел што ќе му донесе среќа и, штом го создал, му дал одредена задача. Ветувањето за идната слава и одлуката дека човекот мора да се труди за својот секојдневен леб, доаѓа од истиот престол“ (Елена Вајт, *Нашиот возвишен повик*, стр. 223 оригинал).

Меѓутоа, дури и по падот, кога работата (како и сè друго) била извалкана од гревот, Бог му рекол на Адама: „Земјата ќе е проклета заради тебе: во мака ќе се храниш од неа сите денови на својот живот!“ (1. Мојсеева 3,17). Забележете, Бог ја проколнал земјата „заради тебе“ – поради Адам, со идејата дека работата ќе му биде навистина неопходна, особено како паднато суштество.

`Што е тоа во работата што, во идеален случај, би требало да биде благослов за нас?`
