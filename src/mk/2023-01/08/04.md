---
title: Години на стекнување
date: 21/02/2023
---

Како што видовме, Божја намера, во секој случај, била луѓето да работат. Тој дел од нашиот живот (работен век) обично трае околу 40 години. За многу луѓе, тоа е и време кога децата се воспитуваат и се школуваат, кога се купува стан или куќа и се прават други големи стекнувања. Во финансиска смисла, тоа може да биде многу интензивен период. Тоа е и многу чувствително време, бидејќи членовите на семејството тогаш учат да соработуваат и да воспоставуваат врски кои ќе траат цел живот. Финансискиот стрес во тој период може да го уништи бракот, а тоа често и го прави. Сепак, семејствата во кои и двајцата сопружници имаат христијанска определба и се подготвени да ги следат библиските принципи, се многу постабилни.

`Прочитајте ги следните текстови: 1. Тимотеј 5,8; Дела 14,23 и Колосјани 3,23-24. Кои важни заклучоци можеме да ги извлечеме од тие текстови, кога се во прашање финансиите во куќата?`

Во повеќето случаи, мажот е главниот хранител, иако често и двајцата сопружници работат. Се разбира, може да се појават неочекувани околности – болест, економски колапс, што и да е – што го отежнуваат постигнувањето на тој идеал. Тогаш луѓето мора да се прилагодат на настанатите околности.

Децата кои се родени во овој период од животот се прогласени за „наследство од Господа“ (Псалми 127,3). Меѓутоа, мораме да имаме на ум дека децата носат со себе огромна одговорност. Целта на христијанските родители е да ги оспособат своите деца за, кога ќе пораснат, да станат самостојни луѓе во овој живот и да се подготват за животот што доаѓа. Еве три совети кои можат да им помогнат на родителите:

1. *Обезбедете домашно христијанско опкружување.* Тоа подразбира редовни и интересни семејни богослужби, редовно доаѓање во црква и во саботната школа, како и верност во давањето на десетокот и приносите. Ова се добри навики кои треба да се формираат рано во животот.

2. *Научете ги да сакаат да работат и да ја ценат работата.* Децата ќе откријат дека трудољубивоста и чесноста во работата секогаш се забележуваат, се ценат и наградуваат. Тие ќе научат дека до пари доаѓаме така што го трошиме нашето време извршувајќи задачи што се вредни за другите.

3. *Помогнете им да стекнат добро образование.* Образованието е скапо денес – особено христијанското образование во приватните училишта. Но, за родителите кои прават планови за своите деца не само за овој живот, туку и за оној што доаѓа, тоа е исплатлив трошок.

`Се разбира, што и да направат родителите, никој не може да им гарантира во која насока ќе тргнат нивните деца. Зошто е важно родителите да не се обвинуваат себеси за погрешните одлуки што би можеле да ги донесат нивните возрасни деца?`
