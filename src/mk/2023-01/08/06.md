---
title: Барање побожен совет
date: 23/02/2023
---

Има многу секуларни „гуруа“ за управување со парите, но Бог нè предупредува да не се советуваме со нив, кога станува збор за управување со сето она што ни го доверил. „Блажен е оној, што не го следи советот на безбожниците, не застанува на пат на грешници и не седи во друштво на развратници, туку му омилел Законот Господов и за Законот Негов дење и ноќе грижливо размислува; тој е како дрво посадено крај вода изворска, кое својот род го дава навреме, и чиј лист не венее; и во сè што прави, напредува“ (Псалми 1,1-3).

Затоа човекот кој ужива во законот Господов (законот овде во поширока смисла може да се разбере како Божја реч), ќе биде благословен. Едноставно е, зар не? И тој ќе напредува – ќе биде успешен.

`Прочитајте Изреки 3,5-8. Како треба да го примениме овој принцип во нашето справување со основните финансиски прашања?`

Прегледот на библиските совети за управување со финансиите ни дава многу вредни насоки што треба да ги следиме. Да погледнеме некои од нив.

1. *Организирајте се. Направете план за трошоците* (Изреки 27,23.24). Многу семејства едноставно преживуваат од плата до плата. Без едноставен план, кој ги зема предвид заработката, трошењето и штедењето, животот станува многу постресен.

2. *Трошете помалку отколку што заработувате. Донесете одлука да живеете според вашите можности* (Изреки 15,16). Многу семејства во западните земји, всушност, трошат повеќе отколку што заработуваат. Ова се случува само поради достапноста на кредитите и можноста за задолжување. Меѓутоа, многу проблеми ги мачат оние кои се во долгови.

3. *Заштедувајте по малку од секоја плата* (Изреки 6,6-8). Треба да штедиме за да можеме во иднина да направиме некои поголеми купувања и да се справиме со непланираните трошоци, како болест или несреќни случаи. Дел од таа заштеда треба да зачуваме за времето кога, поради старост, веќе нема да можеме да се вработиме.

4. *Пазете се од долговите како од ковид-19* (Изреки 22,7)! Каматата е трошок од кој можете да се откажете. Лицето или семејството што живее во долгови – односно од позајмени пари – всушност денес живее од парите што очекува да ги заработи во иднина. Но, доколку има некакви непредвидени промени, тоа би можело да доведе до сериозни финансиски непријатности.

5. *Бидете вреден работник.* „Душата на мрзливиот посакува, но напразно; а душата на работливиот ќе се насити“ (Изреки 13,4).

6. *Бидете му верни на Бога во поглед на финансиите* (5. Мојсеева 28,1-14) Ниту едно семејство не може да си дозволи да живее без Божјиот благослов.

7. *Имајте на ум дека оваа земја не е нашиот вистински дом.* Начинот на кој управуваме со нашите средства кажува многу за тоа кои се нашите крајни приоритети (видете Матеј 25,14-21).

---

#### Додаток: Утрински стих

**Господ и Учител:** Јован 13,8.
