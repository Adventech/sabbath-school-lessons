---
title: Награда за верност
date: 19/03/2023
---

`Прочитајте Евреите 11,6. Што треба да значи тој стих за нас? Како треба да одговориме на она за што тој зборува? Видете исто така: Откровение 22,12; Исаија 40,10 и Исаија 62,11. Што можеме да научиме од сите овие текстови?`

Наградата што Бог ја наменил за своите верни деца е нешто единствено и, како и многу други духовни работи, ја надминува нашата ограничена способност за разбирање. „Ниту едно човечко перо не може да ја опише наградата што ќе ја добијат праведните. Таа ќе им биде позната само на оние што ќе ја видат. Ниту еден ум на смртен човек не е способен да ја сфати славата на Божјиот рај“ (Е. Вајт, *Големата борба*, стр. 674 ориг.).

Блаженствата, со кои ја започнал Беседата на гората, Исус ги завршил со следните зборови: „Блажени сте вие, кога ќе ве срамат и прогонуваат и кога лажно ќе говорат против вас секакви лоши зборови – заради Мене! Радувајте се и веселете се, зашто голема е вашата награда на небесата! Така ги гонеа и пророците што беа пред вас“ (Матеј 5,11.12) По набројувањето на хероите на верата во Евреите 11 глава, авторот ја започнува следната глава со објаснување зошто Исус бил подготвен да умре на крстот.

„Затоа и ние, имајќи толку многу сведоци, да отфрлиме од себе секакво бреме и грев, што лесно се прилепува за нас, и со трпеливост да побрзаме кон претстојната борба, имајќи Го пред очи Зачетникот и Довршителот на верата – Исус, Кој, поради Неговата идна радост претрпе крст, занемарувајќи го срамот, и седна од десната страна на престолот Божји“ (Евреите 12,1.2).

Меѓутоа, да се биде награден за верноста, не е исто што и спасение со дела. Кој меѓу нас, или меѓу библиските личности, би можел некогаш да се пофали со доволно добри дела за да му обезбедат каква било заслуга пред Бога? Никој, се разбира. Тоа е целата смисла на крстот. Да сме можеле да се спасиме со дела, Исус никогаш не би отишол на крстот. Меѓутоа, спасението морало да биде по благодат. „Но, ако е по благодат, не е веќе по дела, зашто тогаш благодатта не би била благодат“ (Римјаните 11,6). Значи, наградата е само резултат на она што Бог го направил за нас и во нас.

`Како ја разбираме разликата меѓу спасението по благодат и наградата за делата? Изнесете го вашиот одговор во саботношколската класа.`

---

#### Додаток: Утрински стих

**Спасител – Пастир:** Јован 10,27.
