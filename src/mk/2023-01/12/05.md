---
title: Порамнување на сметките
date: 22/03/2023
---

Кон крајот на Исусовата служба, учениците му пристапиле насамо и Го прашале: „Кажи ни, кога ќе биде тоа, и каков ќе биде знакот за Твоето доаѓање и за крајот на светот?“ (Матеј 24,3) Во следните две глави, Исус одговара на овие нивни прашања. Текстот Матеј 24 зборува за знаците во светот околу нас, како што се војни, несреќи итн. Потоа, Матеј 25 зборува за состојбата во црквата непосредно пред второто Исусово доаѓање. Оваа состојба е илустрирана со три приказни, од кои едната е параболата за талантите, која кажува како Неговиот народ ги користи даровите што Бог им ги дал.

`Прочитајте го текстот Матеј 25,14-19. Кој е тој што отпатувал во далечна земја? Кому му ги доверил своите добра? Што значи тоа дека „побара да му поднесат сметка“ (видете Матеј 25,19)?`

Понекогаш за талантите размислуваме како природни дарови како што се пеење, зборување и слично. Меѓутоа, во паралелната приказна за довереното богатство во Лука 19,12-24, конкретно се спомнуваат парите и управувањето со нив. Елена Вајт исто така тврди: „Покажано ми е дека параболата за талантите не е целосно сфатена. Таа значајна поука е дадена на учениците за добро на христијаните што живеат во овие последни денови. Тие таланти не ги претставуваат само способностите да се проповеда и да се поучува од Светото писмо. Оваа парабола се однесува и на земните средства што Бог му ги доверил на Својот народ“ (*Сведоштва за црквата*, кн. 1, стр. 197).

`Прочитајте го текстот Матеј 25,20-23. Што им кажува Бог на оние кои верно управувале со парите поддржувајќи го Неговото дело? Што значи да се влезе „во радоста на својот господар“ (Матеј 25,23)?`

Нам ни е сосема природно да мислиме дека некој друг има повеќе таленти од нас и затоа има поголема одговорност пред Бога. Меѓутоа, во оваа парабола, човекот со само еден талант – со најмалку пари – се покажал неверен и го изгубил царството. Наместо да размислуваме за одговорностите на другите, ајде да се сосредоточиме на она што Бог ни го доверил нам и да размислуваме како да го употребиме на Негова слава.

`Како ќе поминете кога Бог ќе дојде да се „пресмета“ со вас?`

---

#### Додаток: Утрински стих

**Голем Исцелител:** Марко 16,18.
