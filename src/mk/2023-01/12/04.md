---
title: Новиот Ерусалим
date: 21/03/2023
---

Библискиот опис на Новиот Ерусалим одговара на она што Аврам го видел со вера. „Зашто тој го очекуваше оној град што има основи, чиј градител и творец е Бог“ (Евреите 11,10). Новиот Ерусалим е Божјо ремек-дело, изградено за оние кои Го сакаат и ги држат Неговите заповеди. Новиот Ерусалим ќе биде дом на Божјите верни деца на небото во текот на милениумот, а потоа и на новата земја низ сета вечност. Има добри вести за оние меѓу нас кои не сакаат да се пакуваат и да се селат Бог се грижи за сè. Јован вели дека го видел градот.

„Тогаш јас, Јован, го видов светиот град Ерусалим, нов, како слегува од Бога, од небото, стокмен како невеста променета за својот маж“ (Откровение 21,2).

`Прочитајте Откровение 21. Што друго ни е ветено?`

Има толку многу работи што нашиот ум едвај може да ги разбере, со оглед на тоа дека е оштетен од гревот, и дека го познава само овој паднат, од гревот оптоварен свет. Меѓутоа, и она што можеме да го разбереме ни дава толку голема надеж.

Прво, како што Исус живеел со нас во овој паднат свет кога дошол во тело, така ќе живее со нас и во новиот свет. Каква ли само привилегија имале оние што лично и одблизу го гледале Исуса! И таа можност повторно ќе ја имаме, само сега без превезот на гревот кој го искривува она што го гледаме.

Потоа, како можеме ние, кои знаеме само за солзи, тага, плач и болки, да го разбереме едно од најголемите ветувања во целата Библија: „И ќе ја избрише Бог секоја солза од очите нивни, и смрт нема да има веќе; ни плач, ни пискот, ниту болка нема да има веќе, бидејќи поранешното помина“ (Откровение 21,4)? Сето тоа „поранешно“ ќе помине, сето она што никогаш не требало ни да постои на овој свет.

Освен тоа, од Божјиот престол тече чистата река на животот, а од двете страни на реката се наоѓа дрвото на животот. Значи, Божјиот престол е таму, и откупените „ќе го гледаат лицето негово“ (Откровение 22,4). Тие ќе живеат во близок однос со Бога што ние, во најголем дел, го немаме.

`Прочитајте Откровение 21,8, за судбината на оние кои ќе се соочат со втората смрт. Кој грев, од оние што се таму наведени, Исус не можел да го прости? Зошто тогаш тие луѓе ќе бидат изгубени, а некои други, кои го правеле истото, ќе бидат спасени? Која е суштинската разлика меѓу тие две групи?`

---

#### Додаток: Утрински стих

**Исцелител на душата:** Матеј 9,2.
