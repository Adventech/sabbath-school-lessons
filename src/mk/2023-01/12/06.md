---
title: Погледот насочен кон наградата
date: 23/03/2023
---

По своето преобратување, Павле целосно се посветил на Христовото дело. Благодарение на своето образование и остриот ум, тој можел да биде многу успешен човек, гледано од световна перспектива. Меѓутоа, како Мојсеј, Павле претпочитал да страда со Божјите верни деца заради Христа. Претрпел тепање, каменување, затвор, бродолом, глад, студ и многу други работи запишани во 2. Коринќаните 11,24-33. Како успеал сето тоа да го поднесе?

`Прочитајте Римјаните 8,16-18. Како сознанието дека тој е Божјо дете станало значаен фактор на неговата верност?`

Вредноста што Павле ја придава на наградата на верните е она што го поттикнувало трпеливо да поднесува страдања за Христа. Од затвор напишал: „Браќа, јас не мислам дека сум го достигнал тоа; но едно правам: го заборавам она што е зад мене, а се стремам кон она што е пред мене, трчам кон целта – кон наградата на горното призвание од Бога во Исус Христос“ (Филипјаните 3,13.14).

`Прочитајте го текстот 1. Тимотеј 6,6-12, што веќе го разгледавме, но вреди повторно да се навратиме на него. Која е клучната порака на тие стихови, особено за нас христијаните?`

Од библиска перспектива, благосостојба е да го имаме она што ни е потребно кога ни треба. Тоа не е натрупување на имот. Благосостојбата претставува и можност да се повикаме на Божјото ветување од Филипјаните 4,19: „Мојот Бог, по Своето богатство, нека ја исполни секоја ваша потреба, за слава преку Христос Исус.“ И конечно, благосостојба е кога сме благодарни за она што го имаме во Господа и кога се надеваме на Него во сè.

Бог не им ветува на своите деца дека сите ќе бидат богати во добрата на овој свет. Всушност, Тој вели дека сите што живеат побожно ќе бидат прогонувани. Она што Тој го нуди е подобро од секое друго световно богатство. Тој вели: „Јас ќе ги задоволам твоите потреби, и каде и да одиш, јас ќе бидам со тебе.“ И тогаш, на крајот, на своите верни ќе им даде вистинско богатство, вистински задолженија и вечен живот Колку прекрасна награда!

При крајот на својот живот, Павле можел да каже: „Зашто јас веќе се изливам како жртва леаница, а времето за моето заминување настапи. Добро се борев, патот го завршив, верата ја запазив. Понатаму ме очекува венецот на правдата, што ќе ми го даде во оној ден Господ, праведниот Судија; но не само мене, туку и на сите кои се радуваат на Неговото појавување“ (2. Тимотеј 4,6-8). Нека даде Бог сите ние, според Неговата благодат, да го кажеме истото и со истата сигурност.