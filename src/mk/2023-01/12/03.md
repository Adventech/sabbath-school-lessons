---
title: Вечниот живот 
date: 20/03/2023
---

Пред нас, како човечки суштества, (сакале или не), се наоѓа сета вечност. Според Библијата, таа вечност, во случајот на секој поединец, ќе се појави во една од двете можни форми – како вечен живот или вечна смрт. Тоа е тоа. Нема средина. Нема преминување од едната на другата страна. Постои или само едното – живот, или само другото – смрт. Тоа е буквално сè или ништо.

`Прочитајте ги стиховите Римјаните 6,23 и Јован 3,16. Кои можности ни се претставени овде?`

Тешко е да се замислат два поостро спротивставени и различни избори, зар не?

Ако го читате ова, тогаш голема е веројатноста дека сте го избрале вечниот живот или дека барем размислувате за тоа. Бог има единствена способност да го направи сето она што вели дека ќе го направи – да ги исполни сите свои ветувања. Нашиот удел е едноставно да му веруваме, да се потпираме на Исусовите заслуги и со вера да се покоруваме на Неговата реч.

`Прочитајте го текстот Јован 14,1-3. Каков совет ни упатува Господ во првиот стих, а што ни ветува во вториот и третиот?`

Во последните денови од својата земна служба, Исус им ги упатил овие неверојатни зборови на надеж и охрабрување на своите ученици Тие зборови им го подигале духот во моментите кога биле искушани и обесхрабрени. Тие исто така треба да делуваат и на нас. Исус слегол од небото, а потоа се вратил на небото и ни ветил: „Пак ќе дојдам и ќе ве земам вас кај Себе за да бидете и вие каде што сум Јас“ (Јован 14,3).

А Христовата смрт на крстот, повеќе од што било друго, ни гарантира дека Тој повторно ќе дојде, бидејќи без Второто доаѓање, каква би била користа од првото? Како што сме сигурни дека Исус умрел на крстот заради нас, исто така можеме да бидеме сигурни дека Тој ќе го исполни она што го ветил: „Пак ќе дојдам и ќе ве земам вас кај Себе за да бидете и вие каде што сум Јас“ (Јован 14,3).

`Задржете се повеќе на мислата дека првото Христово доаѓање е гаранција за Неговото второ доаѓање. Што се случило при Неговото прво доаѓање што го прави ветувањето за Второто доаѓање толку сигурно?`