---
title: Захеј
date: 15/02/2023
---

Захеј бил богат Евреин кој своите пари ги заработувал собирајќи даноци за омразените Римјани. Поради тоа, но и затоа што, како и другите даночници, земал повеќе отколку што навистина му требало, Захеј бил омразен и сметан за „грешник“.

Живеел во Ерихон, кој се наоѓал на раскрсницата на многу трговски патишта. Средбата на Захеј и Исус не била случајна. Захеј очигледно доживеал извесно духовно осведочување и сакал да внесе некои промени во својот живот. Слушнал за Исуса и посакал да Го види. Сигурно се прочуло дека групата со која патувал Исус ќе пристигне во Ерихон тој ден. Од Галилеја, Исус морал да помине низ Ерихон на неговото последно патување до Ерусалим. Првите Христови зборови упатени до Захеј откриле дека, уште пред да влезе во градот, Тој знаел сè за овој човек.

`Прочитајте го текстот Лука 19,1-10. Која е разликата меѓу искуството на овој богат човек со Исуса и искуството на богатиот младич?`

Захеј и богатиот младич имале нешто заедничко. И двајцата биле богати, и двајцата сакале да го видат Исуса, и двајцата сакале вечен живот Сепак, сличностите завршуваат тука.

Забележете дека Исус, кога Захеј рекол дека „половината од својот имот“ (Лука 19,8) ќе им го даде на сиромашните, го прифатил тој гест како израз на вистинско искуство на преобратување. Не му рекол: *Жал ми е Зак, но како во случајот со богатиот младич, правилото е сè или ништо. Половина нема да биде доволно.* Зошто? Најверојатно затоа што за Захеј, иако и тој сигурно го сакал своето богатство, тоа сепак не претставувало бог како што претставувало за богатиот младич. Иако не знаеме што точно му рекол Исус, всушност Захеј бил прв што спомнал давање пари на сиромашните. Наспроти тоа, Исус морал изречно да му каже на богатиот младич да се откаже од својот имот, или тоа ќе го уништи. Иако Захеј, како и секоја богата личност, морал да се чува од опасностите поврзани со богатството, се чини дека тој имал подобра контрола над самиот себе отколку богатиот младич.

„Кога богатиот млад поглавар си заминал од Исуса, учениците се чуделе на зборовите на својот Учител: ’Колку им е тешко на оние што се потпираат врз своето богатство да влезат во царството Божје!‘ А тие си рекле еден на друг: ’Тогаш кој може да се спаси?‘ Сега имале приказ за вистинитоста на Христовите зборови: ’Што не им е можно на луѓето, можно му е на Бога‘ (Марко 10,24.26; Лука 18,27). Виделе како еден богаташ со Божја милост може да влезе во царството“ (*Копнежот на вековите*, стр. 555 оригинал).

---

#### Додаток: Утрински стих

**Сочувствителен Откупител:** 2. Коринтјани 4,6.
