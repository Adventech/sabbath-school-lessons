---
title: "Обрна ли внимание на мојот слуга Јов"
date: 16/02/2023
---

`Прочитајте го текстот Јов 1,8. Како самиот Бог го опишал Јов?`

Тоа звучи прилично добро, имајќи предвид дека дури и Бог рекол за Јов дека тој е „добар“, „праведен“ (Јов 1,8), толку беспрекорен и непорочен што никој друг на земјата во тоа време не му бил рамен. И повторно, тоа сам Бог, буквално, го кажал за Јов.

Дури и откако катастрофите, една по друга, го снашле Јов, Бог го повторил истото што го кажал за Јов и првиот пат – дека на земјата нема никој сличен на него, непорочен, праведен и слично, освен што во оваа прилика додал уште еден нов елемент. Сето тоа за Јов било вистина, „иако ти Ме поттикнуваше, да го погубам без вина“ (Јов 2,3).

И иако добиваме моќен увид во совршенството и чесноста на Јов врз основа на неговото одбивање да се откаже од Бога и покрај сè што се случило, дури и покрај потсмевот на неговата несреќна сопруга, која му рекла: „Зар си уште постојан во непорочноста? Проколни Го Бога и умри!“ (Јов 2,9), книгата открива уште еден аспект од животот на Јов пред драмата што се одвива овде.

`Прочитајте го текстот во Книгата за Јов 29,12-16. Што е прикажано овде, а ни дава уште подобар увид во тајната на карактерот на Јов?`

Она што веројатно ни дава најјасна слика се следните зборови на Јов: „Внимателно ја проучував поплаката, која не ја знаев“ (Јов 29,16). Со други зборови, Јов не чекал само, на пример, некој просјак во партали да дојде кај него и да му даде нешто. Наместо тоа, Јов бил проактивен во забележувањето на потребите, а потоа постапувал во согласност со тоа.

Елена Вајт предложила: „Не чекајте тие (сиромашните) да ви ги предочат нивните потреби. Постапувајте како Јов. Се распрашувал за она што не го знаел. Обиколете ја вашата околина за да дознаете какви потреби постојат и како тие можат да се задоволат на најдобар начин“ (*Сведоштва за црквата*, кн. 5, стр. 151). Тоа е ниво на управување со парите и со Божјите ресурси, што далеку го надминува она што многу од Божјите деца го практикуваат денес.

`Прочитајте го текстот Исаија 58,6-8. Како можеме да ги примениме тие древни зборови на нас денес?`
