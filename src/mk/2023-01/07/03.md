---
title: Божјата грижа за сиромашните
date: 13/02/2023
---

Библиските писатели во своите списи споменуваат многу Божји одредби кои се однесуваат на сиромашните, странците, вдовиците и сираците. Записите за ова ги наоѓаме уште на гората Синај. „Шест години сеј ја земјата своја и собирај ги плодовите нејзини, а седмата – остави ја нека отпочине, за да се хранат сиромасите на твојот народ; а со она, што ќе остане по нив, нека се хранат полските ѕверови; така прави и со лозјето твое и со маслинарникот твој“ (2. Мојсеева 23,10.11).

`Прочитајте ги текстовите 3. Мојсеева 23,22 и 5. Мојсеева 15,11. Колку и да се разликува нивниот контекст од нашиот живот денес, кои принципи треба да ги преземеме од тие стихови?`

Главно се подразбира дека зборот „брат“ во тие стихови се однесува на Израелците или на припадници на иста вера. Исто така, нив ги сметаме како достојни сиромашни или „за еден од овие мои најмали браќа“ Псалмите ни даваат упатства како треба да се однесуваме кон оние на кои им е потребна помош. „Бидете праведни кон сирак и беден, праведен и сиромав, ослободувајте го сиромавиот и бедниот од рацете на нечестивите“ (Псалми 82,3.4). Овој текст укажува дека нашето ангажирање во оваа насока не треба да се ограничи само на обезбедување храна.

Потоа, тука се и ветувањата за оние кои им помагаат на сиромашните. „Кој дава на сиромав, нема да осиромаши“ (Изреки 28,27) „Ако царот им суди на сиромасите по правда, престолот негов ќе се зајакне засекогаш“ (Изреки 29,14). А царот Давид забележал: „Блажен е оној, што се грижи за бедните! Во злочест ден Господ ќе го избави“ (Псалми 41,1). Ова, значи, отсекогаш претставувало приоритет во древниот Израел, дури и ако понекогаш се губело од вид.

Спротивно на ова, под влијание на она што е познато како „социјален дарвинизам“, особено во Англија, дури и во поново време, многумина сметаат дека помагањето на сиромашните не само што не претставува морален императив, туку дека е, всушност, погрешно. Според примерот на силите на природата, во кои силните преживуваат на сметка на слабите, „социјалните дарвинисти“ се убедени дека за општеството би било штетно да им се помага на сиромашните, болните, слабите, бидејќи ако се намножат, тие само би го ослабеле општественото ткиво на нацијата како целина. Колку и да е сурово, таквото размислување е логичен резултат на верувањето во еволуцијата и лажниот наратив што таа го наметнува.

`Како треба евангелието – мислата дека Христос умрел за сите луѓе – да влијае на нашето однесување кон сите, кои и да се тие?`
