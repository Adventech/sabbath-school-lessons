---
title: Богатиот младич
date: 14/02/2023
---

Не знаеме ништо за богатиот младич освен дека бил млад, богат и дека имал власт. А се интересирал и за духовни работи. Бил толку енергичен што со трчање му пристапил на Исуса (Марко 10,17). Тој бил воодушевен од можноста да дознае нешто за вечниот живот. И неговата приказна е толку важна што е запишана во сите три синоптички евангелија: Матеј 19,16-22; Марко 10,17-22 и Лука 18,18-23.

`Прочитајте го текстот Матеј 19,16-22. Што сакал да каже Исус кога рекол: „Ако сакаш да бидеш совршен, оди, продај го имотот свој и раздели го на сиромаси, и ќе имаш богатство на небото; па дојди и врви по Мене“ (Матеј 19,21)?`

Од повеќето од нас Исус не бара да продадеме сè што имаме и да им ги дадеме парите на сиромашните. Но, за овој млад човек парите мора да биле бог, и иако Исусовиот одговор звучи прилично остро, тој знаел дека за овој човек тоа е единствената надеж за спасение.

Библијата вели дека си заминал тажен затоа што бил мошне богат, што докажува колку многу ги обожавал своите пари. Нему му бил понуден вечен живот и место во внатрешниот круг на Исус („дојди и врви по Мене“ – истите зборови со кои Исус ги повикал своите 12 ученици) А сепак, за тој младич повеќе никогаш ништо не се слушнало. Тој ја заменил вечноста за световните добра.

Каков ужасен компромис, зар не? Колку тажен пример за непочитување на принципот „одложено задоволство“ (видете ја лекцијата од минатата седмица). Изборот што го направил тој човек е всушност голема измама бидејќи, без оглед на материјалното богатство што може да ни го даде сега, порано или подоцна сите ќе умреме и ќе се соочиме со изгледите за вечноста. Во меѓувреме, толку многу богати луѓе откриле дека нивното богатство не им го донело мирот и среќата на кои се надевале. Впрочем, во многу случаи се случило токму спротивното. Напишани се толку многу биографии, кои сведочат за фактот дека многу од овие богати луѓе се чувствувале навистина мизерно. Всушност, една од најдобрите илустрации во целата запишана историја за тоа колку самото богатство може да не донесе задоволство, се наоѓа во книгата Проповедник. Помеѓу многуте лекции што може да се извлечат од неа, јасно произлегува еден заклучок – мирот и среќата не можат да се купат со пари.

`„Зашто, кој сака да го спаси својот живот, ќе го загуби; а кој го загуби животот свој заради Мене и Евангелието, тој ќе го спаси. Зашто каква полза има човек, ако го придобие целиот свет, а на душата своја и напакости? Или каков откуп ќе даде човек за својата душа?“ (Марко 8,35-37) Што значи да се изгуби животот заради евангелието?`

---

#### Додаток: Утрински стих

**Воскресение и Живот:** Јован 11,21.
