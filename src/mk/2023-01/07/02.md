---
title: Исусовиот живот и служба 
date: 12/02/2023
---

На почетокот на својата јавна служба Исус отпатувал во Назарет, во областа Галилеја. Тоа бил неговиот роден град, а мештаните веќе слушнале за Неговите дела и чуда. Според неговиот обичај, Исус присуствувал на саботната служба во синагогата. Иако не служел како рабин, тие му го дале свитокот на пророкот Исаија и го повикале да чита. Исус го прочитал текстот на Исаија 61,1.2.

`Прочитајте го текстот Лука 4,16-19 и споредете го со текстот Исаија 61,1-2 (видете и Лука 7,19-23). Што мислите, зошто Исус го избрал токму тој текст? Зошто тие стихови од Книгата на пророк Исаија се сметаат за месијански? Што откриваат тие за делото на Месија?`

Бидејќи верските водачи очигледно ги превиделе пророштвата кои зборувале за Месија кој страда и погрешно ги примениле оние што укажувале на славата на Неговото Второ доаѓање (што треба да ни послужи како потсетник за тоа колку навистина е важно да ги разбереме пророштвата), повеќето луѓе ја прифатиле заблудата дека задачата на Месија била да го ослободи Израел од неговите освојувачи и угнетувачи, Римјаните. Мислата дека изјавата за мисијата на Месија потекнува од текстот на Исаија 61,1.2, сигурно претставувала вистински шок.

Бескрупулозните службеници, како што биле даночниците, деловните луѓе, па дури и нивните соседи, генерално ги презирале сиромашните. Владеело општо верување дека сиромаштијата е проклетство од Бога и дека самите луѓе се виновни за нивната состојба. Со оглед на таквите предрасуди, малкумина се грижеле за сиромашните и за нивните несреќни околности.

Меѓутоа, Исусовата љубов кон сиромашните била една од најсилните докази за неговото месијанско потекло, како што може да се види од Неговиот одговор на прашањето на Јован Крстител за Него како Месија (видете Матеј 11,1-6). „Како и учениците на Спасителот, Јован Крстителот не ја сфатил природата на Христовото царство. Очекувал Исус да го заземе Давидовиот престол, и како времето поминувало, а Спасителот не барал никаква царска власт, Јован се збунил и се вознемирил“ (Елена Вајт, *Копнежот на вековите*, стр. 215 оригинал).

`„Чиста и непорочна вера пред Бога Отецот е оваа: да се грижиш за сираци и вдовици во нивните маки и да се пазиш да останеш неосквернет од светот“ (Јаков 1,27). Како треба овој стих да ни помогне да ги поставиме нашите верски приоритети?`

---

#### Додаток: Утрински стих

**Сопатник:** 1. Коринтјани 2,9.
