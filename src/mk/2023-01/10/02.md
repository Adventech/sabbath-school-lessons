---
title: Богатиот безумник
date: 05/03/2023
---

`Прочитајте го текстот Лука 12,16-21. Која важна порака се наоѓа тука за нас? Каков строг прекор му дал Господ на тој безумен човек и што ни кажува тоа за односот што треба да го имаме спрема она што го поседуваме?`

Иако таа порака има пошироко значење, може да се каже дека Исус *со таа парабола* покажал *што не треба да се прави во пензија*. Следствено на тоа, ако некој сака да ја напушти работата со намера да ги потроши своите заштеди само на себе, треба да се замисли и оваа парабола да му биде при срце. Проблемот не е во напорната работа и стекнувањето богатство, особено кога годините ќе поодминат, а можеби дури и почнувате да заработувате повеќе. Проблемот е во односот кон сето тоа. Зборовите на човекот: „Почивај, јади, пиј и весели се“ (Лука 12,19) – ја погодуваат суштината на проблемот.

„Целите на овој човек не биле повозвишени од целите на животните што гинат. Живеел како да нема Бог, како да нема небо, како да нема иден живот; сè што имал како да било само негово, како ништо да не му должел ниту на Бога ниту на луѓето“ (Елена Вајт, *Христовите параболи*, стр. 257, 258 ориг.).

Ако во таа фаза од животот мислиме само на себе, занемарувајќи го Божјото дело и потребите на другите, тогаш го следиме примерот на тој богат безумник. Во Исусовата парабола нема никакви показатели дека тој богаташ бил мрзлив или нечесен. Единствениот проблем бил само во тоа како сакал да го потроши она што Бог му го доверил. Бидејќи не го знаеме денот на нашата смрт, секогаш треба да се подготвуваме за тој момент со тоа што ќе ја вршиме Божјата волја наместо да водиме себичен живот.

Според општата слика дадена во Библијата, човекот треба да работи и да остане продуктивен сè додека може. Всушност, интересно е да се забележи дека писателите на големите пророчки книги, Даниел и Јован, писателот на Откровението, како што многумина веруваат, биле веќе во своите 80-ти кога ја завршиле својата работа. И тоа во време кога просечниот животен век изнесувал околу 50 години. Елена Вајт, некои од своите најпознати и најомилени книги, како што е *Копнежот на вековите*, ги објавила околу својата 70-та година. Значи, сè додека сме здрави, годините не треба да бидат причина да престанеме да бидеме продуктивни и, сè додека можеме, да правиме нешто добро.

Исус ги советувал оние што го чекаат Неговото второ доаѓање не само да останат будни, туку и да продолжат ревносно да работат (Матеј 24,44-46).

`Како можеме, на која било возраст и со која било сума пари, да избегнеме да паднеме во истата стапица како човекот во таа парабола? Запрашајте се: „За што живеам?“`

---

#### Додаток: Утрински стих

**Божествен Победник:** Откровение 6,2.
