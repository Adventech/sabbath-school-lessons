---
title: Започнете со личните потреби
date: 07/03/2023
---

Во старозаветно време многу Израелци биле земјоделци и пастири. Затоа некои од Божјите ветени благослови се изразени на јазикот на земјоделецот. На пример, во текстот Пословици 3,9.10, Бог вели дека, ако сме Му верни во финансиска смисла, нашите „житници ќе се исполнат до врвот“. Се разбира, многу христијани денес веројатно немаат штали и амбари. Сепак, јасно е дека Бог ќе ја благослови нашата работа и нашите деловни потфати ако сме подготвени да Го следиме и да Го слушаме.

`Прочитајте го текстот Пословици 27,23-27. Како би ја протолкувале пораката: „Добро надгледувај го добитокот свој, води грижа за стадата свои“, во контекст на денешниот христијански живот?`

Колку и да ги предупредувала богатите да не ги газат сиромашните и да не бидат алчни при располагањето со својот имот, Библијата никогаш не го осудува богатството или напорите на луѓето да го стекнат, под услов, се разбира, да не го прават тоа нечесно или угнетувајќи ги другите. Имено, текстовите што ги читаме денес, од Мудри изреки Соломонови, укажуваат дека треба да бидеме вредни во управувањето со нашите работи за да имаме доволно за самите нас и за нашето семејство. „Ќе имаш доволно козјо млеко за тебе и за твоите домашни за храна и на твоите слугинки за исхрана“ (Пословици 27,27).

Како можеме поинаку да ја изразиме пораката од тој стих, за да биде актуелна во денешно време? Еве неколку предлози: „Надгледувај ги финансиските извештаи и утврди ја состојбата на своите работи.“ Или: „Направете биланс и запознајте се со односот на својот долг и расположливите средства.“ Пожелно е, одвреме-навреме, додека сè уште сте во работен однос, да го прегледате својот тестамент, останатите документи и сегашниот имот, и да ги ажурирате по потреба. Документите како тестаменти и завештанија се составуваат рано во процесот на планирање на управување со имотот за да се заштитите себеси во случај на прерана смрт или неможност да одлучите како треба да се распределат вашите средства од здравствени причини. Има смисла однапред да испланирате што ќе се случи со вашиот имот кога повеќе нема да ви припаѓа.

Накратко, доброто управување со она со што Бог нè благословил не се однесува само на она што го имаме додека сме живи, туку и на она што ќе се случи кога ќе нè нема – затоа што, ако Господ не се врати додека сме живи, еден ден нема да нè има повеќе, но нашите материјални добра, мали или големи, ќе останат зад нас. Значи, наше е да преземеме чекори сега, за да може она со што сме благословени да послужи како благослов за другите и за да го унапредиме Божјото дело.

`„Зашто богатството не трае довека“ (Пословици 27,24). Зошто е важно секогаш да се има на ум оваа мисла?`

---

#### Додаток: Утрински стих

**Божествен Пример:** Лука 12,12.
