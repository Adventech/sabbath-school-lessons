---
title: Не можеш да ги понесеш со себе 
date: 06/03/2023
---

Некој еднаш го прашал познатиот евангелист Били Греем, што најмногу го изненадило во врска со животот сега, кога е постар (тогаш имал 60 години). Греем одговорил: „Неговата краткост“.

Несомнено, животот брзо минува.

`Што нè учат следните текстови за човечкиот живот? Псалми 49,17; 1 Тимотеј 6,6.7; Псалми 39,11; Јаков 4,14; Проповедник 2,18-22.`

И не само што животот брзо поминува, туку и кога ќе умреш, ништо не можеш да понесеш со себе, барем од материјалните добра што си ги натрупал. (А карактерот? Е, тоа е веќе друга приказна.) „Зашто, умирајќи, ништо нема да земе, ниту, пак, богатството негово ќе појде по него“ (Псалми 49,17), што значи дека човекот го остава тоа за некој друг да го добие. А кој ќе го добие, секако, зависи од тоа какви планови се направени однапред.

Иако, се разбира, немаат сите големи имоти, повеќето луѓе, особено ако работеле со години, успеваат да стекнат извесни средства. А што ќе се случи со тие средства кога ќе нè нема, тоа е навистина важно прашање што треба да се разгледа.

Кога станува збор за оние кои при крајот на својот живот поседуваат некаков имот, без разлика колку е голем или мал, оставањето во наследство на тој имот може да биде нивниот последен чин како добри повереници – чин на внимателно управување со она со што Бог ги благословил. Ако немате план за својот имот во вид на тестамент или наследство, можат да се вклучат државните и граѓанските закони (се разбира, сè зависи од тоа каде живеете). Ако умрете без тестамент, повеќето граѓански власти едноставно го предаваат вашиот имот на вашите роднини, без разлика дали им треба или не, дали тие добро ќе ги искористат тие пари или не, и дали сте сакале да им ги дадете или не. Во тој случај, црквата нема да добие ништо. Во ред е, ако тоа е она што го сакате, но ако не е, плановите треба однапред да ги разработите.

Наједноставно речено, бидејќи Бог е Сопственик на сè (видете Псалми 24,1), од библиска перспектива би било логично, кога ќе завршиме со она што Бог ни го доверил, да му го вратиме она што ќе ни преостане Нему, на вистинскиот Сопственик, откако ќе ги задоволиме потребите на своите најблиски.

`Смртта, како што знаеме, може да настапи во секое време, неочекувано, дури и денес. Што би се случило со вашите најблиски ако умрете денес? Што би се случило со вашиот имот? Дали би се распределил во согласност со вашите желби?`

---

#### Додаток: Утрински стих

**Голем мисионски работник:** Јован 6,38.
