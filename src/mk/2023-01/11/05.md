---
title: Приоритети
date: 15/03/2023
---

Исусовите параболи и учења, сториите за библиските херои и советите од Елена Вајт јасно укажуваат дека не постои такво нешто како половична преданост и посветеност на Христа. Или сме на Господова страна или не сме.

Кога еден книжевник Го прашал која заповед е најголема, Исус одговорил: „Возљуби Го Господа, твојот Бог, со сето свое срце и со сета своја душа, и со сиот свој разум, и со сета своја сила!‘ Ова е најважната заповед“ (Марко 12,30). Кога сè ќе му предадеме на Христа, ништо не останува за друг господар. Тоа е така. И така мора да биде.

`Прочитајте го текстот Матеј 6,24. Какво е вашето лично искуство во врска со вистинитоста на тие зборови?`

Забележете, Исус не рекол дека е тешко да му служите и на Бога и на парите, или дека треба да внимавате како да им служите и на двете. Напротив, Тој рекол дека тоа е невозможно. И точка. Таа мисла треба да предизвика страв и трепет во нашите души (Филипјаните 2,12).

`Прочитајте 1. Јованово 2,15-17. Како се манифестираат овие три подробности во нашиот свет и зошто опасноста што тие ја претставуваат понекогаш е потешко воочлива отколку што сме свесни за тоа?`

Не е ни чудо што Павле напишал: „Мислете за небесното, а не за земното“ (Колошаните 3,2). Се разбира, тоа е полесно да се каже отколку да се направи, бидејќи она што е на земјата е пред нашите очи секој ден Привлечноста на „земното“ е навистина силна – понудата за моментално задоволување е секогаш присутна, шепотејќи ни во уши, или засукувајќи ни ги ракавите, или и двете. Зар ни најверниот христијанин барем еднаш не почувствувал љубов кон она што е „земно“? Иако знаеме дека сето тоа ќе исчезне еден ден, сепак ја чувствуваме таа привлечност, зар не? Меѓутоа, добра е веста дека не треба да дозволиме тоа да нè оддалечи од Господа.

`Прочитајте го текстот 2. Петрово 3,10-14. Како треба она што го кажува Петар овде да влијае на нашиот начин на живот, вклучувајќи го и нашиот однос спрема нашите ресурси?`

---

#### Додаток: Утрински стих

**Секој ден Христос е наш дар:** Плачот на Еремија 3,22.23.
