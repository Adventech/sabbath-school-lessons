---
title: Дали е време да го поедноставиме животот?
date: 14/03/2023
---

Како христијани адвентисти, што треба да правиме во тешки времиња? Дали треба да преминеме во режим на преживување? Не, всушност, сосема спротивно. Бидејќи знаеме дека крајот на светот и второто Христово доаѓање е близу, треба да ги користиме нашите средства за да ја објавуваме добрата вест за евангелието, да им кажуваме на другите што подготвил Бог за оние што Го љубат. Затоа што нам ни е јасно дека еден ден, наскоро, сè на оваа земја ќе изгори.

`Прочитајте 2. Петрово 3,3-12. Што ни порачува Петар со тие зборови?`

Од Неговата реч гледаме дека Бог нема да ни испрати камиони за селидба за да ги пренесат нашите работи на небо. Сето тоа ќе изгори во огромен, последен оган, кога сите траги на гревот и злото, освен лузните на Христовите раце, ќе бидат уништени засекогаш.

Затоа, што да правиме со нашиот имот? „Нашите браќа сега треба да ги намалуваат своите имоти, а не да ги зголемуваат. Ни претстои преселба во подобра татковина – небесната. Тогаш да не бидеме жители на овој свет, туку да стекнуваме работи во што е можно помал обем“ (Ellen G. White, *Counsels on Stewardship*, стр. 59).

Се разбира, таа ги напишала тие зборови пред повеќе од еден век! Но, принципот сè уште важи: времето е секогаш кратко, бидејќи нашиот живот е краток. Што се 60, 80 или 100 години (ако имате добри гени и здрави животни навики) во споредба со вечноста? Вашиот живот би можел да заврши пред да завршите со читањето на лекцијата за оваа седмица, а следното нешто за што ќе станете свесни е второто Христово доаѓање (*О, тоа би било навистина брзо, зар не?*)

Како христијани адвентисти, ние секогаш мора да живееме во светлината на вечноста. Да, се разбира, ние исто така треба да работиме напорно за да се обезбедиме себеси и нашето семејство. Ако сме благословени со богатство, нема ништо лошо во тоа да уживаме во него, под услов да бидеме дарежливи кон сиромашните и да не станеме алчни Меѓутоа, секогаш мораме да имаме на ум дека сè што стекнуваме овде е минливо, непостојано и, ако не внимаваме, има потенцијал духовно да нè расипе.

`Кога би знаеле дека Исус ќе дојде за десет години, што би промениле во вашиот живот? Или за пет години? Или за три?`