---
title: Надевајте се на Бога, а не во сопствените ресурси 
date: 13/03/2023
---

Царот Давид требало да биде помудар. Врз основа на искуството на неговиот најдобар пријател Јонатан, тој требал да знае дека кога сте во заветна врска со Бога, не е важно дали имате само неколку луѓе со вас или многу – во секој случај Бог може да ви обезбеди победа. Во текстот 1. Самуил 14,1-23, Библијата дава извештај за тоа како синот на Саул, Јонатан, и неговиот оклопоносец победиле цел филистејски гарнизон – со Божја помош. Меѓутоа, и покрај тоа искуство и многу други искуства од историјата на Божјиот народ, царот Давид, кога настапиле тешки времиња, му дозволил на сатаната да го наведе да се потпре на сопствената сила и снаодливост.

`Прочитајте го текстот 1. Летописи 21,1-14. Зошто Давид решил да ги преброи своите војници? Зошто неговиот воен заповедник Јоав го одвраќал од тоа?`

Забележете дека пребројувањето на војската била сатанска идеја. Тој го искушал Давид да има повеќе доверба во сопствената сила наместо да се потпре на Божјото провидение за неговата заштита. Јоав, водачот на израелската војска, се обидел да го убеди да не го пребројува народот, бидејќи видел дека Бог работи во полза на Израел, но Давид побарал броењето да продолжи. И како што открива текстот, неговите постапки му навлекле голема несреќа на народот.

Никој никогаш залудно не се надевал на Бога. Но, секогаш кога треба да ги водите Господовите битки, подгответе се. И тоа добро подгответе се. Постои еден цитат, кој му се припишува на британскиот владетел Оливер Кромвел (1599 – 1658), кој, пред битката, на својата војска ѝ порачал: „Имајте доверба во Бога, момци мои, и чувајте го вашиот прав сув!“ (Тој прав бил барут.) Со други зборови, направете сè што е во ваша моќ за да успеете, но сепак бидете свесни дека само Господ може да ви даде победа.

Во нашиот непосреден контекст, многу е примамливо да се верува во моќта на владата или во сопствената банкарска сметка, но во секоја криза спомната во Библијата, секогаш кога луѓето имале доверба во Бога, Тој ја оправдувал нивната доверба и се погрижил за нив.

Времето што ни е на располагање треба да го искористиме за да се усогласиме со Бога, да се ослободиме од долговите и да бидеме великодушни со она што ни е дадено. Како што вели старата госпел химна: „Ако некогаш ни бил потребен Господ, тогаш тоа е токму сега“.

`Како да воспоставиме вистинска рамнотежа меѓу обидот да направиме сè што можеме за, на пример, да се обезбедиме финансиски, а сепак едновремено да имаме доверба во Господа за сè?`

---

#### Додаток: Утрински стих

**Просветител:** Евреите 1,3.
