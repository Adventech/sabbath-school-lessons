---
title: Да го ставиме Бога на прво место
date: 12/03/2023
---

`Прочитајте го текстот 2. Летописи 20,1-22. Кои важни духовни принципи од овој извештај можеме да ги примениме на нас, без оглед со какви борби се соочуваме?`

Кон крајот на владеењето на Јосафат, Јудеја била нападната. Јосафат бил храбар човек. Со години ја зајакнувал војската и ги утврдувал градовите. Тој бил добро подготвен да се соочи со речиси секој непријател Сепак, во оваа криза, тој не се потпирал на сопствената сила, туку на Божјата моќ. Се подготвил да го бара Господа и објавил пост низ сета Јудеја. Целиот народ се собрал во дворот на храмот, во согласност со она што Соломон го барал во својата молитва кога им се заканувала опасност. Сите Јудејци стоеле пред Господа со своите жени и деца. Се молеле Бог да предизвика збунетост меѓу нивните непријатели за да се прослави Неговото име. Тогаш царот се помолил: „О Боже, зар нема да им судиш? Зашто во нас нема сила спрема тоа големо мноштво кое доаѓа на нас, ниту ние знаеме што да правиме, туку очите ни се насочени во Тебе“ (2. Летописи 20,12).

Откако тие му се предале на Бога на овој начин, Господовиот Дух слегол врз Божјиот човек кој рекол: „Слушајте, сите Јудејци, Ерусалимци и ти цару Јосафате! Господ ви зборува вака: ’Не бојте се и не плашете се од тоа големо мноштво, зашто ова не е ваша војна, туку Божја... Не треба да се биете; поставете се, стојте па гледајте како ќе ви помогне Господ!“ (2. Летописи 20,15-17).

Така царот, рано следното утро, го собрал народот предводен од левитскиот хор кој со песна го фалел Бога. Потоа ги опоменал: „Верувајте Му на Господ, вашиот Бог, и бидете цврсти; верувајте им на пророците Негови и ќе имате успех“ (2. Летописи 20,20). Тогаш хорот почнал да пее, а нивните непријатели се бореле меѓу себе „и ниту еден од нив не остана жив“ (2. Летописи 20,24). На Евреите им требало три дена само да го соберат пленот од битката, а четвртиот ден пеејќи се вратиле во Ерусалим.

Се разбира, ние го сакаме и обожаваме истиот Бог што ги избавил нив, а Неговата моќ е исто толку голема денес како и тогаш. Затоа и ние сме повикани да веруваме во Него и во Неговото водство.

`Прочитајте го повторно текстот 2. Летописи 20,20. Какво посебно значење треба да има тој текст за адвентистите на седмиот ден?`

---

#### Додаток: Утрински стих

**Божествен учител:** Псалми 32,8.
