---
title: Кога никој не ќе може да купува и продава
date: 16/03/2023
---

Библијата дава болна слика за тоа како ќе изгледа светот пред второто доаѓање на Исус. Данило вели: „И ќе настане време тешко, какво што немало откако постојат луѓето, па сè до денес“ (Даниел 12,1). Со оглед на некои од особено проблематичните времиња во минатото, она за што тој зборува овде мора да биде прилично лошо.

Книгата Откровение укажува и на тешките времиња пред Христовото враќање.

`Прочитајте го текстот Откровение 13,11-17. Како ќе бидат вклучени финансиските прашања во прогонството на крајот од времето?`

Нема да може да се купува или продава? Во колкава мера нашиот живот денес се врти околу купувањето и продавањето? Нашата работа е, во извесна смисла, продавање на нашето време, вештините и добрата на оние кои сакаат да ги купат. Да не можете да купувате и да продавате, во суштина значи да не можете да функционирате во општеството. Во тој момент притисокот врз оние кои ќе останат верни ќе биде огромен Освен тоа, колку повеќе пари имате, толку повеќе ќе имате удел во овој свет, барем во поглед на материјалните добра, па сигурно и притисокот да се прилагодите ќе биде уште посилен.

Како тогаш да се подготвиме? Се подготвуваме сега на тој начин што водиме сметка, според Божјата благодат, да не бидеме робови ниту на нашите пари ниту на она што е во светот. Ако сега не сме приврзани за нив, нема да бидеме ни тогаш кога, за да останеме верни, ќе мора да се откажеме од нив.

`Прочитајте го стихот 5. Мојсеева 14,22 и последниот дел од 5. Мојсеева 14,23 Што требало да прави Божјиот народ со својот вишок и со приносот секоја година? Зошто Бог барал од нив да го прават тоа?`

Бог објаснил преку Мојсеја дека една од причините зошто го воспоставил системот на десеток е: „За да се научиш да се плашиш од Господ, твојот Бог, во сите денови“ (5. Мојсеева 14,23). Во поетскиот паралелизам на стихот Псалми 31,19, гледаме дека овој „страв“ е всушност синоним за доверба.

„Колку е голема добрината Твоја, Господи, што си ја запазил за оние, кои имаат страхопочит кон Тебе, и што си ја приготвил за оние, кои имаат верба во Тебе пред очите на синовите човечки!“

Овие паралелни мисли ни покажуваат дека да се плашиме од Господа значи да се надеваме во Него. Од ова гледаме дека Бог го воспоставил системот на десеток за да нè заштити од себичноста и да нè поттикне да веруваме дека Тој ќе се погрижи за нас. Иако верноста во давањето десеток, секако, не е гаранција дека луѓето на крајот ќе останат верни, оние што не се верни во десетокот сигурно ризикуваат да западнат во неволји.