### Повереничко управување за Господа - додека Тој не дојде

Тешко ни е во потполност да го сфатиме односот што нашиот Бог, Создателот на универзумот, сака да го има со нас луѓето. (И самата помисла на тоа восхитува!) „Гледајте колку голема љубов ни дал Отецот – да бидеме наречени чеда Божји, а тоа и сме!“ (1. Јованово 3,1). Или, како што напишала Елена Вајт: „Може ли кое било човечко достоинство да се спореди со ова? Можеме ли да заземеме повисока позиција од таа да се нарекуваме деца на бесконечниот Бог? … Може ли некоја световна чест да се изедначи со оваа?“ (Елена Вајт, *Божјата неверојатна благодат*, стр. 341 оригинал). Само темнината на овој свет оптоварен од гревот нè спречува целосно да го цениме статусот што ни е даден во Исуса.
 
Сепак, ако не внимаваме, примамливоста на овој свет и работите во светот ќе нè оддалечат од Христа. За среќа, Божјата реч нè запознава со искушенијата и стапиците на сатаната. „А оние што сакаат да се збогатуваат, паѓаат во искушение, во стапици и во многу неразумни и штетни страсти, што го потопуваат човекот во пропаст и погибел. Зашто коренот на сите зла е среброљубието, на што некои му се предадоа, се отклонија од верата и си навлекоа многу маки“ (1. Тимотеј 6,9.10).

Меѓутоа, Господ ни дава насоки како да заработиме пари и како да ги користиме мудро, не дозволувајќи тоа да стане нешто што, како што предупредува Павле, може да ни донесе „пропаст и погибел“. Во повеќе од 2.000 библиски стихови кои се занимаваат со парите, имотот и нашиот однос кон нив, Бог ни дава практични упатства за тоа како да се издигнеме над животните притисоци и да управуваме со она што ни е дадено на финансиски одговорен начин.

Во лекциите за ова тримесечје ќе го проучуваме Божјиот идеал кога станува збор за нашиот однос со Него и јасно ќе видиме како да развиеме доверба во Него, доволно длабока за да му останеме верни, дури и тогаш кога веќе не ќе можеме да купуваме ниту да продаваме. (Видете Откровение 13,17). Меѓутоа, таквата вера не се стекнува преку ноќ. Сепак, со верно управување со она што Бог ни го дал, можеме да бидеме подготвени, дури и сега, за сè што ќе ни се случи.

Бог ги поседува ресурсите и, кога соработуваме со Него, Тој ни дозволува да управуваме со нив за Него. Намерата на Спасителот е човечките суштества, очистени и осветени, да бидат Негова десна рака. За оваа голема привилегија, да му ја изразиме нашата благодарност на Оној што „нè избави од власта на темнината и нè воведе во царството на Својот возљубен Син, во Кого имаме откуп; и простување на гревовите“ (Колошаните 1,13.14).

Советот што Бог им го упатил на своите деца преку мудриот Соломон гласи: „Давај Му принос на Господ од имотот твој и од првините на плодовите од твоите придобивки“ (Пословици 3,9). Тој совет е сосема соодветен, бидејќи е напишано: „Достоен си, Господи, да ја примиш славата, честа и силата, зашто Ти си создал сè, и според Твојата волја постои сè и е создадено!“ (Откровение 4,11).

Од чисто секуларна перспектива, живееме во многу предизвикувачки и стресни времиња. Меѓутоа, нашиот христијански светоглед ни дава сигурност и надеж додека ги набљудуваме знаците што ни ги дал Исус за да знаеме дека големата кулминација на човечката историја, второто Христово доаѓање, е многу блиску, така да се каже, пред вратата. Наша молитва е овие практични лекции да ја продлабочат вашата вера и доверба во Бога и да ве поттикнат да бидете Негови верни управители.

*Г-дин Едвард Рид е ракоположен проповедник и лиценциран адвокат кој служел многу години како водач на Повереничката служба во Северноамериканската дивизија.*