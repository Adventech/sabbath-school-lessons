---
title: 'На Патмос'
date: 06/01/2019
---

`Прочитајте Откровение 1,9. Што ни кажува Јован за приликите во кои ги примил виденијата од Откровение?`

Патмос е гол, карпест остров во Егејското море; 16 км долг и во својот најширок дел широк околу 9,6 км. Римјаните го користеле, заедно со другите околни острови, како казнена колонија за прогонети политички престапници. Првите христијани, кои живееле од прилика во време кога било пишувано Откровението, еднодушно тврдат дека римските власти го протерале Јована на Патмос поради неговата верност кон Евангелието. Апостолот, веќе во своите позни години, сигурно на Патмос ги поднел сите маки на римското заточеништво. Веројатно кон него се однесувале како кон некој престапник. Бил окован, добивал скудни оброци и бил принуден да ги извршува најтешките работи трпејќи ги ударите на камшиците на немилосрдните римски стражари.  

„Римските власти Патмос - пуст карпест остров во Егејско Море - го одбрале како место на изгнанство за злосторниците. Меѓутоа, за Божјиот слуга тоа стушено престојувалиште станало небесна капија. Далеку од животната врева и од активната работа на поранешните години, тој тука бил во друштво со Бога, со Христа и со небесните ангели, и од нив примал упатства за црквата во сите идни времиња“ (Елена Вајт, *Делата на апостолите*, стр. 570.571. oригинал).

`Кои други библиски личности поднеле неволји, и покрај (или можеби поради) својата верност кон Бога? Види: 3,16-23; Дела 7,54-60.`

Кој и да се најде во околности слични на Јовановите, Христовите следбеници никогаш не треба да заборават дека не се оставени сами. Истиот Исус, кој дошол кај Јован со зборови на надеж и охрабрување среде неволјите на Патмос, и понатаму е со својот народ за да ги поткрепи и да ги поддржи во тешките околности.

`Како можеме да ја сфатиме разликата меѓу страдањето заради Христа и страдањето од други причини, вклучувајќи ги и сопствените погрешни одлуки? Или, што е со страдањето поради одредени причини во кои не можеме да проникнеме? Како можеме да научиме да му веруваме на Господа во секоја ситуација?`
