---
title: 'Јованото Видение За Христос На Патмос'
date: 08/01/2019
---

`Прочитајте Откровение 1,12-18. Споредете го Јовановото прикажување на Христа со божественото битие од текстот во Даниел 10,5.6. Како Исус се јавува во видението на Јован? Што прави?`

Јован гледа како Исус, облечен како Првосвештеник, чекори меѓу светилници.

Оваа слика на Исус како чекори меѓу светилници упатува на Божјето ветување дадено на стариот Израел дека ќе оди меѓу нив како нивен Бог (3. Мојсеева 26,12). Светилниците во Откровение претставуваат седум цркви во Азија на кои Откровението првобитно им било испратено (Откровение 1,20), а (како што и ќе видиме во отсекот од среда) исто така ја симболизираат Неговата црква низ историјата. Со посредство на Светиот Дух, Исусовата грижа за Црквата на Земјата продолжува. Тој постојано ќе биде со својот народ, сё додека не ги доведе во нивниот вечен дом.

Уште повеќе, сликата за Исус како Првосвештеник меѓу светилниците е земена од обредот во ерусалимскиот храм. Секојдневна задача на одреден свештеник била да го одржи пламенот на светилките во Светињата. Тој ги режел фитилите и ги дополнувал светилките што се гаселе, ги менувал фитилите што догорувале, ги дополнувал светилките со свежо масло, а потоа ги палел. На тој начин, свештеникот бил запознат со состојбата на секоја поединечна светилка. Исус на ист начин е запознат со потребите и приликите на својот народ и лично посредува за нив.

`Прочитајте ги следните текстови: Откровение 2,2.9.13.19; Откровение 3,1.8.15. Што ни кажува изјавата „знам“ за Исусовото познавање на приликите и потребите на Божјиот народ?`

Исус себеси се поистоветил со Божјите титули „Прв и Последен“ (види: Исаија 44,6; Исаија 48,12). Грчкиот збор за „последен“ е *eschatos*, од кој потекнува зборот *eshatologija* (проучување на настаните за последните денови). Врз основа на ова, гледаме дека во центарот на есхатологијата е Исус Христос, кој го има последниот збор за завршните настани. Тој е „Жив“ и ги има „клучевите од подземјето и смртта“ (Откровение 1,18). Со својата смрт и воскресение на Исус му е дадена власт да ја отвори вратата на смртта (За Јов 17,16; Псалм 9,13). Секој што верува во Него ќе стане од гробот во вечен живот (1. Коринќаните 15,21-23). Исусовите верни сведоци не мора да стравуваат, бидејќи дури и мртвите се предмет на Неговата грижа. А ако е така со мртвите, колку повеќе се грижи за живите? (Види: 1. Солуњаните 4,16.17)
