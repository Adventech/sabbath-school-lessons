---
title: 'Христовата Порака За Она И Ова Време'
date: 09/01/2019
---

`Прочитајте Откровение 1,11.19.20. Исус им упатил седум различни пораки на црквите во Азија. Што ни кажува фактот дека во таа област имало повеќе од седум цркви за симболичкото значење на овие пораки за христијаните?`

Пораките, кои Исус му наложил на Јована да ги испрати до седумте цркви, се забележани во 2. и 3. глава на Откровението. Нивните значења можат да се применат на три нивоа.

*Историска примена*. Овие пораки првично се испратени во седум цркви кои се наоѓале во напредните градови во Азија во првиот век. Христијаните на тој простор се соочиле со сериозни предизвици. Неколку градови во своите храмови воспоставиле поклонување на царот како знак за верност кон Рим. Поклонувањето на царот станало задолжително. Од граѓаните се очекувало да учествуваат на јавни настани и незнабожечки верски церемониии. Бидејќи многу христијани одбиле да учествуваат во овие обреди, се соочиле со неволји, понекогаш дури и со смрт. Добивајќи налог од Христа, Јован ги напишал седумте пораки за да им помогне во тие предизвици.

*Пророчка примена*. Фактот дека Откровението е пророчка книга, и дека само седум цркви се одбрани да ги примат овие пораки, укажува на пророчкиот карактер на тие пораки. Духовната состојба во седумте цркви се поклопува со духовните состојби на Божјата црква во различни историски периоди. Седумте пораки, од небесна перспектива, даваат панорамски преглед на духовната состојба на христијанството од првиот век до крајот на светот.

*Сеопшта примена*. Како што целата книга Откровение била испратена како едно писмо кое требало да се чита во секоја Црква (Откровение 1,11; 22,16), така и седумте пораки содржат поуки кои можат да се применат на христијаните во секој период. На таков начин, тие ги претставуваат различните типови христијани на различни места и во различно време. На пример, иако општата карактеристика на христијанството денес е поврзана со Лаодикејската црква, некои христијани можат да се поистоветат со особините на некои други цркви. Радосната вест гласи дека, без оглед на нашата духовна состојба, Бог „ги пресретнува паднатите човечки битија таму каде што се наоѓаат“ (Eлена Вајт, *Selected Messages*, 1. книга, стр. 22).

`Замислете Господ до вашата месна црква да напише писмо, како што било писмото упатено до секоја од седумте цркви, за предизвиците со кои се соочува, како и за нејзината духовна состојба. Што би пишувало во тоа писмо?`
