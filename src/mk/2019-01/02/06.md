---
title: 'Порака За Црквата Во Ефес'
date: 10/01/2019
---

Ефес бил главен и најголем град во римска провинција во Азија, сместен на главните трговски патишта. Како најзначајно морско пристаниште во Азија, бил мошне важен трговски и верски центар. Во градот се наоѓале многу јавни градби како што се храмови, театри, колосеуми, бањи и бордели. Бил познат и по уметноста и магиските обреди. Градот, исто така, бил добро познат и по неморалноста и суеверието. Сепак, највлијателната христијанска црква во провинцијата се наоѓала во Ефес.

`Прочитајте Откровение 2,1-4. Како Исус се претставува себеси на оваа црква? Поради кои значајни особини ја фали црквата. Каква загриженост изразува?`

На самиот почеток христијаните во Ефес биле познати по својата верност и љубов (Ефесјаните 1,15). Иако го искусиле притисокот и внатре и надвор од црквата, христијаните во Ефес останале постојани и верни. Биле многу трудољубиви и посветени на вистината; не поднесувале лажни учители во својата средина. Но, нивната љубов кон Христа и верниците почнала да слабее. Иако останале постојани и верни, без Христовата љубов и нивната светлина била во опасност да згасне.

`Прочитајте Откровение 2,5-7. Кои три подробности Исус ја поттикнува црквата да ги направи за да ја оживее својата прва љубов и посветеност кон Христа и верниците? Како биле поврзани овие три работи?`

Во пророчка смисла, ситуацијата во црквата во Ефес одговара на општите прилики и духовната состојба на Црквата од 31. до 100. година. Апостолската црква била карактеристична по љубовта и верноста кон Евангелието. Но, до крајот на првиот век, Црквата почнала да го губи жарот на својата прва љубов, одвојувајќи се на тој начин од едноставноста и чистотата на Евангелието.

`Замислете се себеси како дел од заедницата на верници чија љубов се гаси. Верниците не мора да прават некој познат или отворен грев. Во извесна мера, тие дури го прават она што е правилно, но во нивниот живот владее формализам и студенило. Како Исусовиот совет даден во оваа прилика ја изведува црквата од оваа ситуација?`
