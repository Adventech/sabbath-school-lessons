---
title: 'Значењето На Седумте Последни Зла'
date: 10/03/2019
---

Луѓето веќе се определиле или за Бога или за Вавилон. Меѓутоа, пред да дојде Христос, се ослободуваат разорни ветришта на сатанскиот гнев, кои биле задржувани (Откровение (7, 1-3), а потоа следуваат седумте последни зла.

`Прочитајте ги следните текстови: Откровение 15,1; 2. Мојсеева 7-10. Какви поуки можеме да извлечеме од египетските зла, кога станува збор за нивната цел и значење, а кои се сметаат за заднина на седумте последни зла?`

Седумте последни зла се нарекуваат „последни“ бидејќи ќе настапат на самиот крај од овоземната историја. Спротивно на нив, злото на седумте труби го покриваат периодот кој ја опфаќа целокупната христијанска доба и имаат ограничено дејство. Тие се извршуваат додека Евангелието сё уште се проповеда (Откровение 10,8-11,14) и додека се врши посредувањето (Откровение 8,2-5). Помешани се со милоста и нивната цел е непријателот на Божјиот народ да се доведе до покајание.

Од друга страна, седумте последни зла се излеваат пред самото Второ доаѓање. Тие се излеваат на оние чиешто срце, како фараоновото, се стврднало пред Божјата откупителска љубов и кои не сакаат да се покаат (види: Откровение 16,11). Божествениот гнев е Божјиот праведен суд над одлуките што ги донеле луѓето (види: Римјаните 1,26-28), а изгубените сега ги жнеат последиците од своите избори.

`Прочитајте: Откровение 15,5-8; 2. Мојсеева 40,34.35; 1. Царевите 8,10.11. Што ни кажува изјавата дека „никој не можеше да влезе во храмот“ (Oткр. 15,8) додека се одвиваат седумте последни зла?`

Изразот „никој не можеше да влезе во храмот“ (Oткровение 15,8) упатува на крајот на проверката (Откровение 22,11). Кога Христовата посредничка служба на Небото ќе се заврши, вратата за можноста некој да се покае засекогаш ќе се затвори. Според тоа, последните зла никого нема да го доведат до покајание, туку само ќе се разоткријат тврдите срца на оние коишто избрале да застанат на страната на Вавилон, поттикнувајќи го да го мразат Бога уште повеќе.

`Погледнете го денешниот свет кој ќе станува уште полош. Што ни кажува за Божјата милост и трпение фактот дека злата се толку долго одложувани?`
