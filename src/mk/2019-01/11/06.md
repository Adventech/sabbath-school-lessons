---
title: 'Собирање За Армагедонската Битка'
date: 14/03/2019
---

`Колку успешна ќе биде измамата на сатаната во последното време за време на собирањето на луѓето на овој свет за Армагедонската битка? Откровение 16,16.`

Лажливите демонски чуда ќе постигнат успех насекаде во светот. Отфрлајќи ги библиските учења, луѓето ќе поверуваат во лагата следена со измамливи чуда (види: 2. Солуњаните 2,9-12). Тие ќе се обединат во намерата, која симболички е претставена со нивното собирање на „местото“, кое на еврејски се нарекува Армагедон, што значи „планината Мегидо“. Мегидо не била планина, туку утврден град, сместен во долината Израел, во подножјето на планината Кармил, и важно стратешко место.

Језраелската долина била позната по многу решавачки битки во израелската историја (види: Судии 5,19; 6,33; 2. Царевите 23,29.30). Во Откровението се користи оваа историска заднина за да се опише големиот конечен судир познат како Армагедон, меѓу Христа и силите на злото. Луѓето од овој свет се прикажани како обединета војска под водство на сатанскиот сојуз.

„Планината Мегидо“ очигледно упатува на планината Кармил која се издига над долината во која се наоѓал древниот град Мегидо. Планината Kармил била место на еден од најголемите судири во израелската историја меѓу Божјиот вистински пророк Илија и лажните пророци на Вал (1. Царевите 18). Ова соочување дало одговор на прашањето „Кој е вистинскиот Бог?“ Огнот што се симнал од небото бил показател дека Господ е единствениот вистински Бог и единствениот кому треба да му служиме. Бидејќи духовното прашање на Армагедонската битка – дали ќе му бидеме послушни на Бога или на човек – се одлучува пред излевањето на злото, оние кои ќе застанат на страната на ламјата, ѕверот и лажниот пророк (Откр. 16,13), ќе бидат под власта на ѓаволот (како што бил и Јуда пред Христовото распетие (Лука 22,31). Избирајќи ја губитничката страна, ќе се најдат меѓу оние кои ќе пекаат планините да ги скријат (Откр. 6,16; прочитајте и 2. Солуњаните 1,7.8).

Меѓутоа, пред излевањето на злото, во Откровение 13,13.14 е прикажан ѕвер од земјата како спушта оган од небото со намера да го излаже светот и да го наведе да мисли дека фалсификатот на сатаната, кој ќе опфати лажни будења водени од друг дух, е Божје дело.

Армагедон не е воена битка меѓу народи, која ќе се води некаде на Блискиот Исток, туку сеопшт духовен судир во кој Христос решително им се спротивставува на силите на темнината (види: 2. Коринќаните 10,4). Резултатот ќе биде сличен на оној од планината Кармил, но во светски размери – Бог ќе извојува победа над силите на темнината.

`Многу години луѓето во политичките и воените немири на Блискиот Исток барале знаци за крајот и за Армагедон. И покрај многуте предвидувања и одредувања на датумот, Армагедон, како што тие го замислуваат, не дошол. Како можеме да се заштитиме од слични грешки во врска со толкувањето на овие локални настани како исполнување на библиското пророштво?`
