---
title: 'Излевањето На Седумте Зла'
date: 11/03/2019
---

Кога Христовото посредување во небесното Светилиште ќе заврши, судбината на секој поединец засекогаш ќе биде одлучена. Настапува време, оние што го отфрлиле Евангелието, да го искусат Божјиот гнев во сета негова полнота.

Седумте последни зла ги одразуваат оние зла што биле излеани врз Египет (2. Мојсеева 7,11). Како што египетските зла ги погодиле Египќаните, додека Израелците биле поштедени, така и Божјиот народ ќе биде заштитен во времето на неволји (Псалми 91,3-10; види: *Големата борба*, стр. 629.630 оригинал). Излеаните зла над Египет го откриле фараоновото тврдо срце и на Египќаните им ја покажала неспособноста на нивните богови да ги заштитат. Слично на тоа, последните зла сё повеќе ќе им ги стврднуваат срцата на оние кои му се поклонуваат на ѕверот од морето и ќе ја откријат немоќта на Вавилон да ги заштити од божествениот гнев.

`Прочитајте Откровение 16, 1-11. Што се случува во овој текст и како е прикажан овој настан?`

Првите четири зла „нема да бидат сеопшти, зашто инаку сите земни жители би биле уништени“ (Eлена Вајт, *Големата борба*, стр. 628 оригинал). Првото зло им нанесува болни и страшни рани исклучиво на оние кои му се поклонуваат на ѕверот. Второто и третото зло влијаат на морињата, реките и водените извори, претворајќи ги во крв. Без вода за пиење, побунетото човештво не може да преживее. Четвртото зло така дејствува на Сонцето што неговата топлина ги пече луѓето и предизвикува неподнослива болка.

Неиздржливата болка што ја нанесуваат овие зла не го омекнува срцето на неправедниот човечки род и тие не го менуваат својот бунтовнички став. Ниту, пак, некој од нив се кае. Наместо тоа, тие го проколнуваат и хулат на Бога, кој ги дозволува овие зла.

Во Откровение 16,10.11 (види: 2. Мојсеева 10,21-23), забележуваме дека петтото зло го погодува престолот на ѕверот. Токму сатаната му го дал престолот (Откровение 13,2). Сега, дури ни седиштето на власта на сатаната не може да ја издржи силата на овие зла. Додека луѓето доживуваат страдања и болки, сфаќаат дека Вавилон е немоќен да ги заштити. Но, својот ум го насочиле против Бога, и дури ни стравот од злото не ги менува нивните срца.

`Како можеме да одржиме толку блиска заедница со Бога за да ја запознаеме доволно Неговата љубов и, доколку нё снајде несреќа, да Му веруваме дури и тогаш кога страдаме?`
