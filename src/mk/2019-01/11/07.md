---
title: 'За Натамошно Проучување'
date: 15/03/2019
---

„Последната голема битка ќе можат да ја издржат само оние кои своите души ги засилиле со вистините на Библијата. Секој поединец ќе стои пред прашањето: дали повеќе ќе го слуша Бога или човек?... Апостол Павле за последните денови рекол: ’Оти ќе дојде време кога луѓето не ќе го поднесуваат здравото учење’ (2. Тим. 4,3). Тоа време веќе дошло. Луѓето не ја сакаат библиската вистина бидејќи таа им се противставува на желбите на грешното срце што го љуби светот, а сатаната им нуди измами што тие ги сакаат.

Но Бог на земјата ќе има свој народ кој ќе внимава на Библијата, и само на Библијата, како мерило на сите науки и темел на секоја реформа. Ниту мислењата на учените луѓе, ниту тврдењата на науката, ниту верските догми или одлуки на црковните собори, толку многубројни и спротивни како и црквите што ги застапуваат, ниту гласот на мнозинството - ниту едно од ова, ниту сите заедно - не можат да се сметаат како доказ за или против која и да е точка на верата. Пред да примиме која било наука или пропис, треба да се увериме дека е во согласност со она јасното: ’Така кажува Господ!’

Во завршниот чин на големата измама, лично сатаната ќе се прикаже како Христос. Црквата долго тврдела дека го чека доаѓањето на Спасителот да ги исполни нејзините надежи. Сега големиот измамник ќе создаде впечаток дека Христос веќе дошол. Во разни краишта на светот сатаната ќе се појави меѓу луѓето како величествено суштество со блескотен сјај, кое ќе биде слично на описот на Божјиот Син во Јовановото Откровение (Откр. 1,13-15). Славата што ќе го опкружува ќе го надмине сё она што кога и да е го видело смртното око. Низ воздухот ќе се разнесува триумф на победа: ’Христос дошол, Христос дошол!’ Народот ќе паѓа ничкум пред него обожавајќи го... Со благ и чувствителен тон ќе изнесува некои прекрасни небесни вистини што ги изнесувал Спасителот. Ќе лекува болести кај народот и ќе тврди, како да е христос, дека саботата ја променил со недела и на сите им заповедал да го празнуваат денот што го благословил тој. Ќе каже дека оние кои упорно го празнуваат седмиот ден, го обесчестуваат неговото име, зашто одбиваат да ги слушаат неговите ангели што ги пратил кај нив со светлина и вистина. Ова ќе биде силна, речиси непреодолива измама“ (Елена Вајт, *Големата борба*, стр. 593-595.624. oриг.).

**Прашања за разговор**

`1. Прочитајте го Исусовиот совет во Откровение 16,15, кој е вметнат во описот за подготовката за Армагедонската битка. Забележете ги сличните зборови во Христовото поранешно обраќање до Лаодикејската црква (Откровение 3,18). Како ова укажува на значењето кое пораката на Лаодикејската црква го има за Божјиот народ кој живее во времето на подготовка за конечната битка? На кој начин оваа порака се однесува на вас лично?`

`2. Белата облека во Откровението симболички ја претставува Христовата праведност (Откровение 3,4.5; Откровение 19,7-9). Само оние што ќе се облечат во облеката на Христовата правда ќе можат да останат постојани во конечната криза. Како можеме да ја избелиме и да ја очистиме својата облека во крвта на Јагнето (Откровение 7,14)?`
