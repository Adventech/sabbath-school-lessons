---
title: 'Целта На Книгата'
date: 31/12/2018
---

Текстот Откровение 1,1 исто така ни зборува дека целта на книгата е да ги прикаже идните настани, почнувајќи од времето кога самата книга била напишана. Секој што има познавање од Откровението, ќе забележи дека предвидувањето на настаните – оние што веќе се исполниле (барем од наша перспектива денес) или оние што допрва ќе се случат во иднина (да повториме уште еднаш, од наша перспектива денес) – зазема поголем дел од содржината на книгата.

Првенствена цел на библиските пророштва е да нё уверат дека Бог управува со сё, што и да носи иднината. Откровението го прави токму тоа: нё уверува дека Исус Христос е со својот народ низ целокупната историја на овој свет и во нејзините алармантно последни настани.

Според тоа, пророштвата од Откровението имаат две практични цели: да нё поучат како да живееме денес и да нё подготват за иднината.

`Прочитајте: 5. Мојсеева 29,29. Како овој текст ни помага да сфатиме зошто одредени подробности не се откриени? Според овој текст, која е целта на она што ни е откриено? Односно, зошто тоа ни е кажано? Види: Откровение 22,7.`

Пророштвата за последното време од книгата Откровение не ни се откриени за да ја задоволат нашата љубопитност и заинтересираност за иднината. Книгата ни ги открива само оние аспекти на иднината кои се важни и треба да ги знаеме. Тие се изложени со цел да ни ја претстават сериозноста на она што ќе се случи, за да ја увидиме својата зависност од Бога и, потпирајќи се на Него, да Му бидеме послушни.

Нагаѓањето – и во уште поголема мера сензационализмот – со векови ги следат учењата врзани за настаните на последните денови. Богатства си приграбиле оние кои, предвидувајќи го скорешениот крај, ги исплашиле луѓето и ги навеле да ги приложуваат парите во нивната служба бидејќи крајот е близу. Крајот не дошол, а луѓето останале разочарани и обесхрабрени. Како и сите добри работи коишто Бог ни ги дал, и пророштвото може погрешно да биде употребено и погрешно протолкувано.

`Прочитајте Јован 14,29. Кое извонредно важно начело можеме да го најдеме во овој стих поврзано со целта на пророштвото?`
