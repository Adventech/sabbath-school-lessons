---
title: 'Главна Тема Во Откровението'
date: 03/01/2019
---

Крајот на прологот на Откровението укажува на што всушност е сосредоточена целата книга: Исусовото враќање во сила и слава! Христовото ветување дека повторно ќе дојде три пати се повторува на крајот од книгата (Откровение 22,7.12.20).

`Прочитајте Откровение 1,7.8. Овој текст е изведен од неколку пророчки текстови: Даниел 7,13.14; Захарија 12,10; Матеј 24,30. Што ни кажуваат овие текстови за сигурноста на второто Христово доаѓање?`

Во Откровението второто Христово доаѓање е завршна точка кон која се движи историјата. Второто доаѓање ќе го обележи крајот на историјата на овој свет и почетокот на Божјето вечно царство, како и слободата од злото, маките, болките и смртта.

Исто како и остатокот од Новиот завет, Откровение 1,7 упатува на буквално и лично Христово доаѓање во величие и слава. Секое човечко суштество, вклучувајќи ги и оние „што Го прободоа“, ќе бидат сведоци на Неговото доаѓање. Овие зборови укажуваат на посебно воскресение на одредени личности токму пред Христовото доаѓање, а се однесува и на оние што Го распнале. Исус со своето доаѓање ќе им донесе ослободување на оние кои го чекале, додека на оние што живеат на Земјата, а кои ја одбиле Неговата милост и љубов, ќе им донесе суд.

Сигурноста на Христовото доаѓање е потврдена со зборовите: „Да, навистина“, односно „Да, амин“ (Откровение 1,7). Зборот „да“ е превод на грчкиот збор *nai; amin* е еврејски потврден облик. Овие два збора заедно изразуваат сигурност. Исто така, на крајот од книгата ним им се дадени две слични потврди (види: Откровение 22,20).

„Поминати се повеќе од 1800 години откако Спасителот го дал ветувањето за своето доаѓање. Со векови неговите зборови ги исполнувале со храброст срцата на верните следбеници. Ветувањето сё уште не се исполнило: гласот на Дарителот на животот сё уште не ги повикал светите што спијат во гробовите; но сепак, сигурна е речта што ја изговорил. Бог во свое време ќе го исполни дадениот збор. Дали некој сега ќе се измори? Дали ќе ја изгубиме верата кога сме толку близу до вечниот свет? Дали некој ќе каже: Градот уште е далеку? – Не, не. Уште само малку и ќе го видиме Царот во неговата убавина. Уште само малку, и Тој ќе ја избрише секоја солза од нашите очи. Уште само малку, и Тој ќе нё постави без порок ’пред славата Своја во радост’“ (Eлена Вајт, *The Advent Review and Sabbath Herald*, 13. ноември 1913).

`Даденото ветување е силно само онолку колку што е силен интегритетот на личноста која го дава и голема нејзината способност да го исполни. Како фактот дека Бог дал ветување за Второто доаѓање, Бог кој во минатото ги одржал сите свои ветување, ни влева сигурност дека Христос ќе се врати онака како што ветил?`
