---
title: 'Симболичкиот Јазик На Откровението'
date: 01/01/2019
---

`Прочитајте ги следните текстови: Откровение 13,1; Даниел 7,1-3; Езекиел 1,1-14. Која подробност им е заедничка на сите овие виденија?`

Во Откровение 1,1 стои запишано: „И Тој го покажа тоа преку својот ангел, испратен при својот слуга Јован.“ Во овој стих забележуваме еден мошне важен збор. Зборот *покажа* е превод на грчкиот збор *semainō*, кој значи „да се покаже со симболички знаци“. Овој збор се користи во грчкиот превод на Стариот завет (Септуагинта), во текстот во кој Даниел му објаснува на царот Навуходоносор дека Бог, преку кипот направен од злато, сребро, бакар и железо, му покажал на царот „што ќе се случи во иднина“ (Даниел 2,45). Користејќи го истиот збор, Јован ни кажува дека сцените и настаните од Откровение во видението се прикажани со симболи. Воден од Светиот Дух, Јован верно ги забележал овие симболи, онака како што ги видел во видението (Откр. 1,2).

Според тоа, пророштвата од Откровението, во најголем дел не смеат да бидат толкувани буквално. Читањето на Библијата, по правило, главно подразбира буквално разбирање на текстот (доколку текстот не се однесува на одреден симболизам). Но, кога го читаме Откровението – освен ако текстот не укажува на буквалното значење – треба да го толкуваме симболички. Иако претскажаните сцени и настани сами по себе се вистински, обично се изразени со симболички јазик.

Доколку го имаме на ум главно симболичкиот карактер на Откровениетo, тоа ќе нё сочува од извртување на пророчката порака. Во обидот да го одредиме значењето на симболите, употребени во книгата, мораме да бидеме внимателни да не му наметнеме на текстот значење коe произлeгува од човечката фантазија или од моменталното значење на овие симболи. Наместо тоа, мораме да се држиме за Библијата и симболите што ги наоѓаме на нејзините страници за да ги сфатиме симболите од Откровението.

Всушност, обидувајќи се да го откриеме значењето на овие симболи во Откровението, не смееме да заборавиме дека повеќето од нив се земени од Стариот завет. Прикажувајќи ја иднината со јазикот од минатото, Бог сакал во нашиот ум да го втисне фактот дека Неговите дела на спасение во иднина ќе бидат многу слични на Неговите дела на спасение во минатото. Она што го правел за својот народ во минатото, повторно ќе го прави и во иднина. Во настојувањето да ги протолкуваме симболите и сликите од Откровението, мораме да почнеме обрнувајќи внимание на Стариот завет.
