---
title: Божеството
date: 02/01/2019
---

Откровението започнува со поздрав сличен на оние што ги наоѓаме во Павловите посланија. Книгата навидум била испратена како писмо до црквите во Мала Азија во времето на Јован (види: Откровение 1,11). Меѓутоа, Откровението не било напишано само за нив, туку за сите генерации христијани низ историјата.

`Прочитајте ги следните текстови: Откровение 1,4.5; Римјаните 1,7. На кој заеднички поздрав наидуваме во двата текста и кој го испраќа?`

И во двата текста го забележуваме апостолскиот поздрав: „Благодат вам и мир“. Овој израз се состои од грчкиот поздрав *charis* (благодат) и еврејскиот поздрав *shalom* („мир“, „благосостојба“). Како што можеме да видиме од овие текстови, Давателите на благодатта и мирот се трите Личности на Божеството.

Бог Отецот е претставен како Оној „Кој е и Кој беше и Кој иде“ (види: Откровение 1,8; Откровение 4,8). Овој стих се однесува на божественото име Јахве, „Јас сум Оној, Кој вечно постои“ (2. Мојсеева 3,14), кое укажува на Божјето вечно постоење.

На Светиот Дух се упатува како на „седум духови“ (споредете: Откровение 4,5; Откровение 5,6). Бројот *седум* е број на полнота. „Седум духови“ означува дека Светиот Дух дејствува во сите седум цркви. Оваа слика се однесува на сеприсутноста на Светиот Дух и Неговото постојано дејствување на Божјиот народ низ историјата, оспособувајќи го да го изврши својот повик.

Исус Христос е претставен на три начини: „верен Сведок. Првороден од мртвите и Господар на земните цареви“ (Откр. 1,5). Овие имиња укажуваат на Неговата смрт на крстот, Неговото воскресение и Неговото владеење на Небото. Потоа Јован ни кажува што сторил Исус: „Кој нё љуби и Кој нё изми од нашите гревови во Својата крв, и нё направи цареви и свештеници на Бога, и на Својот Татко“ (Откр. 1,5.6).

Текстот „нё љуби“, во оригиналниот грчки јазик се однесува на Христовата неминлива љубов, која го опфаќа минатото, сегашноста и иднината. Оној кој нё сака, нё ослободил од гревот со својата крв. На грчки, глаголот „изми“ се однесува на завршен чин во минатото: кога Христос умрел на крстот, Тој овозможил совршено и потполно помирување за нашите гревови.

`Текстовите во Ефесјаните 2,6 и Филипјаните 3,20 ги опишуваат откупените како оние кои воскреснале и кои се посадени со Исус на небесата. Што значи тоа, и како во моментов, додека и понатаму живееме во грешен свет, ја уживаме славната положба во Христа како „цареви и свештеници“ (Откровение 1,6)? Како овој факт треба да влијае на тоа како живееме?`
