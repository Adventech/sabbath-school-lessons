---
title: 'Задржување На Ветриштата'
date: 03/02/2019
---
`Прочитајте Откровение 7,1-3; 2. Петрово 3,9-14. Што гледа Јован? Колку долго ангелите треба да ги задржуват ветриштата? Што ќе се случи кога запечатувањето ќе биде завршено?`

Во Стариот завет ветриштата претставуваат разорни сили со кои Бог ги извршува судовите над злите (Еремија 23,19.20; Даниел 7,2). „Кога Божјите ангели ќе престанат да ги задржуваат страшните луњи на човечките страсти, ќе бидат одврзани сите елементи на судирот“ (Eлена Вајт, *Големата борба*, стр. 614. oригинал). Овие разорни сили се запрени од божественото дејствување додека се одвива запечатувањето на Божјиот народ.

Во древните времиња, првенственото значење на запечатувањето било сопственост над нешто. Значењето на симболичкото запечатување во Новиот завет е дека „Господ познава кои се Негови“ (2. Тимотеј 2,19). Бог го препознава својот народ, кој е запечатен со Светиот Дух (Ефесјаните 1,13.14; 4,30). На крајот од времето, печатот се става на челото на Божјиот верен народ кој ги држи Неговите заповеди (Откр. 14,1.12). На нивното чело не е ставен видлив знак, туку, како што наведува Елена Вајт „утврдување во вистината, и интелектуално и духовно, така што нив (Божјиот народ) никој не може да ги поколеба“ (*Настани на последните денови*, стр. 220. oригинал). Спротивно на тоа, оние што ќе му се придружат на ѕверот, го примаат неговиот жиг (Откровение 13,16.17).

Верноста на Божјиот запечатен народ е ставена на проба во секое поколение. Но, проверка на верноста во последната криза ќе биде држењето на Божјите заповеди (види: Откровение 12,17; 14,12). Посебно четвртата заповед ќе стане тест за послушност на Бога (Откровение 14,7). Како што саботата била знак за Божјиот народ во библиско време (Езекиел 20,12.20; Евреите 4,9.10), така тоа ќе биде знак за верност кон Бога во последната криза.

На крајот од времето, печатот ќе биде и како знак за заштита од разорните сили на седумте последни зла (види: Езекиел 9,1-11 како заднина на текстот во Откр. 7,1-3). Според тоа, прашањето поставено во Откровение 6,17 добива конечен одговор: во денот на Божјиот гнев ќе останат заштитени припадниците на запечатениот Божји народ.

`Павле нё опоменува да не го жалостиме Светиот Дух со кој сме запечатени (Ефесјаните 4,30). Што значи тоа? Како некој може да го ожалостува Светиот Дух? Кога ќе одговорите на ова прашање, какви одлуки можете да донесете, кои ќе ви помогнат да не Го жалостите?`
