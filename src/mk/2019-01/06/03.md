---
title: 'Божји Народ Е Запечатен'
date: 04/02/2019
---

`Прочитајте: Откровение 7,4-8. Колку припадници има запечатениот Божји народ? Какво е значењето на таа посебна бројка?`

Објавувањето на бројот на оние кои се запечатени го обележува крајот на запечатувањето. Јован слушнал дека нивниот број изнесува 144 000 од дванаесетте племиња од Израил. Овде не се мисли на буквален број, туку на тоа што означува. Бројот 144 000 се состои од 12 пати по 12 илјади. Дванаесет е симбол на Божјиот народ: израилските племиња и Црквата е изградена врз темел на дванаесетте апостоли (Ефесјаните 2,20). Според тоа, бројот 144 000 претставува вкупност на Божјиот народ на крајот од времето, „целиот Израел“ (Евреи и незнабошци) кои се подготвени за Христовото враќање и кои ќе бидат земени за да не вкусат смрт (Римјаните 11,26; 1. Коринќаните 15,51-53).  

Дванаесетте племиња, наброени во Откровение 7 глава, очигледно не се буквални, бидејќи 12. израелски племиња, кои го опфаќаат и Северното и Јужното царство, денес не постојат. Десет племиња од Северното царство биле одведени во ропство за време на асирското освојување (2. Царевите 17,6-23), кога се измешале со другите народи. Значи, 12. племиња денес не го сочинуваат јудаизмот.

Исто така, прегледот на 12. племиња од Октровение 7 глава не наликува на ниту едно од Писмото (споредете: 4. Мојсеева 1,5-15; Езекиел 48,1-29). Прво се наведува Јудиното племе (Откровение 7,5) наместо племето на Рувим (споредете: 4. Мојсеева 1,5). Потоа, племето на Дан и Ефрем, споменати во текстовите во 4. Мојсеева 1 глава и во Езекиел 48 глава, се изоставени од листата во Откровение 7 глава, а наместо нив се опфатени Јосифовото и Левиевото племе (Откровение 7,7.8). Очевидна причина за изоставувањето на Ефремовото племе, а изгледа и на Дановото, од листата во Откровение 7 глава, е тоа што овие две племиња во Стариот завет се прикажани како отпаднички и идопоклонички (1. Царевите 12,29.30; Осија 4,17).

Листата на племиња во Откровение 7 глава не е историска, туку духовна. Изоставањето на племињата на Дан и Јосиф укажува дека, поради неверноста на овие две племиња, нема да има место за нив меѓу запечатениот Божји народ. Исто така, на Црквата во Новиот завет се упатува како на 12 израелски племиња (Јаков 1,1). Дванаесетте племиња во Откровение 7 глава го претставуваат целокупниот Божји народ, и Евреите и незнабошците, кои ќе истрајат до крајот.

`Какви ветувања во Библијата Бог им дава на оние кои ќе живеат во времето на неволји?`
