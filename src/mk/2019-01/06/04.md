---
title: 'Големото Мноштво'
date: 05/02/2019
---

`Прочитајте: Откровение 7,9.10. Каква група од свети гледа Јован во овој момент. Како се опишани и од каде доаѓаат? Што изговараат гласно пред Божјиот престол?`

Јован гледа мноштво кое никој не може да го изброи, „кои доаѓаат од голема неволја, кои ги испраа облеките свои и ги избелија во крвта на Јагнето“ (Откр. 7,14). Односно, тие се посебен збир од луѓе кои, и покрај тоа што минале низ разни неволји, му останале верни на Христа.

Нивната верност симболички е претставена со тоа што се покриени со облеката на Неговата совршена правда. Зборот „неволја“ често се користи во Библијата за да упати на она што верниците го доживуваат поради својата вера (види: 2. Мојсеева 4,31; Псалм 9,9; Матеј 24,9; Јован 16,33; Римјаните 5,3). Според тоа, иако некои адвентистички толкувања на Писмото оваа група ја гледаат како уште една слика за 144 000, можеме да кажеме дека „големо мноштво“ се однесува на сите откупени кои низ вековите страдале поради својата вера.

Исто така, во овој опис на Јован – „мноштво народ, што никој не можеше да го преброи“ – ја воочуваме, како што гледаме во целата Библија, возвишената тема за спасение со благодат. Само Христовата правда, која им се дава со благодат, е таа што на откупените им дава право на спасение, вечен живот, ново небо и нова Земја.

„Најблизу до престолот се оние кои некогаш биле ревносни за делото на сатаната, но кои, како гламни истргнати од оган, пошле по Спасителот и го следеле со длабока, искрена преданост. Покрај нив се наоѓаат оние кои, среде измамите и неверството изградиле совршен христијански карактер, кои го почитувале Божјиот закон кога христијанскиот свет го прогласил за безвреден и безначаен, и милиони од сите времиња кои заради својата вера претрпеле маченичка смрт. А зад нив се наоѓа ’големо мноштво кое никој не може да го изброи, од сите родови, племиња, народи и јазици како стојат пред престолот и пред Јагнето, облечени во бели облеки, со палмини гранчиња во своите раце’ (Откр. 7,9). Нивната борба е завршена и извојувана е победа. Тие ја завршиле трката и ја примиле наградата. Палмовото гранче во нивните раце го означува симболот на нивната победа, а белата облека е знак на совршената Христова праведност што е нивна“ (*Големата борба*, стр. 665. oриг.).

`Да, ние сме покриени со Христовата праведност, која е дар на верата. Но, како можеме да ја одржиме таа вера и да останеме верни среде искушенијата и неволјите? Или, што е уште поважно, како ја одржуваме таа вера и верност во време на удобност и напредок? (види: 5. Мојсеева 8,11-17)`
