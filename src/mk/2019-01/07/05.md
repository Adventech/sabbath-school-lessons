---
title: 'Јадење На Книгата'
date: 13/02/2019
---

**Прочитајте: Откровение 10,8-11. Јадењето во Библијата означува примање на пораката од Бога која треба да им се објави на луѓето (види: Езекиел 2,8-1,11; Еремија 15,16). Кога се прима, пораката претставува радосна вест; но кога се објавува, понекогаш внесува горчина бидејќи мнозина ў се противат и ја отфрлаат.**

Јовановото горко-слатко искуство при јадењето на книгата (Книгата на пророк Даниел) е поврзано со отпечатувањето на Даниеловите пророштва за последното време. Јован овде ја прикажува Црквата на остатокот, која примила налог да го објавува вечното Евангелие (види: Откровение 14,6.7) на крајот од Даниеловото временско пророштво (Даниел 7,25) или 1260 денови/години.

Контекстот навестува дека Јовановото видение укажува на уште едно горко-слатко искуство на крајот од пророчкиот период од 2300 години. Кога, врз основа на пророштвата на Даниел, Милеритите сметале дека Христос ќе се врати во 1844 година, пораката била слатка. Но, кога Христос не се појавил како што очекувале, тие искусиле горчливо разочарување и почнале да го истражуваат Писмото за да стекнат појасно разбирање.

Налогот даден на Јован повторно да биде пророк во светот, упатува на христијани адвентисти кои ја држат саботата, подигнати да ја објавуваат веста за Второто доаѓање поврзана со пророштвата од Книгата на пророк Даниел и Откровението.

`Што му било наложено на Јован да направи? Откровение 11,1.2.`

Во овој текст продолжена е сцената од Октровение 10 глава. На Јован му било наложено да ја измери Божјата црква, олтарот и оние што се поклонуваат во неа. Идејата за мерење во Библијата сликовито го прикажува судот (види: Матеј 7,2). Црквата, која треба да се измери, е на Небото, каде што Исус извршува служба за нас. Споменувањето на црквата, олтарот и оние што се поклонуваат укажува на Денот на помирување (види: 3. Мојс. 16,16-19). Овој ден бил ден на „мерење“, зашто Бог му судел својот народ за сторените гревови. Според тоа, Откровение 11,1 се однесува на судот што ќе се одигра пред второто Христово доаѓање. Овој суд се однесува исклучиво на Божјиот народ – оние кои се поклонуваат во црквата.

Текстот Откровение 11,1 покажува дека пораката на небесното Светилиште лежи во центарот на конечното објавување на Евангелието, кое вклучува оправдување на Божјиот карактер. Како таква, во потполност ја прикажува евангелската порака во врска со Христовото дело на помирување и Неговата праведност како единствено средство за спасение на човечките суштества.  

`Имајќи ја на ум централната улога што ја имала крвта во обредот на Денот на помирувањето (види: 3. Мојсеева 16), како секогаш пред себе можеме да ја имаме мислата дека судот е добра вест? Зошто вистината е толку важна?`
