---
title: 'Молитвите На Светите'
date: 10/02/2019
---

Осмата глава од Откровението започнува со сликата на седумте ангели кои стојат пред Бога, подготвени да почнат да дуваат во трубите. Пред да затрубат трубите, вметната е уште една сцена. Целта е да се објасни теолошкото значење на трубите.

Прочитајте го текстот Откровение 8,3.4, заедно со следниот опис на секојдневната служба во Храмот во Ерусалим: еврејскиот коментар на Библијата објаснува дека за време на вечерната жртва јагнето било ставано врз олтарот на кој се палела жртвата, и дека крвта била попрскана во подножјето на олтарот. Одреден свештеник во Храмот ја внесувал златната кадилница и принесувал темјан на златниот олтар во Светињата. Кога свештеникот излегувал, тој ја фрлал кадилницата на подот, предизвикувајќи голема бука. Во тој момент седумте свештеници почнувале да дуваат во трубите, означувајќи го крајот на службата во Храмот за тој ден.

Можеме да забележиме дека во Откровение 8,3-5 е употребен јазикот на вечерната служба. Значајно е тоа што ангелот прима темјан на „златниот жртвеник, пред престолот“ (Откровение 8,3). Бидејќи темјанот ги претставува молитвите на Божјиот народ (Откровение 5,8), тоа значи дека Бог сега одговара на нивните молитви.

Од текстот во Откровение 8,3-8 дознаваме важни подробности во врска со трубите во Откровението:

а) Седумте труби се Божјите судови над побунетиот човечки род и одговор на молитвите на утнетуваниот народ.

б) Трубите се јавуваат по смртта на Исус како Јагне и траат натаму низ историјата до Второто доаѓање (види: Откровение 11,15-18).

`Прочитајте: Откровение 8,5; Езекиел 10,2. Како видението на Езекиел за огнот кој е излеан врз отпадничкиот Ерусалим ја објаснува природата на трубите во Откровението?`

Ангелот ја полни кадилницата со оган од олтарот и ја фрла на Земјата. Значајно е тоа што огнот потекнува токму од оној олтар на кој се принесени молитвите на светите. Фактот дека огнот потекнува токму од истиот олтар покажува дека судовите на седумте труби ги погодуваат жителите на Земјата како одговор на молитвите на Божјиот народ и дека Бог ќе дејствува во нивна полза во одредено време. Фрлањето на кадилницата исто така може да биде опомена дека Христовото посредување нема да трае засекогаш. Времето на проверка ќе се оконча (види: Откровение 22,11.12).
