---
title: 'Значењето На Трубите'
date: 11/02/2019
---

Прикажувајќи го Божјето посредување во полза на Својот народ, Откровението ја користи сликата на труби од Стариот завет. Трубите претставувале важен дел од секојдневниот живот на стариот Израел (види: 4. Мојсеева 10,8-10; 2. Дневникот 13,14.15). Нивниот звук го потсетувал народот на службата во Храмот; во трубите се дувало и во битките, при жетва и за време на празниците.

Дувањето во труби било поврзано со молитвата. Во текот на службата во Храмот или за време на празниците, трубите „го потсетувале“ Бога на Неговиот завет со народот. Исто така, тие ги потсетувале луѓето да се подготват за „Господовиот ден“ (Јоил 2,1). Звукот на труба во време на битка давал важни упатства и предупредувања, и го повикувал Бога да го спаси својот народ. Оваа слика претставува заднина за извештајот за трубите во Откровението.

`Кој е предмет на судот на седумте труби? Откровение 8,13; 9,4.20.21.`

Настаните придвижени со трубите во Откровението го означуваат Божјето дејствување во историјата како одговор на молитвите на својот народ. Додека печатите првенствено се однесуваат на оние кои се изјаснуваат дека се припадници на Божјиот народ, трубите ги најавуваат судовите против жителите на Земјата (Откровение 8,13). Тие истовремено претставуваат опомени на оние кои живеат на Земјата со цел да ги доведат на покајание додека не е предоцна.

Седумте труби ги опфаќаат настаните од времето на Јов до крајот на овоземната историја (Откровение 11,15-18). Во нив се труби додека на Небото се одвива посредување (Откровение 8,3-6) и додека Евангелието се проповеда на Земјата (Откровение 10,8-11,14). Судовите на трубите се делумни; тие влијаат само на третина од делата на создавањето. Седмата труба најавува дека дошло време Бог да го преземе своето праведно владеење. Седумте труби се однесуваат отприлика на истиот период со седумте цркви и седумте печати:

а) Првите две труби ги најавуваат судовите над народите што го распнале Христа и ја прогонувале Раната црква: побунетиот Ерусалим и Римското царство

б) Третата и четвртата труба го прикажуваат небесниот суд над отпадот на Христијанската црква во Средниот век.

в) Петтата и шестата труба ги опишуваат завојуваните страни во религискиот свет во текот на доцниот Среден век и периодот по Реформацијата. Овие периоди се карактеристични по сё поголемата демонска активност, која конечно ќе го вовлече светот во Армагедонската битка.

`Историјата, без сомнение, е крвава и полна со болка и тага. Како оваа тажна стварност може да ни помогне да сфатиме колку е возвишено она што ни е ветено во Исуса?`
