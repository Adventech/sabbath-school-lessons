---
title: 'Ѕверот Од Морето'
date: 24/02/2019
---

`Прочитајте ги следните текстови: Откровение 13,1-4.8; Откровение 17,8. Кои особини и фази од животот на овие ѕверови забележувате?`

Јован гледа како страшниот ѕвер излегува од морето. Додека ѕверот претставува политичка сила, описот на ѕверот од морето укажува на политичка сила на која религијата и е владејачка одлика. Морето симболички го претставува густо населеното подрачје на Европа, од која ѕверот од морето се издигнува на власт по падот на Римското царство (види: Откр. 17,15).

Јован го опишува ѕверот додека излегува од водата. Ѕверот има седум глави и десет рогови, како и ламјата во Откровение 12,3.4, прикажувајќи ја со тоа блиската поврзаност со незнабожечкиот Рим. На главите на ѕверот се наоѓаат хулни имиња, а на роговите царски круни. Главите на ѕверот ги претставуваат царствата кои сатаната ги користи во прогонството на Божјиот народ низ историјата (види: Откровение 17, 9-11). Хулните имиња укажуваат на божествените титули коишто ѕверот ги присвојува. Десетте рогови, кои упатуваат на текстот од Даниел 7,24, ги претставуват народите кои изникнале од Римското царство по неговата пропаст. Сите овие особини на ѕверот од морето укажуваат на папството кое израснало од Римската империја.

Ѕверот од морето личи на леопард кој има стапала како мечка а уста како лав. Како таков, ѕверот ги има особините на четирите ѕверови (симболите на светските царства) од текстот во Даниел 7,2-7: Вавилон, Медо-Персија, царството на Александар Македонски и Рим. Но, Јован ги наведува по обратен редослед, што од негова гледна точка, од првиот век покажува дека ѕверот од морето е поврзан со четвртиот ѕвер од 7 глава во Книгата на пророкот Даниел, Римското царство.

Ламјата (паганското Римско царство зајакнато од силата на сатаната) на ѕверот му ја дала својата сила, престол и голема власт. Како што Таткото му го дал својот престол и власта на Христа (Откровение 2,27), така и сатаната го поставува ѕверот како свој совладар и претставник на Земјата.

Според текстот Откровение 13,5-7 ѕверот ќе врши прогонство низ христијанската историја во траење од 42 „месеца“. Како што видовме, прогонството на чистата жена траело „време, две времиња и половина време“; односно три и пол „времиња“ или пророчки „години“ (Откр. 12,13.14; споредете со Даниел 7,25). Четириесет и два пророчки „месеци“ се еднакви на бројот кој се добива кога 30 ќе се помножи со 42 и изнесува 1260 денови/години (Откровение 12,6). Според тоа, „време, две времиња и половина време“, 42 „месеца“ и 1260 „денови“ се однесуваат на ист временски период од 1260 години. Оваа фаза се завршува кога една од главите на ѕверот ќе биде смртно ранета, и со тоа ќе доведе до привремена смрт на ѕверот. Кога раната зараснала, ѕверот се вратил во живот. Ова предизвикува восхит кај народот и тој им се поклонува и на ламјата и на ѕверот.
