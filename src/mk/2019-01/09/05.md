---
title: 'Иконата На Ѕверот'
date: 27/02/2019
---

`Прочитајте Откровение 13,12.13. Како текстовите во 1. Царевите 18,38 и Дела 2,3 ни помагаат да ја сфатиме природата на измамничките дела на ѕверот сличен на јагне – од кои најголемото е спуштање на оган од небото?`

Правејќи чуда, ѕверот, кој е сличен на јагне, ќе увери мнозина дека неговите зборови се вистинити, и покрај тоа што не се во потполна согласност со Писмото. Преку спиритизмот „ќе се прават чуда, болни ќе оздравуваат, а верните ќе ги придружуваат знаци и чуда“ (Елена Вајт, *Големата борба*, стр. 588. oриг.). Овие чуда му помагаат на ѕверот сличен на јагне да ги убеди жителите на Земјата да направат икона на ѕверот од морето што задобил смртна рана.

Исцелувањето на смртната рана на ѕверот од морето се однесува на обновувањето на римското папство како верско-политичка сила. Ѕверот сличен на јагне, исто така, ќе почне да зборува како ламјата и ќе ја врши силата на ѕверот од морето, покажувајќи дека ќе стане нетрпелива како народите претставени со овие симболи.

„Ваквата постапка би се противела на начелата на оваа држава, на духот на нејзините слободни институции, на директните и свечени гаранции на Декларацијата за независност и на Уставот... Но оваа постапка најдобро е прикажана со овој симбол. Ѕверот со рогови како кај јагне – според своите уверувања чист, благороден и безопасен - зборува како ламјата.

’Велејќи им на жителите на земјата да направат икона на ѕверот.’ – Овде јасно се изнесува дека во државното уредување на таа земја законодавната власт е во рацете на народот. Ова е силен доказ дека Соединетите Држави се народот означен во ова пророштво.

Но што значат зборовите ’икона на ѕверот’, и како треба таа да биде направена? Ѕверот со два рога иконата ќе му ја направи на првиот ѕвер. Затоа таа и се нарекува икона на ѕверот. За да дознаеме што е таа икона и како треба да биде направена, мораме да ги проучиме обележјата на самиот ѕвер, на папството.

Кога црквата на почетокот се расипала, скршнувајќи од едноставноста на евангелието и прифаќајќи ги незнабожечките обичаи и обреди, таа го загубила Божјиот Дух и неговата сила. За да може да владее над совеста на луѓето, таа барала поддршка од државните власти. Резултат на тоа – се појавило папството – се појавила црква која владеела над државата и истата ја користела за постигнување на своите цели, особено за казнување на ’еретиците’...

Кога водечките цркви во Соединетите Држави ќе постигнат согласност во точките на науката што им се заеднички и кога ќе почнат да влијаат врз државата да ги наметне нивните прописи и да ги поддржи нивните установи, тогаш протестантска Америка ќе стане икона на римската свештеничка власт, а неизбежна последица на тоа ќе биде наметнување на граѓански казни за оние што веруваат поинаку.

’Иконата на ѕверот’ го претставува оној облик на отпаднатиот протестантизам што ќе се развие кога протестантските цркви ќе бараат помош од државата принудно да ја наметнат својата наука“ (*Големата борба*, стр. 442-445. ориг.).
