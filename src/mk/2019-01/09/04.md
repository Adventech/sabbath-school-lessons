---
title: 'Ѕверот Кој Излегува Од Земјата'
date: 26/02/2019
---

Првата половина на 13. глава од Откровението ја опишува активната римокатоличка сила во текот на пророчкиот период од 1260 денови/години. Во време на Француската револуција, оваа верско-политичка сила добила смртоносна рана. Но, смртната рана на крајот била исцелена, и на тој начин овој систем се вратил во живот. Втората половина на главата опишува како, всушност, ќе се случи исцелувањето на смртната рана на ѕверот.

`Прочитајте: Откровение 13,11. Какви особини има вториот ѕвер? Во светлината на текстот во Откровение 12,14-6, какво значење има фактот што овој ѕвер се јавува од земјата? `

Јован гледа уште еден ѕвер. За разлика од првиот, овој ѕвер излегува од земјата. Тој ѕвер претставува светска сила и има влијание со иста важност како и првиот. Но, спротивно на ѕверот од морето, кој изгледал застрашувачки, ѕверот од земјата изгледа безопасно, барем во почетокот. Има „два рога, како кај јагне“ (Откровение 13,11), кое го симболизира Христа. Според тоа, оваа сила на последното време има појава слична на Христос.

Оваа сила се издигнува во област која ја штитела жената, симбол на Божјата вистинска црква, од реката што ламјата ја испуштила по неа на крајот од пророчките 1260 денови/години (Откровение 12,14-16). Овој ѕвер од земјата е очигледно нов учесник на местото на настаните, кој се издигнал како светска сила *откако* ѕверот од морето ќе задобие смртна рана за време на Француската револуција, што значи дека ѕверот од земјата е исклучиво учесник на последните настани.

„Кој народ почнал да се јавува во 1798 година како сила во новиот дел на светот и станувал сё поголем и посилен така што го привлекол на себе вниманието на светот? Примената на овој симбол не е никакво тешко прашање. Само еден единствен народ одговара на податоците на ова пророштво. Тоа јасно упатува на Соединетите Американски Држави“ (Елена Вајт, *Големата борба*, стр. 440 оригинал).

Меѓутоа, текстот Откровение 13,11 покажува дека Америка, која е главно протестантска земја, на крајот ќе почне да зборува како ламјата, како самиот ѓавол, со влијание во светот слично на она што го имало Римското царство. Оваа сила на последното време ќе направи целиот свет да му се поклони на првиот ѕвер, кој се здобил со смртоносна рана. Со други зборови, Соединетите Држави, кои во еден момент ў пружале заштита и сигурно засолниште на Црквата, во друг ќе извршат прогонство во настаните од последното време.

`Кога Соединетите Држави за прв пат се препознаени како вториот ѕвер од Откровение 13 глава, ни приближно немале сила и влијание какво што денес имаат. Како овој факт ни потврдува дека Соединетите Држави се силата опишана во ова пророштво?`
