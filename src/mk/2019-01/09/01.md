---
title: 'Сатаната И Неговите Сојузници'
date: 23/02/2019
---

### Прочитајте ги библиските текстови:
Откровение 13; 17,8; Даниел 7,24; 2. Солуњаните 2,2-12; Откровение 12,14-16; 1. Царевите 18,38.

> <p>Запомнете го стихот</p>
> „И змевот се разгневи на жената и отиде да војува против другите од нејзиното семе, против оние, кои ги пазат Божјите заповеди и го имаат Исусовото сведоштво“ (Откровение 12,17).

Дванаесеттата глава од Откровението го опишува нападот на сатаната на Божјиот верен народ – вклучувајќи го и прогонството од страна на паганскиот Рим и подоцна папскиот Рим во текот на 1260 денови/години (538-1798; види: Откровение 12,6.13.14; во отсекот од вторникот во 7. лекција). Тринаесеттата глава поподробно ги опишува нападите на сатаната во текот на христијанската историја, во кои му помогнале двајца советници, двајцата прикажани како ѕверови. Под управата на сатаната, ламјата и овие двајца ѕверови ќе се обединат на крајот на времето спротивставувајќи му се на Божјето откупителско дело и настојувајќи да ја придобијат верноста на светот.

Зборот опомена овде е неопходен. Полесно е да се толкуваат пророштвата што веќе се исполниле во минатото. Но, кога станува збор за пророштвата кои допрва треба да се oстварат, како од отсекот за вторник, мораме да бидеме повнимателни. Бог ни кажува што ќе се случи на крајот од времето за да не бидеме изненадени, но Тој не ни ја открива секоја подробност која би сакале да ја знаеме. Не смееме да заборавиме дека, иако овие пророштва зборуваат што ќе се случи на крајот, не кажуваат точно кога и како ќе се одиграат последните настани. Според тоа, мораме да бидеме внимателни да не нагаѓаме надвор од она што го кажуваат пророштвата. Да не заборавиме дека пророштвата во Откровението имаат практична цел: да нё поучат како да живееме денес и како да се подготвиме за иднината.
