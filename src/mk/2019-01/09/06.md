---
title: 'Жигот На Ѕверот'
date: 28/02/2019
---

Тринаесеттата глава од Откровението ни навестува дека ѕверот сличен на јагне ќе има водечка улога во конечната криза. Оваа светска сила ќе воспостави глобален систем во обидот да ги контролира верувањата на луѓето.

`Прочитајте: Откровение 13,16.17; 5. Мојсеева 6,4-8. Како ставањето на жигот на десната рака или на челото е поврзано со Божјите заповеди?`

Луѓето од сите општествени сталежи ќе бидат принудени да го примат жигот на ѕверот на десната рака или на челото. Како што печатот на челото укажува на оние кои Бог ги смета за свои (Откровение 7,3.4; 14,1), така жигот на ѕверот упатува на оние кои му се поклонуваат на ѕверот.

Жигот на ѕверот не е видлив знак. Неговото ставање на десната рака или на челото претставува фалсификат на упатството кое Мојсеј им го дал на Израелците да го врзат Божјиот закон како знак на својата рака или чело (5. Мојсеева 6,8). Десната рака се однесува на однесувањето, а челото на умот и умната согласност. Поединци ќе изберат да го примат жигот на ѕверот за да ја избегнат заканата од смрт, додека другите и умно и духовно ќе бидат целосно посветени на овој отпаднат систем на богослужение.

Централното прашање во конечната криза ќе биде обожавањето и послушноста кон Бога во вид на држење на Неговите заповеди (Откровение 14,12). Заповедта за саботата ќе биде испит на верност и послушност на Бога. Како што саботата е посебен знак за послушноста на Божјиот верен народ (Езекиел 20,12.20), така жигот на ѕверот е знак за верност кон ѕверот.

Жигот на ѕверот вклучува и замена на Божјите заповеди со човечка заповед. Најголемиот доказ за овој факт е човечката воспоставена институција – неделата (види: Даниел 7,25) како ден на богослужение наместо седмиот ден, сабота, денот кој нашиот Создател го одредил во Писмото.

Обидот знакот на Божјиот авторитет да се замени со друг ден е обид да се присвои Божјата улога и сила. „ Жигот на ѕверот е папскиот ден за одмор... Кога ќе излезе наредба која ќе го наметнува лажниот ден за одмор и кога гласниот вик на Третиот ангел ќе ги предупреди луѓето да не му се поклонат на ѕверот и на неговата икона... тогаш оние што ќе останат во престап ќе го примат жигот на ѕверот“ (E. Вајт, *Евангелизам*, стр. 234.235. oриг.).

Во текстот Откровение 13,18 стои забележано: „Тука е мудроста. Кој има ум нека го пресмета бројот на Ѕверот, зашто е број на човек, а неговиот број е 666.“ Кој е овој човек? Павле го нарекува „човекот на беззаконието“ (2. Солуњаните 2,3). Ваквиот назив укажува на папската сила, симболички претставена како ѕвер од морето, чии хулни имиња на главите упатуваат на нејзиниот обид да ја присвои божествената титула, наводно заземајќи го местото на Божјиот Син на Земјата.
