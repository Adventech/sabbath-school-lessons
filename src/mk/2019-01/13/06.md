---
title: 'Новиот Ерусалим'
date: 28/03/2019
---

Јован сега ја опишува престолнината на новата Земја, Новиот Ерусалим. Иако е вистинско место населено со вистински луѓе, Новиот Ерусалим и животот во него го надминале секој овоземен опис (види: 1. Коринќаните 2,9).

`Прочитајте: Откровение 21,9-21. Кои се надворешните карактеристики на Новиот Ерусалим?`

За Новиот Ерусалим се зборува како за „невеста, жена на Јагнето“. Новиот Ерусалим е местото коешто Христос го подготвува за својот народ (Јован 14,1-3).

Градот е опкружен со високи ѕидови со дванаесет порти – по три порти на секоја од четирите страни, овозможувајќи влез од секој правец. Со тоа се укажува на универзалниот карактер на градот. Во Новиот Ерусалим секој има неограничен пристап до Бога.

Градот понатаму е опишан како совршена коцка; 12.000 стадии (околу 2200 километри), во должина, ширина и висина. Коцката се состои од 12 рабови. Според тоа, вкупниот износ на стадии за целиот град изнесува 144.000, што ги одразува оние 144.000 кои се пренесени да не вкусат смртта за време на Второто доаѓање. Во старозаветниот храм, Светињата над Светињите имала облик на совршена коцка (1. Царевите 6,20). Според тоа, Новиот Ерусалим претставува средиште на обожавањето на Бога.

`Прочитајте: Откровение 21,21-22,5. Кои внатрешни одлики на градот ве потсетуваат на Едемската градина? Што значи ветувањето дека во градот нема повеќе да има проклетство (Откровение 22,3).`

Најистакнатата карактеристика на Новиот Ерусалим е реката на водата на животот која тече од Божјиот престол (види: 1. Мојсеева 2,10). За разлика од реката во Вавилон, на чијшто брег седел Божјиот народ во заробеништво копнеејќи за Ерусалим (Псалм 137), на брегот на реката на животот во Новиот Ерусалим, Божјиот народ од сите векови кој долго талкал, конечно го пронашол својот дом.

Од двете страни на реката се наоѓа Дрвото на животот на кое растат лисја „за исцелување на народите“ (Oткр. 22,2). Ова исцелување не се однесува на болест, бидејќи на новата Земја нема да има болести, туку на исцелување од раните предизвикани од неволјите што ги раздвојувале луѓето во текот на историјата. Откупените од сите векови и од сите народи сега му припаѓаат на едно Божје семејство.
