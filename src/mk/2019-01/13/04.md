---
title: 'Илјада Години'
date: 26/03/2019
---

`Прочитајте ги следните текстови: Откровение 20,1-3; Еремија 4,23-26. Каква е состојбата на Земјата во текот на илјада години. На кој начин сатаната е врзан со окови?`

Периодот од илјада години (или милениумот) започнува со второто Христово доаѓање. Во тоа време сатаната и неговите паднати ангели се врзани. Врзувањето на сатаната е симболичко, бидејќи духовните суштества не можат да бидат физички врзани. Сатаната е врзан со околностите. Надојдените зла опустошиле сё и ги усмртиле сите зли жители на Земјата, доведувајќи ја во хаотична состојба што потсетува на Земјата пред создавањето (1. Мојсеева 1,2). Во таква состојба, Земјата претставува зандана за сатаната во текот на илјада години. Бидејќи нема човечки суштества за да ги искушува, сё што сатаната и неговите демонски помошници можат да прават е да размислуваат за последиците на својот бунт против Бога.

`Прочитајте: Откровение, 20,4-15. Каде се наоѓаат светите во тоа време додека трае милениумот?`

Откровението покажува дека Божјиот народ милениумот ќе го помине на место кое Христос го подготвува за нив на небото. Јован ги гледа како седат на престоли како цареви и свештеници и му судат на светот. Исус им ветил на учениците дека ќе седнат „дванаесет престоли и ќе им судите на дванаесетте Израелеви племиња“ (Матеј 19,28). Павле изјавил дека светите ќе му судат на светот (1. Коринќаните 6,2.3).

Овој суд се однесува на исправноста на Божјите дела. Низ историјата сатаната ги подгревал сомнежите во врска со Божјиот карактер и Неговото постапување кон суштествата што ги создал. За време на милениумот, Бог на откупените им дозволува пристап до историските извештаи за да ги пронајдат одговорите на сите прашања кои се однесуваат на вистинитоста на Неговите одлуки во врска со оние кои се изгубени, како и прашањата поврзани за Неговото водство во нивниот живот. На крајот од милениумот, сите прашања во врска со Божјата правда засекогаш се решени. Припадниците на Божјиот народ можат да согледаат дека обвинувањата на сатаната биле неосновани. Сега се подготвени да посведочат за примената на Божјата правда на конечниот суд над злите.

`Кој меѓу нас нема прашања, тешки прашања, за кои до сега изгледа дека немаат одговор? Што ни кажува фактот за Божјиот карактер дека Тој еден ден ќе ги даде сите одговори?`
