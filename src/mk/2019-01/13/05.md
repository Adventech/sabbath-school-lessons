---
title: 'Ново Небо И Нова Земја'
date: 27/03/2019
---

По целосното уништување на гревот, земјата ќе биде преобразена во дом на откупените. Како ќе изгледа?

Во текстот Откровение 21,1 Јован видел „ново небо и нова земја“ Во Библијата се споменуваат три неба: небесен свод, ѕвездена вселена и место каде што престојува Бог (види: 2. Коринќаните 12,2). Текстот Откровение 21,1 се однесува на земската атмосфера. Земјата и небото, расипани од гревот, не можат да го поднесат Божјето присуство (Откровение 20,11). Зборот *нова* на грчки јазик (*kainos*) се однесува на нешто ново по квалитет, не по потекло и време. Оваа планета ќе биде исчистена со оган и вратена во првобитната состојба (2. Петрово 3,10-13).

Посебно е интересно што прво нешто што Јован забележува на новата Земја е дека нема море. Фактот што Јован го спомнува зборот *море* со одреден член, покажува дека веројатно го имал на ум морето што го опкружувало островот Патмос, и кое станало симбол на раздвојување и страдање. За него отсуството на море во Новата земја значело отсуство на болката предизвикана од раздвојувањето со нему милите личности.

`Прочитајте ги следните текстови: Откровение 21,2-8; Откровение 7,15-17. Какви сличности постојат во описот на новата Земја и Едемската градина во 1. Мојсеева 2. глава?`

Животот на обновената Земја, во која нема страдање и смрт, е загарантиран со Божјето присуство меѓу Неговиот народ. Ова присуство е остварено во Новиот Ерусалим и „Божјиот Шатор“ (Откровение 21,3), каде што Бог ќе престојува меѓу својот народ. Божјето присуство го прави животот вистински рај на обновената Земја.

Божјето присуство гарантира слобода од страдањето: нема повеќе солзи, смрт, тага, плачење или болки, кои се последица на гревот. Со уништувањето на гревот „првото помина“ (Oткровение 21,4).

Оваа смисла ја искажале Марија и Марта тогаш кога умрел нивниот брат Лазар: „Тогаш Марта Му рече на Исуса: „Господи, ако беше тука, не ќе умреше брат ми“ (Јован 11,21.23). Сестрите знаеле дека смртта не може да постои во Христово присуство. На ист начин, трајното Божје присуство на новата Земја ќе осигура слобода од болките и страдањата што сега ги доживуваме во животот. Ова е возвишена надеж која ни е ветена во Христа, надеж запечатена во Неговата крв.

`Зошто ова ветување за новиот живот во новиот свет е во центарот на сё што веруваме? Какво добро би претставувала нашата вера без него?`
