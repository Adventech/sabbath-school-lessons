---
title: 'Блудницата Вавилон'
date: 17/03/2019
---

`Прочитајте: Откровение 17,1. Текстот Еремија 51,13 покажува дека „големите води“ врз кои лежи Вавилон, всушност е реката Еуфрат. Според Откровение 17,15, симболички, што претставуаат тие големи води?`

Жената во Библијата е симбол на Божјиот народ. Во Откровение Божјата вистинска Црква е опишана како чиста жена (Откровение 12,1; 22,17). Според тоа, блудницата ја претставува лажната, отпаднатата Црква. Во Откровение 17,5 оваа блудница е поистоветена со големиот Вавилон. Како што опстанокот на древниот Вавилон зависел од реката Еуфрат, така и Вавилон на последното време ќе се потпре на поддршката на мноштвото за да ги оствари своите планови.

`Прочитајте ги следните текстови: Откровение 17,2; Откровение 14,8; Откровение 18,2.3. Кои две групи луѓе се наведени како оние кои блудничеле со Вавилон на последното време и кој ги излажал.`

Првата група ја сочинуваат земните цареви, односно владејачките политички сили. Тие стапиле во прељубнички однос со блудницата Вавилон. Јазикот што се употребува за прељуба во Стариот завет често се користи за да опише како отпаднатиот Израел си отишол од Бога и се свртел кон лажни религии (Исаија 1,21; Еремија 3,1-10). Прељубничкиот однос меѓу земните цареви и блудницата симболизира блуден сојуз меѓу Вавилон на последното време и владејачките политички сили – сојуз на Црквата и државата.

Втората група која блудничи со блудницата Вавилон се жителите на Земјата, мноштвото со коешто владее. Тие, во духовна смисла, се напоени со виното на вавилонскиот блуд. Спротивно на владејачките политички сили, народот е опиен од вавилонските лажни учења и обичаи, погрешно сметајќи дека тој може да ги заштити. Кога луѓето се пијани, не размислуваат правилно и лесно може да се управува со нив (види: Исаија 28,7). Освен верниот остаток, Вавилон целиот свет ќе го однесе на погрешен пат.

`На самиот крај, како што и отсекогаш било, па и денес, мнозинството има погрешно сфаќање. Што ни кажува тоа за опасноста да го следиме општоприфатеното мислење, колку и да е тоа омилено?`
