---
title: 'Блудницата Јава На Црвен Ѕвер'
date: 18/03/2019
---

`Прочитајте: Откровение 17,3. Еден од седумте ангели што носат седум чаши исполнети со седумте последни зла, го покажува Јовановиот суд над блудницата која седи над многу води. Јован ја гледа како јава на црвен ѕвер. На кои сё начини симболите на водата и ѕверот соодветно ги опишуваат оние кои го поддржуваат Вавилон?`

Кога Јован во видение бил одведен во пустина, здогледал жена на црвен ѕвер. Додека блудницата претставува верска единка, ѕверот симболички претставува политичка сила. Сликата како религијата јава на световни и политички сили укажува на две одвоени единки, што не било случај во минатото, кога религијата и политиката биле споени. Меѓутоа, пророштвото покажува дека овие две тела ќе се соединат на крајот од времето. Идејата за јавање на ѕвер означува доминација; бидејќи оној што јава на ѕверот, верскиот систем на последното време, ќе владее со световните и со политичките сили.

`Кои особини на блудницата укажуваат на ламјата, ѕверот од морето и ѕверот што излегува од земјата во Откровение 12. и 13. глава?`

Блудницата е облечена во порфир и скерлет, накитена со злато, скапоцени камења и бисери; блудниците во древно време имале обичај вака да се украсуваат за да ја подобрат моќта на своето заведување (Еремија 4,30). Како боја на крвта, скерлетот одговара на угнетувачкиот карактер на овој верски систем.

Фустанот на блудницата ја подражава облеката на првосвештеникот во Стариот завет, која на себе имала пурпур, скерлет и злато (2. Мојсеева 28,5.6). Хулен натпис на блудничкото чело го заменува свештеничкиот натпис „Господова светиња“ на капата на првосвештеникот (2. Мојсеева 28,36-38). Чашата во нејзината рака нё потсетува на садовите во Светилиштето од кои пиеле вино вавилонскиот цар Валтазар и неговите гости (Даниел 5,2-4). Чашата во раката на блудницата го користи изгледот на вистината за да го прикрие виното – измамата на верскиот систем на сатаната во последното време – да го измами народот и да го одврати од Бога.

Блудницата Вавилон и понатаму е опишана како жена која е пијана од крвта на светите и мачениците Исусови кои умреле поради своето сведочење за Христа. Оваа вина за убиството го поврзува Вавилон од последното време со средновековното отпаднато христијанство, кое било водено од страна на папството и одговорно за смртта на милиони христијани што му останале верни на Евангелието.

`Описот на блудницата од Вавилон ја одразува сликата на Језавела во Тијатирската црква (види: Откр. 2,20-23). Како сличноста меѓу овие две жени го објаснува карактерот на Вавилон на последното време?`
