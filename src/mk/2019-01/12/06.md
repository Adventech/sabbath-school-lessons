---
title: 'Судот Над Вавилон'
date: 21/03/2019
---

`Прочитајте: Откровение 17,12-15; Откровение 16,12-16. Што дознаваме од текстовите за „десетте цареви“?`

Во врска со идентитетот на десетте цареви се нудат различни толкувања. Но, во Откровението не е кажано кои се тие. Сё што можеме да кажеме врз основа на текстот е дека претставуваат краткорочен политички сојуз, кој се јавува токму пред крајот на времето и ја поддржува блудницата. Нивниот број означува дека светските сили ќе покажат потполна и цврста преданост на ѕверот.

Во Откровение 17,13.14 накратко се повторува извештајот за Армагедонската битка – спомената прво во Откровение 16,12-16. Претставен со правење чуда на демонските сили во спрега со ламјата, ѕверот од морето и лажниот пророк, светскиот политички сојуз ќе му објави војна на Јагнето. Со други зборови, Армагедонскатa битка не е воена битка на Блискиот Исток, туку конечен судир при Второто доаѓање во кој сатаната и неговиот сојуз се борат против Христa и Неговата ангелска војска.

`Прочитајте Откровение 17,16-18. Врз основа на она што го гледаме во Откровение 16,2-12, што се крие зад промените на ставот на царевите кон Вавилон? Кој се крие зад она што се случува во Вавилон?`

Десетте рогови, кои се сили наследнички на поделените народи на Европа, исполнети со омраза, одеднаш се вртат против блудницата Вавилон (пројавување на папството во последното време), пустошејќи ја и разоткривајќи ја; тие симболично ќе го изедат нејзиното месо и ќе ја спалат со оган. Пишувајќи што ќе ў се случи на блудницата Вавилон, Јован користи јазик сличен на оној што Бог рекол дека ќе му се случи на развратниот Ерусалим (Еремија 4,30). Спалувањето со оган било казна одредена за ќерката на свештеникот која сторила блуд (3. Мојсеева 21,9). Измамените политички сили се разочарале поради немоќта на Вавилон да ги заштити од злото. Чувствувајќи се измамени, тие стануваат негови непријатели и го напаѓаат. Овој отпаднат верски систем на последното време ја доживува полнотата на божествениот суд заедно со оние кои избрале да се поистоветат со него.

`Многу прашања за настаните на последното време остануваат без одговор, и затоа сега ни изгледаат збунувачки. Какво посебно ветување е дадено во Откровение 17,14 и што треба тоа ветување да значи за нас?`
