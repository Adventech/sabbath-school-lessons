---
title: 'Седумте Глави На Ѕверот'
date: 20/03/2019
---

`Прочитајте ги следните текстови: Откровение 17,9-11; Откровение 13,18. Неопходна е мудрост за да се разбере значењето на седумте глави. За каква мудрост станува збор? Како човек ја стекнува оваа мудрост што ја дава Бог (Јаков 1,5)?`

Ангелот објаснува дека седумте глави се седум планини. Некои преведувачи сметаат дека овие седум планини укажуваат на седумте ридови на кои е сместен градот Рим, и затоа тие грчкиот збор *oroi* („планини“) го преведуваат како „ридови“. Седумте цареви симболички се претставени со овие планини. Исто така, треба да се напомене дека овие цареви се јавуваат постепено, а не истовремено. 

Овие планини не претставуваат поединечни цареви, бидејќи Откровението не се занимава со поединци, туку со системи. Планините во Библијата често ги симболизираат светските сили или царства (Еремија 51,25; Езекиел 35,2.3). Во библиското пророштво „царевите“ претставуваат царства (види: Даниел 2,37-39; Даниел 7,17). Според тоа, седумте планини симболички претставуваат седум големи последователни царства, кои владееле со светот низ историјата, преку кои сатаната му се спротивставува на Бога и го покорува Божјиот народ.

Од Јовановата временска гледна точка, овие пет царства паднале, едно и понатаму постои, а едно уште не дошло. Иако за ниту едно гледиште не се сложиле сите адвентистички толкувачи, многумина сметаат дека петте паднати царства што владееле во Стариот завет и го покорувале Божјиот народ се: Египет, Асирија, Вавилон, Медо–Персија и царството на Александар Македонски. Царството кое „е“, го претставува Римското царство од времето на Јован.

Седмото царство кое „уште не дошло“ е ѕверот од Откровение 13 глава – оживеаното царство, кое владеело со Божјиот народ и го покорувало – кое требало да настапи по Јовановото време и падот на паганското Римско царство. Историјата силно посведочила за вистинитоста на ова пророштва, забележано многу векови пред настаните да се одиграат.

На Јован понатаму му било кажано дека црвениот ѕвер е осмата светска сила, иако е една од седумте глави (светски сили). Која од седумте? Бидејќи главите следат една по друга, осмата мора да биде седмата глава што се здобила со смртна рана. Во времето на оваа осма светска сила се јавува црвениот ѕвер, носејќи ја блудницата Вавилон и унапредувајќи ги нејзините цели. Денес живееме во време на зараснување на смртната рана. Осмата глава ќе се појави на сцената пред самиот крај и ќе доживее пропаст.
