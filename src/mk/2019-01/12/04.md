---
title: 'Препознавање На Црвениот Ѕвер'
date: 19/03/2019
---

Во текстот од Откровение 17,3 црвениот ѕвер е опишан со изрази слични на оние со кои е опишан ѕверот од морето од 13. глава од Откровение, кој му објавил војна на Божјиот народ и го надвладеал (Откровение 13,5-7). Токму тоа рано време на прогонство влијаело жената да побегне во пустината во текот на 1260 денови/години, од 538 до 1798 година (Откровение 12,13.14). Иако живеат во доба на екуменизмот, би било добро протестантите да не го заборават страшното прогонство од минатото бидејќи, според пророштвото, слични настани, само многу полоши, повторно ќе се случат.

`Прочитајте Откровение 17,8. Споредете ги зборовите од овој стих со текстот во Откровение 13,8. Како текстот Откровение 13,3 ги појаснува трите фази на животот и дејствувањето на ѕверот?`

Црвениот ѕвер е препознаен како оној кој бил, и не е, и кој ќе излезе од бездната и ќе отиде во пропаст. Овој троен израз првенствено претставува имитација на божественото име на Јахве –„Кој е и Кој беше и Кој иде“ (Откровение 1,4; види: Откровение 4,8). Тој, исто така, понатаму упатува на три фази од животот низ кои поминал ѕверот:

• Ѕверот „бил“. Постоел во минатото. Неговите претходни активности траеле во пророчкиот период од 42 месеци или 1260 денови/години (види: Откровение 13,5; 9. лекција, во отсекот од недела).

• „Не е“. Со здобивањето на смртната рана во 1798 година (види: Откровение 13,3), ѕверот стапил во фаза кога веќе не постоел, барем како прогонувач. Исчезнал за одредено време од светската сцена; сепак, успеала да преживее.

• Конечно, со исцелувањето на смртната рана, ѕверот ќе се врати во живот полн со сатански гнев.

Во Откровение 17 глава се опишува ѕверот од Откровение 13,1-8, во време на исцелувањето на нејзината смртна рана. На тој ѕвер седи блудницата Вавилон. Повторно ќе се оствари краток сојуз на религијата и политиката, каков што постоел за време на Средниот век, и повторно ќе дојде до прогонство.

`„Нека се подигнат противниците, нека се распали пак верскиот фанатизам и нетрпеливост, нека настанат прогонства – полухристијаните и лицемерите ќе се поколебаат и ќе се откажат од својата вера, а вистинскиот христијанин ќе стои цврсто како карпа со посилна вера и со посветла надеж отколку во деновите на благосостојба“ (Големата борба, стр. 602. oриг.). Каква опомена треба да извлечеме од овие зборови за тоа какво треба да биде нашето христијанско искуство сега, дури и пред да почнат да се одигруваат последните настани?`
