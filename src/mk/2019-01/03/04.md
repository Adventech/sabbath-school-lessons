---
title: 'Христовата Порака До Сард'
date: 15/01/2019
---

Сард имал славна историја. Но, до римско доба овој град го изгубил своето влијание. Иако сё уште уживал богатство, неговата слава повеќе била втемелена на минатото отколку на сегашноста. Древниот град бил изграден на врвот од стрмен и речиси неосвоив рид. Бидејќи жителите се чувствувале толку сигурни, градските ѕидови биле небрежно чувани.

`Прочитајте ги следните текстови: Откровение 3,1-6; Матеј 24,42-44; 1. Солуњаните 5,1-8. Кои три работи Исус ги поттикнува христијаните во Сард да ги направат за да ја излечат својата духовна состојба? Како Исусовото предупредување да „стражарат“ е во согласност со историјата на градот?`

Иако Исус препознава неколку христијани во Сард како верни, повеќето од нив се духовно мртви. Црквата не е обвинета за некој отворен грев или отпад (како верниците во Пергам и Тијатира), туку за духовна летаргија.

Пораката упатена на црквата во Сард, во пророчка смисла, се однесува на духовните прилики на протестантите во периодот по Реформацијата, околу 1565 до 1740 година, откако Црквата се изопачила во безживотен формализам и состојба на духовно незадоволство. Под влијание на сё поголемата плима на рационализам и секуларизам, сосредоточеноста на спасоносната благодат на Евангелието и посветеноста на Христа слабееле, отстапувајќи им место на верските сувопарни и филозофски расправи. Црквата во овој период, иако се чинела жива, била духовно мртва.

Исто така, ова писмо се однесува и на секоја генерација христијани. Некои христијани секогаш се изразуваат со пофални зборови за својата некогашна верност кон Христа. За жал, немаат нешто многу да споделат за своето сегашно искуство со Него. Нивната вера е вера само по име, без вистинска религија на срцето и вистинска посветеност на Евангелието.

`Имајќи ја секогаш пред себе возвишената вистина за спасението со вера само во Христа, на кои сё начини можеме да кажеме дека нашите дела не се „совршени“ пред Бога? Што значи тоа и како можеме да ги „усовршиме“ своите дела пред Него? Види: Матеј 5,44-48. `
