---
title: 'Христовата Порака До Тијатир'
date: 14/01/2019
---

Во споредба со другите градови, Тијатир немал ниту политичко, ниту културно значење во древната историја што нам ни е позната, а Црквата била незабележана. За да водат одредена работа или да работат, жителите на Римското царство морале да припаѓаат на трговски здруженија. Тијатир бил посебно познат по истакнувањето на ова барање. Членовите на здруженијата морале да ги посетуваат свеченостите на здруженијата и да учествуваат во обредите на храмот, кои често содржеле и неморални дејствија. Оние што не се согласувале на тоа, се соочувале со исклучување од здруженијата и со економски санкции. За христијаните од тоа време, ова значело да се бира меѓу потполн компромис или потполно искучување поради Евангелието.

`Прочитајте: Откровение 2,18-29. Како Исус им се претставува Себеси на овие луѓе (види: Даниел 10,6)? Кои особини на Црквата ги пофалил Исус и каков проблем ги мачел?`

Исто како и Црквата во Пергам, Црквата во Тијатир била принудена да врши отстапки пред незнабожечкото опкружување. Името „Језавела“ се однесува на сопругата на царот Ахав, кој го одвел Израел во отпад (1. Царевите 16,31-33). Исус ја прикажува како духовна блудница (Откровение 2,20). Оние кои ја загрозиле вистината и ги усвоиле „нечистите“ незнабожечки идеи и обичаи правеле духовно прељубодејство со неа.

Црквата во Тијатир ја симболизира состојбата на христијанството од 538 до 1565 година. Опасноста не дошла однадвор во Црквата, туку однатре. Традицијата ја заменила Библијата, свештенството и светите реликвии го замениле Христовото свештенство, а делата ги сметале како средство за спасение. Оние кои не ги прифатиле овие расипани влијанија биле гонети, па дури и убивани. Со векови вистинската Црква наоѓала засолниште во пустите краеви (види: Откровение 12,6.13.14.). Меѓутоа, Исус ў упатува и пофалба на црквата во Тијатир поради нивната вера и љубов, дела и служба – укажувајќи на Реформацијата и почетокот на навраќањето кон Библијата.

`Размислете за зборовите во текстот Откровение 2,25: „држете го она, што го имате, додека дојдам.“ Што значат овие зборови за нас, и како заедница и како поединци? Што примаме од Христа а треба за тоа да се држиме?`
