---
title: 'Христијаните Во Лаодикеја'
date: 17/01/2019
---

Последната црква на која Исус ў се обратил се наоѓала во Лаодикеја, богат град сместен на последниот трговски пат. Бил познат по производството на волна, своите банки (во кои се чувани огромни количини злато) и медицинското училиште во кое се произведувал мевлем за очи. Напредокот на Лаодикеја ги исполнил граѓаните со самодоволност. Околу 60. година, кога земјотресот го уништил градот, жителите ја одбиле помошта што Рим им ја понудил, тврдејќи дека имаат сё што им е потребно за работа. Бидејќи во градот недостасувала вода, со вода се снабдувале преку аквадуктот што се протегал од топлите извори во Хиераполис. Бидејќи изворот се наоѓал далеку од Лаодикеја, водата што стигнувала до крајната цел била млака.

`Прочитајте: Откровение 3,14-17; Осија 12,8. Како христијаните од Лаодикеја се исполниле со самозадоволниот дух на градот?`

Исус не ги прекорил христијаните во Лаодикеја за сериозен грев, ерес или отпад. Нивниот проблем била самодоволноста, која води кон духовно мртвило. Како и водата што дотекувала во градот, тие не биле ниту ладни, како вода која освежува, ниту топли, туку млаки. Тврделе дека се богати и дека не им треба ништо, но сепак, биле сиромашни, голи и слепи за својата состојба.

Црквата во Лаодикеја симболички ја претставува духовната состојба на Божјата црква пред крајот од овоземната историја, како што покажуваат одредени стихови во Откровението во врска со последното време. Еден таков стих, во рамките на Исусовиот родителски совет во Откровение 16,15, се однесува на „белата облека“ на Христовата праведност која ў е потребна на духовно голата Лаодикеја (види: Откр. 3,18). Ова предупредување, да ја чуваме својата облека и да не бидеме голи, се јавува среде текстот кој упатува на духовната Армагедонска битка. Моментот во кој Исус ја изнесува опомената, на прв поглед, може да изгледа необичен зашто повеќе не е можно да ја примиме оваа облека. Впрочем, времето на проверка веќе за сите е завршено. Но, опомената да ја сочуваме својата облека е поврзана со шестото зло и Армагедон бидејќи Исус сака да ја потсети Лаодикеја да се подготви пред тој страшен конфликт – додека не биде предоцна засекогаш. Според тоа, текстот во Откровение 16,15 ги предупредува Лаодикејците дека, ако не го послушаат Исусовиот совет и изберат да останат голи (Откр. 3,17.18), за време на Неговото доаѓање ќе бидат изгубени и осрамотени (види: 1. Јованово 2,28-3,3).

Исус ги уверува Лаодикејците дека ги сака. Ги повикува да се покаат (Откровение 3,19). На крајот од упатениот повик се прикажува Себеси како возљубениот од текстот во Песна над песните 5,2-6, кој стои на вратата, чука и моли да Го примат (Откровение 3,20). На секој што ќе ја отвори вратата и ќе Го пушти внатре, ветено му е дека ќе вечера со Него, и дека на крајот ќе владее со Него, на Неговиот престол (види: Откровение 20,4).

`Прочитајте: Откровение 3,18-22. Каков совет Исус им дал на Лаодикејците? Што претставуваат златото, белата облека и маста за очи (види: 1. Петрово 1,7; Исаија 61,10; Ефесјан. 1,17.18)? Што ви кажува овој совет вам, како христијани адвентисти кои себеси се препознаваат како лаодикејска црква? `
