---
title: 'Исусовата Порака Упатена До Седумте Цркви'
date: 12/01/2019
---

### Прочитајте ги библиските текстови:
Откровение 2,8-11; 2,12-17; 2,18-29; 3,1-6; 3,7-13; 3,14-22; Исаија 61,10.

> <p>Запомнете го стихот</p>
> „На оној, кој победува, ќе му дадам да седне со Мене на Мојот престол, како што и Јас победив и седнав со Мојот Татко на Неговиот престол“ (Откровение 3,21).

Исус од островот Патмос преку Јован му испратил писмо на својот народ во вид на седум пораки. Иако тие пораки се однесуваат на црквите од времето на Јован во Азија, тие исто така преку симболи пророчки ја прикажуваат состојбата на Црквата низ историјата.

Паралелното споредување на овие пораки покажува дека следат иста шесткратна структура. Секоја почнува со Исусовото именување на определена црква. Вториот дел започнува со изразот: „Така зборува...“, во кој Исус се претставува Себеси на секоја црква користејќи ги описите и симболите што ги наоѓаме во првата глава. Овие описи на Исус одговарале на посебните потреби на секоја црква. Според тоа, Исус укажал на својата способност да одговори на различните борби и прилики. Потоа Исус го изнесува своето мислење за црквата и ја советува црквата како да излезе од потешкотиите. Конечно, секоја порака се завршува со повикот да ја послушаат пораката на Духот и ветувањата што им се дадени на победниците.

Како што видовме во поуката од минатата седмица, при размислувањето за пораката упатена на првата црква во Ефес и, како што ќе видиме, оваа седмица во проучувањето на преостанатите шест пораки, Исус ни нуди надеж и одговара на потребите на секоја црква во секоја ситуација. Според тоа, Тој сигурно може да ги исполни и нашите потреби денес.
