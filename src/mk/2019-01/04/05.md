---
title: 'Достојно Е Јагнето.'
date: 23/01/2019
---

`Прочитајте: Откровение 5,8-14; Ефесјаните 1,20-23; Евреите 10,12. Што дознаваме од овие текстови, што треба да ни пружи голема надеж и утеха во светот кој сам по себе нуди многу малку?`

Кога Јагнето Христос пристапува на престолот, Тој ја зема книгата. Овој чин покажува дека сета власт и суверенитет му припаѓа Нему (види: Матеј 28,18; Ефесјаните 1,20-22). Во тој момент, целиот универзум го признава Христовото праведно владеење над Земјата. Она што Адам го изгубил, Христос го вратил.

Кога Христос ја зема книгата, тоа укажува дека Тој ја држи судбината на целото човештво во свои раце. Четирите животни и дваесет и четирите старешини паѓаат пред Него и Му се поклонуваат, како што и направиле според Откровение 5,9: „Достоен си да го земеш книжниот свиток и да ги отвориш неговите печати, зашто беше заклан.“

Со овој чин на обожавање, возвишените ангели и претставници на откупеното човештво ја потврдуваат Христовата жртва принесена во полза на човечкиот род. Со својата крв Тој го платил откупот за паднатите човечки суштества и им нуди надеж во откупувањето и ветување за иднина која едвај можеме да ја замислиме.

На животните и на старешините сега им се придружува безбројно мноштво ангели, кои го опкружуваат престолот и упатуваат похвала на Јагнето кое е заклано и сега „живее“ како Посредник за паднатиот човечки род (Евреите 7,25). Присутните во престолната сала сложно и громогласно воскликнуваат: „Достојно е Јагнето, Кое е заклано, да прими: сила и богатство, и премудрост и моќ, и чест и слава и благослов!“ (Откровение 5,12)

Во истиот момент сите суштества на Небото и Земјата се соединуваат во величествено прославување на Отецот и Христа: „На Оној, Кој седи на престолот, и на Јагнето, благослов и чест; и слава и власт, во сите векови!“ (Откровение 5,13). На нивните зборови на похвала, четирите животни одговараат со „амин“, а дваесет и четирите старешини паѓаат ничкум, завршувајќи го на тој начин восхитеното обожавање во небесната приемна сала.

`Физичарите претпоставуваат дека универзумот еден ден или ќе изгори, или ќе пропадне или ќе се расцепи. Каква спротивност на иднината претставена во Божјата реч. Како уште сега можеме да почнеме да се радуваме на иднината која нё чека?`
