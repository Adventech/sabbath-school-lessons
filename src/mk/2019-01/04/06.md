---
title: 'Значење На Денот Педесетница'
date: 24/01/2019
---

При излевањето на Светиот Дух на денот Педесетница, текстот Дела 2,1-4 го потврдува еден од најпресудните настани во историјата на планот на спасението: воведувањето на Христа во служба како Првосвештеник и Цар во небесното Светилиште по Голгота. Со својата првосвештеничка служба од десната страна на Отецот (Откровение 5,6.7), Христос може да го оствари планот на спасение до конечното исполнување. Како наш Посредник во небесното Светилиште, Исус работи на нашето спасение. Преку Него верниците можат да имаат слободен пристап до Бога и да примат проштавање за своите гревови.

`Прочитајте ги следните текстови: Дела 2,32-36; Јован 7,39. Каква надеж и охрабрување наоѓате во фактот дека Исус стои на Небото како наш Свештеник и Цар?`

По вознесението на Христа во небесното Светилиште, Светиот Дух се спуштил врз учениците. Во Откровение 5,6 се спомнуваат седум духови кои се „пратени по целата земја“. Како што видовме во една од претходните лекции, седумте духови ја означуваат полнотата на дејствувањето на Светиот Дух во светот. Кога Христос седнал на престолот, Духот е испратен на Земјата. Испраќањето на Светиот Дух е едно од првите Христови дела како наш Првосвештеник во небесното Светилиште. Излевањето на Светиот Дух означувало дека Исус се појавил пред Отецот и дека Бог ја прифатил Неговата жртва во полза на човечкиот род.

„Христовото вознесение на небото претставувало знак дека неговите следбеници ќе го добијат ветениот благослов... Кога минал низ небесната врата, Христос бил свечено устоличен со најдлабока почит и обожавање од страна на сите ангели. Штом завршил овој обред, Светиот Дух слегол во обилни млазеви врз учениците и Христос навистина е прославен со славата што ја имал со Отецот од создавањето на светот. Излевањето на Светиот Дух на денот Педесетница, претставувало небесно соопштение дека е извршено крунисување на Откупителот. Според даденото ветување, Тој им го пратил од небото на своите следбеници Утешителот како знак дека Тој, во својство на свештеник и цар, ја примил сета власт на небото и на земјата и дека овде навистина бил Помазаник над својот народ“ (*Делата на апостолите*, стр. 38.39. ориг.).

`Прочитајте ги следните текстови: Евреите 4,16; 8,1. Каква надеж и охрабрување пронаоѓате во сигурноста дека Исус, како Свештеник и Цар, ја примил сета власт на Небото и на Земјата? Како верувањето во оваа вистина ни помага да се избориме со секојдневните прилики во животот и со несигурната иднина?`
