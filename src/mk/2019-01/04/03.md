---
title: 'Небесниот Совет Во Престолната Сала'
date: 21/01/2019
---

Описот на старешините во Откровение 4,4 покажува дека тие не се ангелски суштества. Името „старешини“ во Библијата секогаш се користи за луѓето. За разлика од ангелите, кои секогаш стојат во Божјето присуство, овие старешини седат на престоли. Белите облеки, во кои се облечени, е облека на Божјиот верен народ (Откровение 3,4.5). Победничките круни (од грчкиот збор *stephanos*, Откровение 4,4) на нивната глава се чуваат само за светите што ќе извојуваат победа (Јаков 1,12). Сите подробности укажуваат дека дваесет и четирите старешини се прославените свети.

Бројот дваесет и четири има симболичко значење: се состои од две низи по дванаесет, а дванаесет во Библијата е симбол на Божјиот народ. Дваесет и четирите старешини можат да го претставуваат Божјиот народ во целост, и од Стариот и од Новиот завет. Бројот дваесет и четири одразува и дваесет и четири редови свештеници кои се менуваат во службата во овоземното Светилиште (1. Дневникот 24,1-19).

Фактот дека дваесет и четирите старешини никогаш порано не се спомнуваат во Библијата, ни навестува дека тие претставуваат нов собир во небесната приемна сала. Тие можеби им припаѓаат на оние кои биле подигнати од мртвите во мигот кога Исус умрел (Матеј 27,51-53).

Ако е така, овие дваесет и четири старешини, кои се вознеле на Небото со Исуса, стануваат претставници на човештвото и сведочат за праведноста на Божјите дела во остварувањето на планот на спасението. Во текстот Откровение 5,9, дваесет и четирите свештеници заедно со четири животни (8 стих) паѓаат пред Јагнето кое е заклано и сега е живо. Заедно пеат нова песна, славејќи го Јагнето зашто е достојно, „зашто беше заклан и зашто со својата крв ги откупи за Бога од секое племе и јазик и народ и народност, и ги направи на нашиот Бог цареви и свештеници, и ќе царуваат на земјата“ (Откровение 5,9.10).

`Во Откровение 4,6-8 исто така се спомнуваат четири живи суштества или животни. Споредете го описот со четирите животни во текстовите Езекиел 1,5-14 и Езекиел 10,20-22, како и со серафимот од текстот во Исаија 6,2.3.`

Четирите живи суштества симболички ги претставуваат возвишените суштества кои му служат на Бог како Негови орудија и заштитници на Неговиот престол (Псалм 99,1). Нивните крилја симболички укажуваат на нивната брзина и извршувањето на Божјите налози, а очите – разумот. Нивното присуство, заедно со дваесет и четирите старешини и мноштвото ангели околу престолот (Откровение 5,11), покажува дека и Небото и Земјата имаат свои претставници во престолната сала.
