---
title: 'Првата Ангелска Вест Прв Дел'
date: 04/03/2019
---

`Прочитајте ги следните текстови: Откровение 14,7; Проповедник 12,13.14. Што значи „бојте се од Бога“? Како овој поим, човек да се бои од Бога, се однесува на Евангелието и како Евангелието е поврзано со Божјите заповеди? (Види: Римјаните 7,7-13). Каква поврзаност постои меѓу стравот од Бога и прославувањето на Бога?`

Повикот „бојте се од Бога и подајте Му слава“ (Откровение 14,7) се упатува во контекст на „вечното Евангелие“. Сознанието за она што Христос го направил за нашето спасение поттикнува во нас позитивен одговор.

Во Библијата постои тесна поврзаност меѓу стравот од Господа и оддавањето слава Нему (Псалм 22,23; Откровение 15,4). Заедно, тие означуваат правилна заедница со Бога (За Јов 1,8) и послушност кон Него.

Да се боиме од Бога не значи да се плашиме од Него, туку сериозно да Го сфатиме и да Му дозволиме да биде присутен во нашиот живот. Божјиот народ на последното време е народ кој се бои од Бога (види: Откровение 11,18; 19,5). Бог сака Неговиот народ да Го сака (5. Мојсeева 11,13; Матеј 22,37), да Му биде послушен (5. Мојсeева 5,29; Проповедник 12,13) и да го одразува Неговиот карактер (1. Мојсeева 22,12).

Важно Му е Неговиот народ да Му оддаде слава „зашто дојде часот на Неговиот суд“ (Откровение 14,7). Судот за кој се зборува е предадвентниот истражен суд, кој ќе се одржи пред второто Христово доаѓање. Целта на овој суд е да открие дали искрено му служиме на Бога – изборот што нашите дела го прават очигледен (2. Коринќаните 5,10). Кога овој суд ќе заврши, судбината на секоја личност е решена (Откровение 22,11) и Исус ќе дојде да му донесе награда секому според неговите дела (Откровение 22,12).

Судот во Откровение 14 глава е дел од Евангелието. За оние кои се во добра заедница со Бога, судот е Радосна вест; тој значи оправдување, спасение, слобода и вечен живот. Но, тој суд е лоша вест за непослушните, доколку не се покаат и не се свртат кон Бога прифаќајќи ја оваа порака за последното време за часот на судот. Бог не сака никој да загине, туку сите да дојдат во покајание (2. Петрово 3,9).

`Како би изгледало да стоите сами на судот? Каква пресуда би била донесена врз основа на вашиот живот? Што ви кажува вашиот одговор за потребата од Евангелието и зошто е толку тесно поврзан со првата ангелска вест?`
