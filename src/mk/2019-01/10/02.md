---
title: 'Тројната Ангелска Вест'
date: 03/03/2019
---

Бог пред самиот крај ги испраќа своите пораки на опомена, симболички претставени во вид на тројца ангели што летаат на небото и ја објавуваат веста. Грчкиот збор за ангел (*angelos*) значи „гласник“. Одредени подробности од Откровението укажуваат дека тројцата ангели го претставуваат Божјиот народ кому му е доверено пораката за последното време да му ја објави на светот.

`Прочитајте ги следните текстови: Откровение 14,6; Матеј 24,14. За првата ангелска вест речено е дека е „вечно Евангелие“ (Откровение 14,6). Што ни кажува ова за содржината и целта на првата ангелска вест? Зошто оваа вест е во центарот на сё во што веруваме?`

Првата порака за последното време се однесува на објавувањето на Евангелието во рамките на часот на Божјиот суд што дошол над овој свет. Евангелието е Радосната вест за Бога, кој ги спасува човечките суштества врз основа на верата во Исуса Христа и на она што Тој го сторил за нив. Тоа е „вечно“ бидејќи Бог никогаш не се менува. Неговиот план е поставен дури и пред нашето постоење (2. Тимотеј 1,9; Тит 1,2). Првата ангелска вест ги опфаќа и спасението и судот, тоа е радосна вест за оние кои на Бога му оддаваат слава и му се поклонуваат како на Создател, но таа едновремено претставува и опомена за судот упатена до оние кои го отфрлаат Создателот и знакот на вистинското богослужение што го дал – седмиот ден, саботата.

Тројцата ангели се прикажани како ја објавуваат веста со „силен глас“ (Откровение 14,7.9). Овие пораки се итни и важни; секој мора да ги слушне бидејќи се однесуваат на нивната вечна судбина. Како такви, мораат да му се објават на секое племе, јазик и народ. Ова објавување е значајно, бидејќи на крајот на времето ѕверот ќе ја употреби власта над „секое племе и народ и јазик и народност“ (Откровение 13,7). На измамите на сатаната, кои се раширени во целиот свет, на крајот од времето ќе биде одговорено со објавување на Евангелието насекаде во светот.

Божјиот народ ја проповеда Тројната ангелска вест и со тоа се спротивставува на сатаната и неговите сојузници на крајот од времето – на ламјата, симболот на паганизмот/спиритизмот; ѕверот од морето, сила што ја претставува Римокатоличката црква; ѕверот сличен на јагне, или лажниот пророк, претставник на отпаднатиот протестантизам во Соединетите Држави (Откровение 13). Сатаната ги користи овие сили на последното времето во времето на шесте печати (Откровение 16,13.14). Според тоа, на светот му се претставени две спротивни вести, од кои секоја има за цел да ја придобие преданоста на луѓето на Земјата.

`Како христијани адвентисти повикани сме да го досегнеме светот со вистините за последното време содржани во Тројната ангелска вест. Што правите вие за да помогнете токму тоа да се оствари? Што уште би можело да се направи?`
