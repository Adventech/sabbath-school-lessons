---
title: 'Жената И Ламјата'
date: 17/02/2019
---

`Прочитајте: Откровение 12,1-4. Во видението на Јован се покажале два големи знака. Првиот е трудна жена со Дете, а вториот е ламја. Која е оваа жена и што учат овие стихови?`

Жената во Библијата е симбол на Божјиот народ (2. Коринќ. 11,2): честита жена која ги претставува преданите верници, а блудницата отпаднатите христијани. Жената во 12 глава на Откровение прво го симболизира Израел, на кого Месија му се јавил (Откровение 12,1-5), а во текстот од 13. до 17. стих вистинската Црква од која се раѓа остатокот.

Оваа жена е облечена во сонце, а месечината стои под нејзините нозе. Сонцето во Библијата е славата на Христовиот карактер и Неговата праведност (Малахија 4,2). Тој е „Јас Сум Светлината на светот“ (Јован 8,12) и Неговиот народ треба да ја отсјајува светлината на Божјиот карактер полн со љубов (Матеј 5,14-16). Месечината како „послабо светло“ (1. Мојсeева 1,16) укажува на старозаветните ветувања кои го навестуваат Христовото дело во евангелската ера.

Следниот симболички знак кој Јован го забележал во видението е големата црвена ламја. Таа подоцна е поистоветена со „старата змија, наречена ѓавол и сатана“ (Откр. 12,9). Во текстот е кажано дека со својата опашка одвлекла третина ѕвезди од небото на Земјата. Симболички, опашката е орудие на измама (Исаија 9,14.15; Откр. 9,10). Откако паднал од својата возвишена положба на Небото (Исаија 14,12-15), сатаната измамил третина од ангелите. Овие паднати ангели се демони кои му помагаат на ѓаволот во спротивставувањето на Бога и Неговото дело на спасение (види: 1. Тимотеј 4,1). Во Откровението ламјата е опишана со „седум глави и десет рогови“, а исто така се користи и како симбол за сатанските орудија во светот – незнабожечкиот Рим (Откр. 12,4) и спиритизмот (Откр. 16,13). „Пророчкиот синџир во кој се наоѓаат сите симболи почнува во Откровение 12. глава со ламја која сакала да го убие Христа кога се родил. Сатаната е ламја (Откр. 12,9), зашто тој Ирода го поттикнувал да го убие Спасителот. Негово главно оружје со кое во првите векови на христијанскиот период војувал против Христа и против неговиот народ било римското царство со неговата претежно многубожечка религија. И додека ламјата, во првиот стих, го претставува сатаната, таа, во поширока смисла, е и симбол на многубожечкиот Рим“ (*Големата борба*, стр. 438. oриг.).

`Прочитајте: Откровение 12,9. Сатаната е наречен „старата змија“. Каква поврзаност постои меѓу текстот во 1. Мојсeева 3,15 и обидот на ламјата да го уништи семето на жената „кога ќе се роди“ (Oткр. 12,4)?`

Уште од самиот почеток сатаната го чекал раѓањето на Месија-Детето за да го усмрти. Кога Месија конечно се родил, сатаната го употребил многубожечкиот Рим (исто така претставен со ламјата, Откровение 12,4), во обидот да го уништи (види: Матеј 2,13-16). Но, „нејзиното Дете беше однесено при Бога и при Неговиот престол“ (Откровение 12,5).
