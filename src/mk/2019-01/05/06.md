---
title: 'Отворање На Шестиот Печат'
date: 31/01/2019
---

Во петтиот печат гледаме дека Божјиот народ во непријателскиот свет доживува неправда, пекајќи кон Бога да дејствува во нивна полза. Дошол моментот Бог да одговори на молитвите на својот народ.

`Прочитајте ги следните текстови: Откровение 6,12-14; Матеј 24,29.30; 2. Солуњаните 1,7-10. Што е откриено во овие текстови?`

Последните три знаци од шестиот печат Исус ги прорекол во текстот од Матеј 24,29.30. При крајот на 1798 требало да се јават „големи неволји“ (Откровение 7,14), како предзнак за Второто доаѓање. Како и во Христовото пророштво во 24. глава од Евангелието според Матеј, сонцето, месечината, „ѕвездите“ (метеори) и небото овде се буквални. Употребата на зборовите *како* или *слично* отсликува нешто вистинско, вистински настан – сонцето станало црно како вреќа од кострет, месечината како крв, а ѕвездите паѓале на Земјата како кога смоквата ги отфрла своите пупки. Христијаните во Западниот свет го препознале исполнувањето на Исусовите зборови во следните знаци: Лисабонскиот земјотрес во 1755; мрачниот ден 19 мај 1870 во Источен Њујорк и јужна Нова Англија; спектакуларниот дожд од метеори над Атлантскиот океан на 13 ноември 1833. Исполнувањето на пророштвото довело до низа будења и увидување дека Христовото доаѓање е близу.

Прочитајте ги следните текстови: Откровение 6,15-17; Исаија 2,19; Осија 10,8; Лука 23,30. Овие сцени ги прикажуваат луѓето во различни положби во паничниот обид да се скријат од страшните случувања при Христовото доаѓање. Тие бараат камењата и горите да ги покријат и да ги заштитат од „од лицето на Оној Кој седи на престолот и од гневот на Јагнето“ (Откровение 6,16). Дошол моментот да се подели правдата бидејќи Христос доаѓа „за да биде прославен во оној ден сред Своите свети“ (2. Солуњаните 1,10). Крајот на злите е опишан во текстот во Откровение 19,17-21.

Сцената завршува со реторичко прашање на преплашените зли: „Зашто дојде големиот ден на Неговиот гнев, и кој може да опстане?“ (Откровение 6,17; види: Наум 1,6; Малахија 3,2). Одговорот на ова прашање го наоѓаме во Откровение 7,4 – оние што ќе можат да опстанат во тој ден се припадниците на Божјиот запечатен народ.

`„Но кој ќе го издржи денот на Неговото доаѓање?“ (Малахија 3,2). Како вие би одговориле на ова прашање и кои библиски причини би ги навеле? Изнесете го својот одговор во својата саботношколска класа.`
