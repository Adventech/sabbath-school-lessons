---
title: 'Вториот И Третиот Печат'
date: 28/01/2019
---

`Прочитајте: Откровение 6,3.4. Врз основа на описот на црвениот коњ и јавачот, како она што се кажува тука е поврзано со Евангелието?`

Црвената боја е боја на крвта. Јавачот има голем меч и дозволено му е да го земе мирот од Земјата, што им отвора пат на луѓето да се убиваат едни со други (Матеј 24,6).

Вториот печат ги опишува последиците од отфрлувањето на Евангелието, почнувајќи од вториот век. Додека Христос води духовна војна преку проповедање на Евангелието, силите на злото даваат силен отпор. Неизбежно следи прогонство. Јавачот не убива. Наместо тоа, кога тој ќе го земе мирот од Земјата, следи и неизбежната последица – прогонство (види: Матеј 10,34).

`Прочитајте: Откровение 6,5.6; 3. Мојсеева 26,26; Езекиел 4,16. Врз основа на описот на црниот коњ и јавачот, на каква вистинитост поврзана со проповедањето на Евангелието нё упатува?`

Јавачот на црн коњ држи вага за мерење храна. Се слуша објавата: „Една мера пченица за денариј и три мери јачмен за денариј“ (Откровение 6,6). Во тој дел од светот, пченицата, маслото и виното биле основни животни потреби (5. Мојсеева 11,14). Да се јаде леб на мерење, тоа укажувало на сиромаштија или глад (3. Мојсеева 26,26; Езекиел 4,16). Во времето на Јован, денариј бил износ од една дневна надница (Матеј 20,2). Во вообичаени околности, за дневница можеле да се купат сите дневни неопходни работи за семејството. Но, гладот во голема мера влијаел на зголемувањето на редовните цени. Во сцената од третиот печат се укажува на понатамошните последици од отфрлањето на Евангелието, почнувајќи од четвртиот век кога Црквата стекнала политичка моќ. Ако белиот коњ претставува проповедање на Евангелието, црниот коњ означува отсуство на Евангелието и потпирање на човечките обичаи. Пченицата во Библијата ја претставува Божјата реч (Лука 8,11). Отфрлањето на Евангелието неизбежно доведува до глад за Божјата реч слична на онаа што ја предвидел пророкот Амос (Амос 8,11-13).
