---
title: 'Отворање На Првиот Печат'
date: 27/01/2019
---

`Прочитајте ги следните текстови: Откровение 6,1-8; 3. Мојсеева 26,21-26; Матеј 24,1-14. Забележете ги заедничките клучни зборови во овие текстови. Што дознавате за значењето на првите четири печати врз основа на тие поклопувања?`

Настаните од седумте печати мора да се сфатат во рамките на заветните клетви од Стариот завет во кој се споменуваат изразите меч, глад, помор и диви ѕверови (3. Мојсеева 26,21-26). Езекиел ги нарекува Божји „четири тешки казни“ (Езекиел 14,21). Тоа биле дисциплински судови во кои Бог го опоменувал својот народ кога му биле неверни на заветот, настојувајќи да ги разбуди за да ја увидат својата духовна состојба. На сличен начин, четирите коњаници претставуваат средство кое Бог го користи за да го одржи буден својот народ додека го чека Исусовото враќање.

Исто така, постојат големи сличности меѓу првите четири печати и текстот од Матеј 24,4-14, во кој Исус објаснил што ќе се случува во светот. Четирите коњаници Бог ги користи за да го задржи својот народ на вистинскиот пат, потсетувајќи ги дека овој свет, каков што е сега, не е нивниот дом.

Иако симболичен, текстот од Откровение 6,1.2 исто така зборува за победата. Нё потсетува на текстот од Откровение 19,11-16, во кој Христос е прикажан како јава на бел коњ и ги води своите војски од ангели да го ослободат Неговиот народ при Второто доаѓање. Како симбол за чистота, белата боја постојано се поврзува со Христа и Неговите следбеници. Јавачот во раката држи стрела и добива венец (Откровение 6,2), што потсетува на сликата на Бога во Стариот завет, кој јава коњ со стрела во рацете додека ги победува непријателите на својот народ (Авакум 3,8-13; Псалм 45,4.5). Грчкиот збор за венец (Откровение 6,2) што го носи јавачот е *stephanos*, и значи венец на победата (Oткровение 2,10; Oткровение 3,11). Овој јавач е освојувач кој победува и оди напред за да победи.

Сцената од првиот печат го опишува ширењето на Евангелието, кое моќно започнало на денот Педесетница, со што Исус го започнал ширењето на своето Царство. Имало, а и сё уште има, уште многу области кои треба да се освојат и многу луѓе кои треба да станат Исусови следбеници, додека конечната победа не биде остварена кога Христос ќе дојде во слава.

Во пророчка смисла, глетката на првиот печат одговара на пораката упатена до црквата во Ефес; го опишува апостолскиот период во првиот век, кога Евангелието брзо се ширело низ светот (Колошаните 1,23).

`Зошто никогаш не смееме да заборавиме дека сме, во Христа, на победничката страна без оглед на моменталните околности?`
