---
title: 'Сцената На Четвртиот Печат'
date: 29/01/2019
---

`Прочитајте Откровение 6,7.8. Каков настан е прикажан овде? На кој начин оваа сцена е поврзана со претходната.`

Бојата на коњот во четвртиот печат е изразена со грчкиот збор *chloros*, што е пепелаво-сива боја на мрша која се распаѓа. Името на јавачот е смрт; а го следи пеколот, местото на мртвите. Ним на четвртина од Земјата им е дозволено да ги уништат луѓето со меч, глад, смрт и диви ѕверови (Матеј 24,7.8).

Четвртиот печат предизвикува болест и смрт. Сликовитиот приказ на оваа сцена ја изнесува вистината дека духовниот глад за Божјата реч, како последица на отфрлањето на Евангелието, неизбежно води во духовна смрт.

Радосната вест гласи дека силата на смртта и пеколот е многу ограничена; дадена им е власт само над еден дел (четвртина) од Земјата. Исус нё уверува дека Тој ги има клучевите од пеколот и од смртта (види: Откровение 1,18).

`Потсетете сё уште еднаш на содржината на пораките упатени до црквите во Ефес, Сард, Пергам и Тијатир во Откровение 2. глава. Споредете ги приликите во овие цркви со сцената на отворањето на првите четири печати. Какви сличности воочувате?`

Сцените од седумте печати ја прикажуваат иднината на Црквата. Како и во случајот со седумте цркви, печатите се поврзани со различни периоди од христијанската историја. Во времето на апостолите Евангелието брзо се ширело низ светот. Потоа следел период на прогонство во римското царство, од крајот на првиот до почетокот на четвртиот век, како што е прикажано во сцената на вториот печат. Третиот печат укажува на времето на отстапките во четвртиот и петтиот век, кои се карактеристични по духовниот глад за Библијата, што довело до „Мрачната доба“. Четвртиот печат вешто ја опишува духовната смрт, која била одлика на христијанството речиси илјада години.

`Во текстот Откровение 6,6 се кажува дека гладот нема да влијае на „маслото и виното“, во рамки на неволјите на третиот печат. Маслото го симболира Светиот Дух (1. Самоилова 16,13; Дела 10,38), а новото вино – спасението во Исуса Христа (Марко 2,22). Што ни кажуваат значењата на овие симболи за фактот дека Светиот Дух и понатаму дејствува и дека спасението им е достапно на сите кои ја бараат вистината дури и кога Божјата Реч ретко се слуша?`
