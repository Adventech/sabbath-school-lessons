---
title:  Денот на помирување
date:   03/05/2018
---

Посланието до Евреите нѐ учи дека службата во земното еврејско Светилиште била воспоставена според примерот на небесното Светилиште, она во кое Христос влегол и во кое бил поставен за наш Првосвештеник. Земната служба, со своите две одделенија и обредите на принесување жртва и чистење, „им служат на сликата и на сенката на небесните нешта, како што му беше речено на Мојсеја, кога требаше да го направи Шаторот“ (Евреите 8,5).

Како што вршењето на обредот во земното Светилиште ја опфаќало службата во двете одделенија - Светињата и Светињата над светињите, таква била и Христовата служба во небесното Светилиште. Во земното Светилиште поимот суд бил претставен со Денот на помирување, кој се завршувал со чистење на Светилиштето, како што е опишано во 3. Мојсеева 16 глава. Таа служба се вршела еднаш годишно кога Првосвештеникот влегувал во второто одделение, во Светињата над светињите (3. Мојсеева 16,12-14) и го извршувал делото на очистување и помирување во полза на народот.

`Прочитајте го текстот во Посланието до Евреите 9,20-23. Што треба да биде очистено и зошто оваа слика јасно укажува на Христовата служба во Денот на помирувањето?`

Проучувачите на Библијата биле изненадени од изјавата дека и небесното Светилиште треба да биде исчистено. Меѓутоа, кога ќе сфатиме дека тоа упатува на Денот на помирувањето, проблемот исчезнува. Текстот во Посланието до Евреите 9,23 покажува дека делото кое Христос го врши во небесното Светилиште е токму она кое и земниот првосвештеник го извршувал на годишната служба на Денот на очистувањето во израелското Светилиште. Службата на свештеникот за време на чистењето на земното Светилиште го навестувало делото кое еден ден Христос ќе го извршува во небесното. Текстот не кажува дека ова чистење на Небото ќе се случува веднаш по Христовото вознесение. Врз основа на проучување на Книгата на пророкот Даниел гледаме дека оваа фаза од службата започнала во 1844 година. Додека христијаните се соочуваат со последните денови, треба да сфатиме во колку свечено време живееме, но и да почиваме во сигурноста на она што Христос го направил за нас во минатото и она што го прави сега во Светињата над светињите во небесното светилиште.

`Првата ангелска порака гласи: „Бојте се од Бога и подајте Му слава, зашто дојде часот на Неговиот суд“ (Откровение 14,7). Стварноста на судот укажува на близината на крајот. Како треба оваа реалност да влијае на нашиот живот?`