---
title:  Нашиот првосвештеник
date:   01/05/2018
---

`Прочитајте го текстот во Посланието до Евреите 7,24-27; 8,6. Каква возвишена надеж ни се нуди во овие стихови?`

Христос може да пружи потполно спасение благодарение на одлуки­те кои ниеден друг свештеник никогаш ги немал. Тој е Бог, кој има власт да простува гревови. Тој има вечно свештенство. Во текот на христијанската ера Тој сето време посредува за својот народ, со истото грижливо сочувство како кога ги лечел болните и ги тешел осамените. Тој, исто така, е и човек, но е роден без грев и останал без грев. И како Безгрешен, умрел под тешкиот товар на целокупниот човечки грев. Само Тој, како Богочовек, може да посредува за грешниците во небесното Светилиште.

Овие текстови, исто така, покажуваат дека Христовата жртва е принесена еднаш засекогаш. Доволно било еднаш да биде принесена и да донесе спасение на секое човечко суштество.

Имајќи предвид кој умрел на крстот, како таков дар да не биде доволен за секој човек?

`Прочитајте го текстот во Посланието до Евреите 9,11-15. Што остварил Христос за нас со својата смрт и што остварува сега со својата служба на Небото?`

Во текстот во Посланието до Евреите 9,12 забележано е дека Христос „ни прибави вечен откуп“. Грчкиот збор преведен како „откуп“ исто така значи и „откупување“, „ослободување“ и „избавување“. Истиот збор употребен е и во Евангелието според Лука 1,68 кога Захарија објавил дека Бог „го посети и го искупи својот народ“. Укажувањето на Христовата крв – крвта на единствената доволна жртва – значи дека Христос, како жртвено Јагне, го извршил ова откупување, ова спасение. Радосната вест на Евангелието гласи дека Христос тоа не го остварил за Себе, туку за нас и дека се однесува на сите кои ќе ја прифатат Христовата жртва.

`Размислувајте за тоа дека Христос „ни прибави вечен откуп“ за нас и дека го започнал своето дело во небесното Светилиште во наша полза откако сето ова го остварил. Каква надеж ни влева тоа што Христос го прави за нас во небесното Светилиште?`