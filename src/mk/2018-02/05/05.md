---
title:  Наш посредник
date:   02/05/2018
---

Иако гревот внел страшен раздор меѓу Бога и човечкиот род, со Христовата смрт, ние, како човечки суштества, сме доведени пред Бога и можеме да имаме натамошен пристап до Него. Види: Ефесјаните 2,18; 1. Петрово 3,18.

`„Неа ја имаме како безбедна и цврста котва на душата, која навлегува и зад завесата, каде што Исус влезе за нас како претходник, откако стана вечен Првосвештеник по редот Мелхиседеков“ (Евреите 6,19.20). Според овие стихови, што сторил Исус за нас?`

`Прочитајте го текстот во Посланието до Евреите 9,24. Според овој текст, што опфаќа Христовата дело?`

Исус влегол пред нас во самото Божјо присуство, стапувајќи како наш Претставник во небесното Светилиште. Односно, Исус стои пред Отецот, изнесувајќи ги заслугите на својата помирителска жртва, „вечниот откуп што го „прибави“ во наша корист.

Да, кога ќе го прифатиме Исуса, нашите гревови се простени, и пред Бог стоиме очистени. Меѓутоа, останува фактот дека, и откако сме станале христијани, ние и понатаму грешиме, и покрај сите прекрасни ветувања за победа. Во тој случај, Исус, посредува како наш Првосвештеник на Небото. Тој го претставува грешникот кој се кае, не изнесувајќи ги нашите заслуги пред Бога (бидејќи ги немаме), туку своите.

„Затоа и може наполно да ги спасува оние, кои преку Него доаѓаат при Бога, зашто секогаш живее, за да посредува за нив“ (Евреите 7,25).

`Зар новородените христијани не чувствуваат постојана потреба за Христовата милост и благодат? Односно, и покрај новиот живот што го имаме во Исуса, и покрај прекрасните промени во нашиот живот, кој не ја увидува постојаната потреба за проштавање? Зошто тогаш, фактот за Христа како наш Првосвештеник е толку драгоцен за нас?`