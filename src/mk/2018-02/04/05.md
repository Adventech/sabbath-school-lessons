---
title:	Сигурноста на спасението
date:   25/04/2018
---

Некои христијани адвентисти се прашуваат дали ќе бидат спасени. Им недостасува сигурност и копнеат да ја дознаат својата иднина во врс­ка со вечниот живот. Тие вложуваат напори за да бидат доволно добри, а сепак знаат дека не успеваат во тоа. Гледајќи во себе, наоѓаат многу малку од она што може да ги охрабри на нивниот животен пат.

Кога ќе ја увидиме огромната бездна меѓу Исусовиот карактер и нас самите, или кога ќе прочитаме текст сличен на овој: „Зашто тесна е вратата и тесен е патот, што водат во живот, и малцина се кои го наоѓаат“ (Матеј 7,14), кој од нас не се прашува дали ќе успее?

За да бидат подготвени за последното време, луѓето мораат да ја имаат сигурноста на спасението во сегашниов момент. Тие мораат да се радуваат на вистинитоста на спасението за да можат без страв да се соочат со иднината. Како што видовме, сите три лица на Божеството настојуваат да нѐ спасат. Според тоа, ние можеме и треба да живееме со сигурноста во спасението.

**Прочитајте ги следните текстови. Каква надеж и сигурност пронаоѓаме во нив во врска со спасението и со она што Бог го направил за нас и што ветува дека ќе го направи?**

`Псалм 91,15.16.`

`Јоил 2,31.32.`

`Јован 10,28.`

`Римјаните 10,9-13.`

`1. Јованово 5,11-13.`

Повикани сме, дури и ни е наложено, да живееме свет живот, но ваквиот живот не е средство со кое го постигнуваме спасението, туку последица на спасението кое Христос ни го овозможил. Иако мораме да бидеме верни, дури и до самата смрт, секогаш мораме да се потпираме на тој дар како на единствена надеж на спасението. Божјиот народ ќе биде верен и послушен во последните денови. Нивната верност и послушност потекнува од сигурноста во она што Христос го направил за нив. 