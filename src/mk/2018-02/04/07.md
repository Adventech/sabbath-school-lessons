---
title:  За натамошно проучување
date:   27/04/2018
---
Можеме да ја имаме сигурноста на спасението, но не смееме да негуваме вообразеност во врска со тоа. Дали постои лажна сигурност на спасението? Секако. Исус, исто така, нѐ предупредил во врска со тоа со следните зборови: „Не секој, што Ми вели: ‘Господи, Господи!’ ќе влезе во царството небесно, а оној, кој ја врши волјата на Мојот Татко, Кој е во небесата. Мнозина ќе Ми речат во оној ден: ‘Господи, Господи, не пророкувавме ли во Твое име; не изгонувавме ли бесови во Твое име; и не правевме ли многу чуда во Твое име?’ И тогаш Јас ќе им изјавам: ‘Никогаш Јас не сум ве познавал; одете си од Мене вие, кои правите беззаконие!’“ (Матеј 7,21-23)

Овие луѓе направиле две пресудни грешки. Прво, и покрај сите големи дела кои ги правеле во името Господово, тие не ја твореле Божјата волја, односно не го држеле Неговиот закон. Исус не рекол: „Одете си од Мене“ вие, кои „не сте безгрешни“ или вие кои „не сте без вина“ или вие кои „не сте совршени“. Наместо тоа, ги опишал како „беззаконици“ – превод на зборот anomian, „без закон“.  

Второ, забележете дека се истакнувале себеси и она што го постигнале: *Не правевме ли ова во Твое име? Или, Не правевме ли она во Твое име? Или, Зар не го правевме и она во Твое име?* Ве молам! Колку далеку мораат да бидат од Христа за, со укажување на своите дела, да се обидат да се оправдаат себеси пред Бога? Единствените дела кои ќе нѐ спасат се Христовите, кои нам ни се припишуваат преку верата. Во тоа лежи нашата сигурност – не во нас самите или во нашите дела, туку само во она што Христос го направил за нас. Сакате сигурност? Почитувајте го Божјиот закон и почивајте само во заслугите на Христовата правда, и ќе ја имате сигурноста која ви е потребна.

**Прашања за разговор**

`1. Мартин Лутер изјавил: „Кога ќе погледнам во себе, не знам како можам да бидам спасен. Кога ќе погледнам во Исуса, не знам како можам да бидам изгубен“. Колку голема мудрост пронаоѓаме во овие зборови? Зошто е важно постојано да ја имаме на ум оваа мисла?`

`2. Размислувајте повеќе за идејата дека сме избрани за спасение уште пред основањето на светот. Зошто тоа не значи дека сите ќе бидат спасени? Ако некои луѓе не бидат спасени, дали тоа ќе биде затоа што Бог не ги избрал или поради одлуките кои ги донеле?`

`3. Како стварноста на големата борба ни помага подобро да излеземе на крај со постоењето на злото во светот кој Отецот, Синот и Светиот Дух го сакаат?`
