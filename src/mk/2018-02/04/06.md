---
title:  Вечно Евангелие
date:   26/04/2018
---

`Прочитајте го текстот во Откровение 14,6.7. Што е „вечно Евангелие“?`

Евангелието во овој текст се нарекува вечно. Тоа е уште еден доказ дека Бог не се менува. Непроменливиот Бог има непроменливо Евангелие. Тоа им обезбедува сигурност на сите кои се подготвени да го прифатат. Евангелието ја открива Божјата непроменлива љубов, и токму оваа порака треба да му се објави на светот. Секому му е потребна прилика да го слушне. Затоа Бог го повикал својот народ да ја рашири.

`„Зашто нѐ избра во Него, пред создавањето на светот, за да бидеме свети и непорочни пред Него во љубов. Како што нѐ и определи однапред за да нѐ посини преку Исуса Христа, по благоволение на својата волја“ (Ефесјаните 1,4.5). Што ни кажува овој текст за тоа колку Евангелието е навистина „вечно“?`

Избрани во Него „пред постанокот на светот“. Разговарајте за ова „вечно“ Евангелие! Дури и пред создавањето на овој свет, Божјиот план бил да имаме спасение во Него.

Обратете внимание на некои од споменатите зборови „избра“, „нѐ определи однапред“, „по благоволение на својата волја“, „нѐ посини“.

Забележете колку овие два стиха укажуваат на Божјата желба да имаме вечен живот „во Него“. Фактот дека Бог сето тоа го направил пред вечните времиња (види: 2. Солуњаните 2,13; 2. Тимотеј 1,9) јасно укажува на неговата благодат, покажувајќи дека нашето спасение не зависи од нашите дела, ниту од заслугите на кое било создадено суштество, туку во потполност произлегува од Божјиот возвишен карактер. Како спасението може да произлегува од она што ние го правиме, ако сме избрани да го примиме тоа спасение во Него пред нашето постоење? Дали сето тоа ќе го прифатиме или ќе го отфрлиме, изборот е наш.

Како овој извор се покажува во животот на избраните? „За да бидеме свети и непорочни пред Него во љубовта“ (Ефесјаните 1,4). Исто така, и за ова сме избрани.

`Повикани сме да го шириме „вечното Евангелие“ на светот како дел од пораката за последното време пред Христовото доаѓање. Зошто мораме да ја знаеме и да ја искусиме стварноста на „вечното Евангелие“ во својот живот пред да можеме да им го објавиме на другите?`