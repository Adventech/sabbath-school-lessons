---
title:	Татковата љубов
date:   22/04/2018
---

Кратко време пред крстот, Исус разговарал со потесниот круг на своите следбеници за тоа како луѓето можат да дојдат кај Отецот преку Него. Филип тогаш рекол: „Господи, покажи ни Го Таткото, и доста ни е“ (Јован 14,8).

`Што му одговорил Исус на Филип? Јован 14,9. Што можеме да научиме за Отецот од неговиот одговор? Кои погрешни претстави за Бога треба да ни ги разјасни Неговиот одговор?`

Некои луѓе велат дека Бог на Стариот Завет е Бог на правдата во споредба со Бога на Новиот завет, кој е полн со милост, благодат и проштавање. Разликата што тие ја прават е неоснована. Тоа е истиот Бог, со истите особини, и во Стариот и во Новиот завет.

Една од причините зошто Христос дошол на овој свет била за да ја открие вистината за Бог Отецот. Погрешните претстави за Него и за Неговиот карактер низ вековите се рашириле не само меѓу незнабошците, туку и меѓу Божјиот избран народ. „Земјата ја обвил мрак, зашто Бог е погрешно сфатен. За да се растераат мрачните сенки, за светот да може да се врати кај Бога, сатанската измамничка сила морала да биде скршена“ (Елена Вајт, *Копнежот на вековите*, стр. 22 оригинал). Ова биле некои од причините зошто Исус дошол на Земјата.

Бог не се менува. Ако ги знаеме сите факти во врска со настаните во Стариот завет, ќе сфатиме дека Бог во Стариот завет бил подеднакво милостив како и во Новиот. Писмото објавува: „Бог е љубов“ (1. Јованово 4,8) и Тој не се менува. „Исус Христос е ист вчера, и денес, и довека“ (Евреите 13,8).

Не заборавајте дека Бог на Стариот завет висел на крстот.

Овој Бог едновремено е и милосрден, долго трпи и има голема милост (Псалми 145,8). Бог ја објавува својата милост (Псалми 143,8) и се весели поради своите следбеници (Псалми 147,11). Божја намера е да направи Неговиот народ да напредува и да има надеж (Еремија 29,11). Тој со својата љубов ќе му се радува на својот народ пеејќи (Софонија 3,17). Овие текстови, и уште многу други, покажуваат каков е навистина Бог Отецот.

`Размислете за фактот дека Исус го претставува Бог Отецот. Зошто оваа прекрасна вистина е полна со надеж, особено за оние кои понекогаш можеби се плашат од Бога?`