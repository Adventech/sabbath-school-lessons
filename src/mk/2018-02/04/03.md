---
title:  Христовата љубов
date:   23/04/2018
---

Гревот го одвоил човечкиот род од Бога; огромна бездна се отворила меѓу нив, и ако не е премостена, човештвото би било осудено на вечно уништување. Бездната била длабока и страшна. Затоа било потребно да се случи нешто неверојатно за да се реши проблемот со гревот и грешниот човечки род повторно да се соедини со праведниот и свет Бог. Било потребно едно вечно Суштество, Бог лично, да стане човек, и Тој, во човечка природа, да се принесе себеси како жртва за нашите гревови.

`Прочитајте ги следните текстови: Јован 1,1-3.14; Филипјаните 2,5-8. Што можеме да научиме од овие стихови за тоа кој е Исус?`

Христос е вечен и Неговото постоење не зависи од никого и од ништо. Тој е Бог – не само што бил во Божји лик, туку бил и Бог лично. Неговата суштинска природа е божествена и вечна. Исус ја сочувал таа божествена природа, но станал и човечко суштество за да го одржи законот во човечкото тело и да умре како Замена за сите оние кои го прекршиле Законот - а тоа сме сите ние (Римјаните 3,23).

Христос станал човек без да има некаква предност во однос на другите луѓе. Тој го одржал Божјиот закон, но не благодарение на својата внатрешна божествена сила, туку потпирајќи се на истата надворешна божествена сила која му е достапна и на секој човек.

Исус бил во потполност и Бог и човек. Тоа значи дека Оној, кој носи „сѐ со Своето силно Слово“ (Евреите 1,3), бил истиот Оној кого како новороденче го пронашле „како лежи во јаслите“ (Лука 2,16). Тоа значи дека Оној, кој „е пред сё и сѐ во Него има свое сплотување“ (Колошаните 1,17), е истиот Оној кој како дете „напредуваше во мудроста, во растењето и во благодатта пред Бога и пред луѓето“ (Лука 2,52). Тоа значи дека Оној без кого „ништо, што стана, не стана без Него“ (Јован 1,3), бил истиот Оној кого „го обесивте на дрво и го убивте“ (Дела апостолски 5,30).

Ако сево ова ја открива Христовата љубов кон нас, а Христовата љубов кон нас не е ништо друго туку приказ на љубовта на Отецот кон нас, тогаш не е ни чудно што имаме толку многу причини да се радуваме и да бидеме благодарни!

`Прочитајте го текстот во посланието до Римјаните 8,38.39. Кои силни докази ни се дадени во темата што ја проучуваме во денешната поука, за да веруваме во она што Павле го кажува во својот текст?`