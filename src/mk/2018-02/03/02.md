---
title:  Структура на Откровението
date:   15/04/2018
---

Меѓу бројните подробности, кои се заеднички за Книгата на пророк Даниел и Откровението, е и нивната основна поделба на историски и есхатолошки (настани на последното време) дел. Овие две теми се тесно поврзани во овие книги. Историските настани можеме да ги набљудуваме како претходници или примери, иако во помала мера, на големите и глобални настани на последните денови. Односно, проучувајќи што се случило во старозаветната историја, можеме да стекнеме увид што ќе се случи во наше време и подоцна. Меѓутоа, ова начело не е ограничено само на Книгата на пророк Даниел и Откровението.

`Прочитајте го текстот во 1. Коринќаните 10,1-11. Кое претходно споменато начело го забележуваме во овие стихови?`

Како што заклучивме минатата седмица, некои извештаи од Книгата на пророк Даниел (Даниел 3,6.15.27; 6,6-9.21.22) биле локални историски настани, кои во одредена мера ги одразуваат настаните на последните денови опишани во Откровението. Проучувајќи ги овие извештаи, можеме да стекнеме увид во одредени подробности со кои ќе се соочи Божјиот народ на крајот. Можеби, независно од нашите моментални прилики, најважно од сё е тоа што сме уверени во конечното спасение. На што уште и да нё учи Откровението, тоа ги уверува верните во нивната победа.

Иако има исклучоци, историскиот дел на Откривението го опфаќа текстот од 1. до 11. глава, а потоа следат главите, од 13. до 22., кои зборуваат за последното време.

`Прочитајте Откровение 12,1-17. Во кој историски дел или настани на последното време би требало да ја сместиме оваа глава и зошто?`

Како што можеме да видиме, оваа глава припаѓа и на едниот и на другиот сегмент. Зошто? Затоа што зборува за историските судири – протерување на сатаната од Небото (Откровение 12,7-9), нападот на сатаната врз новородениот Исус (Откровение 12,4), и прогонството на црквата во подоцнежната црковна историја (Откровение 12,14-16) – по што следи описот на нападот на сатаната на Остатокот во последното време (Откровение 12,17).

`Постои изрека дека една од поуките кои ги учиме од историјата е дека никогаш не учиме од историјата. Во кој временски период и да живеат, луѓето ги прават истите грешки. Имајќи можност да учиме од таквата долга историја, како можеме да избегнеме да ги правиме истите грешки?`
