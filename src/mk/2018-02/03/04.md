---
title:  Мотивот на светињата во Откровението
date:   17/04/2018
---

Покрај веќе споменатата главна поделба, Откровението има уште едно структурно ниво, изградено околу еврејското Светилиште. Овој мотив на Светињата не е ограничен на ниту една од поделбите, туку ги опфаќа и двете. Во земното Светилиште тој почнува во предворјето, на олтарот каде што се спалувала жртвата и биле убивани животните. По смртта на животното, симболот на крстот, свештеникот влегувал во првото одделение на Светилиштето, што укажувало на она што го правел Исус во небесното Светилиште по вознесението. Тоа е претставено со Исусовото одење меѓу свеќниците (Откровение 1,13).

`Прочитајте го текстот во Откровение 4,1.2. Што претставува отворената врата? Каде се одигрува оваа сцена? Види: Дела апостолски 2,33; 5,31; Ефесјаните 1,20; Евреите 10,12.13; Псалми 110,1; Откровение 12,5.`

Набргу по своето вознесение, Христос влегол во светињата на небесниот храм низ оваа прва отворена врата. Кога Христос прв пат се јавува во книгата Откровение, Тој стои пред свеќниците на првото одделение на небесното Светилиште (види: Откровение 1,10-18).

`Прочитајте го текстот во Откровение 11,19. Зошто е значаен фактот дека Јован го видел ковчегот на Неговиот завет во второто одделение на земното Светилиште (види: 3. Мојсеева 16,12-14)?`

Сликата на ковчегот на заветот во Небесното светилиште несомнено укажува на Светињата над светињите, односно на второто одделение на небесното Светилиште. Во книгата Откровение не само што ја гледаме Исусовата служба во двете одделенија туку и клучниот и утешен факт дека настаните на Небото и Земјата се поврзани. Дури и среде неволјите во последните денови, како што е опишано во Откровението, можеме да бидеме сигурни дека „целото Небо е вклучено во подготовката на народот кој треба да опстане во Господовиот ден на подготовка. Врската меѓу Небото и Земјата изгледа многу тесна“ (Елена Вајт, *Мојот живот денес*, стр. 308).
