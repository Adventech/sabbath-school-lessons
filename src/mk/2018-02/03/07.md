---
title:  За натамошно проучување
date:   20/04/2018
---

„Во тоа Откровение се опишани длабоките Божји тајни. Веќе самото име што им е дадено на вдахновените страници на оваа книга ’Откровение’,  е во спротивност со тврдењето дека таа книга е запечатена. Откровението означува нешто што е откриено. Господ му ги открил на својот слуга тајните што се содржат во таа книга и Тој сака тие да му бидат достапни за проучување на секого кој има желба за тоа. Нејзините вистини се наменети за оние што живеат во последните денови од земната историја, исто како и за оние што живееле во деновите на Јована. Некои од настаните опишани во тоа пророштво му припаѓаат на минатото, некои се одигруваат сега, а некои ни го предочуваат крајот на големата борба меѓу силата на темнината и небесниот Кнез, додека некои го опишуваат триумфот и радоста на откупените на обновената земја“ (Елена Вајт, *Делата на апостолите*, стр. 584 оригинал).

Текстовите што ги проучувавме оваа седмица, кои се наоѓаат и на почетокот и на крајот на Откровението, покажуваат дека голем дел од оваа книга зборува за Исуса. Дури и покрај сите старозаветни укажувања на историските настани, Книгата Откровение повеќе нѐ учи за Господа Ису­са. Прочитајте уште некои текстови од Откровението кои зборуваат за Него: Откровение 3,14; 5,5.6; 7,14; 19,11-16. Кога ќе ги споиме сите овие текстови, добиваме силен опис на Исуса Христа и дознаваме што треба Тој да ни значи нам, кои тврдиме дека сме Негови следбеници.

**Прашања за разговор**

1. Што значи за нас фактот дека во целиот Нов завет се јавуваат текстови кои упатуваат на Стариот завет? Што ни кажува ова сознание за тоа колку е важно Писмото да зазема централно место во нашата вера и колку сериозно треба да ја сфатиме Божјата реч? Како можеме да се заштитиме од секој обид да се намали авторитетот на Светото писмо во нашиот живот и во животот на Црквата?

2. Прочитајте го Откровението и пронајдете што е можно повеќе текстови кои се однесуваат посебно на Исуса. Прочитајте ги тие текстови во класата. Што друго ни откриваат за природата, работата, силата и карактерот на нашиот Господ? Каква утеха примате од она што го откриваат овие текстови?

3. Како во светот на смртта можеме да пронајдеме надеж и утеха во ветувањето за воскресението од мртвите?
