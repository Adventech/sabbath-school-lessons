---
title:  'Христос во Откровението: Прв дел'
date:   18/04/2018
---

Сѐ во Откровение, од структура до содржина, има една цел: да го открие Исуса Христа.

Затоа воведните зборови на оваа книга гласат: „Откровение на Исуса Христа“ (*Apocalypsis Iesou Christou*). Тие обично се сфаќаат како 1) „Откровение од Исуса Христа“ или 2) „откровение за Исуса Христа“ (Oткро­вение 1,2). Фактот дека овде станува збор за „откровение“, не е во соглас­ност со мислењето на оние кои веруваат дека Откровението е премногу тешко за да може да се разбере. Зошто Господ би ја сместил таа книга во Библијата, ако не мислел да биде сфатена од страна на оние кои ја читаат?

`Што можеме да научиме за Исуса од стиховите во Откровение 1,1-8?`

Христос во Откровението е претставен како „Кнез на земните цареви“ (Откровение 1,5), а при крајот на книгата е опишан како „Цар над царевите“ (Откровение 19,16). Возвишена е веста дека, среде сиот метеж и збрка на Земјата, можеме да бидеме сигурни дека нашиот возљубен Господ и Спасител ја има конечната власт.

Откровение 1,5 јасно укажува на Христа како Откупител. Текстот кој гласи: „Кој нѐ љуби и кој нѐ изми од нашите гревови во својата крв“ укажува на неговата помирувачка смрт на крстот. Тој не само што нѐ оправдал туку и нё посветил (1. Коринќаните 6,11). Во текстовите како што е овој можеме да пронајдеме сигурност во спасението, бидејќи ни покажува дека Исус е Тој што ги мие нашите гревови. Ние, секако, не можеме тоа сами да го направиме.

`Што можеме да научиме за Исуса од стихот во Откровение 1,7?`

Суштината на целокупната христијанска вера е ветувањето дека Христос ќе се врати „на облаците“. Исус повторно ќе дојде. Тоа ќе биде буквално враќање за кое ќе сведочи целиот народ, настан кој еднаш засекогаш ќе стави крај на страдањата, збрката и пропаста на овој свет и ќе ги оствари сите ветувања во вечноста.

`Што дознаваме за Исус од текстот во Откровение 1,8? Каква надеж можеме да пронајдеме во овој стих, која може да ни пружи утеха со какви било искушенија да се соочуваме?`