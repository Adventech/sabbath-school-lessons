---
title:  ЗЛАТНИОТ ЛИК
date:   10/04/2018
---

Проучувачите на Библијата одамна ја забележале поврзаноста меѓу 3. глава на Книгата на пророк Даниел, извештајот за тројцата Евреи во полето Дури, и 13. глава на Откровението, описот на прогонството со кое се соочил Божјиот народ во минатото и со кое ќе се соочи во последното време.

`Споредете ги следните текстови: Даниел 3,1-6; Откровение 13,11-15. Кои сличности постојат меѓу овие два текста?`

Во двата случаи, во центарот се наоѓа прашањето за службата, но и двата зборуваат за присилна служба. Односно, политичките сили на власт бараат луѓето да им се поклонат ним, иако таквото право му припаѓа само на Господа.

`Прочитајте го текстот во Книгата на пророк Даниел 3,13-18. Што можеме да научиме од овој извештај а може да ни помогне да го сфатиме не само тоа со што ќе се соочиме во последните денови, туку како ќе се соочиме со она што доаѓа?`

Како најмоќен владетел на Земјата. Навуходоносор им се потсмевал на овие момчиња и на нивниот Бог зборувајќи: Кој е тој Бог што ќе ве спаси од моите раце? Тој наскоро дознал кој бил тој Бог, бидејќи подоцна изјавил: „Благословен да е Седраховиот, Мисаховиот и Авденаговиот Бог, кој го испрати својот ангел и ги избави своите слуги, оние кои се надеваа во Него, та не ѝ се покорија на царската наредба, туку побргу му ги предадоа своите тела на огнот, отколку да му служат или да му се поклонуваат на друг освен на својот Бог“ (Даниел 3,28).

Нема сомнение, откако го видел ова чудо, царот бил уверен дека има нешто посебно во тој Бог кому овие момчиња му служеле.

Меѓутоа, да претпоставиме дека тие момчиња не биле спасени од огнот, што, според нивното сфаќање, било јасно дека можело и тоа да се слу­чи (Даниел 3,18). Зошто сепак постапиле правилно и не ја послушале царевата заповед, и покрај тоа што можеле да бидат живи спалени? Овој извештај претставува силно сведоштво за нивната вера и подготве­ност цврсто да се држат за она во што веруваат, без оглед на последиците.

**Кога во последните денови ќе се јави прашањето за службата, како можеме да бидеме сигурни дека ќе останеме верни како нив? Ако сега не сме верни во „малку“, зошто сметаме дека ќе бидеме верни во нешто толку големо како што е последната криза?**
