---
title:  Верен во малку
date:   08/04/2018
---

**„Верниот во малку и во многу е верен, а несправедливиот и во многу и во малку е несправедлив“ (Лука 16,10).**

Обрнете внимание на овие Исусови зборови. Толку е лесно да се прави компромис, зар не, да се биде „неверен во малку“. Проблемот не лежи толку во тоа дека она што е „малку“ е важно само по себе; не. Затоа е „малку“. Како што многумина од нас знаат, било од лично искуство или од примерот на другите (или обете), проблемот е во тоа што еден компромис води кон друг, потоа кон следен, па следен, сѐ додека не станеме „и во многу неверни“.

Имајќи ја таа мисла на ум, ќе се осврнеме на 1. глава од Книгата на пророк Даниел, во која се забележани првите искуства на овие четворица Јудејци за време на Вавилонското ропство.

`Прочитајте ја 1. глава од Книгата на пророк Даниел. На кој начин ставот што го зазеле Даниел, Ананија, Мисаило и Азарија го одразувал она што стариот Израeл требало да претставува за другите народи? Види: 5. Мојсеева 4,6-8; Захарија 8,23.`

Иако текстот не ја поврзува непосредно храната што ја јаделе со фактот дека биле „десет пати подобри“ од останатите во „мудроста и разбирањето“ (Даниел 1,20), таа поврзаност е очигледна. Во оваа глава, исто така, се кажува дека Бог им го дал тоа знаење и разум. Односно, Господ можел да работи со нив благодарениe на нивната верност кон Него, која ја покажале со тоа што одбиле да јадат нечиста храна во Вавилон. Биле послушни и Бог ја благословил нивната послушност. Зар Бог не би направил нешто слично за стариот Израил како *целина* да се држел до учењето на Библијата постојано и верно како овие четири момчиња? Секако. Зар нема Тој да го направи истото за нас денес, во овие последни денови, ако сме верни?

`Со оглед на тоа дека ни е дадено толку голема светлина и вистина, како Црква треба да се запрашаме себеси: Дали сме верни и послушни на она што ни е дадено? Во исто време, на кој начин секој од нас поединечно може да заземе положба која ќе нѐ оспособи да бидеме моќни сведоци за Господа?`
