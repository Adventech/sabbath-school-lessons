---
title:  Најголемата измама
date:   27/05/2018
---

Првата лекција од ова тримесечје зборува за „космичката борба“, која, за жал, од вселената се проширила на Земјата.

Меѓутоа, проблемот е во тоа што многу луѓе, меѓу кои и христијаните, не веруваат во оваа голема борба затоа што не веруваат дека сатаната постои. Според нивното мислење, библиските текстови кои зборуваат за сатаната или за ѓаволот се само обид да се објасни злото и страдањето во светот. За голем број луѓе идејата за буквално, натприродно суштество кое има лоши намери кон човечкиот род е само дел од научната фантастика, како Дарт Вејдер во „Војна на ѕвездите“.

`Прочитајте ги следните текстови од Откровение. Што учат тие за постоењето на сатаната, а посебно за неговата улога во настаните на последните денови? Откровение 2,13.24; Откровение 12,3.7-9.12.17; Откровение 13,2; Откровение 20,2.7.10.`

Откровението прикажува со колкава сила ќе располага сатаната во последните денови над многу жители на Земјата, не одвраќајќи ги само од спасението, туку наведувајќи ги да ги прогонуваат оние кои му се вер­ни на Исуса.

Од сите „мисли“ на сатаната (2. Коринќаните 2,11) – превод на грчкиот збор noemata, „ум“ – можеби најголемата измама е таа да ги наведе луѓето да поверуваат дека тој не постои. Всушност, кој ќе побара засолниште од силниот непријател кого не го смета за реален? Интересно е што многу луѓе се изјаснуваат дека се христијани, а сепак идејата за буквалното постоење на ѓаволот не ја сфаќаат сериозно. Тие заземаат таков став затоа што го занемаруваат или коренито го менуваат толкува­њето на многуте текстови од Божјата реч кои го откриваат дејствувањето на сатаната и работата во овој свет, особено како што се приближуваме кон крајот на времето. Фактот дека многу луѓе ќе го отфрлат постоењето на сатаната, и покрај големите библиски докази, треба да биде силен потсетник колку е важно да разбереме што, всушност, учи Библијата.

`Иако Откровението зборува за измамите на сатаната, посебно во последните денови, каква возвишена надеж наоѓаме во оваа Книга (Откровение 12,11)? Кој е нашиот извор на сила против сатаната? `
