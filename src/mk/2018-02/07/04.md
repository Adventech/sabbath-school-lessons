---
title:  Одвратноста на запустувањето
date:   15/05/2018
---

Во својот важен говор за последното време, Христос укажува на „одвратноста на запустувањето“ (Матеј 24,15), слика од Книгата на пророкот Даниел (Даниел 9,27; 11,31; 12,11)

Бог го нарекува „одвратно“ она што претставува сериозно кршење на Неговиот закон, како што е идолопоклонството (5. Мојсеева 27,15) или развратните сексуални односи (3. Мојс. 18,22). Според тоа, „одвратноста на запустувањето“ опфаќала некој вид на верско отпадништво.

`Прочитајте го текстот во Евангелието според Матеј 24,15 и Лука 21,10. Како овие текстови ни помагаат подобро да сфатиме што зборувал Исус во врска со „одвратноста на запустувањето“?`

Овие два текста јасно покажуваат дека Исусовите пророштва, во поконкретна смисла, го вклучуваат страшното уништување кое ќе го погоди Ерусалим во 70 години од новата ера, кога незнабожечкиот Рим нема да го уништи само градот туку и светиот Храм.

Меѓутоа, постои и друго исполнување на ова пророштво во кое непосредните настани, како што е разорувањето на Ерусалим, укажувале на иднината, на настаните од последните денови. „Исус во Ерусалим гледал симбол на светот окоравен во неверство и бунт, кој бргу се приближува кон Божјите одмазднички судови“ (Е. Вајт, *Големата борба*, стр. 22 ориг.).

Во текстовите на Даниел 12,11 и 11,31 „одвратноста на запустувањето“ се спомнува со подоцнежниот период на Рим, времето на папската власт, во која е воспоставен нов систем на посредување и спасение, кој настојувал да го присвои она што Христос го направил за нас и што сега го прави во небесното Светилиште.

Осмата глава од Книгата на пророк Даниел, особено од 9. до 12. стих ни помага да ги сместиме овие настани во нивната историска рамка, врза­на за двата периода на Римската власт. Првиот период, кој се огледува во бр­зото хоризонтално ширење на малиот рог (Даниел 8,9), го покажува огромното царство на незнабожечкиот Рим. Во другиот период, (Даниел 8,10-12) малиот рог расте исправено, исфрлувајќи ги ѕвездите (прогонството на Божјиот народ) и издигнувајќи се себеси до „Заповедникот на Вој­ската“ (Даниел 8,11), Исус. Ова го претставува папскиот период, кој на­стапил по падот на паганското Римско царство, но и понатаму остану­ва Рим. (Затоа, еден симбол, малиот рог, ги претставува двата периоди на ис­тата сила). Судот и чистењето на Светилиштето во Книгата на пророк Даниел (Даниел 7,9.10; 8,14), и знаците на небото во Евангелието според Матеј (Матеј 24,29) го објавуваат Божјото залагање за Неговиот народ во последните денови.
