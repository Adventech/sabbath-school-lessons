---
title:  Десетте девојки
date:   16/05/2018
---

Откако дава опис на знаците на своето доаѓање во Евангелието според Матеј 24 глава, Исус во 25. глава зборува за подготовката за тој настан.

`Прочитајте ја параболата за десетте девојки во Матеј 25,1-13. Како Ису­совите зборови, забележани во овие стихови, можат да ни помогнат да сфатиме како можеме да се подготвиме за Неговото доаѓање?`

Исус го започнува овој дел од разговорот со параболата за десетте девојки. Фактот дека се наречени девојки укажува дека ги претставувале оние кои се изјаснуваат како христијани. Тие во борбата не се наоѓале на страна на сатаната. Споредени се со небесното царство (Матеј 25,1). Меѓутоа, на крајот од времето, сите заспале (Матеј 25,5). Христос веќе ги предупредил дека треба да стражарат (Матеј 24,42) и да останат будни за да не бидат неподготвени кога Тој ќе се врати.

Сите десет девојки имале светилки и сите излегле во пресрет на младоженецот, што значи дека сите го очекувале Неговото доаѓање. Бидејќи доцнел, сите оние кои верувале во Неговото доаѓање - заспале. Одеднаш. Среде ноќ, ги разбудила веста дека доаѓа младоженецот (Матеј 25,1-6).

Неразумните девојки биле запрепастени, неподготвени. Зошто? Во некои преводи стои забележано: „Зашто нашите светилници ни гаснат“. Во други преводи, верни на грчкиот оригинал, пишува „ќе се угасат“ (Матеј 25,8). Сѐ уште горел мал пламен. Сѐ уште имале масло, но не доволно за да бидат подготвени да го сретнат Христа.

Но, во што бил проблемот?

Овие девојки ги претставуваат христијаните кои чекаат Христос да се врати, но кои имаат површно искуство со Него. Тие имаат малку масло, што претставува слабо дејствување на Духот во нивниот живот, кое овозможувало само слабо треперење на светлината; биле задоволни со малку кога им било потребно многу.

„Светиот Дух дејствува врз срцето, и по желба и со дозвола од човекот Тој во него всадува нова природа; но групата, претставена со неразумните девојки, е задоволна со површна работа. Тие не го познаваат Бога, не го проучуваат неговиот карактер, не одржуваат постојана заедница со него и затоа не знаат како да му се доверат, како да живеат гледајќи во него. Нивната служба на Бога преминала во формализам“ (Елена Вајт, *Христовите параболи*, стр. 411 оригинал).

`Како можеме да се преиспитаме себеси и да бидеме сигурни дека не ја правиме истата грешка како овие луѓе? Ако себеси се препознаеме во таа улога, како можеме да се промениме?`