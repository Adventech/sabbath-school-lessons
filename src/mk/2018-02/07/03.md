---
title:  Да се истрае до крај
date:   14/05/2018
---

`Прочитајте ги следните текстови: Матеј 24,9; Oткровение 13,11-17. Какви сличности постојат меѓу Исусовите зборови во Евангелието според Матеј и она што Јован бил вдахнат да го напише во Откровението?`

Христос изразува загриженост за својот народ во последното време поради општата заблуда која ќе ги поттикне сите народи да се спротив­стават на вистинската вера и да наметнат лажен облик на богослужение во светот. Оние кои ќе останат цврсти, ќе се соочат со омрази, неволји, па дури и со смрт.

`Прочитајте го текстот во Евангелието според Матеј 24,13. Што е клучно за да бидеме спасени, да бидеме верни, дури и среде сеопштото противење?`

„Последната голема битка ќе можат да ја издржат само оние кои своите души ги засилиле со вистините на Библијата“ (Елена Вајт, *Големата борба*, стр. 593 оригинал). Според оваа изјава, сите кои ќе го зацврстат својот ум со библиските вистини нема да бидат заведени од измамите на последното време. Тие мораат да бидат втемелени во вистината за ова време, во спротивно, измамите ќе ги надвладеат.

`Прочитајте Евангелие според Матеј 7,24-27. Што друго е важно за да му останеме верни на Бога?`

Колку и да е важно интелектуално да бидеме втемелени во Божјата реч, според Исусовите зборови тоа сѐ уште не е доволно да нё оспособи цврсто да стоиме среде искушенијата со кои ќе се соочиме. Ние мораме да постапуваме во согласност со она што го знаеме; односно мораме да бидеме послушни на вистината каква што е во Исуса. Во претходната парабола, двајца градители ги слушнале Исусовите зборови. Разликата меѓу нив, меѓу истрајноста и неистрајноста, претставува послушноста на Исусовите поуки.

`Зошто оној кој е послушен останува да стои, а оној кој не е послушен паѓа? Како послушноста влијае на човековата истрајност во верата?`
