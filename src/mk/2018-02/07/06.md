---
title:  Употреба на даровите
date:   17/05/2018
---

`Прочитајте Евангелие според Матеј 25,13-30. Каква улога има употребата на даровите во подготовката за Христовото доаѓање?`

Иако Исус во овој текст раскажал поинаква приказна од претходната, и двете зборуваат за подготвеноста за Христовото доаѓање. И двете се занимаваат со оние кои биле подготвени и кои не биле. И двете ја прикажуваат судбината на оние кои, поради занемарување на духовниот живот, се соочиле со вечната смрт.

Како што маслото во параболата за десетте девојки го претставува Светиот Дух, така „вреќата“ или „вреќите со злато“, односно талантите (Матеј 25,15), од грчкиот збор talanta, претставуваат дарови. „Талантите ги претставуваат посебните дарови на Духот, заедно со сите природни способности“ (*The SDA Bible Commentary*, 5. книга, стр. 510).

Сите слуги во параболата примиле одредени добра од својот господар. Забележете дека тоа било богатство на господарот (Матеј 25,14), кое било доверено „секому според неговата способност“ (Матеј 25,15). Даровите им биле доверени; слугите, всушност, биле повереници на она што не го поседувале, но за тоа биле одговорни. Затоа, господарот, кога се врати, „ја прегледа сметката со нив“ (Матеј 25,19).

Духовните дарови потекнуваат од Светиот Дух (види: 1. Коринќаните 12,1-11.28-31; Ефесјаните 4,11). Постои радосна вест за оние кои сметаат дека го имаат најмалиот дар. Даровите никогаш не се примаат без Дарителот. Според тоа, примајќи го својот дар, тие го примаат најголемиот дар – Светиот Дух.

Даровите се веќе наши во Христа, но она што навистина го поседуваме зависи од нашето прифаќање на Светиот Дух и од нашето предавање Нему. Во тоа згрешил некорисниот слуга. Нему му бил даден дар, но тој не сторил ништо во врска со него. Не го унапредил. Не вложил напор да го земе она што милостиво му е дадено и да направи нешто со него. Затоа, Исус го нарекол „зол и мрзлив“ (Матеј 25,26) – силна осуда.

`Исус ја раскажал оваа парабола во рамките на последните денови и своето доаѓање. Што можеме да научиме за тоа колку е важно да ги употребуваме нашите дарови во подготовката за последното време? `
