---
title:  Силна потврда за пророштвата
date:   13/05/2018
---

Во завршните денови пред Исусовото распнување на крстот, учениците разговарале со него на Маслинската гора. Замислете дека сте слушнале како Исус вели дека Храмот ќе биде уништен. Никој не знае што точно размислувале учениците во тој момент, но прашањето што го поставиле подоцна укажува дека уништувањето на Храмот го поврзале со „крајот на светот“ (Матеј 24,3).

`Прочитајте го текстот во Евангелието според Матеј 24,1-25. Која општа порака Исус им ја упатил на своите следбеници за последните денови?`

Текстот во Евангелието според Матеј 24,1-25 јасно покажува дека Христос, меѓу останатото, е загрижен поради лагите кои со векови ќе го збунуваат Неговиот народ, сѐ до последните денови. Меѓу тие лаги ќе се најдат и лажните пророци и лажните христоси. Поединци ќе се појават тврдејќи дека го претставуваат Христа (лажни пророци), додека други ќе тврдат дека се лично Христос. Најстрашно е тоа што луѓето ќе им поверуваат.

Сведоци сме за непријатната и силна потврда на Божјата реч. Низ историјата, дури и денес, измамници навистина доаѓаат и зборуваат: „Јас сум Христос“. Какво извонредно пророштво! Живеејќи во времето во коешто живееме, можеме да ја согледаме со векови долгата историја и да видиме (на начин на кој не можеле оние што живееле во Христовото време) колку е вистинито тоа пророштво. Не треба да бидеме изненадени ако ваквите измами почнат да заземаат уште поголем замав додека се приближуваме кон конечната криза.

Исто така, во рамките на потврдувањето на верата, обрнете внимание како Исус ја опишал состојбата во светот. Од Христовото време, во различни периоди од земната историја, луѓето својата надеж ја полагале во она за кое верувале дека ќе го отстрани или барем во голема мера ќе го намали страдањето и маката на човечкиот род. Било да е во прашање политичко движење, технологијата, науката или разумот – луѓето полагале големи надежи дека сите овие нешта ќе создадат утопија на Земјата. Како што мачното сведоштво на историјата одново и одново покажувало, овие надежи секогаш биле неосновани. Денешниот свет е токму онаков каков што Исус рекол дека ќе биде. Христовите зборови, изговорени пред речиси две илјади години, покажуваат во колкава мера овие надежи навистина биле неразумни.

`Прочитајте Матеј 24,25. Каква поука ни дава овој стих и на кои начини може да ни помогне да се утврдиме во својата вера?`