---
title:  За натамошно проучување
date:   18/05/2018
---

„Човекот што примил еден талант ’отиде, ископа дупка во земјата, и го скри среброто на својот господар’.

Токму слугата со најмалечок дар го закопал својот талант. Тоа е опомена за сите што мислат дека затоа што немаат некои посебни природни дарби се ослободени од учество во Христовата служба. Кога би можеле да сторат нешто големо, велат тие, со радост би го сториле тоа! Но, бидејќи им се доделени само незначителни служби, тие мислат дека не ќе бидат виновни ако не сторат ништо. Во тоа грешат. Делејќи ги своите дарови, Господ всушност го става на проверка карактерот на човекот. Слугата кој одбил да го употреби тој еден талант со тоа го изневерил својот господар. Да примил пет таланти, тој би ги закопал и нив како што го закопал и оној еден. Отфрлајќи го својот еден талант, покажал дека ги презира небесните дарови.

’Оној што е верен во најмалото - верен е и во многу’ (Лука 16,10). Важноста на малечките работи често се потценува само затоа што се ма­лечки; но вистинската дисциплина во животот во најголема можна мера се учи преку малечките работи. Всушност, во христијанскиот живот ништо не е неважно. Ние во голема мера го загрозуваме изградувањето на својот карактер ако ја потценуваме важноста на малечките работи“ (Елена Вајт, *Христовите параболи*, стр. 355.356 оригинал).

**Прашања за разговор**

`1. За кои идеологии и идеали луѓето верувале дека ќе донесат утопија на Земјата? Кои идеи се во прашање и зошто без исклучок сите пропаднале?`

`2. Зошто послушноста кон она што Бог вели да го правиме ја јакне нашата вера? Односно, зошто верата без соодветни дела е мртва (Јаков 2,26)? Земајќи ги предвид неволјите што ги очекуваат оние „кои ги држат Божјите заповеди“ (Откровение 14,12), зошто е важно уште сега да се подготвуваме за она што ќе дојде кога најмалку ќе се надеваме?`

`3. Размислувајте повеќе за десетте девојки. Зошто параболата за нив претставува предупредување за нас, со оглед на тоа дека сите, гледано однадвор, изгледале слично и се однесувале слично. Како можеме да бидеме сигурни дека не сме во заблуда како неразумните девојки?`

`4. Што значи тоа дека, ако е можно, и „избраните“ ќе бидат измамени? Како го сфаќаме зборот „избрани“? (види: Матеј 24,31; Римјаните 8,33; Колошаните 3,12) што ни кажува тоа за големината на измамата?`
