---
title:  Од Сабота до Недела
date:   08/05/2018
---

Како христијани адвентисти често ги слушаме браќата и сестрите христијани од другите верски заедници дека Законот е укинат или дека повеќе не сме под Законот туку под благодатта. Меѓутоа, тие, всушност, велат дека е укината само четвртата заповед. Но, некои не мислат така. Тие сметаат дека седмиот ден, саботата, е заменет со првиот ден, недела, во знак на сеќавање на Исусовото воскресение.

Тие веруваат дека тоа можат да го докажат со библиски текстови.

Следат новозаветни текстови кои многу христијани обично ги цитираат со намера да покажат дека седмиот ден, сабота, од Стариот завет во Новиот завет е заменет со првиот ден. Додека ги читаме, се прашуваме дали тие навистина зборуваат за промена на денот или само ги опишуваат тогашните настани, не издигнувајќи ги на ниво на воспоставување на промени.

`Прочитајте го текстот во Евангелието според Јован 20,19-23. Каква е причината што учениците се собрале во таа соба? Дали во прашање било богослужението во чест на Христовото воскресение, како што некои тврдат?`

`Прочитајте го текстот во Дела апостолски 20,6.7. Што е тоа, ако постои нешто, што укажува дека саботата е променета во недела, првиот ден од седмицата? Види: Дела апостолски 2,46.`

`Прочитајте го текстот во 1. Коринќаните 16,1-4. Покрај фактот што требало да собираат милостина по куќите во првиот ден од седмицата, што можеме да научиме од овој текст за промената од сабота во недела?`

Овие текстови ја претставуваат срцевината на „доказите“ кои се користат во ширењето на учењето дека првиот ден во седмицата го заменил седмиот ден, саботата. Освен што неколку пати е опишано дека верниците се собрале од различни причини, ниту еден текст не укажува дека овие собирања претставувале богослуженија кои се одржани првиот ден како замена за седмиот ден, саботата. Поединци на овие стихови им припишуваат значење какво никогаш не го имале.
