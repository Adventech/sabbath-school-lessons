---
title:  Седмиот ден во Новиот Завет
date:   09/05/2018
---

Како што видовме во отсекот од вторникот, текстовите кои обично се користат за ширење на идејата дека неделата ја заменила саботата, всушност, и не зборуваат за тоа. Впрочем, секое укажување во Новиот завет дека седмиот ден е сабота, открива дека таа и понатаму била празнувана како една од Божјите заповеди.

`Прочитајте Евангелие според Лука 4,4-16; 23,55.56. Што ни кажуваат овие текстови за седмиот ден, саботата, пред и по Христовата смрт?`

Забележете дека жените, кои го поминувале времето со Христа,  „почиваа, според заповедта“ (Лука 23,56). Очигледно е дека Законот се однесувал на четвртата заповед, напишана на камените плочи на Синај. Нема знаци дека од времето поминато со Исус научиле нешто друго освен да ги држат Божјите заповеди, вклучувајќи ја и заповедта за саботата. Всушност, Христос им рекол на своите ученици: „Ако Ме љубите, ќе ги пазите Моите заповеди“ (Јован 14,15). Неговите заповеди, кои Тој лично ги држел, го опфаќале и седмиот ден, саботата. Ако требало неделата да ја замени саботата, тогаш овие жени тоа би го знаеле.

`Прочитајте ги следните текстови: Дела апостолски 13,14.42-44; 16,12.13. Какви докази ни пружаат овие стихови во врска со празнувањето на седмиот ден, саботата? Каков доказ ни даваат за празнувањето на првиот ден во седмицата?`

Во овие текстови не наоѓаме доказ за промена на саботата во недела. Наместо тоа, тие јасно укажуваат на обичајот да се држи саботата меѓу првите христијани.

Текстот од Дела апостолски 16,13 е посебно интересен, затоа што дејството се одвива надвор од синагогата. Верниците се собрале на брегот на реката, каде некои „имаа обичај“ да се молат. Тоа го правеле седмиот ден, во сабота, и многу години по Исусовата смрт. Ако се случила промена во недела, ништо во овие текстови не упатува на тоа.

`Како на ненаметлив начин и без осудување, можете да им сведочите за седмиот ден, саботата, на оние кои ја празнуваат неделата?`
