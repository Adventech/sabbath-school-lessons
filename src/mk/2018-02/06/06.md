---
title:  Обид за промена на Саботата
date:   10/05/2018
---

Божјиот закон, Десетте заповеди, и понатаму важат (види: Јаков 2,10-12), а тој Закон го опфаќа и седмиот ден, Саботата. Зошто тогаш толку многу христијани ја празнуваат неделата, иако не постои библиска оправданост за тоа?

Во 7. глава во Книгата на пророк Даниел се зборува за четири големи царства: Вавилон, Медо-Персија, Грчко-македонското царство и потоа Рим, кој е четврто и последно земно царство. Во подоцнежниот период од Римското царство е прикажано како од него излегува силата на малиот рог (Даниел 7,8). И понатаму станува збор за Римското царство, само што е во прашање неговиот подоцнежен облик. Што друго би можела да биде оваа сила, освен папството, кое се издигнало непосредно од Рим и до ден-денес е негов дел? Томас Хобс околу 1600. година забележал „Ако го разгледаме потеклото на оваа голема црковна власт, лесно ќе забележиме дека папството не е ништо друго туку духот на мртвото Римско царство, кој седи крунисан на неговиот гроб“ (*Leviathan* [Oxford: Oxford University Press, 1996] стр. 463).

`Прочитајте го текстот во Книгата на пророкот Даниел 7,23-25. Што учат овие стихови, а може да ни помогне да го сфатиме потеклото на празнувањето на неделата?`

Во оригиналниот арамејски јазик, во 25 стих, се истакнува дека силата на малиот рог „имала намера“ да го промени Законот. Која земна сила смее да го менува Божјиот закон? Иако одредени подробности не ни се познати, знаеме дека под папскиот Рим седмиот ден, саботата, била заменета со обичајот да се празнува неделата, обичај кој толку цврсто се вкоренил што протестантската реформација го одржала сѐ до 21 век. Денес повеќето протестанти и понатаму го празнуваат првиот ден од седмицата, наместо да го следат библискиот налог за седмиот ден.

`Прочитајте го текстот во Откровение 13,1-7 и споредете го со стиховите од Книгата на пророкот Даниел 7,1-8.21.24.25. Каква слична слика е употребена во овие текстови која ни помага да ги сфатиме настаните на последните денови?`

Користејќи ја сликата непосредно од Книгата на пророкот Даниел, која ја опфаќа сликата за подоцнежниот (папскиот) период на Рим, Откровението ни укажува на прогонството во последното време кое ќе биде насочено кон оние кои одбиваат да се „поклонат“ според налогот на силите кои ги забележуваме во Откровението.

`Како текстот од Откровение 14,6.7, особено 7 стих, кој го одразува јазикот на четвртата заповед (2. Мојсеева 20,11), покажува дека прашањето за саботата ќе биде клучно во кризата на последното време во врска со тоа на кого му се поклонуваме?`
