---
title:  Ветување
date:   06/05/2018
---

Едно од највозвишените ветувања во Библијата го наоѓаме во Посла­нието до Римјаните 8,1: „Сега нема осудување за оние, кои се во Христа Исуса, и одат не по телото, а по Духот.“ Овие зборови се како врв, заклучок од претходните мисли. Само со проучувањето на Павловите зборови, кои му претходат на овој стих, можеме подобро да ја сфатиме надежта, како и ветувањата дадени во овој текст.

`Прочитајте го текстот во Посланието до Римјаните 7,15-25. Која е суш­тината на она што Павле го кажува во овие стихови и неговите зборови во Римјаните 8,1 ги прави толку уверливи?`

Иако во христијанството се воделе големи расправи за тоа дали Павле овде зборувал за себе како верник или не, едно е јасно: Павле зборувал за реалноста на гревот. Сите, па дури и христијаните, можат да се поистоветат со борбата на која Павле овде укажува. Кој во својот живот не го почувствувал влијанието на телото и „гревот кој живее во“ нас, кој нё тера да го правиме она за кое знаеме дека не би требало, или да не го правиме она за кое знаеме дека би требало? Според Павле, проблемот не е во Законот, туку нашето тело.

Кој не се нашол во прилика да сака да го направи она што е правилно, а го прави она што е погрешно? Иако Павле не зборува за неизбежноста на гревот во животот на новородениот христијанин, тој со сигурност ја потврдува секогаш присутната борба со која се соочува секој оној кој тежнее да му биде послушен на Бога.

Така, тој ги изговара познатите зборови: „Беден човек сум јас! Кој ќе ме спаси од ова смртоносно тело“ (Римјаните 7,24). Павле одговор пронаоѓа во Исуса, во големото ветување за тоа дека „нема осудување“ за оние кои веруваат во Исуса, кои со благодат одат по Духот. Да, верниците се борат; се соочуваат со искушенија; гревот е реален. Меѓутоа, со вера во Исуса, оние кои веруваат повеќе не се осудени од страна на Законот; тие го држат. Според тоа, тие учат да одат по Духот а не „по тело“.

`Повторно прочитајте го денешниот библиски текст. На кои начини можете да се поистоветите со она што го кажува Павле овде? Зошто тогаш, текстот во Римјаните 8,1 претставува толку прекрасно ветување?`
