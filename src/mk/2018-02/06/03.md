---
title:  Законот и гревот
date:   07/05/2018
---

Во отсекот од неделата ги читавме стиховите (Римјаните 7,15-25) во кои се спомнува дека гревот постои во животот на секој човек, дури и во животот на христијаните. Меѓутоа, во стиховите што им претходат на овие, Павле зборува за Законот кој покажува колку гревот е распространет и погубен.

`Прочитајте го текстот во Посланието до Римјаните 7,1-14. Каков однос владее меѓу законот и гревот? Што ни кажуваат овие стихови за неможноста да бидеме спасени со Законот?`

Две клучни работи произлегуваат од учењето на Павле. Прво, тој пока­жу­ва дека Законот не претставува проблем. Законот е „свет и праведен и до­бар“. Проблемот лежи во гревот, кој води во смрт. Втората подробност е дека Законот е немоќен да нѐ спаси од гревот и смртта. Тој укажува на про­блемот на гревот и смртта. Ако ништо друго, Законот го прави пробле­мот на гревот и смртта уште поочигледен, но не нуди никакво решение.

Само површниот читател, врз основа на овие стихови, би можел да тврди дека Законот, Десетте заповеди се укинати, занемарувајќи ги бројните други стихови кои покажуваат дека Законот важи и денес. Таквиот став е спротивен на Павловите зборови. Ништо од тоа што Павле овде го бележи, нема смисла ако Законот е укинат. Неговото тврдење се темели на претпоставката дека Законот и понатаму е задолжителен, бидејќи Законот е тој кој укажува на стварноста на гревот и на потребата за Евангелието. „И така, што да речеме? Дали е Законот грев? Далеку од тоа! Сепак, јас го запознав гревот само преку Законот, зашто не би ја запознал страсната желба, ако Законот не рече: ’Не ќе пожелуваш’“ (Римјаните 7,7).

`Прочитајте го внимателно текстот во Посланието до Римјаните 7,13. Што кажува Павле овде не само за Законот, туку и за тоа зошто сѐ уште е неопходен?`

Законот не ја донесува смртта, туку гревот. Законот само покажува колку гревот е погубен; Законот е добар бидејќи укажува на гревот. Тој само нема решение за него, но Евангелието има. Павле сака да нагласи дека, како христијани, како оние кои се спасени во Христа, треба да служиме „со обновен дух“ (Римјаните 7,6); односно да живееме со Исуса во заедница заснована на верата, потпирајќи се на Неговите заслуги и на Неговата праведност кога е во прашање спасението (тема за која многу се зборува во Посланието до Римјаните).

`Како личното искуство во држењето на Законот ви ја покажало потребата за Божјата благодат?`