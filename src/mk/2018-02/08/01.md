---
title:  Поклонете се на Создателот
date:   19/05/2018
---

### Прочитајте ги библиските текстови
Откровение 14,6.7; Матеј 24,14; Галатите 3,22; Лука 23,32-43; 1. Мојсеева 22,12; Откровение 14,8-2.

> <p>Запомнете го стихот</p>
> „И видов друг ангел како лета посреде небото, имајќи вечно Евангелие, за да им го проповеда на жителите на земјата: и на секоја народност и на секое племе и јазик и народ“ (Откровение 14,6).

Како христијани адвентисти веруваме во библискиот поим „сегашна вистина“ (2. Петрово 1,12). Всушност, станува збор за идејата дека Бог на луѓето им ја открива вистината во време кога тоа е потребно, односно, со текот на времето, Господ на луѓето им дава сѐ поголема светлина. Првото евангелско ветување (1. Мојсеева 3,15), на паднатата брачна двојка ѝ открило дека надежта ќе се открие преку семето на жената. Ветувањето дадено на Аврам дека од него „ќе стане голем и броен народ“ и дека во него ќе „бидат благословени сите народи на земјата“ (1. Мојсеева 18,18) е попотполно откровение на евангелското ветување. Доаѓањето на Исус, кој објавил дека „Човечкиот Син не дојде да Му служат, туку да служи и да ја даде својата душа за откуп на мнозина“ (Марко 10,45), секако претставува уште поголемо откровение на евангелската вистина.

Денес веруваме дека Тројната ангелска вест од Откровение 14,6-12 е „сегашна вистина“ за оние кои живеат во последните денови пред второто Христово доаѓање и исполнување на сите наши христијански надежи.

Оваа седмица посебно ќе се сосредоточиме на првата ангелска вест бидејќи содржи вистини кои се важни за оние кои настојуваат да останат верни среде опасностите на последното време. 
