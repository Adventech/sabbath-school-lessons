---
title:  Сеопштиот карактер на Евангелието
date:   20/05/2018
---

`Прочитајте ги следните текстови: Откровение 14,6; Матеј 24,14; 28,19. Која слична тема ја наоѓаме во овие стихови? Како тие ни помагаат да сфатиме колку мисионската работа и сведочење се важни во остварувањето на нашата цел како Црква?`

Во одредена смисла, би можеле да кажеме дека првата ангелска вест за Големиот налог (Матеј 28,19) е дадена во рамките на последните дено­ви. Тоа, всушност, е „сегашната вистина“.

Забележете дека во сите три текстови е нагласено објавувањето на Евангелието на целиот свет, на „сите народи“, „на секоја народност и на секое племе и јазик и народ“. Со други зборови, оваа порака има сеопшт карактер. Секоја душа треба да ја слушне.

`Прочитајте го текстот во Посланието до Галатјаните 3,22. За што се зборува во овој текст, а нам ни помага да сфатиме зошто целиот свет треба да ја слушне веста за Евангелието?`

Сеопштиот карактер на гревот го објаснува сеопштиот карактер на нашата мисија и повик. „Секое племе и колено, јазик и народ“ згрешиле и го прекршиле Божјиот закон и „сите ги затвори под грев“. Адамовиот пад во Едемската градина влијаел на секое човечко суштество; ниедно племе, колено или народ не се спротивставиле на тоа влијание. Сите се соочуваме со непосредните последици на гревот, и ако решението не е овозможено, сите би се соочиле со конечната последица - вечна смрт.

Тоа решение, секако, е обезбедено преку животот, смртта, воскресението и Исусовата служба во небесното Светилиште. Исус е единственото решение за проблемот на гревот. Секој треба да ја познава возвишената надеж за тоа што Бог им понудил на луѓето во Исуса Христа. Затоа адвентистичките христијани тргнале низ светот, настојувајќи да им ја однесат веста за Исуса на оние кои сѐ уште не слушнале за неа.

`Зошто ширењето на евангелската вест на другите им донесува толку духовни предности на оние кои ја шират? Односно, зошто, мисионската работа е еден од најдобрите начини да се подготвиме за Исусово­то доаѓање?`
