---
title:  "„Настапи часот на неговиот суд“"
date:   23/05/2018
---

Во првата ангелска вест, мислата да се боиме од Бога и дека треба да му оддадеме слава е поврзана со судот (Откровение 14,7). Ако Библијата е јасна, кога станува збор за секое учење, јасна е и кога истакнува дека Бог е Бог на правдата и на судот. Еден ден судот и правдата, кои толку многу му недостасуваат на овој свет, навистина ќе дојдат. Затоа не е чудно што луѓето треба да се бојат од Бога.

Од таа причина „вечното Евангелие“, исто така, ја опфаќа и реалноста на судот. Каков однос владее меѓу овие два поима? Ако Евангелието значи „Радосна вест“, тоа значи дека иако сите сме грешници и иако сите сме го прекршиле Божјиот закон, кога ќе дојде денот на судот, исто како и разбојникот на крстот, нема да се соочиме со казната која ја заслужуваме за своите гревови и за кршењето на Законот.

`Прочитајте ги следните текстови и запрашајте се во каква положба би се наоѓале ако се потпирате на своите заслуги? Матеј 12,36; Проповедник 12,14; Римјаните 2,6; 1. Коринќаните 4,5.`

Бог, кој го знае бројот на влакната на нашата глава, ќе му суди на светот. Токму тоа е причината зошто „вечното Евангелие“ е радосна вест. Судот се ближи, но нема „осудување“ за верните Исусови следбеници, кои се очистени, посветени и оправдани во името на Господа Исуса (види: 1. Коринќаните 6,11), бидејќи Исус Христос е нивната правда, а со Неговата правда ќе поминат на судот.

„Човекот не може со своја сила да се одбрани од нападите на непријателот. Тој стои пред Бога во својата облека извалкана од гревот, признавајќи ја својата вина. Но, Исус е нашиот Застапник, кој се залага за сите кои со покајание и вера му ги довериле своите души Нему, Тој да се грижи за нив. Тој се застапува за нивниот случај и, со моќниот доказ од Голгота, го победува нивниот тужител. Неговата совршена послушност на Божјиот закон му ја дала сета власт и на Небото и на Земјата и Тој од својот Отец бара милост и помирување за грешниот човек“ (Елена Вајт, *Testimonies for the Church*, 5. книга, стр. 471).

`Каква поука ни дава стварноста на судот за тоа дека имаме крајна потреба да ни биде простено? Како на другите, кои ви направиле нешто лошо, можете да им ја пружите милоста и проштавањето кое Бог ни го нуди преку Христа?`
