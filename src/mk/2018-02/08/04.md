---
title:  "„Бојте се од Бога и подајте му слава“"
date:   22/05/2018
---

Откако зборувал за објавувањето на „вечното Евангелие“ во целиот свет, првата ангелска вест ја проширува оваа порака. Додека го објавуваме „вечното Евангелие“, мораме да ги вклучиме вистините кои се дел од оваа евангелска порака за ова време. Со други зборови „сегашната вистина“ за последното време, исто така го вклучува текстот од Откровение 14,7.

`Прочитајте го текстот во Откровение 14,7. Што значи да се боиме од Бога и да Му оддадеме слава? Како можеме тоа да го направиме? Како овие поими се согласуваат со Евангелието?`

Да се боиме од Бога и да Му оддадеме слава, тоа не се неповрзани поими. Ако искрено се боиме од Бога во библиска смисла, ќе Му оддадеме слава. Едното треба непосредно да води кон другото.

Прочитајте ги следните текстови. Како тие ни помагаат да сфатиме што значи „да се боиме од Бог“ и како тој страв е поврзан со оддавањето слава Нему? 1. Мојсеева 22,12; 2. Мојсеева 20,20; За Јов 1,9; Проповедник 12,13; Матеј 5,16.

Мислата дека човекот се бои од Бога, во овие стихови е поврзана со послушноста кон Него. Кога сме му послушни на Бога, кога го правиме она што е правилно, ние Му оддаваме слава. Иако често се вели дека, ако се боиме од Бога, тоа значи да имаме стравопочит кон Него или да Му укажуваме почитување, тоа сепак треба да биде подлабоко искуство. Кажано ни е дека треба да се боиме од Бога. Ние сме паднати суштества, грешници, суштества кои заслужуваат смрт. Кој во одредени моменти не ја увидел грдотијата на своите дела и што заслужил од раката на праведниот Бог поради тие дела? Тоа е *стравот Божји*. Тоа е стравот кој нѐ води прво до крстот за да побараме проштавање, а потоа да бараме Божјата сила да нѐ исчисти од злото кое, кога не би бил крстот, би направило да ја изгубиме својата душа (види: Матеј 10,28).

`Какво е вашето искуство кога е во прашање Божјиот страв? Како добрата мера на овој страв може да биде добра за нас во духовна смисла и како може да ни помогне посериозно да ја сфатиме верата и она што Бог го бара од нас?`
