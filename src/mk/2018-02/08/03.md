---
title:  "Разбојникот на крстот и „Вечното Евангелие“"
date:   21/05/2018
---

Во Откровение 14,6 забележана е веста која треба да му се објави на светот – „вечното Евангелие“. Тоа е порака на надеж за луѓето во светот, кој сам по себе не нуди никаква надеж.

`Прочитајте го текстот во Евангелието според Лука 23,32-43. Како овој извештај ни ја открива возвишената надеж во „вечното Евангелие“ за сите грешници?`

Пишувајќи за разбојникот, Елена Вајт рекла дека, иако не бил некој закоравен злосторник, сакал да го „задуши осведочувањето“ за Исуса, и така „тонел сѐ подлабоко и подлабоко во гревот, додека не е фатен, обвинет како злосторник и осуден да умре на крст“ (*Копнежот на вековите*, стр. 749. оригинал).

Сепак, што се случило со него. Додека висел на крстот, разбојникот увидел кој е Исус, и запекал: „Исусе, спомни си за мене, кога ќе дојдеш во Твоето Царство!“ (Лука 23,42)

Што му одговорил Исус? Дали рекол: *Па, пријателе, би сакал да ти помогнам, но не требаше да ги задушуваш своите осведочувања тонејќи сѐ подлабоко и подлабоко во грев?* Дали Исус цитирал една од своите поранешни проповеди: „Ако вашата праведност не ја надмине праведноста на книжниците и фарисеите, нема да влезете во царството небесно“ (Матеј 5,20). Дали Исус на кој било друг начин ги изнел грешките на разбојникот што ги направил во минатото?

Не.

Наместо тоа, Исус се свртел кон злосторникот, кон овој разбојник со расипан карактер, кој немал што да понуди, кога е во прашање праведноста, и кој порано Му се потсмевал (Матеј 27,44). Гледајќи го како нов човек, Исус рекол: *Ти велам сега, те уверувам сега, дека твоите гревови, твоите лоши дела, твоите грешки ти се простени и дека* „ќе бидеш со Мене во рајот“ (Лука 23,43).

Ова е „вечното Евангелие“; темелот на Првата ангелска вест. Без оваа вистина, ништо што учиме за Законот, за саботата или за состојбата на мртвите, не е важно. Какво добро претставуваат овие учења ако го немаат „вечното Евангелие“ за свој центар?

`Каква надеж можете да извлечете од овој извештај?`
