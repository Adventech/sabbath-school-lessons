---
title:  Божјиот знак според кој се препознава неговиот народ
date:   10/06/2018
---

`Во старозаветно време постоеле два надворешни знаци според кои се препознавал Божјиот вистински народ. Еден од нив било обрежувањето. Кој прв го примил овој знак? 1. Мојсеева 17,9-11.`

Бог му наложил на Аврама и на неговите потомци да се обрежат како знак на заветот на спасението. Машките новороденчиња требало да се обрежат осмиот ден по раѓањето (3. Мојсеева 12,3). Меѓутоа, овој обред има и подлабоко значење. Требало да претставува потреба за „обрежување“ или обнова на срцето (види: 5. Мојсеева 30.6). Затоа Павле пишува: „Зашто не е Јудеец оној, кој е тоа надворешно, ниту е вистинско обрезание она, што е надворешно - врз телото - туку Јудеец е оној, кој е тоа во внатрешноста; а вистинското обрезание на срцето е по Дух, а не по буква. Неговата пофалба не е од луѓето, а од Бога“ (Римјаните 2,28.29).

Текстовите како што се 1. Коринќаните 7,19; Галатјаните 5,6 и 6,15 покажуваат дека обрежувањето во Новиот завет е заменето со крштавањето, кое претставува обратување, „ново создавање“, умирање за гревот и станување во нов живот (види: Римјаните 6,3.4). Од таа причина, Павле вели дека обрежувањето повеќе не е важно, „туку верата, која дејствува преку љубовта“ и „извршувањето на Божјите заповеди“.

`Кој друг надворешен знак го дал Бог според кој се препознавал неговиот народ и зошто бил даден? 2. Мојсеева 31,13.17; Езекиел 20,12.20.`

Забележете дека саботата како знак потекнува уште од времето на создавањето (види: 1. Мојсеева 2,2.3), додека обрежувањето почнало да се применува дури од Аврама. Од таа причина Исус, укажувајќи на создавањето, рекол дека „саботата е воспоставена заради човекот“ (Марко 2,27). По ова се гледа дека ние му припаѓаме на Бога - со создавањето, затоа што нѐ создал, и со откупувањето, бидејќи нѐ оправдува и нѐ посветува. Значи, иако Павле вели дека обрежувањето веќе не е важно, тој тврди дека држењето на Божјите заповеди (вклучувајќи го и празнувањето на саботата) и понатаму важи (види: Евреите 4,9).

`Како вашите мисли и намери откриваат дали вашето срце е навистина обрежано?`