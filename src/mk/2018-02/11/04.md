---
title:  Божји печат
date:   12/06/2018
---

Печатот, исто како и потписот, се користи за заверување на документи. Во дамнешни времиња веродостојноста или сопствеништвото се потврдувало со втиснување на печат врз мек восок или глина, кој го претставувал авторитет на сопственикот во чија сопственост бил.

`Што е Божји печат, како се дава и кога? Ефесјаните 1,13.14; Ефесјаните 4.30; 2. Тимотеј 2,19; Откровение 7,1-4; Откровение 14,1.`

Божјиот печат е знак за Божјо сопствеништво и заштита на Неговиот народ. Павле го опишува запечатувањето во врска со обраќањето и при­мањето на дарот на Светиот Дух. Тој овој дар го нарекува „залог“ кој им е даден на сите верници како сигурност за комплетното откупување и идното наследство кое ќе го примат кога Исус ќе дојде.

Во Откровение е прикажано уште едно запечатување токму пред второто Христово доаѓање. Со овој последен печат запечатени се 144,000 при излевање на Светиот Дух во време на позниот дожд. Тие на своето чело го имаат запишано Божјото име (или потпис). Со дејствувањето на Светиот Дух во нивниот живот тие го одразуваат Божјиот карактер.

`Споредете го Божјиот печат со жигот (белегот) на ѕверот. Кои разлики меѓу нив се споменуваат овде? Откровение 7,3; Откровение 14,9.`

Печат им се дава на вистинските Божји следбеници, а жиг на оние кои му се поклонуваат на ѕверот. Печатот се става само на челото, што упатува на конечната одлука на умот да му служи на Бога на начин како што Тој заповедал. Жигот, од друга страна, се става на челото или на раката. Тоа значи дека луѓето можат да се поклонуваат на ѕверот од две причини. Или се согласуваат со тоа, мислејќи дека вистински му служат на Бога, или не се согласуваат со тоа, но и понатаму постапуваат така бидејќи се плашат од сериозни последици доколку не се потчинуваат: нема да можат да купуваат, ниту да продаваат или на крајот ќе бидат убиени (Откровение 13,17.15).

`„Оние кои се соединуваат со светот стануваат слични на него и се подготвуваат да го примат жигот на ѕверот. Оние, пак, кои не се надеваат во себе, кои се понизни пред Бога и ја чистат својата душа преку послушност на вистината, тие попримаат небесен карактер и се подготвуваат да го примат Божјиот печат на своето чело“ (Елена Вајт,** *Testi­monies for the Church,* **5 книга, стр. 216).`