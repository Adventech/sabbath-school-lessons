---
title:  Саботата како печат
date:   14/06/2018
---

Како што видовме, седмиот ден, сабота, претставувала знак на Божјиот народ низ целата историја, почнувајќи од Адама и Ева, па сё до времето на Израел. Исто така, таа нејзина улога продолжила и во новозаветната црква, ја забележуваме во животот на Исус и апостолите, а ќе биде и препознатлив знак на Божјиот народ во последното време на оние „кои ги пазат Божјите заповеди и верата во Исуса“ (Откровение 14,12).

`Зошто саботата е толку важна и какво посебно значење има за христијаните? 2. Мојсеева 20,8-11; Евреите 4,9.10. `

Саботата се јавува во срцето на Десетте заповеди. Создателот ја дал како знак или печат на својата власт. Во заповедите за саботата го препознаваме Бога по името „Господ, твојот Бог“. Ја препознаваме областа над која има надлежност, „небото и земјата, морето и сё што е во нив“. Исто така го препознаваме темелот на Неговата власт „Зашто во шест денови Господ ги направи небото и земјата... а на седмиот ден се одмори“.

Новиот завет го прикажува Исуса како Оној преку кого Бог создал сё (Јован 1,1-3; Колошаните 1,16; Евреите 1,1.2). Токму Исус го создал нашиот свет за шест дена и се одморил во седмиот. Затоа е важно тоа што Исус, додека висел на крстот тој петок попладне, изговорил: „Се сврши“ (Јован 19,30). Како што отпочинал во сабота откако го завршил создавањето, така се одморил во гробницата во сабота откако се принел себеси како жртва, откако умрел наместо нас поради нашето откупување. Значи, саботата била двапати благословена, првиот пат за време на создавањето, а потоа на крстот. Затоа, според посланието до Евреите, со одмарањето во саботниот ден христијанинот покажува дека и „тој се одморил од своите дела, како и Бог од Своите“ (Евреите 4,10).

Саботата е совршен симбол кој укажува дека не можеме сами себеси да се спасиме, туку дека од почетокот до крајот тоа Христово дело е овозможено преку верата (споредете: Евреите 12,2).

`Ако саботата е симбол за одморање од нашите дела, што претставува држењето на неделата и како тоа се вклопува во основниот карактер на Вавилон?`
