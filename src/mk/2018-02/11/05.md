---
title:  Жиг на ѕверот
date:   13/06/2018
---

Што претставува овој жиг чие примање треба да го избегнеме? Како што забележавме во една од претходните лекции, четвртиот ѕвер од 7 глава од Книгата на пророк Даниел, во својата подоцнежна фаза (исто така опишан како ѕвер од морето во Откровение 13 глава), „ќе помислува да ги измени времињата и Законот“ (Даниел 7,25). Една заповед која помислувал да ја промени била четвртата заповед за саботата – единствената од сите десет која се однесува на времето и непосредно укажува на Бога како на Оној кој го создал „небото и земјата, морето и сѐ што е во нив, а на седмиот ден се одмори“ (2. Мојсеева 20,11).

Првата ангелска вест – која читателот го враќа токму на оваа заповед, онаа која ѕверот настојувал да ја промени – јасно зборува дека само на Господа треба да му се поклонуваме како на Создател. Понатаму, по опомената каква судбина ги чека оние кои му се поклонуваат „на Ѕверот, и на неговиот лик“ (Откровение 14,9), Божјиот верен народ е опишан во 12 стих.

`Прочитајте го текстот во Откровение 14,12. Имајќи ја на ум непосредната рамка, како овој опис на Божјиот верен народ ни помага да сфатиме зошто саботата е толку важна во завршните настани?`

Текстот гласи: „Тука е трпението на светите, кои ги пазат Божјите заповеди и верата во Исуса“ (Откровение 14,12). Како што видовме, „Божјите заповеди“ ја опфаќаат и четвртата заповед за саботата, која упатува на Бога како на Создател, како Оној кому единствено треба да му се поклонуваме. Не треба да нѐ чуди што мнозина прашањето за „жигот на ѕверот“ го поврзуваат со прашањето за празнувањето на неделата, фалсификуваната „сабота“, што во Библијата не е наложено, наспроти држењето на четвртата заповед, која е дадена во Библијата.

Дали тоа значи дека христијаните кои одржуваат богослужба во недела уште сега го имаат жигот на ѕверот? Не. Според текстот од Откровение 13,15, оние кои одбиваат да му се придружат на ова лажно поклонување на ѕверот, ќе бидат убиени. На крај, тоа прашање ќе стане прашање на живот и смрт. Очигледно е дека настаните сѐ уште не ја достиг­нале таа точка и жигот на ѕверот нема да биде даден до оваа конечна проба. Според тоа, никој сѐ уште не го примил жигот на ѕверот.

`Божјите заповеди. Исусовата вера. Зошто овие работи, дури и сега, се клучни одлики на прашањето што значи да се биде вистински христијанин?`
