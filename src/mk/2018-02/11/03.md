---
title:  Ѕверот и лажното богослужение
date:   11/06/2018
---

`Што можеме да научиме од следните текстови за тоа колку е важно да го избегнеме „жигот на ѕверот“? Откровение 13,17; Откровение 14,9.10; Откровение 16,2.`

Ќе го примат непомешаниот Божји гнев, ќе бидат казнени со седумте последни зла, и на крај ќе бидат фрлени во огненото езеро. Каква спротивност од оние кои одбиле да го примат жигот на ѕверот и кои стојат на стакленото море и победоносно пеат песни во слава на Бога и Јагнето!

Што претставува овој жиг кој никој не би сакал да го прими? Претходните стихови јасно го поврзуваат со лажното богослужение. Исто така, како што видовме во претходната лекција, четвртиот ѕвер од 7. глава од Книгата на пророк Даниел, во својата подоцнежна фаза (опишана и како ѕверот од морето во 13 глава во Откровението), „ќе помислува да ги измени времињата и Законот“ (Даниел 7,25). Една заповед која помислувал да ја промени била четвртата заповед за саботата – единствена од сите десет која се однесува на времето и непосредно укажува на Бога како на Оној кој го создал „небото и земјата, морето и сѐ што е во нив, а на седмиот ден се одмори“ (2. Мојсеева 20,11).

Значајно е тоа што првата ангелска вест нѐ враќа на оваа заповед која ѕверот настојувал да ја промени и јасно гласи дека треба само на Господа да му се поклониме како на Создател. Всушност, од седум стихови во Откровение 12 - 14 глава, кои се однесуваат на тоа кому му се поклонуваме, единствено 7. стих од четиринаесетата глава зборува за вистинската служба на Бога; во останатите шест предупредува против лажното поклонување на ѕверот и на неговата икона (Откровение 13,4.8.12.15; Откровение 14,9.11). Веднаш по описот што го дава третиот ангел за судбината на оние кои се вклучени во лажното богослужение, опишани се вистинските Божји следбеници: „Тука е трпението на светите, кои ги пазат Божјите заповеди и верата во Исуса“ (Откровение 14,12).

Со други зборови, објавувањето на овие три вести го раздвојува целото човештво во две групи: оние кои му се поклонуваат на Создателот држејќи ги Неговите заповеди, вклучувајќи ја и заповедта за празнувањето на седмиот ден, саботата, и оние кои му се поклонуваат на ѕверот и на неговата икона. Овој лажен облик на богослужение, значи, ни нуди уште еден избор во поглед на служењето на Создателот и држењето на заповедта за саботата.

`Размислувајте за поврзаноста меѓу службата на Бога и верноста. Со кои важни видови на служба можеме да покажеме верност кон Бога?`