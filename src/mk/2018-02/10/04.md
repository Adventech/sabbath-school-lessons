---
title:  Прашање на Богослужението
date:   05/06/2018
---

За време на целокупната света историја, Господ постојано морал да се занимава со оние кои паднале во идолопоклонство и други облици на лажно богослужение (види: Матеј 4,8-10). Во последната криза, како што е опишано во 13. глава на Откровението, повторно ќе се постави прашањето за богослужението. И во таа прилика Божјиот народ ќе мора да одлучи кому ќе се поклони и кому ќе му служи (види: Исус Навин 24,15).

Во втората лекција со наслов „Даниел и последното време“ проучувавме за извештајот за трите еврејски момчиња на кои им било наложено да се „поклонат на златниот лик“ (Даниел 3,5). Исто така, видовме дека во Откровение 13. глава, при опишувањето на прогонството со кое ќе се соочи Божјиот народ во последното време, се употребени одредени изрази од тоа глава. Односно, во 3. глава од Книгата на пророк Даниел забележуваме настани кои се претходница на она што ќе се случува во последните денови, што е и опишано во 13. глава на книгата Откровение во непосреден контекст на ѕверот и неговата сила. На сите им било наложено да се поклонат на златниот лик, или, во спротивно, ќе бидат усмртени во огнената печка. Слично на тоа, во 13 глава на Откровение се кажува „да направи да бидат убиени оние, кои нема да се поклонат на ликот на Ѕверот“ (Откровение 13,15).

`Прочитајте Откровение 14,9-11; Откровение 16,2; Откровение 19,20; Откровение 20,4. Што ни кажуваат овие стихови за тоа колку прашањето за службата ќе стане важно?`

Вавилон отсекогаш бил престолнина на лажно богослужение. Вавилонската кула сведочела за желбата на градителите, исто како Луцифер, да излезат „во облачните висини“ (Исаија 14,14), како и за напорите да се спасат во случај на уште еден сеопшт потоп. Значи, одбиле да поверуваат во Божјото ветување дека никогаш повеќе нема да дозволи потоп на Земјата (1. Мојсеева 9,8-11).

Неовавилонското царство исто така го издигнувало делото на човечките раце. Навуходоносор го величел „големиот Вавилон што јас го изградив“ (Даниел 4,30). Подоцна, царот Валтазар ги зел златните садови од храмот на Соломон за гозба и „пиеја вино и ги славеа своите богови од злато и сребро, од бронза и железо, од дрво и камен“ (Даниел 5,3.4). Забележете дека садовите од Храмот биле исполнети со опојно вино кое ги лишувале од сила оние кои пиеле од нив. Како последица на тоа, многумина во градот го изгубиле својот живот за време на падот на Вавилон. Она што надворешно изгледа како вистина, може да нѐ измами прикривајќи го смртоносното „вавилонско вино“. Лажната служба и лажните идеи владеат во царството на сатаната.

`Како можеме да бидеме сигурни дека не учествуваме во некој облик на лажно богослужение?`