---
title:  Соединетите американски држави во пророштвото
date:   04/06/2018
---

Луѓето се прашуваат, а се подразбира и зошто, Како Рим, денес или во иднина, може да го врши влијанието опишано во 13. глава од Откровението? Одамна поминале деновите кога можел да заповеда со војската, како што тоа го правел во минатото. Одговорот, исто така, го пронаоѓаме во Откровение 13 глава.

`Прочитајте го текстот во Откровение 13,11.12. Кои обележја ни помагаат да утврдиме кој ја претставува оваа сила?`

За ѕверот кој му претходи на овој, кој го претставува Рим според мислењето на протестантите, кажано е дека му е дадена власт во период од 42 месеци (Откровение 13,5). Овој период е исто што и „за едно време и за две времиња и за половина време“ од Книгата на пророкот Даниел 7,25 или три и пол години (Откровение 12,14) или 1260 пророчки денови (Откровение 12,6). Тоа е време кога папската сила ќе ги угнетува своите неистомисленици. Овој пророчки временски период (користејќи го начелото ден за година) започнал со воспоставувањето на папската су­премација во 538 г.н.е., и се завршил во 1798 година, кога папата бил одведен во заробеништво. Тогаш, папската сила се здобила со смртоносна рана, и пророштвото се исполнило.

Отприлика, во овој историски момент, пред крајот на истекот на „четириесет и два месеци“ (1798), се јавува уште една сила (Откровение 13,11; Откровение 13,1), издигнувајќи се овој пат од земјата, што е спротивно на претходните сили, кои се издигнувале од водата (види: Даниел 7,2.3), која е симбол на мноштвото народи. „Водите што ги виде, каде што седи блудницата, тоа се луѓето и множествата, народите и јазиците“ (Откровение 17,15). Од оваа и од други причини, оваа сила мора да ја претставуваат Соединетите Американски Држави, кои настанале во прилично ненаселениот дел на светот, така што не било потребно да се рушат големите царства за да ја оствари својата цел.

„Кој народ почнал да се јавува во 1798 година како сила во новиот дел на светот и станувал сѐ поголем и посилен, така што го привлекол на себе вниманието на светот? При­ме­­­ната на овој симбол не е никакво тешко прашање. Само еден единствен народ одговара на податоците на ова про­роштво. Тоа јасно упатува на Соединетите Американски Држави “ (Елена Вајт, *Големата борба*, стр. 440 оригинал).

Иако прво е прикажано дека оваа сила има два рога како на јагне, што е симбол на благост, таа ќе зборува „како змевот“ (Откровение 13,11), укажувајќи со тоа на времето на прогонството слично на она што се случило под управа на претходната сила. Според тоа, стиховите во Откровение 13,11-17 даваат одговор на прашањето како Рим може да го врши влијанието за коешто зборува пророштвото. Ќе ја има поддршката на моќните Соединети Американски Држави – токму така.
