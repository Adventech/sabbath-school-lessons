---
title:  "„Големиот Вавилон“"
date:   06/06/2018
---

`Прочитајте ги следните текстови: Еремија 51,6.7.53.57; Захарија 2,7: Откровение 17,5.6; Откровение 18,2.3. Што можеме да научиме од нив за Вавилон?`

Како што видовме во отсекот од вторникот, Вавилон има долга исто­ри­ја како престолнина на лажното богослужение; така што претставува соодветен симбол на сила на последното време која ги лаже народите.

`Споредете го змевот, ѕверот од морето и црвениот ѕвер (Откровение 12,3; 13,1-3; Откровение 17,3). Какви сличности и разлики постојат меѓу нив?`

Сите тие ѕверови имаат седум глави и десет рогови, што претставува вкупен број на глави и рогови на ѕверот од 7. глава од Книгата на пророкот Даниел. Секое наредно царство било изградено врз претходното. Слично на тоа, црвениот ѕвер поседува карактеристики на змевот и на ѕверот од морето (симболи на паганскиот и папскиот Рим), како и ѕверот од земјата (Oткровение 13,11-14), групирајќи ги „сите три сили – сите Божји непријатели – во права коалиција“ (Жак Дукан, *Secrets of Revelation, The Apocalypse Through Hebrew Eyes* [Hagerstown, Md.: Review and Herald Publishing Association, 2002], стр. 162). Дополнителен елемент во 17. глава од Откровение е жената која јава на црвен ѕвер и претставува сојуз на верски и политички сили. Ова жена е во остра спротивност со чистата жена од 12. глава во книгата Откровение:

| Чиста жена (Откровение 12) | Блудница (Откровение 17)|
| :------------- | :------------- |
| На небото | На водата |   
| Облечена во сонце | Облечена во порфир од скерлет |   
| Венец од 12 ѕвезди | Накитена со злато, бесценети камења и бисери |
| Змевот ја напаѓа | Змевот ја поддржува |
| Мајка на Остатокот | Мајка на блудниците |

Како „мајка на блудниците“, Вавилон бил посветен на своето умножување. Отпаднатата мајка-црква има многу отпаднати ќерки. Меѓутоа, Бог не е одговорен за раширените заблуди и сторените злосторства од страна на отпаднатото христијанство. Неговиот вистински народ, иако сатаната се нафрлил на него, опстојува со векови.

Текстот во Откровение 14,8 веќе го предупредил народот на падот на Вавилон и отпадништвото од вистината, што на крајот води до последна­та измама која се завршува со примање на жигот (белегот) на ѕверот (Откровение 14,9-11). Оваа опомена ќе биде повторена со многу поголема сила, достигнувајќи го својот врв во последниот повик упатен до Божјиот народ, кој сѐ уште се наоѓа во Вавилон, да излезе од него и да се обеди­ни со Божјата црква на остатокот, Црквата на последното време (Откровение 18,1-4).
