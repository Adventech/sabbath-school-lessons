---
title:  Повеќе од знаење
date:   02/04/2018
---

Иако не можеме да објасниме зошто се појавило злото (со оглед na тoa дека за него не пoстoи никакво оправдување), Писмото открива дека започнало на Небото, во срцето на Луцифер. Освен неверојатниот увид што го добиваме од списите на Елена Вајт (види ја главата „Потеклото на злото“ во книгата *Големата борба*), Светото писмо не зборува многу за тоа како настанало злото на небото. Божјата реч многу поизрично зборува за тоа како злото настанало на Земјата.

`Прочитајте го текстот во 1. Мојсеева 3,1-7. Што се случило во оваа пригода и како тоа укажува на вината на Адам и Ева?`

Жално е тоа што Ева знаела кои зборови им ги упатил Бог. Таа ги повторила: „Рече Бог – не јадете од него и не допирајте се до него, за да не умрете!“ (1. Мојсеева 3,3). Иако ништо не било кажано за допирањето на плодот, колку што дознаваме од Писмото, Ева ја знаела вистината дека ќе умре доколку јаде од него.

Сатаната потоа отворено и бесрамно им противречел на тие зборови. „Тогаш змијата ѝ рече на жената: ’Не, нема да умрете’“ (1. Мојсеева 3,4).

Може ли спротивноста да биде поголема? Колку и да бил вешт пристапот на сатаната во почетокот, кога го привлекол нејзиното внимание и видел дека не се спротивставува, отворено ја довел во прашање Господовата заповед. Трагично е тоа што Ева не постапувала во незнаење. Таа не можела да тврди: „Не знаев, не знаев.“

Таа знаела.

Сепак, и покрај тоа знаење, згрешила. Ако и во тоа совршено опкружување на Едемската градина самото знаењето не било доволно да ја спречи Ева (а потоа и Адама, кој исто така ја знаел вистината) да не згреши, не треба да се залажуваме и да мислиме дека знаењето е доволно за да нѐ спаси. Да, треба да знаеме што ни кажува Божјата реч, меѓутоа, покрај тоа знаење, потребно ни е предавање и послушност на она што таа го кажува.

**Бог рекол едно, сатаната друго. И покрај знаењето кое Адам и Ева го имале, избрале да го послушаат сатаната. Размислете за тоа колку малку работи се промениле од тогаш до сега? Како можеме да избегнеме да ја направиме истата грешка?**
