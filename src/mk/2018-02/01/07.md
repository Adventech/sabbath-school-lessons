---
title:  За натамошно проучување
date:   06/04/2018
---

Прочитајте го текстот во Откровение 12,9-12 и главата „Зошто било дозволено да се појави гревот“ од книгата на Елена Вајт, *Патријарси и пророци*, стр. 33-43, оригинал.

Додека сите создадени суштества го признавале сојузот на љубовта, во Божјата вселена владеела совршена хармонија. Небесните војски наоѓале радост во тоа што можеле да ги исполнуваат намерите на својот Творец. Тие биле среќни и восхитени што претставуваат одблесок на неговата слава и што можат да го слават и да го извишуваат него. Љубовта кон Бога за нив била најсвето чувство, меѓусебната љубов природна и несебична. Ништо не ја нарушувало небесната хармонија. Но во тоа возвишено блаженство и среќа настанала промена. Се нашол еден кој ја злоупотребил слободата што им ја дал Бог на сите свои созданија. Кај суштеството кое Бог, покрај Христа, најмногу го ценел и кое, покрај Него, било надарено со најголема сила и уживало најголема слава меѓу небесните жители, се зачнал грев“ (Елена Вајт, *Патријарси и пророци*, стр. 35 оригинал).

Забележете ги зборовите на Елена Вајт „сојузот на љубовта“. Овој силен израз, полн со значење, укажува на фактот дека љубовта води кон преданост и верност. Сопружникот, кој го сака брачниот другар, ќе покаже љубов со својата верност. Така било и во случајот со битијата на Небото, така треба да биде и во нашиот однос со Бога.

**Прашања за разговор**

1. Кои библиски докази укажуваат на реалниот факт дека не само што сатаната постои туку има и одредена улога во големата борба? Како можеме да им помогнеме на луѓето да сфатат дека сатаната е живо суштество, а не само симбол на злото во човечкото срце?

2. Како христијани адвентисти благословени сме со големи сознанија за библиските вистини. Колку и да е ова прекрасно, зошто тоа знаење не е доволно да нѐ спаси? Што уште ни е потребно освен интелектуалното знаење?

3. На кој начин уште сега го доживувате Исусовото присуство во својот живот? Како тие искуства можат да ви помогнат во неволјите со кои се соочувате?

4. Во класата разговарајте повеќе за изразот „сојузот на љубовта“. Како оваа идеја може да ви помогне подобро да го сфатиме односот меѓу Законот и благодатта, верата и послушноста? Што можеме да научиме за слободата присутна во целокупната идеја за љубовта? На кои начини дури и сега можеме да покажеме верност кон „сојузот на љубовта“?
