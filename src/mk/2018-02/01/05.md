---
title:  Секогаш со вас, до крајот на векот
date:   04/04/2018
---

Во Книгата Откровение проречено е прогонството кое Божјиот народ го доживувал во поголемиот дел од црковната историја. Илјада двесте и шеесетте пророчки денови од Откровение 12, 6 (види: Откровение 12,14) укажуваат на 1260 години од прогонството на црквата.

„Овие прогонства, што почнале во времето на Нерона, от­при­лика тогаш кога Павле страдал со маченичка смрт, про­должи­­ле со поголема или помалечка жестокост низ вековите. Христијаните лажно се обвинувани за најстрашни злосторства и претставувани се како причина за големи несреќи: глад, чума и земјотреси. Бидејќи станале предмет на општа омраза и сомневање, лесно се наоѓале и подлизур­ковци кои, за добивка, предавале невини. Осудувани се како бунтов­ници против царството, како непријате­­ли на религи­јата и како чума за народот. Мнозина се фрлани пред диви ѕверови или спалувани живи во амфитеатрите“ (Елена Вајт, *Големата борба*, стр. 40 оригинал).

Во исто време, жената (Црквата) побегнала во пустината (Открове­ние 12,6). Прикажана е со две крила како ангел. Со ова доловена е сликата како таа ќе одлета на место на кое може да пронајде помош. Била згрижена во пустина, а змијата или сатаната не можела да ѝ пријде (Откровение 12,14). Бог секогаш го чувал својот остаток и, како што го сторил тоа во времето на големите прогонства, така ќе го чува и на крајот од времето.

`Во врска со опасностите на последните денови, Христос му рекол на својот народ: „И ете, Јас сум со вас преку сите дни до свршетокот на светот“ (Матеј 28,20). Како го сфаќаме ова прекрасно ветување, особено кога е во прашање големото мачеништво на многу Негови следбеници? (види: Римјаните 8,31-39; Матеј 10,28).`

Ништо – ни прогонство, ни глад, ни смрт – не може да нѐ одвои од Божјата љубов. Христовото присуство, било сега или на крајот од времето, не значи дека сме поштедени од болката, страдањето, искушенијата или смртта. Никогаш не ни било ветено дека ќе бидеме ослободени од тоа во овој живот. Тоа значи дека, благодарение на Христа и на она што Тој го направил за нас, можеме да живееме со надеж во ветувањето дека Бог е со нас во искушенијата и дека имаме ветување за вечен живот на новото Небо и новата Земја. Можеме да живееме со надеж дека, без оглед низ што сё ќе поминеме овде, како и Павле, можеме да бидеме сигурни дека „ме очекува венецот на правдата, што ќе ми го даде во оној ден Господ, праведниот Судија; но не само мене, туку и на сите кои се радуваат на Неговото појавување“ (2. Тимотеј 4,8). И ние, кои се радуваме на Неговото доаѓање, можеме за нас да ја бараме истата оваа надеж и ветување.
