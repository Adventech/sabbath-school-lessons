---
title:  Падот на совршеното суштество
date:   01/04/2018
---

Ако космичката борба претставува заднина на библискиот поглед на светот, тогаш тоа придвижува бројни прашања. Едно од важните прашања гласи: „Како започнало сето тоа?“ Бидејќи вселената ја создал Бог, кој е полн со љубов, би било разумно да се претпостави дека злото, насилството и конфликтите не постоеле на самиот почеток на создавањето. Борбата настанала независно од првобитното создавање и сигурно не била негова неизбежна последица. Сепак, таа борба е присутна, вистинска е и сите ние сме вклучени во неа.

`Прочитајте ги текстовите во Книгата на пророкот Езекиел 28,1.2.11-17 и Исаија 14,12-14. Што можеме да научиме од овие текстови за падот на Луцифер и за почетокот на злото?`

Луцифер бил совршено небесно суштество. Како се зачнало беззаконието во него, посебно во едно такво опкружување? Нѐ знаеме. Можеби токму тука лежи причината што Библијата зборува за „тајната на беззаконието“ (2. Солуњаните 2,7).

Освен фактот дека Бог на сите разумни суштества им дал слободна волја, не постои ниту една друга причина за падот на Луцифер. Елена Вајт мудро рекла: „Не е можно да се даде такво објаснување за потеклото на гре­вот со кое би можело да се оправда неговото постоење... Гре­вот е неканет дојденик за чие­што постоење не може да се најде причина. Тој е таинствен, необ­јас­нив; да се оправда гре­вот би значело тој да се брани. Кога би мо­жело за него да се најде оправдување или причина за неговото по­стоење, тогаш тој би престанал да биде грев“ (Елена Вајт, *Големата борба*, стр. 492.493 оригинал)

Доколку зборот грев го замените со зборот зло, изјавата исто така ќе има смисла: „Не е можно да се даде такво објаснување за потеклото на злото со кое би можело да се оправда неговото постоење... Злото е неканет дојденик за чие­што постоење не може да се најде причина. Тој е таинствен, необ­јас­нив; да се оправда злото би значело тоа да се брани. Кога би мо­жело за него да се најде оправдување или причина за неговото по­стоење, тогаш тоа би престанало да биде зло“.

**Размислете за своето искуство кога е во прашање слободната волја. Зошто, тогаш треба внимателно и со молитва да размислиме за одлуките што ги донесуваме користејќи ја слободната волја?**
