---
title:  Војна на Небото и Земјата
date:   03/04/2018
---

Падот на нашите прародители го турнал светот во грев, зло и смрт. Луѓето можат да го изразат своето несогласување за непосредните причини, или прашањето чија е грешката, но кој може да ја побие вистинитоста на метежите, насилствата, побуните и судирите кои влијаат на сите нас?

Зборуваме за космичката борба, за космичкиот судир, и тоа е во ред. Меѓутоа, без оглед на космичкото потекло на овој судир, тој се одигрува и овде на Земјата. Голем дел од библискиот извештај – од падот во Едемската градина до последните настани и Второто Христово доаѓање – на многу начини претставува библиско претставување на големата борба. Ние живееме среде таа борба. Божјата реч ни објаснува што се случува, што се крие зад неа и, што е најважно, како ќе заврши.

`Какви битки, кои се одвиваат и на Небото и на Земјата, се опишуваат во оваа глава: Откровение 12,1-17?`

Во овој текст ја забележуваме битката на Небото и битката на Земјата. Првата битка се води меѓу змевот (сатаната, Откровение 12,7-9) и Михаил (еврејско значење: „Кој е како Бог?“). Бунтовникот Луцифер, кој станал познат како сатана (непријател), и самиот создадено суштество, се бори против вечниот Создател, Исус (Евреите 1,1.2; Јован 1,1-4).

Откако Луцифер се побунил против Творецот, големата борба не зборува за судир на богови, туку за суштество кое се побунило против својот Создател и кое го покажало тој бунт напаѓајќи ги другите дела на создавањето.

Бидејќи е поразен во битката против Христа на небото, сатаната настојувал да се нафрли на Него овде на Земјата, веднаш по Неговото раѓање (Откровение 12,4). Откако бил поразен во битката против Христа и во таа прилика, а потоа во пустината и подоцна на крстот, сатаната – по непобитниот пораз на Голгота – тргнал во војна против христовиот народ. Оваа војна беснеела во голем дел од христијанската исто­рија (Откровение 12,6.14-16) и ќе продолжи сѐ до крајот (Откровение 12,17), додека сатаната не се соочи со уште еден пораз, овојпат за време на второто Христово доаѓање.

**Прочитајте го текстот во Откровение 12,10-12. Каква надеж пронаоѓаме во овие стихови среде сите борби и судири кои ги забележуваме во другите текстови?**
