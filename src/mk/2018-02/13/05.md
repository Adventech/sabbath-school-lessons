---
title:  На небесните облаци
date:   27/06/2018
---

Колку и да е важно и клучно Второто доаѓање, според Библијата, не сметаат сите христијани дека овој настан ќе биде буквално, лично Исусово доаѓање. Поединци тврдат, на пример, дека Исусовото второ доаѓање не се случува тогаш кога Исус лично ќе се врати на Земјата, туку кога Неговиот Дух ќе се покаже во Неговата црква на Земјата. Со други зборови, второто Христово доаѓање се остварува кога моралните хрис­ти­јански начела се откриваат во Неговиот народ.

Меѓутоа, колку можеме да бидеме благодарни што ова учење е погрешно. Ако е вистинито, каква долгорочна надеж би имале ние?

**Прочитајте ги следните новозаветни текстови за Второто доаѓање. Што откриваат тие за природата на Христовото доаѓање?**

`Матеј 24,30`

`1. Солуњаните 4,16`

`Матеј 26,54`

`Откровение 1,7`

`2. Солуњаните 1,7-10`

„Славата од Божјиот престол како да свети слично на молња. Горите се повиваат како трска на ветер, а на сите страни паѓаат одронети карпи. Се слуша татнеж на бура што иде. Морето удира бесно. Се слуша завивање на луња како глас на демони кога тргнуваат во поход да уништуваат. Сета Земја се издига и се набира како морски бранови. Нејзината површина пука. Се чини како нејзините темели да попуштаат. Тонат планински синџири. Исчезнуваат населени острови во разбеснетите бранови и морските пристаништа кои по злото се прочуле како Содом. Пред Бога се споменува големиот Вавилон ’за да му биде дадена чашата со виното на неговиот јаросен гнев’ (Откровение 16,19.20)‘“ (Елена Вајт, *Големата борба*, стр. 637 оригинал).

Второто Христово доаѓање е толку силен настан што во буквална смисла овој свет, каков што го познаваме, го доведува до крајот. Кога тоа ќе се случи, сите ќе знаат. Она што Исус го остварил за нас при првото доаѓање ќе биде целосно исполнето за време на второто.

`Како свеста за вистинитоста на Второто доаѓање треба да влијае на нашиот сегашен живот? Како би требало да ни помогне да не го заборавиме она што навистина е важно во животот?`