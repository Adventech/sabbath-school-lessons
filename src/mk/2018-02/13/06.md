---
title:  Живите и мртвите
date:   28/06/2018
---

Пред да го воскресне својот пријател Лазар од гробницата, Исус ги изговорил следните зборови: „Јас Сум Воскресението и Животот; кој верува во Мене - и да умре - ќе живее“ (Јован 11,25). Тој не само што побарал од луѓето да поверуваат во ова неверојатно тврдење туку го подигнал Лазара од мртвите, кој бил мртов доволно долго за да може телото да замириса (Јован 11,39).

Умираат и оние кои веруваат во Исуса. Меѓутоа, како што кажува Исус, иако умираат, повторно ќе живеат. Воскресението на мртвите се однесува токму на тоа. И токму тоа прави второто Христово доаѓање да биде средиште на нашите надежи.

`Според следните текстови, што се случува со мртвите во Христа кога Исус ќе се врати? Римјаните 6,5; 1. Солуњаните 4,16; 1. Коринќаните 15,42-44.53-55.`

Големата надеж на Второто доаѓање претставува воскресението од мртвите кое Исус лично го доживеал, а кое ќе го доживеат и Неговите верни следбеници од сите возрасти. Во Неговото воскресение почива надежта и сигурноста на нивното воскресение.

`Што ќе се случи со оние кои ќе бидат живи кога Исус ќе дојде? Филипјаните 3,21; 1. Солуњаните 4,17.`

Верните кои ќе бидат живи кога Исус ќе се врати ќе го задржат физичкото тело, но не во неговата сегашна состојба. Тоа на натприроден начин ќе биде преобразено во одреден вид на непропадливо тело кое, исто така, ќе го имаат оние кои ќе бидат воскреснати од мртвите. „Живите праведници ’наеднаш, за миг’, се преобразени. Со Божјиот глас тие се прославени; сега стануваат бесмртни и со воскреснатите свети се земени во пресрет на Господа на небото“ (Елена Вајт, *Големата борба*, стр. 645 оригинал).

`Составете листа на сите подробности на овој свет кои ви се толку важ­ни и поради кои попрво би го жртвувале вечниот живот само за да ги задржите сега. Што се наоѓа на таа листа?`
