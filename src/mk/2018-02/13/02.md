---
title:  Господовиот ден
date:   24/06/2018
---

Колку и да сме склони за второто Исусово доаѓање да размислуваме само како новозаветно учење, тоа не е вистина. Секако, само по Неговото прво доаѓање, по Неговата смрт, воскресение и вознесение дадено ни е поцелосно и побогато откровение на вистината во врска со Второто доаѓање. Меѓутоа, како и во случајот со многу други подробности во Новиот завет, Стариот завет открива навестување и сенки на оваа важна вистина многу пред таа да се случи. Објавувајќи го учењето за Христовото доаѓање, писателите на Новиот завет не откриле нова вистина; наместо тоа, во голема мера ја истакнале вистината која веќе била откриена во Библијата. Единствено што сега во светлината на распнатиот и воскреснат Спасител, ветувањето за Второто доаѓање може да биде попотполно сфатено и ценето.

`Прочитајте ги следните текстови. Што можеме да научиме од нив за Исусовото второ доаѓање? Исаија 13,6.9: Захарија 14,9; Даниел 12,1.`

Нема сомнение дека „Господовиот ден“ за изгубените ќе биде ден на уништување, жалост и голема неволја. Но, тоа ќе биде и ден на спасение на целиот Божји народ, оние кои ќе се најдат  „запишани во книгата на животот“ (види: Филипјаните 4,3; Откровение 3,5; Откровение 13,8). Оваа тема, сфаќањето на „Господовиот ден“ како време за суд на лошите, но и како време кога Божјиот народ ќе биде заштитен и награден, ја наоѓаме во Стариот завет. На пример, иако некои ќе се соочат со „Господовиот пламен и гнев“, оние кои ќе го послушаат повикот да ја „бараат правдата“ и да ја „бараат смиреноста“ ќе бидат сокриени на „во денот на гневот Господов“ (Софонија 2,1-3).

`Прочитајте го текстот во Евангелието според Матеј 24,30.31. На кој начин овие стихови ја покажуваат изразената поделба меѓу изгубените и спасените за време на Исусовото второ доаѓање?`

`Како последните настани ќе се развиваат, ќе стане поочигледно на чија страна сме. Какви одлуки можеме и мораме да донесеме сега за да бидеме сигурни дека сме на вистинската страна?`