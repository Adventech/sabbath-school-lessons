---
title:  Долгорочни изгледи
date:   26/06/2018
---

`Прочитајте Тит 2,13. Каква голема надеж имаме и зошто?`

Опишувајќи ги своите уверувања за настанокот на нашиот универзум, еден предавач објаснил дека пред околу 13 милијарди години, „изразито густа мала маса се појавила од ништо, дека експлодирала и дека од таа експлозија настанала нашата вселена“. Како таа „изразито густа мала маса“ се појавила од ништо, предавачот не рекол. Тој само претпоставил со вера, дека е така.

Како што забележавме во воведот на оваа лекција, во својот почеток го наоѓаме својот крај. Затоа, според овој предавач, нашиот крај не пружа премногу надеж, макар не долгорочно. Универзумот, создаден од таа „изразито густа мала маса“, бил осуден на конечно уништување, со сё што се наоѓало во него, што, секако, го опфаќа и човештвото.

Спротивно на тоа, библискиот концепт за нашиот почеток не само што е многу пологичен од ова гледиште туку дава и поголема надеж. Благодарение на Бога на нашиот почеток, нашите долгорочни изгледи се многу добри. Имаме на што да се надеваме во иднината, а оваа надеж почива на ветувањето за второто Христово доаѓање.

`Прочитајте го текстот во 2. Тимотеј 4,6-8. За што зборува Павле овде, и на што се надева?`

Иако Павле наскоро ќе биде погубен, тој живее во сигурноста на спасението и надежта во Христовото повторно доаѓање. Го очекува „венецот на правдата“, но, секако, не на неговата правда (1. Тимотеј 1,15), туку на Исусовата правда, на која, според она што Павле го знае, почива неговата надеж во ветувањето за Второто доаѓање. Независно од неговите непосредни околности, кои во најдобар случај биле мрачни (бил во затвор, очекувајќи да биде погубен), Павле знае дека неговите долгорочни изгледи се многу добри. Причината е тоа што тој ја гледа пошироката слика, не сосредоточувајќи се само на моменталните прилики.

`Без оглед на вашите моментални околности, како можете да ја негувате истата надеж како и Павле? Како можеме да научиме да ја гледаме пошироката слика и надежта што ни ја нуди?`
