---
title:  Враќањето на нашиот Господ Исус
date:   23/06/2018
---

### Прочитајте ги библиските текстови
Исаија 13,6.9; Матеј 24,30.31; Даниел 2,34.35; 2. Тимотеј 4,6-8; 2. Солуњаните 1,7-10.

> <p>Запомнете го стихот</p>
> „Зашто, како што молњата излегува од исток и се гледа дури до запад, така ќе биде доаѓањето на Синот Човечки“ (Матеј 24,27).

Поетот Т. С. Елиот започнал една песна со следниот стих: „Во мојот почеток е мојот крај“. Колку и да се нејасни овие зборови, тие носат силна вистина. Во почетокот почива крајот. Ехото од овие вистини го забележуваме во нашето име, адвентисти на седмиот ден, кое содржи две основни библиски учења: „седмиот ден“, кој укажува на саботата како дел од Десетте заповеди, седмичното сеќавање на шестдневното создавање на Земјата; „адвентисти“ упатува на второто Христово доаѓање, во кое ќе се исполнат сите надежи и ветувања на Писмото, вклучувајќи го и ветувањето за вечниот живот.

Колку и да е временски оддалечено создавањето на светот (нашиот почеток) од второто Христово доаѓање (нашиот крај, барем крајот на нашиот грешен живот), овие настани се поврзани. Бог, кој нѐ создал (Јован 1,1-3), е истиот Бог кој ќе се врати и кој „одеднаш, за еден миг на око, на последната труба“ (1. Коринќаните 15,52) ќе го изврши нашето конечно откупување. Во својот почеток, навистина го наоѓаме својот крај. 

Оваа седмица ќе зборуваме за последниот од сите настани, барем што се однесува на сегашниот свет: Второто доаѓање на нашиот Господ Исус Христос.
