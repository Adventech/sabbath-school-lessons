---
title:  Армагедон
date:   19/06/2018
---

Иако голем број луѓе, меѓу кои и многу христијани, не знаат многу за Книгата Откровение, една слика или збор од оваа книга станала општоприфатена во денешната култура: Армагедон (види: Откровение 16,16). Дури и во световната култура овој збор означува конечна борба во која судбината на Земјата виси на конец. Во Холивуд е снимен филм под тоа име за огромниот астероид кој се заканува да ја уништи планетата. Идејата за крајот на светот во одредена мера е присутна и во умот на световните луѓе.

Многу христијани, кои ја познаваат Книгата Откровение и веруваат во она што е во неа забележано, сметаат дека Армагедонската битка ќе биде буквален воен конфликт на Блискиот исток пред крајот на светот. Според едно толкување, војската од Азија која брои 200 милиони војници ќе влезе во северен Израел. Други се сконцентрирани на различните војни и политичките конфликти во тој дел од светот кој, според нивното сфаќање, ќе ја постави сцената за конечната воена армагедонска битка во областа Мегидо.

Меѓутоа, Библијата дава сосема поинаква слика. Писмото го претставува Армагедон како кулминација, но не како судир меѓу скарани народи, туку меѓу двете страни на космичкиот конфликт. Тоа е верска борба, не е економска или политичка, колку и да се во игра економските или политичките фактори.

`Прочитајте го текстот во Откровение 16,12-16. Што можеме да научиме за Армагедон од овие стихови?`

Како прво, забележете ја овде симболиката на јазикот. Духови како  жаби излегуваат од устата на змевот, лажниот пророк, и ѕверот (укажување на силата од Откровение 13 глава; „лажниот пророк“ овде сигурно го претставува ѕверот од земјата, Откровение 13,11). Овде, исто така ја забележуваме големата борба, кога „ѓаволските духови“ (Откровение 16,14) тргнуваат во борба „во великиот ден на Бога Сѐмоќниот“ (Oткровение 16,14). Како и да се одвива Армагедон, во прашање е конфликт од светски размери меѓу силите на Христос и сатаната. Не се работи за локална битка во областа Мегидо, како што ни Вавилон во Откровението  не зборува за настани во делот на современиот Ирак.

`Прочитајте Oткровение 16,15. Интересно е што среде тие настани Исус нѐ охрабрува со евангелската вест, со ветувањето за Неговото доаѓање и потребата да бидеме покриени со Неговата правда. Како тоа ни помага да ја сфатиме духовната природа на борбата во која сме вклучени?`