---
title:  Вавилон паднал
date:   18/06/2018
---

Колку и да е влијанието на Вавилон во светот погубно и далекосежно, Откровението учи дека еден ден на сето тоа ќе му дојде крај.

`Прочитајте го текстот во Откровение 18,1-10. Што ни кажуваат овие текстови за „големиот Вавилон“?`

Втората ангелска вест (Откровение 14,8) за падот на Вавилон се повторува во 2 стих 18 глава, во кое е прикажано колку ова тело станало расипано.

„Библијата ни кажува дека пред Господовото доаѓање сатаната ќе дејствува ’со секаква сила, со чудотворни знаци, со лажни чуда и со секаква неправедна измама’; и оние што ’не ја примија љубовта на вистината за да се спасат’, ќе ги прифатат сите измами и ќе ѝ веруваат на лагата (2. Солуњаните 2,9-11). Дури кога ќе настапи ваква состојба и кога во целото христијанство ќе се постигне обединување на црквата со светот, тогаш падот на Вавилон ќе биде целосен. Промената ќе настанува постепено, а Откровение 14,8 целосно ќе се исполни во иднина“ (Елена Вајт, *Големата борба*, стр. 389.390 оригинал).

Дали „совршеното исполнување“ веќе се остварило, само Бог знае. Но, она што го знаеме, според овие текстови, е дека духовниот Вавилон еден ден ќе се соочи со Божјиот суд поради своето големо зло. „Зашто нејзините гревови стигнаа до небото и Бог си спомна за нејзините неправди“ (Откровение 18,5). Овој израз го одразува јазикот од Стариот завет за стариот Вавилон (види: Еремија 51,9), и значи дека времето на судот сигурно ќе дојде. Секако, овој суд, кој наближува, не треба да нѐ изненади. Всушност, стариот Вавилон се соочил со судот (види: Даниел 5). Писмото на бројни места е многу јасно дека еден ден сите ќе мораат да дадат одговор за своите дела, вклучувајќи го и Вавилон. Колку е утешно да се знае дека на тој суд, како христијани, имаме Посредник кој ќе се заложи за нас (1. Јованово 2,1; Даниел 7,22). Во спротивно, нашата судбина не би била ништо подобра од судбината на Вавилон.

`Како можете да пронајдете утеха во ветувањето дека сета неправда и беззаконие, кои сега поминуваат неказнето, еден ден ќе се соочат со конечната Божја казна?`
