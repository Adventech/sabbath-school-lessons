---
title:  Вавилон и армагедон
date:   16/06/2018
---

### Прочитајте ги библиските текстови
Откровение 14,8; 16,19; Исаија 52,9; Откровение 18,1-10; 16,12-16; 1. Царевите 18,1-40; 1. Коринќаните 15,1.2.

> <p>Запомнете го стихот</p>
>„На челото, пак, ѝ беше напишано име - тајна: големиот Вавилон, мајка на блудниците и на земните гнасотии“ (Откровение 17,5).

Како што веќе забележавме, Откровението е полно со слики и изрази земени непосредно од Стариот завет. На пример, името Вавилон се јавува шест пати во Откровение. Меѓутоа, не станува збор за древното царство на Навуходоносор, кое исчезнало од светската историска сцена стотици години порано. Јован користел слики од Стариот завет за да ја искаже вистината. Во овој случај, Вавилон – голема политичка и верска сила која го угнетувала Божјиот народ – сега опишува големи царски и политички сили кои ќе настојуваат да го направат истото на крајот од време.

Слично е и со зборот Армагедон, кој се јавува само во Откровението, но се темели на еврејскиот израз кој значи „гората Мегидо“, и претставува место во стариот Израил. Постојат големи претпоставки во врска со Армагедон. Многумина очекуваат дека на тоа место ќе се случи воена битка со големи размери.

Оваа седмица ќе проучуваме за Вавилон и Армагедон и ќе се обидеме да сфатиме што ни порачува Библијата со овие слики.
