---
title:  'Армагедон и гората Кармил: втор дел'
date:   21/06/2018
---

`Прочитајте 1. Царевите 18,18-40. Што се случува во овие стихови, и како завршува овој извештај и (без претерано барање на сличноста) како овој извештај одразува што ќе се случи – но во поширока смисла – кога големата борба ќе го достигне врвот на крајот од времето?`

Борбата на гората Кармил се водела меѓу Илија, Божјиот пророк, и неколку стотини свештеници на Вал. (Забележете колку злото било побројно во однос на доброто). Оваа проверка требало да покаже кој е вис­тин­скиот Бог, Бог кој го создал небото и Земјата, или Вал, само уште едно олицетворение на „змевот“ и уште едно средство со кое тој настојува да го измами светот (Откровение 12,9).

Свештениците се молеле на Вал да испрати оган и да ја спали жртвата што ја принеле. Викале од утро до мрак. „Викајте погласно“, се потсмевал Илија, „можеби спие“ (1. Царевите 18,27). Свештениците западнале во состојба на бунило. Се боделе со ножеви додека не почнала да тече крв. Уморни и исцрпени, се откажале во време на принесувањето на вечерната жртва.

Жртвата на Илија била три пати натопувана, ископината околу олтарот била наполнета со вода. Илија се молел на Бог со едноставна молитва. Бог веднаш спалил сѐ, вклучувајќи го и камениот олтар и почвата под него. Силата на вистинскиот Бог, во споредба со Вал, била очигледна.

`Прочитајте Откровение 16,13; Откровение 19,20.21 и споредете ги овие текстови со судбината на лажните пророци на Вал. Што забележуваме?`

Што и да е непознато во врска со Армагедон, барем за сега, го знаеме резултатот: уништување на Божјите непријатели и одбрана на Бога и Неговите свети луѓе.

`Прочитајте го текстот во 1. Коринќаните 15,1.2. Иако непосредната рамка не се однесува на Армагедон, што сака Павле да нагласи, и зошто е важно тоа да го запомниме, особено во светлината на она што  носи иднината? Исто така, прочитајте го текстот во Откровение 16,15 во кој сигурно станува збор за Армагедон. Што дознаваме од овие текстови заедно?`