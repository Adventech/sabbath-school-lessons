---
title:  СМРТ И ВОСКРЕСЕНИЕ
date:   22/11/2018
---

При создавањето „Господ Бог го создаде човекот од земен прав и му дувна во лицето дух животен; и човекот стана жива душа“ (1. Мојсеева 2,7). Овој извештај за создавањето на човечкиот род открива дека животот потекнува од Бога. Дали бесмртноста е суштински аспект на овој живот? Библијата вели дека само Бог е бесмртен (1. Тимотеј 6,16); бесмртноста не им се дава на луѓето при раѓањето. За разлика од Бога, човечките суштества се смртни. Писмото го споредува нашиот живот со пареа „која се појавува за кратко време, па исчезнува“ (Јаков 4,14), а со смртта преминуваме во состојба на сон во кој не постои свест. (Види: Проповедник 9,5.6.10; Псалм 146,4; 115,17; Јован 11,11-15).

Иако луѓето се раѓаат смртни и подложни на смрт, Библијата зборува за Исуса Христа како за извор на бесмртноста и вечниот живот што им се дава на сите кои веруваат во Неговото спасение. „подарокот од Бога е живот вечен во Христос Исус, нашиот Господ“ (Римјаните 6,23). Исус „ја уништи смртта и го осветли животот и нераспадливоста преку Евангелието“ (2. Тимотеј 1,10). „Зашто Бог толку го возљуби светот, што Го даде Својот Единороден Син, та секој што верува во Него да не загине, туку да има вечен живот“ (Јован 3,16). Според тоа, постои надеж во живот по смртта.

`Прочитајте ги следните текстови: 1. Коринќаните 15,51-54; 1. Солуњаните 4,13-18. Што ни кажуваат овие текстови за животот по смртта и кога бесмртноста ќе им биде дарувана на човечките суштества?`

Апостол Павле јасно вели дека Бог им дарува бесмртност на луѓето, но не во моментот на смртта, туку при воскресението, кога ќе се слушне последната труба. Кога ќе го прифатат Исуса како свој Спасител, вер­ниците примаат ветување за вечен живот, а бесмртност кога ќе воскреснат. Во Новиот завет не се јавува никаква идеја за тоа дека душата веднаш по смртта оди на Небото; ова учење има свои корени во паганизмот и филозофијата на Старите Грци. Не ја наоѓаме ниту во Стариот ниту во Новиот Завет.

`Како сфаќањето за смртта ни помага уште повеќе да го цениме ветувањето за Второто доаѓање? Како ова верување силно не обединува како христијани адвентисти?`