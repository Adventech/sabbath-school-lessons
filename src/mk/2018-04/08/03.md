---
title:  ВТОРОТО ХРИСТОВО ДОАЃАЊЕ
date:   19/11/2018
---

Апостолите и раните христијани го сметале Христовото враќање за „блажена надеж“ (Тит 2,13), очекувајќи сите пророштва и ветувања од Писмото да се исполнат за време на Второто доаѓање. Христијаните адвентисти цврсто се држат за ова уверување. Всушност, нашето име „адвентисти“ тоа недвосмислено го покажува. Сите кои го сакаат Христа, со нетрпение го очекуваат денот кога ќе можат да остварат заедница со Него лице в лице. До тој ден, ветувањето за второто Христово доаѓање врши обединувачко влијание на нас како Божји народ.

`Што учат следните текстови за начинот на кој Христос повторно ќе дојде? Како ова учење се разликува од некои општоприфатени идеи за Христовото враќање? Дела 1,11; Матеј 24,26.27; Откровение 1,7; 1. Солуњаните 4,13-18; Откровение 19,11-16. `

Библијата постојано нё уверува дека Исус повторно ќе дојде по својот откупен народ. Никој не треба да погодува кога ќе се случи тоа, бидејќи Исус лично изјавил: „А за оној ден и час, никој не знае, ни небесните ангели, а само Мојот Татко“ (Матеј 24,36). Не само што не знаеме кога Христос ќе се врати туку нам ни е кажано дека не знаеме.

На крајот на својата служба, Исус ја раскажал параболата за десетте девојки (Матеј 25,1-13 за да го опише искуството на Црквата во времето кога ќе го чека Неговото второ доаѓање. Двете групи на девојки претставуваат два вида на верници кои тврдат дека го чекаат Исуса. Површно гледано, овие две групи се слични; но кога Исусовото доаѓање е одложено, вистинските разлики меѓу нив стануваат очевидни. Едната група, и покрај доцнењето, ја одржувала својата надеж и вршела соодветна духовна подготовка. Со оваа парабола Исус сакал да ги поучи своите ученици дека христијанското искуство не треба да се заснова на емоционална возбуда или одушевување, туку на постојано потпирање на Божјата благодат и истрајност во верата, дури и тогаш кога нема опипливи докази дека Божјите ветувања ќе се исполнат. Исус и денес нё повикува да „стражариме“ и да бидеме подготвени за Неговото доаѓање во секој момент.

`Иако нашето име „адвентисти на седмиот ден“ сведочи за тоа колку Второто доаѓање е важно за нас, како во нашиот личен живот можеме да ја одржиме свеста за Второто доаѓање? Како во текот на годините да не ја направиме истата грешка за која Исус нё предупредил во параболата за десетте девојки? `