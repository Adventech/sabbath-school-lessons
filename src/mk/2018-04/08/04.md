---
title:  ХРИСТОВАТА СЛУЖБА ВО НЕБЕСНОТО СВЕТИЛИШТЕ
date:   20/11/2018
---

Бог во Стариот завет му дал упатства на Мојсеја да изгради Шатор за состанок, односно Светилиште, во кој ќе „престојува“ овде на Земјата (2. Мојсеева 25,8). Со посредство на службата во Светилиштето, израелскиот народ требало да биде поучен за планот на спасението. Подоцна, во времето на царот Соломон, преносливиот Шатор за состанок и Храмот биле направени по примерот на небесното Светилиште, „на вистинскиот Шатор, што го подигна Господ, а не човек“ (Евреите 8,2; види: 2. Мојсеева 25,9.40).

Во целата Библија владее мислата дека постои небесно Светилиште, првобитно Божје место на престојување. Службите извршувани во земното Светилиште претставувале „мали пророштва“ во планот на спасението и Исусовата свештеничка служба на Небото.

`Прочитајте: Евреите 8,6; 9,11.12.23-28; 1. Јованово 1,9-2,2. Што учиме од овие текстови за Исусовата свештеничка служба на Небото?`

Од моментот на Исусовото вознесение, небесното светилиште е место на кое Христос ја извршува свештеничката служба за нашето спасение (види: Евреите 7,25). Според тоа, охрабрени сме „да пристапуваме смело кон престолот на благодатта, за да примиме милост и за да најдеме благодат, за помош, во време на потреба“ (Евреите 4,16).

Бидејќи во земниот Шатор за состанок свештеничката служба се одвивала во две фази – првата секојдневно во Светињата, а другата еднаш годишно во Светињата над светињите – Писмото исто така ги опишува овие две фази од Исусовата служба на небото. Неговата служба во Светињата на Небото ја обележува посредување, проштавање, помирување и обновување. Грешниците кои се каат имаат непосреден пристап до Отецот преку Исуса како Посредник (1. Јованово 2,1). Од 1844 година Исусовата служба во Светињата над Светињите се занимава со аспектот на судoт и чистењето кое се вршело еднаш годишно на Денот на помирувањето (3. Мојсеева 16). Службата на чистење на Светилиштето исто така се темели на Исусовата пролеана крв. Помирувањето остварено во тој ден ја навестува конечната примена на Христовите заслуги во отстранувањето на гревот и постигнувањето на потполно помирување на универзумот кој ќе биде под хармоничната Божја управа. Учењето за оваа служба која се состои од две фази е единствен адвентистички придонес кон разбирањето на целокупниот план на спасение.