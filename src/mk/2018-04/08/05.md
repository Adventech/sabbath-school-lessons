---
title:  САБОТА
date:   21/11/2018
---

Уште едно многу важно библиско учење во кое Христијаните адвентисти веруваат и кое го поддржуваат е учењето за седмиот ден, саботата. Ова е клучна доктрина која меѓу нас донесува единство и заедништво. Ова е едно од учењата кое, со неколку исклучоци во христијанскиот свет, ние единствено го следиме.

Саботата е Божји дар на човештвото уште од самата седмица на создавањето (1. Мојсеева 2,1-3). При создавањето, три божествени дела ја установиле саботата: 1) Бог се одморал во сабота; 2) го благословил тој ден; и 3) го посветил. Овие три дела ја утврдиле саботата како Божји посебен дар, оспособувајќи го човечкиот род да ја искуси стварноста на Небото на Земјата и да го потврдат Божјето шестдневно создавање. Познатиот рабин, Аврам Џошуа Нешел, саботата ја нарекол „палата во времето“, свет ден кога Бог на посебен начин се среќава со својот народ.

`Што можеме да научиме од следниве текстови за тоа што претставува саботата за човечкиот род? 2. Мојсеева 20,8-11; 5. Мојсеева 5,12-15; Езекил 20,12.20.`

Во својата желба да го следат Исусовиот пример (Лука 4,16), христијаните адвентисти го празнуваат седмиот ден, саботата. Исусовото учество во службите во сабота открива дека Тој ја потврдил како ден за одмор и за богослужба. Во тој ден Тој направил одредени чуда за да укаже на димензијата на исцелување (и физичко и духовно) кое потекнува од прославувањето на саботата (види: Лука 13,10-17). Апостолите и раните христијани сфатиле дека Исус не ја укинал саботата и дека тие лично ја почитувале и ги посетувале богослужбите во тој ден  (Дела 13,14.42.44; Дела 16,13; Дела 17,2; 18,4).

Уште една преубава димензија на саботата е тоа што таа претставува знак на нашето ослободување од гревот. Саботата е сеќавање на Божјето спасение на израелскиот народ од египетското ропство и влегувањето во покој кој ветил дека ќе го доживее во Ханан (5. Мојсеева 5,12-15). И покрај тоа што Израел поради својата постојана непослушност и идолопоклонство не успеал во потполност да го доживее овој одмор, Бог и понатаму ветува дека „за народот Божји сё уште останува саботна починка“ (Евреите 4,9). Сите кои сакаат да влезат во тој покој, можат да влезат со вера во спасението кое Исус го дава. Празнувањето на саботата го претставува овој духовен одмор во Христа и фактот дека се потпираме само на Неговите заслуги а не на сопствените дела, и дека Тој нё спасува од гревот и ни дава вечен живот (види: Евреите 4,10; Матеј 11,28-30).

`На кои конкретни начини саботата ви помогнала да го доживеете единството и заедништвото кое Христос сака да владее во Неговиот народ?`