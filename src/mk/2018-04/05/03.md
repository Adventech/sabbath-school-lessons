---
title:  ОД ВАВИЛОН ДО ПЕДЕСЕТНИЦА
date:   29/10/2018
---

Деновите на духовни подготoвки, по Исусовото вознесение, го достигнале својот врв во настаните на денот Педесетница. Во првиот стих од втората глава во Дела апостолски стои забележано дека тој ден, пред Светиот Дух да се излее над учениците, сите биле заедно, „еднодушно“ на едно место (Дела 2,1).

Педесетница во Стариот завет била вториот од трите главни празници на кој требало да присуствува секое машко од израелскиот народ. Се одржувала педесеттиот ден (на грчки pentekoste значи педесетти ден) по Пасха. За време на овој празник Евреите, како дар на благодарност, ги изнесувале пред Бога првите плодови на летната жетва.

До Исусово време Педесетница, исто така, најверојатно го опфаќала и прославувањето за добивањето на Законот на гората Синај (2. Мојсеева 19,1). Според тоа, непроменливоста и важноста на Божјиот закон овде го забележуваме како составен дел од христијанската порака за Исуса, чија смрт им нуди проштавање на сите кои ќе се покајат поради кршењето на Божјиот закон. Не е чудно затоа што еден од клучните текстови за последните денови се занимава и со Законот и со Евангелието: „Тука е трпението на светиите; тука се оние што ги пазат заповедите Божји и верата во Исус“ (Откровение 14,12).

Исто така, како и на гората Синај, кога Мојсеј ги примил Десетте заповеди (2. Мојсеева 19,16-25; Евреите 12,18), на денот Педесетница се случиле бројни неверојатни настани. „Тогаш ненадејно се создаде шум од небото, како силен ветар кога дува, и ја исполни целата куќа, каде што седеа. И им се јавија јазици како од пламен, кои се разделуваа и се спуштија по еден над секого од нив посебно“ (Дела 2,2-4).

`Прочитајте Дела 2,5-13. Зошто е значаен овој неверојатен настан?`

Педесетница требало да биде радосен празник, празник на искажување благодарност на Господа за обилните благослови. Тоа e можеби причината што учениците лажно ги обвиниле дека се опијаниле (Дела 2,13-15). Божјата сила посебно се открила преку чудото на говорење и слушање различни јазици. Евреите од целото Римско царство, кои дошле во Ерусалим за овој празник, секој на својот јазик ја слушнал пораката за Исус Месија.

Педесетница на единствен начин помогнала да се поништат последиците од расејувањето на првобитното човечко семејство и основање на многубројни народи во времето на градење на Вавилонската кула. Чудото на благодатта започнува повторно да го обединува човечкото семејство. Единството на Божјата црква на глобално ниво сведочи за природата на Неговото царство и обновувањето на она што е изгубено во Вавилон.