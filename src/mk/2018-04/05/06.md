---
title:  СЕЌАВАЈТЕ СЕ НА СИРОМАШНИТЕ
date:   01/11/2018
---

Делењето средства често бил видлив израз на единството во Првата црква. Великодушноста опишана во првите глави од Дела апостолски продолжува и понатаму со повикот на Павле упатен до црквите што ги основал во Македонија и Ахаја да им помогнат на сиромашните во Ерусалим (види: Дела 11,27-30; Галатјаните 2,10; Римјаните 15,26; 1. Коринќаните 16,1-4). Тој дар станува видлив показател за фактот дека црквите, кои главно се состојат од верници од незнабоштвото, се грижат за браќата и сестрите од еврејско потекло во Ерусалим. И покрај културолошките и етничките разлики, тие сочинуваат едно тело во Христа и заедно негуваат исто Евангелие. Ова помагање на оние што се во неволја не само што го открива единството кое веќе постоело во Црквата туку и го јакне.

`Прочитајте го текстот во 2. Коринќаните 9,8-15. Според зборовите на Павле, каков ќе биде резултатот од великодушноста која ја покажала црквата од Коринт?`

Искуството на единството во Првата црква покажува што може и денес да се оствари. Но, единството не се случило без доброволната посветеност на сите верници. Водачите на Првата заедница сметале дека нивната служба се состои во тоа да го негуваат единството во Христа. Како што љубовта меѓу мажот, жената и децата претставува посветеност која секојдневно мора да се негува, така е и со единството меѓу верниците. Единството кое го имаме во Христа, на бројни начини се поттикнува и станува видливо.

Очигледните фактори кои го поттикнувале ова единство во Првата црква биле молитвата, богослужението, заедништвото, заедничката визија и проучувањето на Божјата реч. Не само што сфатиле дека нивна мисија е да го проповедаат Евангелието на сите народи туку и дека имаат одговорност да покажат меѓусебна љубов и грижа. Нивното единство се покажувало во нивната великодушност и меѓусебна поддршка внатре во локалните заедници, но и пошироко, меѓу црковните заедници, иако ги раздвојувале големи далечини.

„Нивното добрoчинство покажало дека не ја примиле напразно Божјата благодат. Што довело до таква дарежливост ако не посветувачкото влијание на Светиот Дух? Во очите на верниците и неверниците тоа навистина било чудо на Божјата милост“ (Eлена Вајт, Делата на апостолите, стр. 344. oригинал).

`На кои начини вие и вашата црква сте ја искористиле предноста на великодушност кон другите? Односно, какви благослови се излеваат над оние кои им даваат на другите?`