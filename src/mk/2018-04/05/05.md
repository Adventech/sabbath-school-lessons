---
title:  ВЕЛИКОДУШНОСТ И ЛАКОМОСТ
date:   31/10/2018
---

Според зборовите на Лука, една од природните последици на заедништво кое Исусовите следбеници го искусиле по Педесетница била нивната меѓусебна поддршка. „А сите кои поверуваа беа заедно и сё им беше општо. И продаваа стоки и имоти и тоа го делеа на сите, секому според неговата потреба“ (Дела 2,44.45).

Делењето на заедничките добра не било барање на заедницата, туку доброволно дело на нивната меѓусебна љубов во заедништвото кое го доживеале. Тоа бил и конкретен израз на нивното единство. За оваа ме­ѓусеб­на поддршка која траела извесно време, повеќе подробности  доз­наваме од 4. и 5. глава во книгата Дела апостолски. Оваа тема ја наоѓаме и на други места во Новиот завет, како што ќе видиме подоцна.

Во овие рамки, Варнава се спомнува за прв пат. Се чини дека бил богат човек кој поседувал многу земја. Продавајќи го својот имот во полза на заедницата, им донел пари на апостолите (Дела 4,36.37). Варнава е претставен како пример кој треба да се следи.

`Прочитајте ги стиховите во Дела 4,32-37; 5,1-11. Споредете го однесувањето на Варнава и неговите ставови со однесувањето и ставовите на Ананија и Сафира. Во што погрешила оваа брачна двојка?`

Покрај гревот што го направиле лажејќи го Светиот Дух, покажале и себичност и лакомост. Ниеден грев не може побрзо да го уништи заедништвото и братската љубов како што можат себичноста и лакомоста. Ако Варнава служи како позитивен пример на духот на заедништвото во Првата црква, Ананија и Сафира се спротивност на тоа. Лука е чесен и бележи извештај за помалку благородни луѓе во заедницата. Последната од десетте заповеди (2. Мојсеева 20,1-17), која зборува за лакомоста, се разликува од останатите. Додека останатите заповеди укажуваат на делата кои видливо ја прекршуваат Божјата волја за човечкиот род, последната заповед се однесува на она што е скриено во срцето. Гревот на лакомоста не претставува дело, туку мисловен процес. Лакомоста, како и нејзината придружничка - себичноста, не е видлив грев туку состојба на грешната човечка природа. Тој станува видлив само кога се пројавува преку себичните дела, како што видовме во случајот со Ананија и Сафира. Во одредена смисла, последната заповед ни го открива коренот на злото пројавен во делата кои се осудени од сите останати заповеди. Нивната лакомост го отворила патот за влијанието на сатаната, кој ги натерал да го излажат Бога, слично на она што лакомоста на Јуда го натерала да го направи своето зло дело.

`На кои начини можеме да ја искорениме лакомоста од својот живот? Зошто упатувањето похвала и благодарност за она што го имаме е силна одбрана од ова зло?`