---
title:  ДЕНОВИ НА ПОДГОТОВКА
date:   28/10/2018
---

Во последните часови поминати со учениците пред својата смрт, Исус ветил дека нема да ги остави сами. Друг Утешител, Светиот Дух, ќе биде испратен да ги придружува во нивната служба. Духот ќе им помогне да се сетат на многу подробности за тоа што Исус го кажал и за она што го направил (Јован 14,26), и ќе ги води во откривањето на вистината (Јован 16,13). Во денот на своето вознесение, Исус го повторил ова ветување. „А вие, не по многу дни од денес, ќе бидете крстени со Светиот Дух... но ќе примите сила од Светиот Дух, кој ќе слезе на вас“ (Дела 1,5.8). Силата на Светиот Дух ќе ги оспособи учениците да сведочат во Ерусалим, во Јудеја, во Самарија сё до крајот на земјата (Дела 1,8).

`Прочитајте го текстот во Дела 1,13-14. Што направиле учениците во тој временски период од десет дена?`

Овие десет дена можеме да ги сметаме за период на силна духовна подготовка, кога учениците меѓусебно ги споделување своите сеќавања за Исус, за Неговите дела, учења и чуда. „Тие сите еднодушно беа постојано во молитва и молење“ (Дела 1,14).

„Додека чекале да се исполни Христовото ветување, учениците со скршено и понизно срце, со вистинско покајание, го признале своето неверство. Спомнувајќи си за зборовите што им ги упатил Христос пред својата смрт, тие поцелосно ја сфатиле нивната смисла. Вистините што исчезнале од нивното сеќавање повторно оживеале во нив, и тие си ги повторувале еден на друг. Се прекорувале самите себеси што толку погрешно го сфаќале Спасителот. Пред нив, како живи слики во некоја панорама, поминувале сцените на неговиот чудесен живот. Размислувајќи за тој чист, свет живот, чувствувале дека никаков напор не ќе биде премногу тежок, никаква жртва преголема за тие со својот живот да посведочат за убавината на Христовиот карактер. О, само кога би можеле повторно да ги доживеат последните три години - колку поинаку сега би постапувале! Само кога би можеле уште еднаш да го видат својот Учител, колку сесрдно би се труделе да му покажат колку длабоко го сакаат и колку искрено жалат ако го ожалостиле со некој збор или со каква било постапка на неверство. Но се тешеле дека сё им е простено и цврсто решиле, доколку е можно, да го окаат и да го надоместат своето неверство со тоа што бестрашно и смело ќе го признаваат Христа пред светот... Отфлајќи ги сите меѓусебни несогласија и секоја желба за превласт, тие присно се поврзале во христијанско братство“ (Делата на апостолите, стр. 36.37. oриг.).

`Посакувате ли некоја работа повторно да ја направите кога станува збор за вашата вера? Што можете да научите од своето каење од минатото а може да ви помогне да создадете подобра иднина?`