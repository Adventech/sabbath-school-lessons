---
title:  ЕДИНСТВОТО И ЗАЕДНИШТВОТО
date:   30/10/2018
---

Како одговор на проповедта на Петар и повикот на покајание и спасение, околу три илјади луѓе донеле одлука да го прифатат Исуса како Месија и исполнување на старозаветното ветување дадено на Израил. Бог дејствувал во срцата на сите овие луѓе. Многумина слушнале за Исус некаде далеку и можеби патувале во Ерусалим со надеж дека ќе го видат. Некои можеби го виделе Исуса и ја слушнале Неговата порака за спасението, но не станале Негови следбеници. На денот Педесетница, Бог на чудесен начин дејствувал во животот на учениците и ги употребил како сведоци на Исусовото воскресение. Сега знаеле да луѓето во Исусово име можат да примат проштавање на гревовите (Дела 2,38).

`Прочитајте го текстот во Дела 2,42-47. Какви активности извршувале овие први Исусови следбеници како заедница на верници? Како настанало ова нивно неверојатно единство и заедништво?`

Извонредно е тоа што оваа заедница од нови верници најпрво се посветила на учењето на апостолската наука. Библиското поучување е важно бидејќи им овозможува духовен раст на новите верници. Исус им дал налог на своите ученици да ги научат на „сё што Сум ви заповедал“ (Maтej 28,20). Оваа нова заедница времето го поминувала учејќи од апостолите за Исуса. Веројатно дознале многу повеќе за животот на Исус и за неговата смрт, за Неговите учења, параболи и проповеди како и за Неговите чуда. Сево ова било објаснето како исполнување на еврејското Писмо во списите на пророците.

Времето, исто така го поминувале во молитва и кршење на леб. Не е доволно јасно дали кршењето на лебот се однесува на Господовата вечера или едноставно на заеднички оброци, како што ни навестува текстот во Дела 2,46. Спомнувањето на заедништвото сигурно упатува на тоа дека оваа нова заедница често и редовно поминувала време во Храмот во Ерусалим, кој и понатаму служел како центар на нивното богослужение и молитва, како и во приватните домови. Ја негувале блискоста. Јаделе и се молеле заедно. Молитвата е суштински елемент на заедницата на верните, и е многу важен за духовниот раст. Новата заедница одржувала и заеднички богослужби. Сите овие активности ги правеле, како што ни е кажано, „заедно“.

Ова постојано заедништво создало добри односи со другите луѓе во Ерусалим. За новите верници забележано е дека биле „омилени кај сиот народ“ (Дела 2,47). Несомнено е дека дејствувањето на Светиот Дух во нивниот живот оставило силен впечаток кај луѓето околу нив и дека послужил како моќно сведоштво за вистината дека Исус е Месија.

`Што може вашата месна црква да научи од овој пример за единството, заедништвото и сведочењето?`