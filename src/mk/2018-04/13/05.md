---
title:  НОВА ЗЕМЈА ЗА ОТКУПЕНИТЕ
date:   26/12/2018
---

„Зашто, еве, Јас создавам нова небеса и нова земја. Поранешните веќе не ќе се спомнуваат, ниту ќе ви доаѓаат на ум“ (Исаија 65,17). И Исаија и Јован (Откровение 21,1) ја виделе во видение новата ветена Земја.

`Во Откровение 21,2.9-27 разгледајте го Јовановиот опис на неверојатниот град на откупените, Новиот Ерусалим. Што ни навестуваат овие стихови за единството и хармонијата која ќе владее во градот?`

`Прочитајте: Откровение 22,1-5. Реката на животот која тече од Божјиот престол и дрвото на животот од двете нејзини страни се следните важни одлики на новиот град. Каква е нивната цел на Новата земја?`

Дрвото на животот, до кое Адам повеќе немал пристап поради престапот (1. Мојсеева 3,22-24), Христос ќе го обнови во Новиот Ерусалим. Пристапот кон ова дрво е едно од ветувањата дадено на оние кои ќе победат (Откровение 2,7). Тоа што ќе раѓа 12 плодови, нов плод секој месец, можеби е причина зошто на Новата Земја „од нова месечина до нова месечина, од сабота до сабота, секое тело ќе доаѓа за да се поклони пред Моето лице - говори Господ“ (Исаија 66,23). Изразот „исцелување на народите“ исто така ја нагласува Божјата намера да ги отстрани сите пречки меѓу луѓето и да го обнови човечкиот род според првобитната намера: да ги доведе сите луѓе, племиња и народи во едно единствено семејство, кое ќе живее во хармонија и мир, и ќе му оддава слава на Бога.

„’Исцелување на народите’ фигуративно се однесува на отстранување на сите национални и јазични пречки и поделби... Листот од дрвото на животот го лечи раздорот меѓу народите. Тие повеќе не се ’незнабошци’, туку се обединети во едно семејство како вистински Божји народ (споредете Откровение 21,24-26). Она што Михеј го предвидел многу векови порано, сега се исполнува: 'Народ не ќе дига меч против народ, ниту веќе ќе се вежбаат за војна. Секој ќе седи мирно под виновата лоза, и под својата смоква, и никој не ќе го плаши. Тоа го рече устата на Господ над Војските' (Михеј 4,3.4; споредете: Исаија 2,4). На бреговите од реката на животот откупените ќе се повикуваат 'еден со друг' да седнат (Захарија 3,10) заедно под дрвото на животот. Исцелувачката особина на листот на ова дрво ќе ги лечи сите рани – расни, етнички, племенски или јазични – кои со векови го делеле и го раздвојувале човештвото“ (Ранко Стефановиќ, Revelation of Jesus Christ: Commen-tary on the Book of Revelation, стр. 593).