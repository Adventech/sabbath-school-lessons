---
title:  ЖИВОТОТ НА НОВАТА ЗЕМЈА
date:   27/12/2018
---

`Прочитајте ги следните текстови: Исаија 35,4-10; 65,21-25. Колку животот ќе се разликува тогаш од оној што овде сме го доживеале?`

Во Книгата на пророк Исаија неколку пати читаме за нешто ново: „нешто ново, нови настани“ (42,9; 48,6; 43,19), „нова песна“ (42,10), „ново име“ (62,2). Во 65. глава се јавува нов поредок на работите. Мир и слога владее меѓу сите Божји созданија. Заветните клетви за непослушност и бунт (види: 3. Мојсеева 26,14-17; 5. Мојсеева 28,30) засекогаш ќе бидат укинати, бидејќи грев повеќе нема. Наместо тоа, ќе има благослови во изобилство, домови во кои ќе се живее и храна во која ќе се ужива.

Како ќе изгледа животот на тоа убаво место? Поединци се прашуваат дали ќе можеме да ги препознаеме своите пријатели и семејството, откако нашето тело ќе ја прими бесмртноста и во потполност ќе биде обновено според Божјиот лик. По Христовото воскресение, Неговите ученици можеле да Го препознаат. Марија го препознала Неговиот глас (Јован 20,11-16). Тома го препознал Исусовиот физички изглед (Јован 20,27.28). Двајцата ученици од Емаус го препознале Неговото држење на масата за време на вечерата (Лука 24,30.31.35). Според тоа, ако нашето тело биде слично на Исусовото воскреснато тело, сигурно ќе можеме да се препознаеме едни со други. Можеме да се радуваме на вечноста во која ќе владеат обновени односи. Исто така, можеме да прет­по-ставиме дека ќе ги продолжиме односите со оние кои ги познаваме и ги сакаме, и кои таму ќе бидат со нас.

„Таму откупените „ќе сознаат целосно како и самите што се целосно познати“. Чувствата на љубов и сочувство што ги всадил Бог во душата, таму ќе најдат најдобра и најубава примена. Чистата врска со светите суштества, хармоничниот друштвен живот со возвишените ангели и со верните од сите времиња, кои своите облеки ги испрале и ги избели­ле во крвта на Јагнето; светата врска, која меѓусебно го соединува “сиот род на небесата и на земјата” (Ефешаните 3,15) - сето ова придонесува за среќата на откупените“ (E. Вајт, Големата борба, стр. 677. oригинал).

`„Затоа не се истоштуваме... Зашто, нашата сегашна лесна неволја ни донесува прекумерно, и неизмерно, вечно изобилство на слава, зашто ние не мислиме на она што е видливо, туку на она што е невидливо; зашто видливите работи се поминливи, а невидливите се вечни“ (2. Коринќаните 4,16-18). Како во светот кој е привремен и минлив можеме да научиме да тежнееме да го досегнеме она што не се гледа и што е вечно?`