---
title:  ОСКРЕСЕНИЕ И ОБНОВЕНИ ОДНОСИ
date:   25/12/2018
---

Уште од најраните денови на Црквата, ветувањето за Христовото враќање, можеби повеќе од што било друго, ги крепело срцата на верниот Божји народ, посебно во време на неволја. Со какви било застрашувачки борби да се соочувале, какви и да било неутешни таги и болки да доживеале, имале надеж во Христовото повторно доаѓање и во сите возвишени ветувања кои второто доаѓање ги опфаќа.

`Прочитајте 1. Солуњаните 4,13-18. Какви ветувања се опфатени со овој текст? Што кажуваат за надежта во обновените односи?`

Второто Христово доаѓање силно ќе влијае на целото човештво. Важен дел од воспоставувањето на Божјето царство е собирањето на избраните. „И Тој ќе ги испрати Своите ангели со силен глас на труба и ќе ги соберат Неговите избраници од четирите ветра, од едниот крај на небото до другиот“ (Матеј 24,31). Во моментот на собирање, праведните мртви ќе воскреснат и ќе ја примат својата бесмртност (1. Коринќаните 15,52.53). „Мртвите во Христа ќе воскреснат прво“ (1. Солуњаните 4,16). Ова е момент на кој сите чекаме. Воскреснатите ќе се состанат со оние кои копнееле за нивното присуство и љубов. Вака Павле се радувал размислувајќи за тој настан: „Смрт, каде ти е победата? Смрт, каде ти е осилото?“ (1. Коринќаните 15,55)

При воскресението нема да станат болните стари изобличени тела кои се спуштени во гроб, туку ќе станат нови, бесмртни, совршени тела, кои повеќе не го носат белегот на гревот, кој бил причина за нивното пропаѓање. Светите воскреснати ќе го доживеат крајот на Христовото дело на обновување, одразувајќи го совршено Божјиот лик предвиден при создавањето (1. Мојсеева 1,26; 1. Коринќаните 15,46-49).

Во моментот на второто Христово доаѓање, кога откупените мртви ќе воскреснат, праведните живи ќе бидат преобразени и ќе добијат нови совршени тела. „Зашто треба ова распадливото да се облече во нераспадливо; и ова смртното да се облече во бесмртност“ (1. Коринќаните 15,53). Според тоа, овие две групи откупени, воскреснати и преoобразени праведни, ќе бидат „грабнати заедно со нив на облаците, во воздух, во пресрет на Господа; и така засекогаш ќе бидеме со Господа“ (1. Солуњаните 4,17).

`Во сегашното научно доба, дури и некои христијани се обидуваат да пронајдат природно објаснување за сё, дури и за „чудата“. Што можеме да научиме од ветувањето за воскресението, за тоа зошто само Божјето натприродно дело може да нё спаси?`