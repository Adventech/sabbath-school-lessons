---
title:  СИГУРНОСТA НА ХРИСТОВОТО ВРАЌАЊЕ
date:   23/12/2018
---

`Најпознатото ветување за второто Христово доаѓање е забележано во стиховите во Јован 14,1-3. Што ни кажува ова ветување за тоа каков живот ќе живеат откупените на новата Земја? `

Првите христијани Христовото второ доаѓање го сметале за „блажена надеж“ (Тит 2,13). Очекувале дека сите пророштва и ветувања од Писмото ќе се исполнат при Второто доаѓање, бидејќи тоа е самата цел на христијанското патување. Сите кои го сакаат Христа, желно го очекуваат денот кога ќе можат да остварат заедница со Него лице в лице. Неговите зборови во овие стихови ја навестуваат блискоста и приврзаноста која ќе ја делат, не само со Него, туку и меѓусебно.

Христијаните веруваат во ова ветување затоа што Библијата нё уве­ру­ва дека ќе се исполни. Сигурни сме во тоа бидејќи им веруваме на Исусовите зборови: „Пак ќе дојдам“ (Јован 14,3). Како што првото Христово доаѓање било проречено, така е и сo Неговото второ до­аѓање, претскажано дури и во Стариот завет. Бог пред потопот му рекол на патри­јархот Енох дека доаѓањето на Месија во слава ќе го уништи гревот. Енох прорекол: „А и за овие пророкуваше Енох, седмиот по Адама, велејќи: ’Ете, Господ дојде со десет илјадници Свои свети, за да им суди на сите и за да ги изобличи сите безбожници, за сите нивни безбожни дела, што безбожно ги направиле, и за сите навредливи зборови, што безбожните грешници ги изговориле против Него’“ (Јуда 1,14.15).

Илјада години пред Исус да дојде на оваа Земја, царот Давид исто така претскажал дека Месија ќе дојде и ќе го обедини Божјиот народ. „Нашиот Бог доаѓа и не молчи. Пред Него врви оган што проголтува, околу Него беснее силна бура. Тој ги повикува одозгоре небесата и земјата, за да му суди на Својот народ: ‘Соберете ги Моите избраници кои со жртва склучија завет со Мене!’“ (Псалм 50,3-5).

Исусовото второ доаѓање е тесно поврзано со Неговото прво доаѓање. Пророштвата кои го најавуваат Неговото раѓање и служба (на пример: 1. Мојсеева 3,15; Михеј 5,2; Исаија 11,1; Даниел 9,25.26) претставуваат темел на нашата надеж и доверба во ветувањата за Неговото второ доаѓање. Христос „се јави еднаш, за да го отстрани гревот со Својата жртва... така и Христос, откако беше принесен еднаш за да ги земе гревовите на мнозина, ќе се јави вторпат без грев, а за спасение на оние кои го очекуваат“ (Евреите 9,26.28).

`На кои начини, дури и сега можете да примате надеж и утеха од ветувањето за Второто Христово доаѓање?`