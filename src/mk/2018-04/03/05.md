---
title:  ЕДИНСТВО МЕЃУ ХРИСТИЈАНИТЕ
date:   17/10/2018
---

`Прочитајте ги стиховите: Марко 9,38-41; Јован 10,16. Што можеме да научиме од одговорот што Исус му го дал на апостол Јован за исклучивоста и пренаглениот суд за тоа кој е вистински Исусов следбеник?`

Христијаните адвентисти настојувале да ја сфатат Исусовата молитва во 17 глава од Евангелието според Јован непосредно применувајќи ја на единството на својата верска заедница. Ние мораме да бидеме обединети како Црква за да ја исполниме својата мисија и на светот да му ја објавиме Тројната ангелска вест. За ова прашање не се расправа многу.

Меѓутоа, што е со единството со другите христијани? Како треба да се однесуваме кон нив во светлината на Исусовата молитва?

Несомнено веруваме дека Бог има верен народ и во другите цркви. Покрај тоа, Библијата јасно ни кажува дека Бог има верни дури и во Вавилон: „Излезете од неа, народе Мој, за да не бидете соучесници во нејзините гревови и да не ги примите нејзините зла“ (Откровение 18,4).

Исто така знаеме дека според Книгата Откровение постои големо отпадништво меѓу оние кои го исповедаат Христовото име и дека во последните денови многу лажни христијани меѓусебно ќе се обединат со мнозин­ството за да го започнат прогонството кое јасно е опишано во От­кровение 13,1-17. Оттука, христијаните адвентисти секогаш биле мошне внимателни кога се во прашање повиците за обединување со другите цркви, како во екуменското движење.

Како, тогаш, треба да се однесуваме кон другите верски заедници? Елена Вајт го забележала следново во врска со заедничката работа на Христи­јанската адвентистичка црква со другите христијани, иако овде станува збор за следното посебно прашање. „Кога човечките орудија ја покоруваат својата волја на Божјата, Светиот Дух ќе влијае на срцата на оние на кои им служат. Покажано ми е дека не треба да ги отфрлиме припадниците на Женското друштво на христијанската умереност. Обединувајќи се со нив околу прашањето за потполна воздржливост, ние не го менуваме својот став во врска со празнувањето на седмиот ден, а можеме да покажеме дека го цениме нивниот став во врска со темата за умереноста. Отво­рајќи им ја вратата и повикувајќи ги да се обединат со нас по прашањето на умереноста, ја обезбедуваме нивната помош, а тие соединувајќи се со нас, ќе ги слушнат новите вистини кои Светиот Дух чека да ги втисне во нивните срца“ (Елена Вајт, Welfare Ministry, стр. 163).

Иако се занимавала со одредено прашање во одредено време, сепак таа дала начела кои можеме да ги следиме во врска со тоа како да се однесуваме кон другите христијани, особено кога се обединуваме околу иста цел.

Прво, можеме да работиме со нив на општите општествени интереси, второ, доколку се соединиме со нив, мораме тоа да го направиме не загрозувајќи ги нашите верувања или практики. Трето, ние можеме да го искористиме ова „единство“ и треба да го исползуваме за да можеме со другите да ги споделиме драгоцените вистини со кои сме благословени.