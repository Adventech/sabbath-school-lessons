---
title:  ЕДНА ВЕРА КОЈА СЕ ОБЈАВУВА СО ЉУБОВ
date:   18/10/2018
---

`Во Јован 17,3 Исус рекол дека вечниот живот е познавање на Бога. Прочитајте: 1. Јованово 2,3-6. Што значи да се познава Бог? Како во својот секојдневен живот го покажуваме знаењето за Бога?`

Општо гледано, додека луѓето во денешното општество сакаат да се нарекуваат себеси граѓаните кои го почитуваат законот, тие исти луѓе често ја намалуваат важноста на библискиот налог да се почитуваат Божјите заповеди. Поединци дури и тврдат дека Божјата благодат ги укинала Божјите заповеди. Но, тоа не е библиско учење: „Држењето на заповедите не е услов за да го запознаеме Бога, туку знак дека го познаваме Бога/Исуса и дека го сакаме. Според тоа, да се познава Бог, тоа не се однесува само на теоретско знаење, туку поттикнува на дела“ (Ekehart Miler, The Letters of John [Nampa, Idaho: Pacific Press, 2009], стр. 39). Исус лично нагласил: „Кој ги има Моите заповеди и ги пази, тој Ме љуби“ (Јован 14,15.21). „По тоа познаваме дека ги љубиме Божјите деца: кога Го љубиме Бога и ги пазиме Неговите заповеди. Зашто ова е љубовта Божја: да ги исполнуваме Неговите заповеди; а Неговите заповеди не се тешки“ (1. Јованово 5,2.3).

`Кoja нова заповед им ja дал Исус на своите ученици и како таа се однесува нa идејата за единство меѓу Неговите следбеници? Јован 13,34.35.`

Заповедта да ги сакаме ближните сама по себе не била нова; можеме да ја пронајдеме во упатствата коишто Бог му ги дал на Мојсеј (3. Мојсеева 19,18). Што е ново во Исусовата заповед упатена до Неговите ученици да се сакаат еден со друг онака како што Тој ги сакал нив? Исусовиот пример на самопожртвувана љубов претставува ново етичко начело дадено на христијанската заедница.

Колку прекрасно мерило е поставено пред нас! Исусовиот живот бил практично покажување на љубовта на дело. Целокупното дело на благодатта претставува една постојана служба на љубов, самооткажување, самопожртвувани напори. Можеме да го замислиме Христовиот живот кој бил олицетворение на непрекинато пројавување на љубов и самопожртвуваност поради доброто на другите. Начелото кое го придвижувало Христа, треба да го покрене и Неговиот народ во сите нивни меѓусебни односи. Колку можно сведоштво би била таквата љубов во светот! И каква моќна сила таквата љубов би пружила во полза на нашето меѓусебно единство!

`Како можеме да научиме да покажеме самопожртвувана љубов кон другите каква што покажал Исус?`