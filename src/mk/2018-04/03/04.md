---
title:  "„ЗА ОНИЕ КОИ ЌЕ ПОВЕРУВААТ ВО МЕНЕ“"
date:   16/10/2018
---

`Кога Исус е помолил за своите ученици, ја продолжил својата молитва и ги спомнал и „оние што преку нивните зборови ќе поверуваат во Мене“ (Јован 17,20). `

`Која била Исусовата најголема желба во врска со оние кои подоцна ќе поверуваат во евангелската порака? Зошто е толку важно оваа молитва да биде услишена? Јован 17,20-26.`

Исус се молел идните верници да бидат едно како што се Отецот и Синот едно. Исус на неколку места во Евангелието според Јован укажува на единството на Отецот и Синот. Тие никогаш не дејствуваат независно еден од друг, туку секогаш се соединети во сё што прават (Јован 5,20-23). Тие ја делат заедничката љубов кон паднатото човештво до таа мера што Отецот бил подготвен да го даде својот Син за овој свет, а Синот да го положи својот живот за него.

Единството за кое Исус зборува во својата молитва е единство на љубов и намера какво што постои меѓу Отецот и Синот. „По тоа ќе ве познаат сите дека сте Мои ученици, ако имате љубов меѓу себе“ (Јован 13,35). Откривањето на ова единство проникнато со љубов ќе пружи отворен доказ за нивниот однос со Исуса и Отецот, „Пројавувањето на нивното искрено единство треба да пружи убедливо сведоштво за вистината на Евангелието“ (Andreas J. Kostenberger, Baker Exegetical Commentary on the New Testament [Grand Rapids: Baker Academic, 2004], стр. 498). На овој начин светот ќе дознае дека Исус е Спасителот. Со други зборови, ова единство, за кое Исус се молел, не може да остане незабележано. Како светот може да биде уверен во вистинитоста на Евангелието доколку не може да се воочи љубовта и единството меѓу Божјиот народ?

„Бог води еден народ кој во совршено единство треба да стои на темелот на вечната вистина... Божја намера е Неговиот народ да постигне потполно единство на верата. Непосредно пред Своето распнување, Христос се молел Неговите ученици да бидат едно како што е Тој едно со Таткото, за да може светот да поверува дека навистина Таткото Го испратил. Таа најтрогателна и најпрекрасна молитва допира низ сите векови сё до наши денови, бидејќи Исус изрично нагласува: ’не се молам само за нив, туку и за оние што преку нивните зборови ќе поверуваат во Мене’ (Јован 17,20). Со колкав жар би требало Христовите следбеници да настојуваат со својот секојдневен живот да ја спроведат во дело оваа Христова молитва“ (E. Вајт, Testimonies for the Church, 4. книга, стр. 17).

`Што правиме во нашиот живот и како Црква за да го оствариме обликот на единство каков што е овде претставен? Зошто одредена мера на умирање на нашето „јас“, е клучна доколку сакаме нашата Црква да биде обединета на вистински начин?`