---
title:  ИСУС СЕ МОЛИ ЗА СЕБЕ
date:   14/10/2018
---

Првосвештеничката молитва е поделена на три дела. Во првиот дел Исус се моли за Себе (Јован 17,1-5), во вториот за своите ученици (Јован 17,6-19) и на крај за оние кои подоцна ќе поверуваат во Него (Јован 17,20-26).

`Која е суштината на Неговата молитва и што значи таа за нас? Јован 17,1-5.	`

Исус прво се моли за Себе. Во претходните настани во Евангелието според Јован, Исус навестил дека Неговиот час сё уште не дошол (Јован 2,4; 7,30; 8,20). Меѓутоа, сега знаел дека се приближил часот да се принесе Себеси како жртва. Дошол моментот за драматичниот крај на Неговиот земски живот, и Му била потребна сила да ја изврши својата мисија. Било време за молитва. Исус го прославил својот Татко творејќи ја Неговата волја, дури и ако тоа значело дека мора да го поднесе крстот. Неговото прифаќање на крстот не било некој вид на фатализам, туку начин како ја применува власта што Му ја дал Таткото. Тој не умрел од маченичка смрт, туку го прославил својот Татко исполнувајќи ја причината за своето отелотворување: умрел на крстот за гревовите на светот.

`Што е вечниот живот според текстот од Јован 17,3? Што значи да се познава Бог?	`

Прво и најважно, Исус вели дека вечниот живот се состои од тоа лично да го познаваме Бога. Тука не станува збор за спасение со дела или знаење, туку за искуство на познавање на Господа благодарение на она што Исус го остварил на крстот за нас. Ова знаење се стекнува со лична заедница со Отецот. Човекот е склон да го ограничи знаењето на факти и подробности, но Исус овде упатува на нешто подлабоко и поцелосно: лична заедница со Бога. Исусовото прво доаѓање имало за цел да го поведе човештвото во потрага по поосмислено и спасоносно знаење за Бога, кое ќе го поттикне меѓусебното единство.

`Во што е разликата меѓу знаењето за Бога и личното познавање на Бога? Кои искуства ви помогнале да го запознаете Бога?`