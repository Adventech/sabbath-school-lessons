---
title:  ИСУС СЕ МОЛИ ЗА СВОИТЕ УЧЕНИЦИ
date:   15/10/2018
---

`За што Исус посебно се моли кога станува збор за Неговите ученици? Јован 17,9-19. `

Исус потоа се моли за своите ученици, кои се во голема опасност во наредните денови да ја изгубат својата вера во Него, кога Тој повеќе нема да биде со нив во тело. Затоа Исус ги предава на својот Татко за Тој да се грижи за нив. Исусовата молитва е упатена за нивна заштита во светот. Во ваквата молитва Исус не се моли за светот, бидејќи знае дека тој суштински се спротивставува на Татковата волја (1. Јованово 5,19). Бидејќи светот е место во кое учениците ќе ја извршуваат својата служба, Исус се моли да бидат зачувани од злото кое владее во него. Исус се грижи и за светот, бидејќи Тој е негов Спасител. Но, ширењето на Евангелието е поврзано со сведочењето на Оние кои ќе ја проповедаат Радосната вест. Од таа причина Исус посредува за нив за да не ги порази непријателот (Матеј 6,13).

Меѓутоа, еден ученик бил поразен. Порано, таа вечер, Исус споменал дека еден од нив одлучил да Го предаде (Јован 13,18-30). Иако Исус укажува на фактот дека Писмото го предвидело предавството на Јуда (Псалм 41,9), Јуда не бил жртва на судбината. Во текот на последната вечера, Исус му се обратил покажувајќи љубов и пријателство (Јован 13,26-30). „На пасхалната вечера Исус пружил доказ за своето божество со тоа што ја открил намерата на предавникот. Нежно и Јуда го ставил во службата што ја извршил за учениците. Но последниот повик на љубовата останал без одговор“ (Eлена Вајт, Копнежот на вековите, стр. 720. oриг.).

Знаејќи дека зависта и љубомората може да ги раздели учениците, како што и се случило во една претходна пригода, Исус се моли за нивното единство. „Свети Татко, запази ги во Твое име оние, кои Ми ги даде, за да бидат едно, како што Сме и Ние“ (Јован 17,11). Ваквото единство не може човек сам да го оствари. Тоа може да биде резултат и дар само на божествената благодат. Нивното единство е втемелено на единството на Таткото и Синот, и тоа е неопходен предуслов за успешна идна служба.

Нивната посветеност на вистината е исто така неопходна за службата. Дејствувањето на Божјата благодат во срцето на учениците ќе доведе до нивно преобразување. Доколку сакаат да сведочат за Божјата вистина, тие самите мораат да бидат преобразени од неа.

`Што значи „да не бидеме од овој свет“? Што е тоа во нас, во нашиот живот и начинот на живот што прави „да не бидеме од овој свет“?`