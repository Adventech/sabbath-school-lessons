---
title:  ЗА НАТАМОШНО ПРОУЧУВАЊЕ
date:   19/10/2018
---

Прочитајте ја главата „Божјиот непроменлив закон“, стр. 443-446 оригинал, во книгата на Еленa Вајт Големата борба.

„Иако Христијанската адвентистичка црква е раширена по целиот свет и има многу месни цркви, христијаните адвентисти не тврдат дека се Христова универзална црква. Универзалната црква е посеопфатна од која било друга вероисповед. Таа е и видлива и невидлива дотолку што се состои од оние кои веруваат во Исус и Го следат. Ова посебно теолошко прашање по­себно доаѓа до израз ако го земеме предвид отпадништ­вото меѓу хрис­тијаните, за што јасно се зборува во книгата Откровение. Чистата Црква од Откровение 12 глава, во 17. глава е споредена со блудница, големиот град Вавилон, кој од друга страна е спореден со невестата на Јагнето, светиот град или Новиот Ерусалим од 21. и 22. глава во Откровение. Во првиот век, универзалната црква била доста видлива, додека многу потешко и посложено било да се воочи, на пример, во времето на Средниот век.

Затоа, христијаните адвентисти не го ограничуваат поимот Божја вистинска црква на својата верска заедница, ниту пак автоматски ја прошируваат на другите христијански цркви. Божјата вистинска црква се состои од оние поединци кои искрено веруваат во Него. Бог ги познава. Адвентистите, од друга страна, тврдат дека се посебен Божји видлив остаток на последното време од Откровение 12,17 и текстовите од 12. до 14. глава. Овој остаток има и локален и универзален карактер (Откровение 2,24; 12,17)“ (Екхарт Милер, „The Universality of the Church in the New Testament“, Angel Manuel Rodrigez, уредник, Message, Mission, and Unity of the Church [Silver Spring, Md.: Biblical Research Institute, GC of Seventh-day Adventists, 2013], стр. 37).

**Прашања за разговор**

`1. Зошто исполнувањето на Исусовата молитва од 17. глава на Евангелието според Јован е толку важно за нашата Црква? Што ни открива Исусовата желба за единството на Црквата во првиот век за Неговата желба за нашата Црква денес?`

`2. Дали вашата месна црква соработувала со другите христијани по одредени прашања? Колку таа соработка била успешна? Како можеме да работиме со нив, кога тоа е соодветно, а притоа да не загрозиме ниту една вистина која ни е доверена?`

`3. На што укажува оваа изјава во книгата Големата борба. Како ова може да стане наша стварност? „Оние што тврдеа дека се Божји народ, да ја прифатија светлината што ги осветлуваше од Божјата реч, ќе го постигнеа она единство за кое се молел Христос, а кое апостол Павле го опишува како 'единство на Духот, поврзани со мир'. Тоа е, кажува тој, 'едно тело и еден Дух, како што сте и вие повикани во една надеж на вашето призвание. Еден Господ, една вера, едно крштавање'” (Ефешаните 4,3-5)“ (Големата борба, стр. 379. oриг.).`

Исусовата првосвештеничка молитва во Евангелието според Јован 17 глава нё потсетува дека Исус и денес е заинтересиран за црковното единство. Неговата молитва треба да биде наша, и ние треба да бараме начини како да ја зацврстиме својата вера во Божјата реч. Меѓусебната љубов треба да ги исполни нашите односи кон сите, вклучувајќи ги и другите хри­сти­јани, без разлика на тоа какви теолошки разлики постојат меѓу нас.