---
title:  ДА СЕ ЗАЧУВА ЦРКОВНОТО ЕДИНСТВО
date:   18/12/2018
---

`Прочитајте: 2. Тимотеј 2,15; Тит 1,9. Кoи важни задачи, според советите на Павле упатени до Тимотеј и Тит, претставуваат одговорност на верните црковни водачи и старешини?`

Забележете колкава важност Павле придава на тоа доктрините и учењата да не се расипат. Тоа е многу важно за единството, посебно затоа што нашите учења, би можеле да кажеме, се она што нас повеќе од сё нё обединува како Црква. Да повториме, како адвентисти, како луѓе кои потекнуваме од различни култури и средини, нашето единство во Христа почива на нашето сфаќање на вистината којашто Исус ни ја поверил. Ако сме збунети во врска со учењата, тогаш може да настапи само метеж и поделба, посебно како што се ближиме кон крајот.

 „Те заколнувам пред Бога и Христа Исуса, Кој е готов да им суди на живите и мртвите, со Неговото јавување и Неговото Царство: проповедај го словото, настојувај во време и во невреме, изобличувај, прекорувај, охрабрувај со сета трпеливост и со поука. Зашто ќе дојде време, кога луѓето не ќе ја трпат здравата наука, туку според своите страсти ќе си насоберат учители,за да им ги скокоткаат ушите, и ќе ги одвратат ушите од вистината, а ќе се свртат кон бајки“ (2. Тимотеј 4,1-4).

Со овие зборови Павле ги насочува своите вдахновени мисли кон второто Христово доаѓање и денот на судот. Апостолот ја користи сета од Бога дадена власт (види: 1. Тимотеј 1,1) да му го упати на Тимотеј овој важен совет. Во рамките на последните денови, кога се повеќе и повеќе ќе има лажни учења и кога неморалноста ќе се шири, Тимотеј требал да ја проповеда Божјата реч. Тоа е службата на која бил повикан.

Како дел од проповедничката служба, Тимотеј требал да осведочи, прекори и опомене. Овие глаголи потсетуваат на улогата што ја има Писмото (2. Тимотеј 3,16). Јасно е дека работата на Тимотеј е да следи, поучува и да ги применува поуките кои ги открива во Писмото и дека тоа го прави истрајно и трпеливо. Острите и груби прекори ретко го доведуваат грешникот кај Христа. Правејќи онака како што Павле му пишал, правејќи го под влијание на Светиот Дух, со став на водач кој служи, Тимотеј во Црквата претставувал моќна сила која гради единство.

`На кои практични начини можеме да им помогнеме на нашите црковни водачи да го одржат единството во Црквата? Како можеме да бидеме сигурни дека секогаш сме сила која гради единство, дури и среде расправии?`