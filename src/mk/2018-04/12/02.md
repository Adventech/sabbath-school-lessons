---
title:  ХРИСТОС, ГЛАВА НА ЦРКВАТА
date:   16/12/2018
---

Како што веќе видовме во претходната лекција, Црквата во Новиот завет е споредена со телото. Црквата го претставува Христовото тело. Ова споредување упатува на неколку аспекти на Црквата и на односите меѓу Христа и неговиот народ. Бидејќи Црквата е Христово тело, самото нејзино постоење зависи од Него. Тој е Глава (Колошаните 1,18; Ефешаните 1,22) и Извор на животот на Црквата. Без него нема да ја има.

Црквата исто така го добива својот идентитет од Христа, бидејќи Тој е извор, темел и Зачетник на нејзините верувања и учења. Сепак, колку и да е важна за нејзиниот идентитет, Црквата е повеќе од верување и учење. Христос и неговата реч, онака како што се откриени во Писмото, одредуваат што е Црквата. Според тоа, Христос ў дава на црквата идентитет и значење.

`Павле во Ефешаните 5,23-27, користејќи го општењето меѓу Христа и Не­говата црква, прикажува каков однос треба да владее меѓу мажот и жената. Кои се клучните идеи на овој однос меѓу Христа и Неговата црква?`

Иако можеме да се двоумиме кога е во прашање поимот на потчинување, бидејќи водачите во изминатите векови го злоупотребувале. Црквата, сепак, треба да биде потчинета на Главата, на Христ и Неговата власт. Признавањето на Христа како Глава на црквата ни помага да не заборавиме кому му припаѓа нашата конечна верност, а тоа е Господ лично, и никој друг. Црквата треба да биде организирана, но таа организација секогаш мора да биде потчинета на Исусовиот авторитет, вистинскиот Водач на црквата.

„Црквата е изградена врз Христа како свој темел и таа го слуша Христа како своја глава. Таа не смее да зависи од човек или со неа да владее човек. Мнозина тврдат дека доверливата положба во црквата им дава власт да наредуваат што треба другите луѓе да веруваат и да прават. Бог не го одобрува таквото право. Спасителот изјавува: ’Вие сте браќа.’ Сите се изложени на искушение и подложни на грешки. Не можеме да се потпреме ниту на едно смртно суштество да нё води. Карпата на верата е живото присуство на Христа среде Црквата. Врз неа може да се потпре и најслабиот, а оние што себеси се сметаат за најсилни, ќе се покажат најслаби ако не го сторат Христа своја сила“ (Eлена Вајт, Копнежот на вековите, стр. 414. oригинал).

`Како можеме да научиме да се потпираме на Христа, а не на „смртно суштество“, што е многу лесно да се направи?`