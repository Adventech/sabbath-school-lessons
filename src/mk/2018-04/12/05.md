---
title:  ЦРКОВНА ДИСЦИПЛИНА
date:   19/12/2018
---

Едно од главните прашања на црковната организација се однесува на дисциплината. За тоа како дисциплината помага за зачувување на црковното единство понекогаш е осетлива тема и лесно може погрешно да се сфати. Но, од библиска гледна точка, црковната дисциплина се сосредоточува на две важни области: зачувување на чистотата на учењето и зачувување на чистотата на црковниот живот и пракса.

Како што веќе видовме, во Новиот завет се истакнува важноста на зачувувањето на чистотата на библиските учења среде отпадништвото и лажните учења, посебно на крајот од времето. Истото важи и за зачувувањето на угледот на заедницата чувајќи се од неморалност, нечесност и изопаченост. Од таа причина, за Писмото се вели дека е „полезно за поука, за изобличување, за поправање и за воспитување во прав­дата“ (2. Тимотеј 3,16).

`Прочитајте ги следните стихови: Матеј 16,19; Матеј 18,15-20. Какви начела ў дал Исус на Црквата во врска со дисциплината и укорувањето на оние кои грешат?`

Библијата го поддржува концептот на дисциплина и одговорност на едни кон други во духовниот и моралниот живот. Всушност, едно од највпечатливите обележја на Црквата е нејзината светост или одвојување од светот. Во Библијата наоѓаме многу примери на тешки околности кои налагале Црквата да дејствува решително против неморалното однесување. Моралните мерила мораат да се сочуваат во црквата.

`Кои начела, според следните текстови, треба да ги следиме кога ќе се соочиме со тешки прашања во Црквата? Матеј 7,1-5; Галатјаните 6,1.2.`

Не можеме да го негираме библиското учење за потребата од црковна дисциплина. Не можеме да бидеме верни на Речта без неа. Но, забележете дека во многу од овие опомени се наоѓа стремеж на другите да им се пружи помош. Колку тоа и да е можно, дисциплината треба да нё спаси од грешки и зла. Исто така, не треба да заборавиме, дека сите сме грешници и дека на сите ни е потребна благодатта. Според тоа, кога укажуваме на дисциплината, тоа треба да го направиме понизно и со јасна свест за своите падови.

`Како во нашиот однос со оние кои грешат можеме да научиме да постапуваме така што во својот став ќе покажеме поголема желба да помогнеме отколку да казниме?`