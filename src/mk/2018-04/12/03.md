---
title:  ВОДАЧОТ КАКО СЛУГА
date:   17/12/2018
---

Во текот на својата служба која ја објавувал со учениците, Исус веројатно постојано одново се чувствувал огорчено поради нивната желба за моќ. Се чинело дека апостолите биле желни да станат моќни водачи во Исусовото царство (Марко 9,33.34; Лука 9,46). Дури и кога заедно ја јаделе Последната вечера, меѓу нив јасно се чувствувала оваа желба за превласт и надмоќ (Лука 22,24).

`Исус во една прилика јасно го изразил своето мислење во врска со духовното водство во својот народ. Кои начела на водство ги забележуваме во Исусовата опомена во стиховите во Матеј 20,25-28? Како можеме да го покажеме ова начело во својот живот, а посебно во својата црква?`

„Во овој кус текст Исус претставува два модела на власт. Првиот претставува римска идеја за власт. Според овој модел, елитното друштво во хирерхиска смисла се наоѓа над другите. Тоа има власт да донесува одлуки и да очекува да му се покорат сите што се под него. Исус јасно го отфрлил ваквиот модел на власт кога изјавил: ‹Но меѓу вас да не биде така.› Наместо тоа, Тој на учениците им претставил нов модел на владеење, кој се огледувал во целосно отфрлање или пресврт на хиерархискиот модел што го познавале“ (Дариус Јанкевиќ, “Serving Like Jesus: Authority in God’s Church”, Adventist Review, 13. мај 2014, стр. 18).

Концептот на власт, како што Христос го претставува во овој извештај, се темели на два клучни збора: слуга (diakonos) и роб (doulos). Во одредени верзии на Библијата, првиот збор, слуга, често се преведува како „помошник“, а вториот како „слуга“. На тој начин и двата многу губат во силата на значењето кое Исус сакал да го истакне. Иако Исус не сакал да ги укине сите структури на власта, тоа што сакал да го нагласи е дека црковните водачи првенствено мора да бидат слуги и робови на Божјиот народ. Нивната положба не служи за да владеат со народот, да господарат со него или за себе да си градат углед и чест. „Христос царството го воспоставил на поинакви начела. Тој ги повикал луѓето не да владеат туку да служат, посилните да ги носат слабостите на слабите. Оној што има моќ, положба, дарови, образование, има поголема обврска да им служи на своите ближни“ (Eлена Вајт, Копнежот на вековите, стр. 550. oригинал).

`Прочитајте: Јован 13,1-20. Каков пример на водство им дал Исус на своите ученици? Што Исус и понатаму се обидува да нё научи во овој текст? Како ние можеме да го одразиме ова начело во сите наши постапки кон другите, во и надвор од Црквата?`