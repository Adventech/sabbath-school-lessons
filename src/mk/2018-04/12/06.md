---
title:  ОРГАНИЗИРАЊЕ НА МИСИОНСКАТА РАБОТА  
date:   20/12/2018
---

Како што сите видовме во ова тримесечје (а потребно е да се повторува), како Црква сме организирани и обединети поради мисионската работа. Ние не сме само друштвен клуб во кој се состануваат истомисленици и се утврдуваат едни со други во она во што веруваат (иако и тоа е мошне важно). Ние сме собрани за да му ја објавиме на светот вистината која лично сме ја засакале.

`Во текстот во Матеј 28,18-20, Исус на своите ученици им дал последни упатства во врска со мисијата во светот. Препознајте ги клучните зборови во Исусовиот налог. Што значат овие зборови за Црквата денес?`

Исусовиот голем налог упатен на учениците опфаќа четири клучни збо­рови оди, создавај ученици, крштавај и поучувај. Според грчката граматика, главниот глагол во овие стихови е создавај ученици, а останатите три покажуваат како сето тоа може да се оствари. Ученици се создава­ат кога верниците од сите народи го проповедаат Евангелието, ги кршта­ваат и ги поучуваат луѓето како да го држат она што Исус го наложил.

Кога Црквата го исполнува овој налог, Божјото царство се зголемува и сё поголем број на луѓе од сите народи се придружуваат кон редовите на оние кои го прифаќаат Исуса како Спасител. Благодарение на нивната послушност на Исусовиот налог да се крстат и да се придржуваат кон Неговите учења, се создава ново сеопшто семејство. Новите ученици, исто така, се уверени во Исусовото секојдневно присуство додека лично создаваат нови ученици. Исусовото присуство е ветување за Божјето присуство. Евангелието според Матеј почнува со изјавата дека Исусовото раѓа­ње се однесува на фактот дека „Бог е со нас“ (Матеј 1,23) и завршува со ветувањето дека Исус постојано ќе биде со нас сё до Второто доаѓање.

„Христос им рекол на своите ученици дека нивната задача нема да биде лесна... Христос им загарантирал дека Тој секогаш ќе биде со нив и дека, ако појдат со вера, ќе бидат засолнети од Семоќниот. Им наредил да бидат храбри и силни, зашто во нивните редови ќе се наоѓа Оној кој е посилен дури и од ангелите – Војсководителот на небесните армии. Тој ги извршил сите подготовки за продолжување на нивното дело и сета одговорност за успехот ја примил врз себе. Сё додека ќе се придржуваат кон неговата реч и додека во својата работа ќе бидат цврсто поврзани со него, нема да знаат за пораз и неуспех“ (Делата на апостолите, стр. 29. oриг.).

`Размислувајте за тоа што значи ветувањето дека Исус ќе биде со својот народ до своето Второ доаѓање. Како стварноста на ова ветување влијае на нас додека настојуваме да го исполниме налогот кој Исус ни го дал.`