---
title:  ЧОВЕЧКИТЕ ОДНОСИ ВО ХРИСТА
date:   25/10/2018
---

Христијанството е религија на односи: односи со Бога и едни со други. Нема смисла да тврдиме дека негуваме цврста заедница со Бога доколку таа заедница не врши влијание на односите со другите луѓе. Христијанскиот начин на живот не може да се живее изолирано. Начелата на единството за кои Павле зборува во Посланието до Ефешаните исто така можат да се применат на тоа како се однесуваме кон другите.

`Прочитајте Ефешаните 5,15-21. Што ни кажува Павле во 21 стих? Каков однос владее меѓу единството и меѓусебното слушање?`

Повикот на Павле да се слушаме меѓу себе е поврзан со изразот „туку полнете се со Духот“ од Ефешаните 5,18. Еден од начините да бидеме исполнети со Духот е да се слушаме едни со други. Тоа укажува дека треба да имаме правилен став на понизност и обѕирност кон луѓето. Секако, тоа не е вродена особина на повеќето луѓе, туку е резултат на фактот дека Духот живее во нашето срце. Тоа е дар на истиот Дух, кој е врска на единството во Христа. Од оваа гледна точка, слушањето е вна­­трешна особина која го изразува нашето почитување кон Христа и Неговата жртва принесена за нас.

`Прочитајте го текстот во Ефешаните 5,22-6,9. Какво влијание на нашите меѓучовечки односи во домот и на работното место врши оваа одлика да се слушаме едни со други?`

Во одредена мера единството во Црквата зависи од единството во домот. Павле нагласил дека единството, љубовта и почитувањето кои треба да владеат меѓу сопружниците, треба да ја прикажуваат Христовата самопожртвувана љубов кон Црквата. Според тоа, христоликото почитување во домот како и во Црквата се бара и од сопружниците и од верниците. Оваа Христова особина исто така треба да биде претставена преку пример во односите меѓу децата и родителите и вработените и работодавачите (робовите и господарите). Слогата и мирот, кои треба да го проникнуваат нашиот дом, треба да го проникнува и црковниот живот.

`Кои начела можете да ги издвоите од стиховите од денешниот отсек, а кои можат да ви помогнат подобро да сфатите како треба да се однесувате (во зависност од својата положба) кон членовите на своето семејство или кон соработниците на работа?`