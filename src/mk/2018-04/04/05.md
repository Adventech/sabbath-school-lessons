---
title:  ЦРКОВНИТЕ ВОДАЧИ И ЕДИНСТВОТО
date:   24/10/2018
---

„А секому од нас му е дадена благодатта според мерката на Христовиот дар“ (Ефешаните 4,7). Спасението е дар кој се дарува на сите луѓе кои сакаат да го примат, додека некои духовни дарови им се даваат на одредени луѓе од посебни причини.

`Прочитајте го стихот во Ефешаните 4,11. Какви дарови на водство Бог ў дава на црквата?`

`Според текстот во Ефешаните 4,12, која е Божјата цел кога е во прашање дарувањето посебни дарови на водството на Црквата? Во каков однос се овие дарови?`

Сите христијани во одредена смисла се гласници и слуги на Бога и Евангелието. Христовиот налог во Матеј 28,19.20 им налага на сите христијани да се впрегнат на работа, да создаваат ученици меѓу сите народи, да ги крштаваат и поучуваат. Службата не им е доверена само на неколкумина привилегирани, како што се пасторите или евангeлските работници, туку на сите кои го носат Христовото име. Никој не може да тврди дека е слободен од работата на ширењето на Евангелието и ниту еден црковен водач не може да тврди дека неговата служба е исклучителна. Духовните дарови за водство посебно се наменети за изградба на Црква. Црковните водачи се потребни за да го негуваат, шират и поттикнуваат единството.

Врз основа на Павловата листа на дарови поврзани со водството заклучуваме дека овие улоги, исто така, треба да ги оспособат припадниците на Божјиот народ да допрат до изгубените. Одговорноста лежи на поединци во Црквата кои примиле посебен повик да им помогнат на другите да извршат служба и дело за Христа, и да го изградуваат Христовото тело, „додека сите не дојдеме до единството на верата и на познавањето на Божјиот Син, до совршениот човек, до полната мерка на Христовиот раст“ (Ефешаните 4,13). Во објавувањето на својата служба мораме да се угледаме на Исусовиот начин на водство. Исус дошол да им служи на другите, а не да Му служат (Матеј 20,25-28); и ние мораме да почнеме да постапуваме така.

Меѓу луѓето постои силен стремеж да бидат независни и пред никого одговорни. Ваквата склоност владее посебно во западното општество. Меѓутоа, Павле нё потсетува дека ниеден христијанин не е сам на овој свет и дека сочинуваме заедница на верни која има духовни водачи чија задача е да ни помогнат да се охрабруваме едни со други на своето заедничко патување. Сите заедно сме дел од Христовото тело.

`Какви духовни дарови имате и како ги користите за единството на својата месна црква? `