---
title:  ЕДИНСТВОТО ВО ЕДНО ТЕЛО
date:   23/10/2018
---

Павле е практичен во своите вдахнати зборови што им ги упатил на Ефешаните. Единството кое постои меѓу Евреите и незнабошците, меѓу луѓето од различни културолошки и етнички заднини, не е измислена приказна или само теоретски поим; тоа е вистина која бара „да живеете достојно според звањето во кое сте повикани“ (Ефешаните 4,1).

`Според текстот од Ефешаните 4,1-3 како треба христијаните да се однесуваат а да доликува на звањето кое го имаат во Христа?`

Практичното влијание на споменатите доблести и благодети во христијанскиот живот ни помага да го сочуваме „единството на Духот во врската на мирот“ (Ефешаните 4,3). Сите овие особини имаат свој темел во љубовта (1. Коринќаните 13,1-7). Вистинското изразување на љубовта ги чува односите меѓу браќата и сестрите и шири мир и единство во христијанската заедница и надвор од неа. Единството во Црквата ја покажува Божјата љубов на единствени начини за кои другите можат да сведочат. Црквата е повикана да биде таков сведок, посебно во време на борба, поделба и војни.

`Прочитајте го текстот во Ефешаните 4,4-6. Која клучна тема се јавува во овие три стиха? `

Павле во првите стихови од оваа глава го изразува своето најдлабоко интересирање за единството на Црквата. Текстот почнува со Павловиот повик за единство (Ефешаните 4,1-3), а потоа следи низа од седум поими кои ги обединуваат верниците (Ефешаните 4,4-6). Единството едновремено е нешто што верниците веќе го имаат (Ефешаните 4,4-6), на што треба постојано да работат и да го одржуваат (Ефешаните 4,1-3), и што претставува идна цел кон која тежнеат (Ефешаните 4,13).

„Апостолот ги повикува своите браќа со својот живот да ја покажуваат силата на вистината која тој им ја објавил. Со кротост и благост, трпение и љубов, тие треба да прикажат Христовиот карактер и благословите на Неговото спасение. Постои само едно тело и еден Дух, еден Господ и една вера. Како членови на Христовото тело, сите верници се вдахнати со истиот Дух и со истата надеж. Раздорот во црквата ја обесчестува Христовата вера пред светот и им дава прилика на непријателите на вистината да ги оправдуваат своите постапки. Павловите поуки не се запишани само за црквата во негово време. Божја намера е тие да допрат и до нас. На кој начин постапуваме ние за да го сочуваме единството ’во врската на мирот’?“ (E. Вајт, Testimonies for the Church, 5. книга, стр. 239).

`Какви одлуки можете сега да донесете за да бидете сигурни дека „живеете достојно според звањето во кое сте повикани“? `