---
title:  КЛУЧ ЗА ЕДИНСТВО
date:   20/10/2018
---

### Прочитајте ги библиските текстови:
Ефешаните 1,3-14; Галатјаните 4,7; Ефешаните 2,11-22; 4,1-6.11; Матеј 20,25-28; Ефешаните 5,15 - 6,9.

> <p>Запомнете го стихот</p>
> „Соопштувајќи ни ја тајната на својата волја, според своето благоволение, што го одреди во Него, за да ја спроведе кога ќе се исполнат времињата: за да соедини повторно во Христа: сё што е на небесата и што е на земјата - во Него“ (Ефешаните 1,9.10).

Ефес бил голем трговски и влијателен центар во Мала Азија. Тамошната Црква, во Ефес, ја сочинувале Евреи, незнабошци и луѓе од сите општествени сталежи. Ваквото разновидно верништво можело да биде склоно кон конфликти како и светот во кој живееле; односно, можело да биде така кога не би бил Христос и единството кое го имале во Него како членови на Христовото тело. Според тоа, грижата на Павле за единство меѓу Христовите следбеници е централна тема на неговото Послание до Ефешаните.

Павловиот поим за единство има две димензии: единство во Црквата, во која Евреите и незнабошците биле заедно во едно тело – Христос; и единство во универзумот, во кое сё што е на небото и Земјата го пронаоѓа своето конечно единство во Христа.

Изворот на ова единство е Христос. Павле во ова послание често пати го користи изразот во „во Христа“ или „со Христа“ за да покаже што остварил Бог за нас и за универзумот преку животот, смртта и воскресението на Исуса Христа. Божјата крајна цел во планот на спасението е сё повторно да се соедини преку Христа. Ова единство во потполност ќе биде остварено дури на крајот на времето.