---
title:  РУШЕЊЕ НА ЅИДОТ
date:   22/10/2018
---

Некои од најдлабоките поделби меѓу луѓето се предизвикани поради расни, етнички и верски разлики. Во личните карти во многу опште­ства се бележи народната или верската припадност, што често е поврзано со привилегии или ограничувања со кои луѓето секојдневно се соочуваат. Кога ќе пламнат војни или судири, овие обележја на идентитетот и разликите често стануваат поттик на репресија и насилство.

`Во Ефешаните 2,11-22, Павле укажува на подобар пат за христијанската заедница. Како нашето единство во Христа влијае на нашите разлики? Што е срушено со Исусовата смрт на крстот?`

Павле ги повикува верниците од Ефес да не заборават каков бил нивниот живот порано, пред да ја примат Божјата благодат во Христa. Етничките, културолошките и верските разлики создале непријателство и судири меѓу различни групи луѓе. Но, добрата вест е таа дека во Христа сите сме еден народ, кој има ист Спасител и Господ. Сите припаѓаме на Божјиот народ. „А сега во Христа Исуса, вие кои некогаш бевте далеку, станавте близу преку Христовата крв“ (Ефешаните 2,13).

Стариот Храм во Ерусалим имал ѕид на раздвојување за одделенијата на Храмот, во кој можеле да влезат само Евреите, да бидат одвоени. На овој ѕид се наоѓал натпис кој на странците под закана со смрт им се за­бранувал натамошен пристап. Павле бил обвинет дека ја прекршил ток­му оваа уредба кога по своите мисионерски патувања влегол во Храмот. Кога бил уапсен, го обвиниле дека во одделението во храмот намене­то за Евреите го внел Трофим од Ефес (Дела 21,29). Во Посланието до Ефеша­ните Павле тврди дека Христос е „нашиот мир, кој од двете напра­ви едно, и го разурна преградниот ѕид, што ги делеше“ (Ефешаните 2,14).

Во Христа, верниците се Аврамови наследници и примаат обрезание на срцето. Физичкото обрежување кое Бог му го дал на Аврам, укажувало на духовното обрезание кое верниците ќе го примат во Христа (види: 5. Мојсеева 10,16). „Во Него сте и обрезани со неракотворно обрезание, со соблекување на гревовното тело, по обрезанието на Христа“ (Колошаните 2,11).

`Повторно прочитајте го текстот во Ефешаните 2,11-22. На кои начини во својата црква го воочуваме она за кое Павле пишува во овие стихови? Какви предизвици постојат денес?`