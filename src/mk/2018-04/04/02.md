---
title:  БЛАГОСЛОВИ ВО ХРИСТА
date:   21/10/2018
---

`Прочитајте Ефешаните 1,3-14. Што ни е дадено во Христа според зборовите на Павле?`

Исусовите следбеници имаат многу причини да го слават Бога. Тој одлучил да нё усвои како синови и ќерки во Христа и Него да го претстави на светот. Павле користи различни слики за да го опише нашиот нов однос со Бога во Христа. Од тоа мноштво слики, сликата за посвојување се однесува на темата во оваа поука за единството. Ние сме усвоени во Христа и му припаѓаме на Божјото семејство. Оваа слика на семејство, укажува и на Божјиот завет со децата на Израел. Во рамките на Павловото послание, незнабошците кои го прифаќаат Исуса како Месија се исто така Божји деца, наследници на ветувањата што му биле дадени на Израел (Римјаните 8,17; Галатјаните 4,7). Предноста на ваквиот однос со Христа, предноста да бидеме во Христа, е важна за целокупното христијанско единство. Овој текст исто така зборува дека Божја намера е повторно да го обедини целото човештво во Христа. А во Божјото семејство сите ние сме Божји деца, подеднакво сакани и чувани.

Поединци знаат да се збунат кога во овој текст читаат за предодредeноста (Ефешаните 1,5.11). Ветувањето дека Бог нё одбрал нас да бидеме спасени, се чини како да навестува дека Бог одлучил поединци да бидат изгубени. Но, тоа не е библиско учење. Бог подготвил план за спасение уште пред создавањето на светот, за да можат сите да бидат спасени. „Зашто Бог толку го возљуби светот, што Го даде Својот Единороден Син, та секој, кој верува во Него, да не загине, туку да има вечен живот“ (Јован 3,16; види: 1. Тимотеј 2,6; 2. Петрово 3,9). Бог однапред знае кој ќе го прифати неговиот дар на спасение, но тоа не е исто што и однапред да се одреди каква ќе биде нечија одлука. Спасението му е понудено на целиот човечки род благодарение на она што Христос го направил за нас. Прашањето гласи: Како одговараме на овој дар? Бог не користи сила за некого да спаси.

„На небесниот совет била донесена одлука дека луѓето, иако престапници, не треба да загинат во својата непослушност, туку преку верата во Христа, како своја Замена и Сигурност, можат да станат Божји избраници, одредени преку Исуса Христа за Негови усвоеници според благонаклонетоста на Неговата волја. Бог сака сите луѓе да бидат спасени; зашто обилни благослови се излеале кога Бог го дал својот единороден Син да го плати откупот за човекот. Оние кои ќе загинат, ќе загинат само затоа што одбиле да станат усвоени како Божји деца преку Исуса Христа“ (Коментари на Eлена Вајт, The SDA Bible Commentary, 6. книга, стр. 1114).