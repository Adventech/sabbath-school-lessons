---
title:  ЕДИНСТВО И ПОКРАЈ РАЗЛИЧНОСТА
date:   28/11/2018
---

Апостол Павле во Посланието до Римјаните во 14. и 15. глава се занимава со прашањата кои сериозно ја поделиле Црквата во Рим. Тој на тие прашања реагирал на тој начин  што ги повикал верниците од Рим да покажат обѕир и трпение едни кон други и да не ја делат Црквата поради тие несогласувања. Што можеме да научиме од неговиот совет?

`Прочитајте го текстот во Римјаните 14,1-6. Какви прашања на совеста влијаеле на верниците од Рим да судат едни за други и да не негуваат меѓусебно заедништво?`

Најверојатно овој проблем се однесува на еврејската церемонијална нечистотија. Според зборовите на Павле се работело за „расправии за мислењата“ (Римјаните 14,1), укажувајќи дека тоа не биле прашања поврзани со спасението, туку прашања на мислења кои требало секому да се остават на совеста (види: Римјаните 14,5).

Овие расправи најпрво се воделе за тоа која храна смее да се јаде. Павле овде не се занимавал со проблемот околу консумирање на животинското месо забрането во 11. глава од 3. Мојсеева. Нема докази дека првите христијани во времето на Павле почнале да јадат свинско месо или од некои други нечисти животни, а знаеме дека ни Петар не ја јадел таквата храна (види: Дела 10,14). Исто така, тоа што слабите јаделе само зеленчук (Римјаните14,2) и што конфликтот го опфаќал и пиењето (Римјаните 14,17.21), покажува дека вниманието било насочено на цере­монијалната нечистотија. Тоа понатаму покажува дека зборот нечист, односно поган (koinos), е употребен во Римјаните 14,14. Тој збор се користи со стариот грчки превод на Стариот завет да означи погани животни, но не во смисла на нечисти животни од 11. глава од 3. Мојсеева. Очигледно е дека имало луѓе во римската заедница кои не сакале да јадат за време на заедничките оброци, бидејќи не биле сигурни дали таа храна била подготвена на соодветен начин или била жртвувана на идолите.

Истото важи и за почитувањето на одредени денови. Тоа не се однесувало на седмичното празнување на саботата, бидејќи знаеме дека Павле редовно ја држел (Дела 13,14; 16,13; 17,2), туку веројатно на различните еврејски празници или денови за пост. Намерата на Павле во овие стихови е да поттикне обѕирност кон оние кои се искрени и совесни во почитувањето на овие обреди сё додека не ги сметаат како средство за спасение. Единството меѓу христијаните се пројавува и преку трпението и воздржувањето кога не се согласуваме секогаш во сё, особено кога тие прашања не се важни за нашата вера.

`Во класата поставете го следното прашање: Постои ли нешто во што ние како христијани адвентисти веруваме или правиме, а во тоа сите кои се изјаснуваат како адвентисти треба да веруваат и кон што треба да се придржуваат?`