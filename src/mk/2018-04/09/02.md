---
title:  ПОД ИСУСОВИОТ КРСТ
date:   25/11/2018
---

Како и многуте други благослови коишто Бог му ги дава на својот народ, и црковното единство претставува Божји дар. Единството не е човечка творба постигната со наши напори, добри дела и намери. Всушност, Исус Христос го создава тоа единство со својата смрт и воскресение. Кога со вера ја прифаќаме Неговата смрт и воскресение преку крштавањето и проштавањето на гревовите, кога се соединуваме во заедништво, кога ја објавуваме Тројната ангелска вест, ние сме во заедница со Него и едни со други.

`Прочитајте ги следните текстови: Јован 11,51.52; Ефешаните 1,7-10. Кој настан во Исусовиот живот претставува темел на единството меѓу нас како христијани адвентисти?`

„А ова не го рече тој (Кајафа) сам од себе, туку, бидејќи беше првосвештеник таа година, прорече дека Исус ќе умре за народот; и не само за народот, туку и за да ги собере заедно растурените Божји чеда“ (Јован 11,51.52). Необично е што Бог го употребил Кајафа за да ја објасни целта на Исусовата смрт, иако Кајафа не знаел што прави кога го осудил Исуса на смрт. Ниту свештеникот имал претстава за тоа колку биле длабоки неговите зборови. Кајафа мислел дека дава само политичка изјава. Но, Јован ја искористил за да ја открие основната вистина за тоа што значи Исусовата заменичка смрт за сиот Божји верен народ, кој еден ден ќе биде собран „заедно“.

Во што било друго и да веруваме како христијани адвентисти, и каква порака самите да објавуваме, темелот на нашето единство почива на заедничкото прифаќање на Христовата смрт поднесена во наша полза.

Исто така, тоа единство во Христа го доживуваме благодарение на крштавањето. „Зашто сите сте синови Божји преку верата во Христос Исус; сите, што сте крстени во Христос, во Христос се облековте“ (Галатјаните 3,26.27). Според тоа, крштавањето е уште една врска со која ние адвентистите сме поврзани, бидејќи тоа симболички ја претставува нашата вера во Христа. Имаме заеднички Татко; па според тоа, сите ние сме Божји синови и ќерки. Имаме и заеднички Спасител во чија смрт и воскресение се крштаваме (Римјаните 6,3.4).

`Какви културолошки, општествени, национални и политички разлики и да постојат меѓу нас христијаните адвентисти, зошто заедничката вера во Исуса треба да ги надмине сите тие поделби?`