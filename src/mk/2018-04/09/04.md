---
title:  ПРАКТИЧНО ЕДИНСТВО
date:   27/11/2018
---

Во 1902 година Елена Вајт запишала: „Она што Христос бил на оваа земја, кон тоа треба да тежнее и секој христијанин. Тој е наш Пример, не само во својата чистота, туку и во трпението, благоста и љубезното однесување“ (E. Вајт, Signs of the Times, 16. јули 1902). Овие зборови нё потсетуваат на молбата на Павле упатена до Филипјаните: „Бидејќи вие треба да ги имате истите мисли, што ги има Исус Христос“ (Филипјаните 2,5).

`Прочитајте ги стиховите во Ефешаните 4,25-5,2 и во Колошаните 3,1-17, а потоа одговорете на следните прашања: Во кои области од животот сме посебно повикани да ја покажеме својата верност кон Исуса? Како можеме да бидеме сведоци на Исусовото Евангелие во јавниот живот?`

Во Светото писмо има многу други текстови кои ги повикуваат христијаните да го следат Исусовиот пример и да бидат живи сведоци на Божјата благодат. Повикани сме да настојуваме да им правиме добро на другите (Матеј 7,12); да ги носиме товарите едни на други (Галатјаните 6,2); да живееме во едноставност и да се сосредоточиме на внатрешната духовност наместо на надворешното расфрлување (Матеј 16,24-26; 1. Петрово 3,3.4): и да применуваме здрави животни навики (1. Корин­ќаните 10,31).

„Возљубени, ве молам, како придојдени и гости, да се пазите од телесните похоти што војуваат против душата. Однесувајте се достојно меѓу незнабошците, па тие, кога ве напаѓаат како злотворци, штом ќе ги видат вашите добри дела, да Го прослават Бога во денот на посетата“ (1. Петрово 2,11.12). Колку често го потценуваме влијанието на хри­стијанскиот карактер на оние кои нё набљудуваат? Трпението покажано во моменти на лутина, дисциплинираниот живот среде напнатости и конфликти, благиот дух како одговор на нетрпението и грубите зборови, се обележја на Исусовиот дух на кој сме повикани да се угледаме. Кога христијаните адвентисти заедно сведочат во светот на оној кој погрешно го сфаќа Божјиот карактер, стануваат сила на добро и на Божја слава. Како Христови претставници, верниците не треба да бидат препознатливи само по моралната чесност, туку и по практичното интересирање за доброто на другите. Ако нашето верско искуство е искрено, ќе се покаже и ќе изврши влијание во светот. Обединетото тело на верници, кое го открива Христовиот карактер пред светот, навистина ќе стане силен сведок.

`Какво сведоштво им давате на другите? Што забележуваат луѓето во вашиот живот што ќе ги поттикне да го следат Исуса?`