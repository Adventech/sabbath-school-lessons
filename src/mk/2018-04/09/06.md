---
title:  ЕДИНСТВО ВО МИСИЈАТА
date:   29/11/2018
---

`Споредете го расположението кое владеело меѓу учениците за време на Господовата Вечера (види: Лука 22,24) со расположението кратко пред искуството стекнато на денот Педесетница (види: Дела 1,14; 2,1.46). Што е тоа што внело таква промена во нивниот живот?`

Во текстовите од Дела 1,14 и Дела 2,46 изразот „еднодушно“ исто така значи и да се „истрае со еден ум“. Тоа се случило како резултат на заеднички поминатото време на исто место, кога во молитва барале исполнување на Исусовото ветување дека ќе им го испрати Утешителот.

Додека чекале, лесно можеле да почнат да се критикуваат едни со други. Можеле да укажат на Петровото откажување од Исуса (Joван 18,15-18.25-27) и на изразените сомнежи на Тома дека Исус воскреснал (Јован 20,25). Можеле да се сетат на барањето на Јован и Јаков да ја добијат највозвишената положба во Исусовото царство (Марко 10,35-41), или дека Матеј бил некогашен презрен цариник (Матеј 9,9).

Меѓутоа, „Тие денови на подготовка биле денови преполни со длабоко истражување и преиспитување на срцето. Учениците го чувствувале својот духовен недостиг и пекале пред Господа во молитва за свето помазание кое ќе ги оспособи за делото на спасувањето на душите. Не барале благослов само за себе. Ги притискал товарот за спасување на душите. Знаеле дека евангелието треба да му се однесе на светот и се молеле за силата што им ја ветил Христос“ (Eлена Вајт, Делата на апостолите, стр. 37. oригинал).

Заедништвото меѓу учениците и сесрдните молитви ги подготвиле за ова важно искуство на денот Педесетница. Како се приближувале кон Бога и ги ставале на страна меѓусебните разлики, Светиот Дух ги подготвувал  да станат смели и храбри сведоци на Исусовото воскресение. Знаеле дека Исус им простил многу грешки, и тоа ги охрабрило да продолжат понатаму. Знаеле што направил Исус за нив. Знаеле дека ветувањето за спасението почива на Него и „настојувале да покажат сличност со Христовиот карактер, да придонесат за ширењето на неговото царство“ (стр. 48. оригинал). Не е чудно тоа што Господ можел да направи големи дела преку нив. Каква поука за нас денес како Црква.

`Секогаш е лесно да се пронајдат грешки во животот на другите луѓе. Како поради повозвишена цел, извршување на Божјата волја во обединета Црква, можеме да научиме да ги оставиме на страна грешките на другите?`