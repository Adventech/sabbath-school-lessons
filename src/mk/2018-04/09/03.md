---
title:  СЛУЖБАТА НА ПОМИРУВАЊЕ
date:   26/11/2018
---

Нашиот свет секако е познат по нередите, неволјите, војните и судирите. Сите овие фактори влијаат на нашиот живот на лично, општествено и национално ниво. Понекогаш изгледа како целиот наш живот да е проткаен со судири. Меѓутоа, неединството и метежот нема вечно да траат. Бог дејствува со намера да донесе космичко единство. Како што нехармонијата е последица на гревот, така Божјиот вечен план за помирување донесува мир и целокупност.

Во Ефешаните 2,13-16, Павле ги изнесува начелата кои покажуваат како Христос постапувал за да внесе мир меѓу верниците: со својата смрт на крстот, и Евреите и незнабошците Исус направил да бидат еден народ и ги уништил националните и верските бариери што ги раздвојувале. Ако Христос бил во состојба тоа да го стори со Евреите и незнабошците во првиот век, колку повеќе може да ги урне сите расни, етнички и културолошки препреки и ѕидови кои денес ги раздвојуваат луѓето внатре во нашата Црква?

Од оваа појдовна точка, ние можеме да го допреме светот.

`Во 2. Коринќаните 5,17-21, Павле вели дека во Христа сме ново создание, помирени со Бога. Која е тогаш нашата служба во овој свет? Какви промени можеме да внесеме во нашата заедница како обединето црковно тело? `

Како нови Божји созданија, верниците примаат многу важна служба – тројна служба на помирување. 1) Нашата Црква се состои од верници кои некогаш биле отуѓени од Бога, но преку спасоносната благодат на Христовата жртва сега се соединети со Бога преку силата на Светиот Дух. Ние сме остаток, повикани да ја објавуваме светата порака за последното време. Наша задача е да ги повикаме оние кои сё уште се отуѓени од Бога да се помират со Него и да ни се придружат во мисијата. 2) Црквата, исто така, го претставува Божјиот народ кој е меѓусебно помирен. Да се биде обединет со Христа значи дека сме обединети и едни со други. Тоа не е само возвишен идеал, туку тоа мора да биде видлива стварност.

Меѓусебното помирување, мирот и хармонијата меѓу браќата и сестрите е непобитно сведоштво на светот дека Исус Христос е нашиот Спасител и Откупител. „По тоа ќе ве познаат сите дека сте Мои ученици, ако имате љубов меѓу себе“ (Јован 13,35). 3) Со оваа служба на помирување, Црквата му порачува на универзумот дека Божјиот план на спасение е вистински и силен. Големата борба се води околу Бога и Неговиот карактер. Во онаа мера во која црквата го негува единството и помирувањето, во таа мера универзумот го гледа објавувањето на Божјата вечна мудрост (види: Ефешаните 3,8-11).