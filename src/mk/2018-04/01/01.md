---
title:  СОЗДАВАЊЕТО И ПАДОТ ВО ГРЕВ
date:   29/09/2018
---

### Прочитајте ги библиските текстови:
1 Мојсеева 1,26.27; 1. Јованово 4,7.8.16; 1. Мојсеева 3,16-19; 1. Мојсеева 11,1-9; Галатјаните 3,29; 5. Мојсеева 7,6-11.

> <p>Запомнете го стихот</p>
> „Го изведе надвор и рече: ’Погледај сега на небото и изброј ги ѕвездите, ако можеш да ги преброиш.’ И му рече: ’Толкаво ќе биде твоето потомство.’ Аврам Му поверува на Господа и тоа му се засмета за праведност“ (1. Мојсеева 15,5.6).

Извештајот за Божјиот народ започнува со создавањето на човечки­от род и неговиот трагичен пад во грев. Секој обид да ја сфатиме при­родата на единството во Црквата мора да започне со разбирање на Бож­ји­от првобитен план при создавањето, а потоа и потребата за обнова по падот.

Првите глави во Библијата откриваат дека Божја намера била чо­вештвото да биде едно семејство. За жал, ова единство било загрозено по трагедијата која настанала со падот во грев. Со самиот грев се појави­ле и корените на неединство и поделба, лошите последици на непос­луш­носта. Навестување за ваква поделба гледаме во непосредниот меѓусебен однос на Адам и Ева во времето кога Бог за прв пат им се обратил откако го вкусиле плодот од забранетото дрво (види: 1. Мојсеева 3,11). Оттука важна цел, меѓу сё друго што ќе биде остварено со планот на спасението, исто така претставува обновување на првобитното единство.

Аврам, таткото на Божјиот народ, добил клучна улога во Божјиот план на спасение. Тој е прикажан во Писмото како голем пример на „оправдувањето со вера“, на онаа иста вера која го обединува Божјиот народ како меѓусебно така и со Господа. Бог дејствува преку народот за да го обнови единството и да му ја објави својата волја на изгубеното човештво.