---
title:  ПОСЛЕДИЦИТЕ ОД ПАДОТ
date:   01/10/2018
---

Последиците од падот биле неизмерно големи. Непослушноста на Адам и Ева го нарушила хармоничниот меѓусебен однос на сите живи суштества. Што е уште полошо, го поттикнала неединството, нескладноста и поделбата меѓу човечките суштества кои постојат дури и денес. Нехармонијата ја забележуваме во мигот кога Адам и Ева настојуваат вината за својот пад да ја префрлат на некој друг (1. Мојсеева 3,12.13). Оттогаш приликите уште повеќе се влошиле.

`Прочитајте ги следните стихови: 1. Мојсеева 3,16-19; 4,1-15. Што во овие стихови ни укажува на последиците од гревот и на неговото влијание на хармоничниот свет што Бог го создал?	`

Адамовата непослушност предизвикала многу настани и последици кои со текот на времето влијаеле на целокупното Божје дело на создава­ње­то. Природниот свет почнал да страда од последиците на гревот. И чо­вечките односи биле погодени. Двајцата браќа, Каин и Авел, наместо да се сакаат и да се грижат еден за друг, се отуѓиле, бидејќи едниот сакал да ги следи своите себични склоности наместо обликот на богослужение кој Бог го одредил. Ова отуѓување довело до насилство и смрт. Но, Каи­новата реакција повеќе била насочена кон Бога отколку кон Авел. Тој му бил лут на Бога (1. Мојсеева 4,5), а овoј гнев предизвикал лутина и кон Авел. Непослушноста сё повеќе ги нарушувала човечките односи.

„Господ виде колку е голема човековата расипаност на земјата и дека секоја мисла во неговата памет секогаш е само зло“ (1. Мојсеева 6,5). Злото на крајот довело до потоп и неверојатно уништување на сите Божји првобитни дела на создавање, кои исчезнале во потопот. Но, дури ни тогаш Бог не се откажал од човечкиот род, туку оставил остаток, Ное и неговото семејство, повторно да ја започнат човечката историја.

По потопот, Бог му дал едно ветување на Ное и на неговото семејство. Ви­ножитото на небото секогаш ги потсетувало на Неговата грижа и ветување, на Неговата добрина и милост (1. Мојсеева 9,12-17; Исаија 54,7-10). Бог склучил завет со Ное и со тоа повторно го воспоставил својот првобитен план да има обединето човечко семејство кое му е верно Нему и на Неговата Реч.

`Како гревот ја нарушува хармонијата? Какви одлуки токму сега можете да донесете за да ја обновите хармонијата меѓу оние на кои вашите одлики можат да извршат силно влијание?`