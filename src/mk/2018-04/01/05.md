---
title:  АВРАМ, ТАТКОТО НА БОЖЈИОТ НАРОД
date:   03/10/2018
---

Трите големи светски религии, јудаизмот, христијанството и исламот, го сметаат Аврам за свој татко. За христијаните оваа поврзаност има духовна природа. Кога бил повикан да ја напушти својата земја во Месопотамија, на Аврам му било кажано дека во него „ќе бидат благословени сите племиња на земјата“ (1. Мојсеева 12,3; види: 1. Мојсеева 18,18; 22,18). Благословот дошол преку Исуса.

`Прочитајте ги стиховите во: Евреите 11,8-19; Римјаните 4,1-3; Галатјаните 3,29. Кои елементи на Аврамовата вера се спомнати во овие текстови, и како тие се однесуваат на идејата за христијанското единство? Односно, што во овие текстови денеска може да ни помогне да сфатиме што треба да претставува важен составен дел на христијанското единство?	`

Како татко на сите верници, Аврам ни дава пример на некои од основните елементи на христијанското единство. Прво, бил послушен. „Преку вера Авраам послуша, кога беше повикан да излезе на местото што требаше да го прими во наследство, и излезе не знаејќи каде оди“ (Евреите 11,8). Второ, полагал надеж во Божјите ветувања. „Преку вера се насели во земјата на ветувањето, како во туѓа и се настани во шаторите заедно со Исака и Јакова, сонаследници на истото ветување, зашто бараше град со основи, кому Бог му е Градител и Творец“ (Евреите 11,9.10). Трето, верувал дека Бог ќе му подари син и дека неговите потомци еден ден ќе бидат бројни како ѕвездите. Врз основа на овој одговор, Бог го оправдал според верата (Римјаните 4,1-3). Четврто, верувал во Божјиот план на спасение. Најголемата проверка на Аврамовата вера настапила кога Бог од него побарал својот син Исак да го принесе како жртва на гората Морија (1. Мојсеева 22,1-19; Евреите 11,17-19).

Аврам во Стариот завет е опишан како Божји пријател (2. Летописи 20,7; Исаија 41,8). Неговиот живот на вера, неговата непоколеблива послушност и доверба во Божјите ветувања го направиле пример за тоа каков треба да биде нашиот христијански живот сега.

`Размислувајте за своите зборови и дела во следните неколку дена. Како можете да постигнете сё што ќе кажете или направите да ја одразува стварноста на вашата вера?`