---
title:  ЉУБОВТА КАКО ТЕМЕЛ НА ЕДИНСТВОТО
date:   30/09/2018
---

Од извештајот за создавањето, од првата и втората глава во 1. Мојсеева, произлегува јасна порака дека на крајот од седмицата на создавањето владеела општа хармонија. Божјите последни зборови дека сето тоа било „многу добро“ (1. Мојсеева 1,31), кога го завршил создавањето на овој свет и луѓето кои требало да го населат, се однесувале не само на естетската убавина туку и на отсуството на секој елемент на зло или нехармонија. Божјата првобитна желба при создавањето опфаќала хармонично, заедничко постоење и меѓусебна зависност на сите облици на живот. Прекрасниот свет бил создаден за човечкото семејство. Сё било совршено и достојно за својот Создател. Божјиот идеал и првобитната намера за светот биле хармонија, единство и љубов.

`Прочитајте 1. Мојсеева 1,26.27. Каква поука ни даваат овие стихови за един­ственоста на човечкиот род во однос на останатите дела на создава­њето на Земјата, како што тоа е опишано во 1. и 2. глава во 1. Мојсеева?`

Како што стои забележано во 1. Мојсеева, Бог го создал човечкиот род според својот лик, што во извештајот за создавањето тоа не се однесува на ништо друго. „И Бог рече: ’Да направиме човек во Нашиот лик, според Нашата сличност...’ И Бог го создаде човекот во својот лик, Тој го создаде во Божјиот лик; ги создаде машко и женско“ (1. Мојсеева 1,26.27). Иако теолозите со векови се расправаат за вистинската природа на овој лик, и за природата на самиот Бог, многу библиски текстови ја прикажуваат Божјата природа како љубов.

`Како следните стихови ни помагаат да сфатиме како сме создадени и како тоа влијаело на првобитното единство воспоставено за време на создавањето? 1. Јованово 4,7.8.16.`

Бидејќи Бог е љубов и бидејќи и луѓето можат да сакаат (на начин на кој останатите живи суштества не можат), да се биде создаден според Неговиот лик сигурно ја вклучува способноста на покажување љубов. Сепак, љубовта може да постои само во меѓусебниот однос со другите. Според тоа, што и да повлекува со себе тоа да се биде создаден според Божјиот лик, мора да ја опфаќа и способноста да се покаже љубов.