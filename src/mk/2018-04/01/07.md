---
title:  ЗА НАТАМОШНО ПРОУЧУВАЊЕ
date:   05/10/2018
---

Прочитајте ги следните поглавја во книгата на Елена Вајт Патријарски и пророци: „Создавањето“, стр. 44–51 оригинал; „Господ го повикува Аврама“, стр. 125-131 оригинал.

Божјата првобитна намера при создавањето на човечкиот род се одразува преку семејството како институција (1. Мојсеева 2,21-24) и саботата. Саботата била наменета на целиот човечки род, како што Исус јасно укажал во стиховите во Марко 2,27.28. Всушност, нејзиниот сеопшт карактер го гледаме во самиот извештај за создавањето, кога Бог го издвоил седмиот ден, не само пред повикувањето на Израел како свој заветен народ, туку и пред појавата на гревот. Колку само силна и обединувачка сила можела да биде саботата кога сите луѓе би ја празнувале. Тоа бил ден за одмор кој според Божјата намера требало да ги потсетува потомците на Адам и Ева на нивната заедничка врска со Бога и едни со други. „И саботата и семејството се воспоставени во Едем, и Божја намера е тие да останат нераскинливо поврзани. Во тој ден, повеќе отколку во кој било друг, ние можеме да живееме едемски живот. Според Божјиот план, членовите на семејството треба да бидат здружени во работата и во проучувањето, на богослуженијата и во рекреацијата, таткото како свештеник на својот дом, а и двајцата родители како учители и другари на своите деца“ (Елена Вајт, Child Guidance, стр. 535).

**Прашања за разговор**

`1. Како извештајот за создавањето на жената од реброто на Адам во 1. Мојсеева открива каква блиска и тесна врска треба да постои меѓу сопружниците? Зошто во целата Библија Бог ја користи сликата на маж и жена како пример на заедница која Тој сака да ја оствари со својот народ?`

`2. Иако извештајот за Вавилонската кула зборува дека етничката и јазичната разновидност не била дел од Божјиот првобитен план за човештвото, како можеме да ги надминеме таквите поделби денес? Како Црквата сепак може да доживее единство и слога, иако е составена од луѓе кои припаѓаат на различни народи и зборуваат на различни јазици?`

`3. Какви сличности пронаоѓате меѓу повикот упатен на стариот Израел и повикот што ни е упатен нам, како христијани адвентисти? И што е уште поважно, какви поуки можеме да научиме од нив, кои можат да ни помогнат да бидеме верни на божествениот позив? `

Божјиот првобитен план при создавањето бил луѓето да живеат во хармо­нија и единство како едно семејство. Непослушноста на нашите први родители го нарушила тој Божји план. Сепак, Бог го повикал Аврам да осно­ва народ преку кој ќе го одржи ветувањето за обновувањето втемеле­но само на Христа.