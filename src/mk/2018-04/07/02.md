---
title:  ПРЕДРАСУДИ НА НАЦИОНАЛНА ОСНОВА
date:   11/11/2018
---

`Прочитајте го стихот во Дела 6,1. Што ги натерало верниците на Првата црква да се жалат во врска со распределбата на храната за вдовиците?`

Се чинело дека некои од првите христијани негувале предрасуди кон грчките вдовици во својата средина и дека им давале помалку храна отколку на еврејските вдовици. Оваа забележана пристрасност предизвикала јаз во првата заедница на верници. Дали таа пристрасност била вистинска или не, текстот не ни кажува. Кажано е само оти поединци верувале дека постои. Ова несогласување се заканувало многу рано да го загрози црковното единство. Интересно е што таква етничка поделба многу брзо била забележана во Црквата.

`Прочитајте го текстот во Дeла 6,2-6. Кои едноставни чекори ги презела Првата црква за да го реши ова недоразбирање?`

Првата црква брзо растела и тој раст бил причина товарoт врз грбот на апостолите да натежне уште повеќе. Именувањето на овие седум личности, како што традиционално се нарекуваат „ѓакони“ (иако во Новиот завет не се спомнати со тоа име), ја ублажило напнатоста во ерусалимската црква и овозможило учество на поголем број луѓе во црков­ната служба.

Апостолите внимателно ги слушале жалбите на верниците од грчко потекло и побарале соодветно решение. На оваа група ў бил доверен изборот на седумте помошници на апостолите, и тие препорачале седум ученици од кои сите биле Грци. За тие ученици кажано е дека се „чесни луѓе, полни со Светиот Дух и премудрост“ (Дела 6,3). Службата на апостолите, која дотогаш опфаќала и проповедање на Божјата реч и делење храна на вдовиците, била поделена на две групи, од кои секоја извршувала подеднакво драгоцена служба во објавувањето на Евангелието. Лука го користи истиот збор „служба“ (diakonia), да укаже и на службата на апостолите во проповедањето на Речта (Дела 6,4) и на службата на ѓаконите при делењето на храната (Дела 6,1).

`Зошто е значаен фактот дека водачите ги повикале верниците (Дела 6,2) во настојувањето да пронајдат вистинско решение?`