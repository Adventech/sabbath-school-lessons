---
title:  ЕРУСАЛИМСКИОТ СОБОР
date:   14/11/2018
---

`Прочитајте ги следните текстови: Дела 15,1.2; Галатјаните 2,11-14. Кои две прашања предизвикале сериозен судир во Првата црква?`

Заканата со која се соочиле првите христијани кога станува збор за единството на Црквата била вистинска и тешка. Некои христијани од еврејството сметале дека спасението е можно само за оние кои му припаѓаат на Божјиот заветен народ, а тоа подразбирало дека обрезанието е неопходно. Овие верници исто така верувале дека држејќи се до верниот начин на живот мораат да го избегнуваат секој контакт со незнабошците кој би можел да го загрози нивното спасение.

Евреите имале строги обичаи во врска со својот однос кон незнабош­ци­те. Овие обичаи брзо станале камен на сопнување за новата хри­сти­јан­ска заедница кога апостолите почнале да го шират Евангелието меѓу незна­бошците кои сакале да станат Исусови следбеници. Бидеј­ќи Ме­си­­ја е Спасител на Божјиот заветен народ, како што е претскажано во Ста­риот завет, зар не требало незнабошците прво да станат Евреи, а по­тоа да ги следат истите заветни правила доколку сакаат да бидат спасени.

`Прочитајте го текстот во Дела 15,3-22. За кои прашања се разговарало за време на Соборот во Ерусалим?`

Прашањето споменато во овој текст се однесувало на конфликтите околу длабоко врежаните толкувања на старозаветните извештаи во врска со обрезанието и односот со незнабошците. Кога апостолите, старешините и претставниците на Антиохија се собрале, се чинело дека воделе долги расправи без никакво решение.

Меѓутоа, тогаш Петар, Варнава и Павле одржале говори. Петар во својот говор укажал на откровението кое Бог му го дал во видението и на дарот на Светиот Дух, кој му го отворил патот за мисијата меѓу незнабошците. Павле и Варнава потоа ги поделиле своите искуства за тоа што направил Бог за незнабошците преку нив. Како резултат на тоа, очите на многу верници се отвориле за новата вистина. Петар изјавил: „Но ние веруваме дека ќе се спасиме исто како и тие, преку благодатта на Господа Исуса“ (Дела 15,11). Со векови негуваните обичаи биле расветлени со светлината на Евангелието.

`Дали некогаш ви се случило да го промените своето сфаќање за длабоко втемелено верување? Што сте научиле од тоа искуство и како тоа ви помогнало кога сте морале повторно да го преиспитате своето сфаќање за одредено верување?`