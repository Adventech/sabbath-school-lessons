---
title:  ТЕШКО РЕШЕНИЕ
date:   15/11/2018
---

На црквата од Антиохија ў било потребно да стекне одредено ниво на доверба за да ги испрати своите претставници во Ерусалим и побарала решение за меѓусебниот конфликт. Но, по повеќечасовната расправа меѓу апостолите и старешините, Јаков, Исусовиот брат, водачот на собирот, го изнел својот суд за тоа што треба да се направи (Дела 15,13-20). На Соборот било одлучено дека незнабошците не мораат да се обратат во еврејство и да ги почитуваат сите видови на церемонијални закони, вклучувајќи го и обрезанието, за да станат христијани.

`Прочитајте ги следните текстови: Амос 9,11.12: Еремија 12,14-16. Што прорекле овие старозаветни пророци за соседните народи на Израел?`

Во стиховите што ги цитира Јаков од 9. глава од Книгата на пророкот Амос забележуваме дека и старозаветните пророци зборувале за спасението на другите народи. Божјата намера сето време била насочена преку сведочењето и искуствата на израелскиот народ да го спаси целиот свет. Всушност, повикот што Бог му го упатил на Аврам опфаќал благослов за сите народи, кои преку него требало да го примат неговите потомци (1. Мојсеева 12,1-3). Водството на Светиот Дух, службата на Петар, Варнава и Павле меѓу незнабошците и обратувањето на мнозина незнабошци биле докази кои не можеле да се занемарат. Овие сведоштва им помогнале на водачите на христијанската заедница во Ерусалим да сфатат дека сега се исполнуваат многу старозаветни пророштва. Всушност, Бог веќе дал закони во врска со престојот на незнабошците во Израел и забрани кои треба да се применат во нивниот случај (3. Мојсеева 17; 18). Јаков, исто така, се повикал на тие закони во својата одлука (Дела 15,29). На сите им станало јасно дека Бог ги повикува незнабошците да се придружат на Неговиот народ и да го примат спасението во Христа. Водството на Светиот Дух им пружило подлабоко разбирање на Писмото и им открило важни вистини кои порано не ги воочиле.

`Во текстот во Дела 15,30-35 забележан е одговорот на верниците од Антиохија на одлуката донесена во Ерусалим: „Се зарадуваа поради утешниот збор“ (Дела 15,31).`

Во овие текстови во Дела апостолски гледаме силен пример како Првата црква, преку покорувањето на Божјата реч, во атмосфера на љубов, единство и доверба, под водство на Светиот Дух, спречила да избие голема криза кога е во прашање единството.

`Што можеме да научиме од овој извештај за тоа колку е важно не само да сослушаме што зборуваат другите, туку и да размислиме дали можеби се во право, дури и кога она што го кажуваат не се совпаѓа со она што сакаме да го слушнеме?`