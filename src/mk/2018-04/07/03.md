---
title:  ОБРАТУВАЊЕ НА НЕЗНАБОШЦИТЕ  
date:   12/11/2018
---

Обратувањето на незнабошците и прифаќањето на Евангелието на Исуса Христа во Дела апостолски ја поставува сцената за најголемиот судир во животот на Првата црква, судир кој се заканува да го загрози нејзиното постоење и мисија.

`Прочитајте ги стиховите во Дела 10,1-23. Што во овој текст ни навестува дека Светиот Дух дејствувал на срцата на многу луѓе подготвувајќи го патот за незнабошците да го примат Евангелието? `

Петар, сигурно сметал дека ова видение е доста необично. Бил запрепастен од него бидејќи, како верен Евреин, никогаш не вкусил нечиста или погана храна, како што и законот барал (види: 3. Мојсеева 11; Езекиел 4,14; Даниел 1,8). Но, целта на ова видение не била да се укаже на начинот на исхрана, туку на пречките кои постоеле меѓу Евреите и назнабожците, а кои го спречувале ширењето на Евангелието. Тие, во најмала рака, биле раширени во стариот свет како што се и денес.

Во првите децении христијани главно станувале Евреите кои го прифатиле Исуса како Месија, ветен во старозаветните пророштва. Овие први верници биле верни Евреи кои го почитувале законот онака како што биле учени. Тие не сметале дека Евангелието на Исуса Христа ги избришало или укинало старозаветните прописи (види: Матеј 5,17-20).

`Прочитајте Дела 10,28.29.34.35. Како Петар го сфатил значењето на видението кое го примил во Јопа? Што го навело на вакво толкување?`

Во Дела апостолски забележуваме дека Светиот Дух го подготвувал патот незнабошците да бидат примени во христијанската заедница. Можеле да ў се придружат, без претходно да пристапат кон обрежување и најпрво да станат Евреи. Излевањето на Светиот Дух на Корнилиј и членовите на неговото семејство, што го доживеале Исусовите ученици на денот Педесетница (Дела 10,44-47), ги уверило и Петар и неговите пријатели дека тоа навистина е Божја волја. Ако Светиот Дух може да се излее на незнабошците на ист начин ако и на Евреите, тогаш очигледно е дека обрежувањето не било предуслов некој да поверува во Исуса како во Месија. Овој заклучок ја трасирал патеката за главниот теолошки конфликт меѓу првите христијани.