---
title:  ВОДСТВОТО НА ДУХОТ  
date:   13/11/2018
---

Веста за тоа што му се случило на Корнилиј во Ќесарија наскоро  дошла и до водачот на христијанската заедница во Ерусалим, и тие побарале од Петар да им каже што навистина се случило. Биле навредени од она што Петар го направил бидејќи, според нивното еврејско разбирање на Мојсеевиот закон, на верните Евреи не им било дозволено да јадат со незнабошците (Дела 11,3).

`Прочитајте го текстот во Дела 11,4-18. Како Петар го објаснил дејствувањето на Светиот Дух и Неговото водство во овој настан? Што посебно нагласил кога го прераскажувал овој настан?`

Иако поединци го поставиле прашањето за исправноста на постапките на Петар и неговата одлука да ги крсти незнабошците, доволен број сведоци (Дела 11,12) потврдиле дека Светиот Дух навистина деј­ствувал како и на денот Педесетница. Водството  и насочувањето на Светиот Дух во овој случај е непобитно, а дарот е прифатен. „Кога го чуја тоа, се смирија и Го славеа Бога, велејќи: ‘И така, Бог им даде и на народите покајание за живот’“ (Дела 11,18).

`Прочитајте го текстот во Дела 11,19-24. Што е следното што се случило во животот на Првата црква?`

Можеби некои луѓе од Ерусалим помислиле дека она што се случило со Корнилиј и неговиот дом е исклучок и дека таквото искуство нема да се повтори. Меѓутоа, намерата на Светиот Дух била поинаква. Кога Исусовите ученици се распрснале надвор од Ерусалим и Јудеја, поради прогонството кое следело по смртта на Стефан (Дела 8,1), и заминале во Самарија, Феникија, Кипар и Антиохија, сё поголем број незнабошци го прифаќале Исуса како свој Спасител. Исус токму тоа и го предвидел (Дела 1,8). Колку и да било убаво што незнабошците се приклучувале, ако се ставиме на местото на раните верници од еврејството, не е тешко да се увиди дека не биле сигурни како треба да се однесуваат.

`На кои сё начини ние со држење на тесногради гледишта за Црквата и нашите пораки можеме да го осуетиме своето сведочење?`