---
title:  ОД РОБ ДО СИН
date:   03/12/2018
---

Додека бил во заробеништво во Рим, Павле го запознал пребеганиот роб Онисим, кој побегнал од Колос во Рим. Павле сфатил дека лично го познава господарот на Онисим. Посланието до Филимон е лична молба на Павле упатена до пријателот со цел да се обнови односот кон избеганиот роб.

Меѓучовечките односи биле мошне важни за Павле. Апостолот знаел дека нарушените односи му штетат на духовниот раст и на црковното единство. Бидејќи Филимон бил црковен старешина во Колос, и доколку негувал горчина кон Онисим, тоа би се одразило на неговото христијанско сведочење како и на сведочењето на Црквата среде неверната заедница.

`Прочитајте го Посланието до Филимон. Кои важни начела за обновени односи ги пронаоѓаме во овој текст? Не заборавајте, клучниот збор е начело.	`

На прв поглед може да нё изненади тоа што Павле не зборувал најсилно против ропството. Но, стратегијата на Павле била далеку поуспешна, бидејќи Евангелието ги руши сите класни разлики (Галатјаните 3,28; Колошаните 3,10.11). Апостолот го испратил Онисим кај Филимон, но не како роб, туку како свој син во Исуса и Филимонов „возљубен брат“ во Господа (Филимон 1,16).

Павле знаел дека избеганите робови имаат неизвесна иднина. Можеле да бидат лишени од слобода во секој момент. Биле осудени на беден и сиромашен живот. Но сега, како брат на Филимон во Христа и вреден работник, Онисим можел да има подобра иднина. Во домот на Филимон можел да има сигурна храна, сместување и работа. Обновувањето на нарушените односи довело до големи промени во неговиот живот. Станал „верен и љубезен брат“ и соработник на Павле во објавувањето на Евангелието (Колошаните 4.9). Павле бил толку упорен и цврст во својата намера да ги помири, што бил подготвен лично да плати доколку се појават какви било финансиски потешкотии поради она што се случило меѓу двајцата Исусови верници.

`Врз основа на начелата на Евангелието кои овде ги забележуваме, што може да ви помогне да се изборите со стресот, напнатоста и раздорот во меѓусебните односи со другите? Како овие начела можат да спречат да не дојде до нарушување на единството во вашата месна црква?`