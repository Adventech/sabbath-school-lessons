---
title:  ПРОШТАВАЊЕ
date:   05/12/2018
---

Што е проштавањето? Дали проштавањето го оправдува однесувањето на личноста која нешто ни напакостила? Дали моето проштавање зависи од покајувањето на престапникот? Што ако некој, поради кој сум вознемирен, не го заслужува моето проштавање?

`Како следните текстови ни помагаат да ја сфатиме библиската природа на проштавањето? Римјаните 5,8-11; Лука 23,31-34; 2. Коринќаните 5,20.21; Ефешаните 4,26.`

Христос го презел првиот чекор да нё помири со Себе. „Божјата добрина“ е таа која нас нё „води кон покајание“ (Римјаните 2,4). Во Христа сме биле помирени со Бога уште додека сме биле грешници. Нашето покајување и признавање не се причина за помирувањето. Христовата смрт на крстот го остварила тоа; наше е да го прифатиме она што е сторено за нас. Вистина е дека не можеме да ги примиме благословите на проштавањето сё додека не ги признаеме своите гревови. Тоа не значи дека нашето признание поттикнува проштавање во Божјето срце. Проштавањето постојано престојува во неговото срце. Признавањето нё оспособува да го примиме (1. Јованово 1,9). Признавањето е мошне важно, не затоа што се менува Божјиот став кон нас, туку затоа што се менува нашиот став кон Него. Кога се препуштаме на влијанието на Светиот Дух, се каеме и ги признаваме своите гревови, стануваме променети.

Проштавањето е мошне важно и за нашето духовно добро. Неподготвеноста да ў простиме на некоја личност која ни направила нешто лошо, дури и тогаш кога не заслужува проштавање, може повеќе да нё повреди нас, отколку неа. Ако некој ви сторил неправда и болка се собира во вас затоа што не сте простиле, дозволувате на таа личност уште повеќе да ве повреди. Колку често таквите чувства и повреденост се причина за поделба и напнатост во црквата. Нерешената повреденост меѓу членовите на Црквата му нанесува штета на единството на Христовото тело.

Проштавањето е ослободување на другата личност од нашата осуда, бидејќи нас Христос нё ослободил од неговата осуда. Тоа не го оправдува однесувањето на другите кон нас. Можеме да се помириме со некој кој ни нанел неправда, затоа што нас Христос нё помирил со себе кога нему сме му нанеле неправда. Можеме да простиме затоа што и нам ни е простено. Можеме да сакаме затоа што сме сакани. Проштавањето е избор. Можеме да одлучиме да простиме, и покрај делата или ставовите на другата личност. Тоа е вистинскиот Исусов дух.

`Како сосредоточеноста на простувањето кое го имаме во Христа ни помага да научиме да им простиме на другите? Зошто проштавањето е толку важно за нашето христијанско искуство?`