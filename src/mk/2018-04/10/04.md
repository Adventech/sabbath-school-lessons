---
title:  ДУХОВНИ ДАРОВИ ЗА ЕДИНСТВО
date:   04/12/2018
---

`Како што видовме во претходната поука, во Црквата во Коринт владее­ле големи проблеми. Кои начела за исцелување и обновување, а кои се од витално значење за црковното единство, ни ги изложува Павле во следните стихови: 1. Коринќаните 3,5-11; 12,1-11; 2. Коринќаните 10,12-15?`		

Апостолот во овие текстови ги изнесува пресудните начела за црковното единство. Тој истакнува дека Исус, со помош на мноштво различни работници извршува различни служби во својата црква, а сите тие заедно работат на изградба на Божјето царство (1. Коринќаните 3,9).

Бог нё повикува на соработка, не на расфрлање. Секој верник прима од Бога дар за да соработува во помагањето на Христовото тело и служењето во заедницата (1. Коринќаните 12,11). Нема поголеми или помали дарови. Сите се неопходни во Христовата црква (1. Коринќаните 12,18-23). Од Бога дадените дарови не треба да служат за себично расфрлање. Светиот Дух ги дал за делото на ширење на Евангелието.

Сите споредби со другите верници се неразумни, бидејќи тоа нас или ќе нё обесхрабри или ќе нё возгордее. Ако сметаме дека другите се далеку „подобри“ од нас, ќе станеме потиштени кога ќе се споредиме со нив, бидејќи лесно можеме да се обесхрабриме без разлика на тоа каква служба извршуваме. Од друга страна, ако гледаме дека нашите напори за Христа се поуспешни од работата на другите, ќе почувствуваме гордост, чувство кое христијаните најмалку треба да го негуваат.

Овие два става ја намалуваат нашата успешна служба за Христа како и меѓусебното заедништво. Додека работиме во сферата на влијание која Христос ни ја доверил, ќе почувствуваме радост и задоволство во сведочењето за Христа. Нашата работа ќе ги надополни напорите на другите верници и Христовата црква ќе прави огромни чекори кон царството.

`Можете ли да се сетите на некој чиишто дарови во службата ве направиле љубоморни? (Не е премногу тешко, зар не?). Во исто време, колку често сте биле горди на своите дарови во споредба со даровите на другите верници? Суштината е во тоа што реалноста за која Павле зборува е секогаш присутна кај паднатите човечки суштества. Без оглед на која страна се навалуваме, како можеме да научиме дека, за да го одржиме единството во Христа, неопходно е да имаме несебични ставови?`