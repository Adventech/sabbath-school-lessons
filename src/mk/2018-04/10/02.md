---
title:  ОБНОВЕНО ПРИЈАТЕЛСТВО
date:   02/12/2018
---

Павле и Варнава заедно сведочеле за Исуса. Но, имале несогласувања околу тоа дали можат да се потпрат на некој толку плашлив, како што бил Јован Марко (Дела 15,36-39). Можните опасности при проповедањето на Евангелието влијаеле на Јован Марко во еден момент да ги напушти Павле и Варнава и да се врати во својот дом (Дела 13,13).

„Тоа напуштање на делото го навело Павле извесно време неповолно, па дури и строго, да суди за Марко. Од друга страна, Варнава бил наклонет да го оправдува со тоа што бил неискусен. Тој се загрижувал Марко да не отстапи наполно од службата, зашто кај него видел особини што можеле да го престорат во корисен работник за Христа“ (Eлена Вајт, Делата на апостолите, стр. 170. oригинал).

Иако Бог ги употребил сите тројца, требало да го реши проблемот кој се јавил меѓу нив. Апостолот, кој проповедал за благодатта, требало да покаже благодат кон младиот проповедник кој го разочарал. Апостолот, кој проповедал за проштавањето, требал да прости. Јован Марко растел со поддршката на Варнава и неговите совети (Дела 15,39), и на крај, Павловото срце очигледно било допрено од промените.

`Како посланијата на Павле упатени до Тимотеј и до Колошаните го откриваат неговиот обновен однос со Јован Марко и новата доверба стекната во овој млад проповедник? Колошаните 4,10.11; Тимотеј 4,11. `

Иако подробностите за помирување на Павле со Јован Марко можеби се непотполни, библискиот извештај е јасен. Јован Марко станал еден од најдоверливите соработници на апостолот. Павле топло го препорачал Јован Марко како „помагач“ на Црквата во Колос. На крајот од својот живот, Павле силно го охрабрил Тимотеј да го поведе Јован Марко со себе во Рим бидејќи бил „нужен во службата“ (2. Тимотеј 4,11). Службата на Павле била збогатена од работата на младиот проповедник, кој очигледно му простил. Бидејќи пречката меѓу нив била срушена, можеле да работат заедно во делото на ширење на Евангелието. Каков проблем и да постоел меѓу нив, и колку Павле да се оправдувал себеси во врска со поранешниот став кон Јован Марко, сега сите несогласувања биле зад нив.

`Како можеме да им простиме на оние кои нё повредиле или нё разочарале? Зошто проштавањето не опфаќа секогаш и повторно обновување на претходниот однос? Зошто тоа секогаш и не е потребно?`