---
title:  ОБНОВУВАЊЕ И ЕДИНСТВО
date:   06/12/2018
---

`Прочитајте го следниот текст: Матеј 18,15-17. Кои три чекори Исус ни ги нуди, со намера да ни помогне да ги решиме конфликтите кога друг верник ќе ни нанесе неправда? Како овие зборови можеме да ги примениме во сегашните прилики?`

Исусовата желба при давањето на советите во 18. глава од Евангелието според Матеј била меѓучовечките односи во Црквата да се задржат внатре во што помали групи на луѓе. Неговата намера е две вмешани личности сами да го решат проблемот. Затоа Исус вели: „Ако згреши братот твој против тебе, оди и укори го насамо, меѓу тебе и него. Ако те послуша, си го придобил брата си“ (Матеј 18,15). Како што се зголемува бројот на лица вклучени во некој конфликт меѓу две личности, може да дојде до уште поголеми расправии, и во поголема мера може да влијае на заедништвото на другите верници. Луѓето се определуваат за одредена страна и се повлекуваат од борбената линија. Но, кога христијаните настојуваат да ги решат своите несогласувања сами, во духот на христијанската љубов и меѓусебно разбирање, се создава атмосфера на помирување. Таквата атмосфера му овозможува на Светиот Дух да работи со нив додека се трудат да ги решат несогласувањата.

Понекогаш личните повици конфликтите да се решат се безуспешни. Во тој случај, Исус нё повикува да земеме еден или двајца сведоци. Овој втор чекор во процесот на помирување секогаш мора да настапи по првиот чекор. Целта е да се обединат луѓето, а не уште повеќе да се оддалечат. Една или две личности кои се придружуваат на повредената страна не доаѓаат да го докажат своето гледиште или и тие да укоруваат. Доаѓаат во христијанска љубов и сочувство како советници или учесници во молитва за да го дадат својот придонес во помирувањето меѓу двете скарани личности.

Постојат ситуации кога сите обиди проблемот да се реши се безуспешни. Во тој случај, Исус нё поучува тоа прашање да го изнесеме пред Црквата. Тој сигурно не зборува за тоа да го прекинеме утринското саботно богослужение со прашањето за личниот конфликт. Најсоодветно место на кое може да се изнесе проблемот, доколку првите два чекори не помогнале страните да се помират, е црковниот одбор. Христо­вата желба е повторно помирување, а не едната страна да ја сметаме за виновна, а другата да ја оправдуваме.

„Не дозволувај одбивноста да се претвори во злоба. Немој да дозволиш раната да се загнои и да пукне со отровни зборови, кои ги загадуваат мислите на оние што ги слушаат. Немој да им дозволиш на огорчените мисли да продолжат да го исполнуваат и твојот и неговиот ум. Појди кај својот брат понизно и искрено, и разговарај со него за проблемот” (Елена Вајт, Слуги на евангелието, стр. 499. oригинал).