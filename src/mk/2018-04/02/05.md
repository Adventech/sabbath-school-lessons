---
title:  РАСКОЛОТ ВО КОРИНТ
date:   10/10/2018
---

За жал, прашањето за неединството меѓу Божјиот народ не се завршило дури ни во новозаветното време. На пример, првите четири глави на Првото послание на Павле до Коринќаните претставуваат повик за единство. Додека се наоѓал во Ефес, Павле слушнал дека во коринтската црква настанале различни поделби. Од таа причина, тој го почнува своето послание со долго обраќање за црковното единство и потребата да се избегне раскол. Павле е загрижен поради развојот на овие настани и настојува да пружи вдахновен совет за да се поправат овие несреќни околности.

`Што е причината за неединството, поделбата и расправиите според текстот во 1. Коринќаните 1,10-17?`

Павле се загрижил за своите браќа и сестри во Коринт кога некој од домашните на Хлој му кажал за поделбите и расправиите кои владееле меѓу нив. Неговите воведни зборови ја покажуваат длабочината на неговата загриженост: „Браќа, ве прекорувам во името на нашиот Господ Исус Христос, сите да зборувате исто и да нема раздори меѓу вас, туку да бидете совршено соединети во еден ум и во една мисла“ (1. Коринќаните 1,10). Што и да довело до вакви судири и разединетост, Павле сакал тоа да го спречи.

Павле ги потсетува Коринќаните дека христијаните се повикани да го следат Христа, а не човек – колку и да е тој талентиран и надарен. Додека тие се приклонувале кон различни страни, апостолот недвосмислено тврдел дека таквата поделба не е според Христовата волја. Изјавил дека христијанското единство се темели на Христа и на Неговата жртва на крстот (1. Коринќаните 1,13).

Изворот на христијанското единство почива во вистината откриена во Исуса Христа, и тоа на распнатиот, и во никој друг, без оглед на тоа колку е „достоен“ тој советник или водач. Во подножјето на крстот сите сме исти. Нашето крштавање е во Исуса, кој единствено може да нё oчисти од гревовите. Меѓутоа, на практични начини мораме да работиме на ова единство во Христа.

Како христијани адвентисти, ние не можеме своето единство во верата и мисијата да го земаме здраво за готово. Поделбите и расправиите денес можат да го поткопаат единството на нашата Црква доколку Христовата љубов и власт не нё соединат со Него.

`Како можеме да ги избегнеме опасностите со кои овде Павле се занимава? Зошто секогаш мора да бидеме внимателни во врска со тоа колкaва преданост посветуваме на друга личност наместо на Христа?`