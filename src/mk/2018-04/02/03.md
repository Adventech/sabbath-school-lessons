---
title:  ПРАВ ВО СВОИТЕ ОЧИ
date:   08/10/2018
---

Извештаите во Книгата за судиите укажуваат на бројните негативни последици кои настапиле бидејќи Израил не ја творел Господовата вол­ја. Наскоро по влегувањето во Ханан, израелскиот народ почнал да го гради својот духовен живот по угледот на лажната религија на Хананејците од нивното опкружување – токму она што им било кажано да не го прават. За жал, тоа не бил единствениот проблем со кој се соочиле.

`Прочитајте ги стиховите во Судии 17,6; 21,25. Што ни кажуваат овие текстови за натамошните проблеми кои настанале меѓу Божјиот народ?`

Разговарајте за тоа како можат да се решат поделбите и неединството меѓу Божјиот народ. Единството на израелскиот народ требало да биде втемелено на нивната верност и послушност кон Господовиот завет, завет кој го склопиле со Бога. Но, правејќи го она што е правилно во нивните очи – посебно кога биле под влијание на околните народи – се наоѓале на патот на пропаста. Сите ние сме паднати суштества, и ако им се препуштиме на сопствените идеи, ако ги следиме склоностите на нашето срце, сигурно ќе скршнеме од патеката на која Бог нё повикува.

**Што ни кажуваат следните текстови за духовната состојба и општествените прилики во Израел во времето на судиите?**

`Судии 2,11-13.`

`Судии 3,5-7.`

„Господ преку Мојсеја му укажал на својот народ и на последиците од неверството. Одбивајќи да го држат Неговиот завет, тие ќе се одвојат од животот што доаѓа од Господа и нема да ги примат неговите благосло­ви. Тие одвреме-навреме ги слушале предупредувањата и тогаш обилни благослови се излевале над еврејскиот народ, а преку нив и на околните народи. Меѓутоа, тие во својата историја многу често заборавале на Бога и ги губеле од вид возвишените предимства што ги имале како Негови претставници. Тие Му ја скусувале службата што ја очекувал од нив, а и на своите ближни не им оставале свет пример, ниту им биле патоказ во поглед на верата. Сакале да ги присвојат плодовите од лозјето во кое биле поставени како повереници. Дури и незнабошците ги презирале поради нивната лакомост и алчност. Така на незнабожечкиот свет му бил даден повод погрешно да го толкува Божјиот карактер и законите на Неговото царство“  (E. Вајт, Пророци и цареви, стр. 20.21. ориг.).

`Како нашите постапки како Црква влијаат на луѓето околу нас? Што гледаат во христијаните адвентисти, што во позитивна смисла би оставило влијание на нив?`