---
title:  ЌЕ НАВЛЕЗАТ МЕЃУ ВАС СВИРЕПИ ВОЛЦИ
date:   11/10/2018
---

`Прочитајте Дела 20,25-31. Какво предупредување им упатил Павле на старе­шините во Ефес? Што требало да направат за да спречат тоа да се случи?`

Бидејќи Павле во текот на својата служба често се соочувал со проти­ве­ња, знаел дека ќе биде тешко да се сочува чистотата на Евангелието на Исуса Христа. Во својот поздрав до старешините од Ефес, во кој користи слична слика со стражарите од Книгата на пророк Езекиел (Езекиел 33,1-6), упатува порака до водачите дека и тие исто така ја носат одговорноста да го зачуваат Евангелието. Требало да бидат верни пастири на својата заедница.

Павловата употреба на изразот „свирепи волци“ при опишувањето на лажните учители (Дела 20,29), нё потсетува на Исусовото предупредување дека лажни учители ќе дојдат во овча облека (Матеј 7,15). Наско­ро, откако Павле ја изговорил оваа опомена, навистина се појавиле лажни учители, ловејќи го својот плен меѓу верниците во азиските цркви кои тој ги основал. Во Ефешаните 5,6-14 и Колошаните 2,8 забележуваме одредени предупредувања на Павле кои биле упатени до црквите во Мала Азија.

Во Второто послание до Тимотеј, Павле го предупредува и Тимотеја, кој се грижел за црквата во Ефес, за грешките во црквата и безбожноста во последните денови.

`Прочитајте ги следните текстови: 2. Тимотеј 2,14-19; 3,12-17. Што го советува Павле Тимотеја за тоа како да се спротивстави на лажните учители и да го сочува единството на Црквата?`

Прво, Тимотеј треба да ја познава Библијата и „правилно да го проповеда словото на вистината“ (2. Тимотеј 2,15). Решението за бескорисните расправи и претпоставки е правилно сфаќање и проучување на Божјата реч. Библиските вистини мораат да правилно да се толкуваат за ниеден дел од Писмото да не биде во спротивност со целокупната слика прикажана во Библијата, за да се спречи ширењето на лажните учења и поединци да не ја изгубат верата во Исуса. Неважните подробности и споредни прашања треба да се покорат на начелата на Божјата реч, која ќе ги подготви верниците да живеат победоносен живот во Христа. Другиот совет што Павле го упатува лично до Тимотеја, е против „непристојни и празни зборови“ (2. Тимотеј 2,16). Неважните  и сомнителни теми не треба да бидат дел од службата на Тимотеј за поучување, ако сака да биде сметан за достоен и верен работник. Ваквите разговори водат само во безбожност и не ја градат верата на верникот (2. Тимотеј 2,16). Само вистината води кон побожност и слога меѓу верниците. Причината зошто Тимотеј мора да ги избегнува таквите грешки и да ги поттикнува верниците да ги избегнуваат е таа што тие се шират во црквата како болест (2. Тимотеј 2,17). На крајот, послушноста на Божјата реч е лек против лажното учење (2. Тимотеј 3, 14-17), кое може да го загрози единството на Црквата.

`Како Црква, како можеме да се заштитиме себеси од ваквите луѓе, кои со лажните учења можат да внесат поделба меѓу нас?`