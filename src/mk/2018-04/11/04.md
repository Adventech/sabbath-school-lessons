---
title:  ПРВАТА АНГЕЛСКА ВЕСТ
date:   11/12/2018
---

Адвентистите христијани Тројната ангелска вест од Откровение 14,6-12 ја гледаат како опис на својата мисија и суштината на својата порака пред второто Исусово доаѓање (Откровение 14,14-20). Овие важни пораки треба да се проповедаат со „голем глас“ на сите жители на Земјата.

`Прочитајте: Откровение 14,6.7. Како гласи првата ангелска вест и што зборува за Бога? Зошто во оваа порака се спомнува зборот поклонете?`

Првата од трите ангелски вести, пораката му ја објавува на целиот свет. Тоа е исполнување на Исусовото пророштво од текстот во Матеј 24,14. Описот на овие тројца ангели и нивната мисија е проникнат со чувство на итност и брзање. Првата порака ги поттикнува луѓето да се сосредоточат на Бога бидејќи „дојде часот на Неговиот суд“ (Откровение 14,7).

„Бојте се од Бога“, вели ангелот  (Откровение 14,7). Во умот на оние кои не го сфаќаат Бога сериозно, оваа порака и повик на дејствување ќе разбуди страв. Но, во Исусовите следбеници овој повик предизвикува почит и стравопочит. Тие го подигаат својот поглед кон Бога и го гледаат како се исполнуваат Неговите ветувања. Ги обзема чувство на благодарност и восхит кон Бога.

„И поклонете Му се на Оној, Кој го создал небото и земјата, морето и водните извори“ (Откровение 14,7). Овие зборови непогрешливо укажуваат на заповедта за саботата и за нејзината поврзаност со создавањето (види: 2. Мојсеева 20,8-11). Бог Создателот кој ја воспоставил саботата како сеќавање на создателската сила, е токму Оној кому треба да му се поклонуваме и кого треба да го обожаваме.

Интересно е да се забележи дека на крајот од времето богослужението се препознава како клучно прашање во големата борба за верност на човечкиот род. Оваа објава упатена на целиот свет претставува повик да му се поклонуваме на Создателот.

„Централно прашање во конечната криза ќе биде прашањето околу богослужбата. Во Откровението стои јасно забележано дека проверката нема да го опфати отфрлувањето на богослужението, туку прашањето кому му служиме. На крајот на времето, ќе постојат само две групи на луѓе: оние кои се бојат од вистинскиот Бог и Му се поклонуваат (Откровение 11,1.18; 14,7) и оние кои ја презираат вистината и се поклонуваат на ламјата и ѕверот (Откровение 13,4-8; 14,9-11)... Ако богослужението е централно прашање во последниот судир, не е чудно што Бог го испраќа Евангелието на последното време, поттикнувајќи ги жителите на Земјата сериозно да го сфатат и да Му служат нему како Создател, кој единствено е достоен за похвала“ (Ранко Стефановиќ, Revelation of Jesus Christ: Commentary on the Book of Revelation [Barrien Springs, Mich: Andrews University Press, 2002], стр. 444.445).