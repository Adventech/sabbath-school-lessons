---
title:  КРШЕЊЕ НА ЛЕБОТ И МОЛИТВА
date:   13/12/2018
---

Со какви предизвици и да се соочувала Првата црква, верниците биле обединети во заедничката вера во Исуса и во вистината што им ја доверил да ја шират во светот. Петар дури ја нарекува и „сегашна вистина“ (2. Петрово 1,12). Така обединети во вистината, своето единство го изразувале на многу начини.

„И беа постојани во апостолското учење... и во раскршувањето на лебот и во молитвите“ (Дела 2,42). Кршењето на лебот веројатно се однесува на заедничкиот оброк или на редовните оброци кои биле делени меѓу верниците. Во одреден момент за време на заедничкиот оброк, некој би побарал посебен благослов над лебот и пијалакот во сеќавање на Исусовата смрт и воскресение, во очекување на Неговото скоро враќање. Така раните христијани го посветувале своето време на сеќавање на значењето на Исусовиот живот и служба, и за тоа со задоволство разговарале за време на заедничките оброци. Оброците што се делеле станале моменти на богослужение. „И секој ден беа постојано и еднодушно во Храмот; раскршуваа леб по домовите и примаа храна со радост и просто срце, фалејќи Го Бога беа омилени кај сиот народ. А секој ден, Господ ги додаваше оние, кои се спасуваа“ (Дела 2,46.47). Нема сомнение дека ова време на заедништво во голема мера помогнало да се зајакне чувството за единство кое го имале во Исуса.

**Кои примери на заеднички молитви на раните христијани ги пронаоѓаме во Дела апостолски? За што се молеле?**

`Дела 1,14`

`Дела 4,23-31`

`Дела 12,12`

Верниците на ранохристијанската црква ја ценеле приликата непосредно да разговараат со Бога. Секогаш му упатувале молби кога ќе се состанеле на богослужение. Павле во Првото послание до Тимотеј ја спомнува важноста на заедничката молитва (1. Тимотеј 2,1). На Ефешаните исто така им ја нагласил таа потреба: „Со секаква просба и молитва, молете се во Духот во секое време, и заради тоа бдејте со сето постојанство и со молба за сите свети и за мене, да ми се даде слово кога ќе ја отворам устата, за да можам да ја соопштувам смело тајната на Евангелието“ (Ефешаните 6,18.19).

`На кои начини можеме да доживееме подлабоко единство благодарение на силата на посредничката молитва за заеднички цели? Како оваа молитва ни помага да се обединиме како Црква?`