---
title:  ДА МУ СЕ ПОКЛОНИМЕ НА СОЗДАТЕЛОТ И ОТКУПИТЕЛОТ
date:   09/12/2018
---

Кога разговараме за богослужението, често ги нагласуваме неговите елементи, што опфаќа тоа и како се одржува. Но, кое е подлабокото значење на богослужението? Што значи да се поколониш на Бога? И зошто тоа го правиме? Давид вели: „Дајте Му ја на Господа славата на Неговото име, поклонете Му се на Господа во светата убавина!“ (Псалм 29,2). Овој Псалм нё насочува во вистинската насока за да сфатиме што претставува богослужението. Да се поклониш на Бога значи да Му се оддаде слава и почит каква што заслужува.

`Прочитајте Откровение 4. и 5. глава. Кои причини ги наведуваат небеските жители за поклонувањето на Бога и Исуса, Божјето Јагне: види: Откровение 4,8.11; Откровение 5,9.10.12.13.`

Овој опис на богослужение во небесната сала кај престолот, каде што Исус е претставен како Божјо Јагне и Спасителот на светот, нё вдахновува со стравопочит. Богослужението почнува кога Божјите суштества Му се обраќаат со зборови на восхит и благодарност за сё што направил. Богослужението е одговор на благодарни личности за Божјото создавање и спасение. На крајот од времето, откупените ќе се здружат во обожувањето на Бога и на сличен начин ќе одговорат и на Божјото спасение. „Големи се и прекрасни Твоите дела Господи Боже, Сёдржителу! Праведни и вистински се Твоите патишта - Цару на народите. Кој нема да се уплаши од Тебе, Господи, и не ќе го прослави Твоето име? Зашто само Ти си свет; сите народи ќе дојдат и ќе се поклонат пред Тебе, зашто се покажаа Твоите праведни судови!“ (Откровение 15,3.4)

Според тоа, богослужението претставува одговор на нашата вера во Бога за Неговите моќни дела: прво затоа што нё создал, и второ затоа што нё откупил. На богослужението искажуваме восхит, почит, похвала, љубов и послушност кон Бог, кој, како што веруваме, е достоен да го прими. Секако, за Бога како наш личен Создател и Спасител знаеме врз основа на она што ни го открил во Писмото. Исто така, она што хри­стијаните го знаат за Бога потполно е откриено во личноста и службата на Исуса Христа (види: Јован 14,8-14). Тоа е причината зошто хри­стијаните му се поклонуваат на Исуса како на Спасител и Откупител. Неговата поднесена жртва, смрт и воскресение се наоѓа во самата срцевина на богослужението.

Кога христијаните ќе се соберат на богослужение, тоа треба да се одржи вдахнато со чувство на стравопочит и благодарност.

`Размислите што ни е дадено во Христос како наш Создател и Спасител, од што нё поштедил и што ни нуди – бидејќи Тој доброволно умрел наместо нас. Зошто овие вистини треба да бидат темел на сите наши богослуженија?`