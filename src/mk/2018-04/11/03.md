---
title:  ЛАЖНО БОГОСЛУЖЕНИЕ
date:   10/12/2018
---

`Кое било третото Исусово искушение во пустината? Матеј 4,8.9.`

Сатаната, возгордеан и властољубив, себеси се прогласил за законски владетел на светот, сопственик на сите негови богатства и слава, барајќи укажување чест и почит од сите кои живеат на Земјата, како тој да го создал светот. Каква навреда за Создателот. Сатаната открил дека точно знае што претставува богослужението: да му се оддаде чест и почит на вистинскиот господар на универзумот.

`Споредете го искуството на тројцата еврејски пријатели од 3 глава од Книгата на пророкот Даниел (посебно текстот од 8 до 18 стих) и силата на последното време од следните текстови: Откровение 13,4; Откровение 14,9-11. Што е ставено на коцка во последното време? Кое е суштинското прашање во двата извештаи?`

Од Каин и Авел до тројцата еврејски момчиња во Вавилон, па се до последните настани поврзано со „жигот на ѕверот“ (Откровение 16,2), сатаната настојува да воспостави лажен систем на богослужение, да ги одвои луѓето од вистинскиот Бог и лукаво да го насочи богослужението кон себе. Всушност, дури и пред падот, сакал да биде како Бога (Исаија 14,14). Не е случајно што во последните денови Божјиот верен народ ќе се соочи со закана со смрт доколку не се поклони на „иконата“ како што трите момчиња се соочиле со смртна закана бидејќи не му се поклониле на „ликот“. Зошто би се поклонувале на „иконата“ кога сме повикани да му служиме на вистинскиот Бог?

„Значајни се поуките кои можат да се извлечат од искуствата на еврејските момчиња во полето Дура... Во времето на неволји кое му претстои на Божјиот народ ќе биде потребна непоколеблива вера. Неговите деца мораат да покажат дека Му служат единствено на Оној кој е достоен да биде славен и дека ништо, дури ни животната опасност, не може да ги натера да направат и најмала отстапка пред лажното богослужение. За верното срце, заповедите на грешен, смртен човек стануваат безначајни во споредба со Речта на вечниот Бог. Вистината ќе биде почитувана дури и ако последиците бидат затвор, прогонство или смрт“ (Eлена Вајт, Пророци и цареви, стр. 512.513. oригинал).

`На кои различни начини дури и денес можеме да бидеме искушани да славиме некој друг, а не единственото Битие кое е достојно за нашата похвала? Како лажното богослужение може да претставува полукава закана отколку што мислиме? Дури и сега, на што можеме да бидеме искушани да служиме?`