---
title:  ПАСТИРОТ И ОВЦИТЕ
date:   08/11/2018
---

`Прочитајте: Јован 10,1-11. Кои аспекти од оваа споредба на Црквата со трло ни зборуваат за единството? Види: Псалм 23.`

Во современиот свет во кој има многу големи градови, луѓето ретко имаат прилика да го видат одгледувањето на добитокот. Повеќето луѓе денес знаат многу малку за односот на пастирот и овците. Но, кога Исус ја раскажал оваа приказна, луѓето добро Го разбрале. Кога рекол: „Јас Сум добриот Пастир“, веднаш препознале и сфатиле дека тоа упатува на првиот стих од 23. псалм: „Господ е Пастир мој.“ Сликата не само што е јасна, туку е и полна со емоционални вредности кои ја прават жива. Во старата култура на Блискиот исток, а и денес на Средниот исток, пастирите се познати по тоа дека се посветени на грижата за овците без оглед на предизвиците. Личноста на пастирот станала една од најомилените слики со која во Писмото се опишува Божјиот каракте и Неговиот однос со својот народ.

Сликата на Божјиот народ како овци е интересна слика. Овцата често остава впечаток кај нас со својата мила и беспомошна природа. Тие зависат од заштитата и водството на добриот пастир. Искрено, тие не се сметаат за мудри. Овците понекогаш ненамерно се губат, па овчарот ги бара и ги враќа во стадото. Јагнињата често треба да се носат и да им се пружи дополнителна нега. Потребно е големо трпение и разбирање кога е во прашање грижата за овците. Ова на многу начини е совршена слика за да се претстави Црквата. Верникот не треба од ништо да се плаши кога е во заедница со Пастирот, во неа може да добие сё.

Исус, исто така, во оваа парабола нагласил колку е важно овцата да го слуша гласот на пастирот. Кога приликите налагаат така, во едно исто бачило или трло можат да се засолнат неколку стада. Како е можно подоцна да ги разделат? Пастирот само треба да застане на вратата на трлото и да ги повика. Неговите овци ќе го препознаат неговиот глас и ќе тргнат кон него. „Кога ќе ги истера своите овци, оди пред нив и овците одат по него, зашто го познаваат неговиот глас“ (Јован 10,4). Многу е важно Црквата да го слуша гласот на овчарот. Всушност, единството и сигурноста на Божјиот народ зависи од тоа колку блиску и не­­­­посредно се поврзани со покорна послушност на Неговиот глас.

`Луѓето обично не сакаат да бидат споредени со овци. Сепак, зошто oваа метафора е соодветна? Што ни кажува оваа слика за тоа колкава е нашата потреба за Пастирот и потребата да го слушаме Неговиот глас?`