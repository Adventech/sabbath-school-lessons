---
title:  БОЖЈИОТ НАРОД
date:   04/11/2018
---

`Прочитајте ги стиховите: 1. Петровo 2,9; 2. Мојсеева 19,5.6; 5. Мојсеева 4,20; 7,6. Што ни кажуваат тие за посебната положба на Божјиот народ?`

Црквата ја сочинуваат луѓе, но не какви било луѓе. Црквата ја сочинува Божјиот народ, народ кој му припаѓа на Бога, кој го признава Бога како свој Татко и Спасител, народ кој е откупен од Христа и кој му е Нему послушен. Оваа слика ја нагласува идејата дека Бог има народ на Земјата уште од воведувањето на планот на спасението и дека постои поврзаност меѓу Израел во Стариот завет и Црквата во Новиот. Од времето на Адам, патријарсите пред и по потопот, и Аврам, Бог склучува завет со својот народ за да стане претставник на Неговата љубов, милост и правда во светот.

Божјиот народ се нарекува „избран род“, „царско свештенство“ и „свет народ“. Овие изрази укажуваат дека народот е издвоен за посебна служба: „За да ги прогласите славните дела на Оној, кој ве повика од темнина во Својата чудесна светлина“ (1. Петрово 2,9). Исто така, ова е одек на Божјиот милостив карактер, опишан во 2. Мојсеева 34,6.7. „Бог ја прифатил Црквата како своја посебна своина за членовите да можат да ги одразуваат Неговите благородни црти на карактерот во својот живот и да ја објавуваат Неговата добрина и милост на луѓе“ (The SDA Bible Commentary, 7. книга, стр. 562).

`Што го поттикнало Бога да ги избере потомците на Аврам како свој народ? 5. Мојсеева 7,6-8. Како ова може денес да се примени?`

Можеби би можеле да се запрашаме која земја денес заслужува да го носи називот „свет народ“ (уште една слика на Црквата)? Ниту една. Сите народи и етнички групи ги сочинуваат луѓе кои не ја заслужуваат Божјата љубов и благодат. Иако Библијата нё повикува да бидеме свет народ, Писмото исто така нё учи дека изборот и основањето на Израел во потполност било втемелено на Неговата љубов, а не на заслугите кои човечките суштества можат да ги изнесат пред Него. Основањето на Божјиот народ е чин на љубов – и покрај гревот и отпадништвото на народот на општо ниво – Бог го одржал своето ветување дадено на Аврам дека преку неговото семе, Христос, ќе го спаси својот народ. Како што бирањето на Божјиот народ било чин на Неговата благодат, така е и со Неговото спасение. Оваа тема нё потсетува на нашиот заеднички удел во незаслужената Божја благодат.

`Зошто пред себе секогаш мора да ја имаме светата вистина дека нашето спасение почива на она што Христос го сторил за нас, а не на она што ние можеме да го направиме за себе, иако сме „Божји народ“?`