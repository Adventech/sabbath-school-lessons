---
title:  ХРИСТОВОТО ТЕЛО
date:   07/11/2018
---

Можеби најпознатата слика на Црквата, која на најмоќен начин зборува за единството на нејзините различни членови, е сликата на Христовото тело. „Зашто, како што е телото едно, а има многу членови, и сите членови на телото, иако се многу, едно тело се, така е и Христос... А вие сте Христово тело, а поодделно, членови“ (1. Коринќаните 12,12.27).

`Како што телото е една целина составена од различни делови и органи, од кои секој има посебна улога и одговорност, така е и Црквата како Христово тело.`

Прочитајте го текстот во 1. Коринќаните 12,12-26. Како оваа слика на едно тело со многу членови може да се примени на вашата месна црква? Како може да се примени на светската организација како што е Христијанската адвентистичката црква?

Учењето на Павле во 12. глава во 1. Коринќаните ја изнесува длабоката стварност дека вистинското христијанско единство не е само во различноста, и сигурно не е наспроти различитоста, туку преку различноста. Не треба да нё изненади тоа што Светиот Дух е извор на овие изрази на различноста. Како што човечкото тело е неверојатно обединето и едновремено восхитувачки различно, такво е во идеална смисла и Христовото тело, кое преку оваа различност ја изразува целокупноста и богатството на Христовото тело.

Оваа слика непосредно ни зборува нам како Црква. Во последните неколку децении, Христијанската адвентистичка црква растеше многу брзо. Составена е од луѓе со различно потекло од речиси секоја култура и средина. Не треба да им се дозволи на етничките, расните, културолошките, образовните и старосните разлики да нё поделат во Христа. Ако ништо друго, оваа различност треба да биде обликувана со Светиот Дух како сила за единство, откривајќи ни ја вистината дека, и покрај овие разлики, сите сме едно во Христа.

Како што видовме, во подножјето на крстот сите сме еднакви, без оглед на тоа кои сме и од каде сме. Додека светот околу нас сё повеќе се дели, Црквата мора да покаже дека единството во различноста е достижно. Божјиот народ може да ја покаже исцелувачката и помирувачка сила на Евангелието.

Извонредно е тоа што Павле ни зборува дека овој идеал може да се оствари. „како што е и Христос Глава на Црквата, и Тој е Спасител на Телото“ (Ефешаните 5,23) „Тој е и Глава на Телото, на Црквата“ (Колошаните 1,18). Секој  верник духовно е поврзан со Христа, и според тоа целото тело се храни со истата храна. Ние не можеме да ја пренагласиме важноста на проучување на Божјата реч, на послушност кон она сме го научиле од Божјата реч и на заедничките искуства во богослужението и молитвата за единство во Христовото тело.