---
title:  ХРАМ НА СВЕТИОТ ДУХ
date:   06/11/2018
---

Павле користи уште една слика на градба, слика на Божјиот храм или храм на Светиот Дух. Во прашање е слика на скапоцена и вредна градба. Заедно со текстот од 1. Коринќаните 6,19, во кој сликата упатува на човековото тело како храм на Светиот Дух, Павле во 1. Коринќаните 3,16.17 ја користи таа слика за да укаже на најсветата и најдрагоцената градба на Блискиот исток – Божјиот храм.

`Прочитајте го текстот во 1. Коринќаните 3,16.17. Што значи тоа дека Црквата е храм на Светиот Дух? Каква опомена е дадена во 17. стих?`

Кога зборува за Црквата, Павле очигледно не мисли на физички храм или место како Божје престојувалиште. Во грчкиот јазик во Новиот завет постои разлика меѓу обликот во второ лице еднина и множина. Во овој случај употребен е обликот за множина „вие“. Ова споредување ука­жува на заедничкиот ентитет: христијаните во Коринт заедно го сочи­ну­ваат храмот на Светиот Дух, и во духовна смисла Бог престојува меѓу нив.

Според зборовите на Павле, Бог престојува внатре во христијанската заедница; и оттука е неговото предупредување дека секој кој ќе се обиде да ја уништи оваа заедница ќе ги трпи последиците на судот. Единството на верниците се наоѓа во срцевината на оваа заедница и Божјето присуство во овој храм. Иако овој текст често се користи во смисла на грижа за човечкото тело (што христијаните, секако, мора да го прават), Павле овде не сакал тоа да го нагласи. Впрочем, неговата порака е опомена во врска со оние кои ќе го уништат единството на Црквата. Уште на почетокот од оваа глава Павле го изразува своето мислење за тоа што претставува предизвик за единството: „Зашто сте уште телесни. Не сте ли телесни и не живеете ли како обичните луѓе, штом меѓу вас има завист, спорови и поделба“ (1. Коринќаните 3,3). Ваквите односи и однесување се вистинска закана за христијанското единство и причина за повлекувањето на Божјото присуство од Неговиот храм. Со други зборови, конфликтите во Црквата можат да го уништат Божјиот храм. Според тоа, тој сака верниците да го напуштат таквото држење или владеење кое му се заканува на црковното единство.

Кога ќе искрснат судири во Црквата, советот на Павле, упатен до Коринќаните, може и денес да се примени: „Браќа, ве прекорувам во името на нашиот Господ Исус Христос, сите да зборувате исто и да нема раздори меѓу вас, туку да бидете совршено соединети во еден ум и во една мисла“ (1. Коринќаните 1,10).

`Љубомора, кавги и поделби – тоа не се потешкотии со кои црквата се соочувала само во времето на Павле. И ние денес се соочуваме со тоа. Каква улога има секој од нас во настојувањето да ги реши овие проблеми на начин на кој нема да се загрози нашето единство?`