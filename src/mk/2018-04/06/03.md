---
title:  БОЖЈЕТО СЕМЕЈСТВО
date:   05/11/2018
---

Уште една слика за Божјиот народ во Новиот завет е сликата на домот или Божјето семејство. Токму метафората за каменот и градбата ја истакнува сложената и заемно зависна природа на човечките односи во Црквата. Петар зборува за христијаните како за „жив камен“ (1. Петрово 2,5). Оваа метафора упатува и на особината трајност и цврстина.

`Прочитајте Ефешаните 2,19-22. Кои клучни идеи ги нагласува Павле во овој текст? Што ни кажува оваа слика за единството во Црквата?`

Павле во овој текст спојува две слики за Црквата: една неподвижна, куќа или градба; а другата, жива - човечкото семејство.

Каменот сам по себе нема голема вредност, но кога ќе се спои со други камења, станува целина која може да им одолее на бурите на животот. Ниту еден христијанин не може да биде камен сам за себе, туку мора да се поврзе со другите во заедницата на Божјето семејство. За да биде градбата цврста, мора да лежи на цврст темел. Исус Христос е тој темел, и „аголен камен“ на Божјиот дом (види: 1. Коринќаните 3,11). Исто така, Црквата би престанала да постои доколку не го направи Христос аголен камен на своите активности. Црквата проповеда за Исуса Христа: за Неговиот живот, смрт, воскресение и враќање. Црквата обединува заедницата во нејзината намера да ја шири Радосната вест за Христа во светот. Црковната програма за работа се темели на Исуса: кој е Тој, што направил за нас и што прави во нас, што им нуди на оние кои ќе Го прифатат како Господ и Спасител.

Исто така, значајна е и сликата на семејството. Таа почива на меѓучовечките односи. Тоа е познатата слика на татко и мајка, браќа и сестри. Врските меѓу членовите на семејството можат да бидат силни, а верноста која во тие односи се јавува, често ги надминува сите други на­д­во­решни врски. Верноста има голема улога во единството, бидејќи, како би можело да постои какво било единство без верност.

Како оваа слика се однесува на Црквата? Верниците се исто така дел од големото семејство. Ние сме поврзани, не само затоа што му припаѓаме на човечкото семејство преку заедничкиот предок Адам, туку и затоа што сме поврзани со Исуса, вториот Адам, преку заедничкото искуство на „ново раѓање“. Според тоа, меѓусебно се обединуваме не само поради библиските вистини кои ни се доверени туку и поради искуството на обратените души кои имаат нов живот во Христа.

`За жал, немаат сите убаво искуство со своето семејство. Можеби затоа таа слика нема многу да им значи. Како ние, како Црква, можеме да станеме семејство кое овие луѓе никогаш го немале?`