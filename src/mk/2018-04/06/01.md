---
title:  СЛИКИ ЗА ЕДИНСТВОТО
date:   03/11/2018
---

### Прочитајте ги библиските текстови:
1 Петровo 2,9; 2. Мојсеева 19,5.6; Ефешаните 2,19-22; 1. Коринќаните 3,16.17; 12,12-26; Јован 10,1-11; Псалм 23.

> <p>Запомнете го стихот</p>
> „Зашто, како што е телото едно, а има многу членови, и сите членови на телото, иако се многу, едно тело се, така е и Христос“ (1. Коринќаните 12,12).

Секој оној што ја проучува Библијата знае дека во неа се наоѓаат слики и симболи кои укажуваат на стварноста која е повозвишена од самите слики и симболи. На пример, целокупниот библиски жртвен систем во одредена смисла е симбол на многу повозвишена стварност: на Исус и целиот план на спасение.

Мноштво други слики се користат во Библијата, понекогаш и основни елементи, како што се вода, оган и ветар. Во зависност од рамките на текстот, овие слики се однесуваат на духовните и теолошките вистини. На пример, кога Исус рекол: „Ветерот дува каде што сака, и го слушаш неговиот шум, а не знаеш од каде доаѓа и каде оди. Така е со секој, кој е роден од Духот“ (Јован 3,8), ветерот е употребен како симбол на Светиот Дух.

Во Библијата со бројни слики се опишува единството какво што го воочуваме во Црквата, какво што Бог нё повикува да го покажеме пред светот. Секоја поединечна слика не е потполна сама по себе. Овие слики, всушност, како целина откриваат многу подробности за црковното единство, како што е односот на Црквата кон Бога, меѓусебниот однос на верниците, односот на Црквата кон заедницата како целина.

Во поуката за оваа седмица ќе разгледаме некои од овие слики и ќе видиме што ни откриваат тие за единството во Христа.