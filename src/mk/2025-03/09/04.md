---
title: Божјиот првобитен план
date: 26/08/2025
---

`Прочитајте го текстот 2. Мојсеева 23,20-33. Кои методи Бог сакал да ги употреби за освојување на Ветената земја?`

Бог немал намера Израелците да се борат за нивната нова територија. Таа требало да им биде предадена. Им била ветено на Аврам, Исак и Јаков и требало да биде примена како посебен Божји дар за Израел.

Образецот за освојување на Ветената земја бил прикажан при преминувањето преку Црвеното Море. Бог се борел за Својот народ и му дал целосна победа над оние што планирале да го убијат (2. Мојсеева 14,13.14). Египќаните биле поразени затоа што Господ интервенирал на чудесен начин. Слично на тоа, за време на асирскиот крал Сенахирим, Бог исто така ја поразил огромната, добро опремена и обучена асирска војска, без Израелците воопшто да мораат да се борат. Бог им дал победа затоа што царот Езекија поверувал во речта што Тој му ја дал преку пророкот Исаија (2. Царевите 19,35; Исаија 37,36).

Бог го известил Аврам дека Ветената земја нема да им биде дадена на неговите потомци веднаш, туку дури по 400 години (1. Мојсеева 15,13-16). Зошто? Причината била поврзана со злобата на жителите на Ханан. Бог милостиво работел со овие луѓе и им дал уште еден период на милост за да се покаат. Меѓутоа, тие продолжиле со бунтот против Бога и Неговите вредности, така што, кога се навршила мерата на нивното беззаконие, Бог бил готов да им ја предаде нивната територија на Евреите како нова татковина.

Освен тоа, Бог ветил дека ќе ги истера тие народи пред Израел со помош на два необични, но многу делотворни методи: (1) со ширење страв и ужас меѓу злите народи и (2) со испраќање стршлени да ги растераат. Пред Израелците да стигнат до својата нова територија, нивните непријатели бегајќи требало веќе да го напуштат тоа место, како што ветил Бог: „Ќе ги свртам кон тебе грбовите на сите непријатели твои“ (2. Мојсеева 23,27.28).

Ангелот Господов одиграл клучна улога во освојувањето на Ветената земја. Тој Гласник бил Христос, кој го предводел Израел, освојувал територии и го штител народот. Тој бил столбот од облак што ги водел дење и огнен столб во текот на ноќта. Израел морал да обратува посебно внимание и да Го слуша, бидејќи тој имал божествен авторитет (2. Мојсеева 23,21). Меѓутоа, пркосењето на Божјата волја и недовербата во Неговото водство го комплицирале нивното напредување.

`Што таа идеја дека Бог им дал многу години на овие незнабошци да ги променат своите патишта, нѐ поучува за Божјата благодат, но и за границите на таа благодат за оние кои одбиваат да ја прифатат?`

---

#### Додаток: Утрински стих

**Не со крв од животни, туку со Својата крв:** Евреите 9,12.
