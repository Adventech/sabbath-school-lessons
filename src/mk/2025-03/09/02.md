---
title: Заветен закон
date: 24/08/2025
---

На Синај, давајќи го Својот закон, Бог го поставил темелот за поучување на Својот народ како, преку жива врска со Него, тие можат да живеат свет живот. Но, овие принципи на законот требало да се применуваат во секојдневниот живот, и затоа им дал дополнителни закони, таканаречен „заветен закон“. Одговорноста на судиите била да ги надгледуваат овие закони и да обезбедат тие правилно да се применат.

„Заслепен и понижен со ропството и со незнабоштвото, народот не бил приготвен во целост и правилно да ги сфати далекусежните начела на десетте Божји заповеди. За подобро да се сфати задолжителноста на овие заповеди и истите да се применуваат, дадени се и други прописи кои појасно ја прикажале нивната примена. Тие прописи се наречени закони поради тоа што и нив ги составила безграничната Мудрост и Праведност и што судиите требало да судат според нив. За разлика од десетте заповеди, нив ги примил само Мојсеј и тој имал задача да му ги пренесе на народот“ (Елена Г. Вајт, *Патријарси и пророци*, стр. 310 оригинал).

`Прочитајте го текстот 2. Мојсеева 21,1-32. Кои конкретни прописи биле дадени во врска со еврејските робови, убиства и телесни повреди?`

Заветниот закон е опишан во неколку глави (2. Мојсеева 21,1–23,19). Сите овие прописи и закони биле донесени за да се запре лавината од зло, и да се изгради уредено општество.

Законите за ропство биле посебни и не би требало да се мешаат со лошите и изопачени практики на модерното или средновековното ропство. Еврејските робови, всушност, биле заштитени и ценети. Во современите и средновековните општества, слугите и робовите биле сопственост на нивниот господар, кој можел да прави што сака со нив. Спротивно на тоа, библиските закони ги регулирале овие прашања на поинаков начин. Служењето било ограничено на шест години (2. Мојсеева 21,1.2; Еремија 34,8-22), а во седмата година сите робови требало да бидат ослободени, освен ако не сакале да останат со својот господар. Исто така, господарите морале да им дадат слободна сабота (2. Мојсеева 20,9.10) и да се погрижат за нивните основни потреби.

`Иако оваа зла практика на институционализираното ропство е во голема мера укината во повеќето делови на светот, на кои начини некои од неговите манифестации сè уште постојат? Што можеме да преземеме, во рамките на нашата ограничена сфера на влијание, во борбата против ваквите појави?`

---

#### Додаток: Утрински стих

**Тие си ги испраа своите облеки:** Откровение 7,14.
