---
title: Уште некои закони
date: 25/08/2025
---

Бог, во Својата милост, ги учел судиите како да постапуваат со луѓето во различни ситуации во врска со имотните права. Наведени се неколку видови случаи кои покажуваат што да се прави ако нечиј бик нападне туѓ бик, ако некој украде домашно животно и го продаде, ако животните паселе на нива или лозје на друг сопственик, ако некој позајмен предмет му биде украден или ако изнајмено животно биде повредено или умре (2. Мојсеева 21,33-22,15).

`Прочитајте го текстот 2. Мојсеева 22,16-23,9. Кои спорни прашања ги опфаќале овие закони и на кој начин?`

Божјите закони опфаќале различни прашања. Постоеле посебни прописи против потценување и понижување на луѓето. Бог не сакал никаков вид на експлоатација. Во Својата милост, Тој ги поправа грешните пориви на човечкото срце и ги зауздува природните склоности на луѓето. Било неопходно да се зачува безбедноста на општеството, да се елиминира злото и да се негуваат добри меѓучовечки односи. Правдата и љубовта морале да управуваат со сите постапки.

`Прочитајте го текстот 2. Мојсеева 23,10-19. Кои важни прашања се обработуваат овде?`

Саботaтa и празниците биле сосредоточени на богослужението и претставувале потсетници за клучните настани во историјата на спасението. Богослужението било внимателно регулирано, бидејќи тоа било теолошка основа за сите други активности. Саботата била воспоставена при создавањето (1. Мојсеева 2,2.3; 2. Мојсеева 20,8-11), била поврзана со ослободувањето и откупувањето на Израел (5. Мојсеева 5,12-15) и, на моќен начин, укажува дека треба го обожаваме Бога како наш Творец, Искупител и Господ (Марко 2,27.28).

Покрај тоа, постоеле три клучни празници кои од Израелците се барало да ги празнуваат секоја година: (1) Пасха или празникот Бесквасни лебови во пролет (обично меѓу средината на март и средината на април); (2) Педесетница или празникот на Жетвата (или празникот на Седмиците) седум седмици по претходниот празник, така што започнувал 50 дена подоцна; и (3) празникот Сеници (или Колиби) или празникот на Бербата (собирањето) во есен (обично меѓу средината на септември и средината на октомври; видете исто така: 2. Мојсеева 34,18-26; 4. Мојсеева 23,4-44; 4. Мојсеева 28,16-29,40; 5. Мојсеева 16,1-16).

---

#### Додаток: Утрински стих

**Вие што некогаш бевте далеку, сега сте близу:** Ефесјаните 2,13.
