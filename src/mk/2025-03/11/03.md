---
title: Идолопоклонството и злото
date: 08/09/2025
---

`Прочитајте го текстот 2. Мојсеева 32,6. До што наскоро ги довело нивното идолопоклонство? (Видете и Псалм 115,4-8; Псалм 135,15-18; Исаија 44,9.10.)`

Ова златно теле личел на египетскиот бик-бог, по име Апис, или на кравата-божица, по име Хатор. Тоа било очевиднo кршење на првата и втората заповед (2. Мојсеева 20,3-6). Таквиот престап не можел да помине неказнето, бидејќи отворено го нарушувал нивниот однос со живиот Бог. Наместо да го обожаваат својот Творец, Израелците ја обожавале сопствената творба, која не можела да гледа, да слуша, да мириса, да зборува, да се грижи, да сака, ниту да ги води.

Редоследот на Создавањето бил извртен; наместо да сфатат дека се создадени според Божјиот лик, тие сега направиле бог, дури ни по сопствениот лик – што би било доволно лошо – туку според лик на животно. Тоа бил бог на кој сакале да му служат? Правејќи го тоа, тие ужасно му згрешиле на Господа (Исаија 31,7; Исаија 42,17).

`Во која смисла отпадништвото со златното теле го одразува она што е напишано во Римјаните 1,22-27?`

Идолопоклонството го негира теолошкото сфаќање дека Бог е – Бог, а човекот – човек. Тоа го брише јазот меѓу Бога и човекот (Проповедник 5,2) и ја прекинува врската со Него. Без разлика дали тоа е нешто отворено и очигледно, или нешто скриено во срцето, идолопоклонството брзо го прекинува нашиот однос со Господа и нè води по надолна морална спирала. Не е ни чудо што текстот вели дека следниот ден – откако му принеле жртва на идолот, почнале да се забавуваат на начин на кој Елена Вајт вели дека било „имитирање на идолопоклоничката прослава на Египќаните“ (*Патријарси и пророци*, стр. 320 оригинал).

Луѓето се генијалци кога смислуваат свои идоли. Тие создаваат свои богови, што е доволно лошо, а згора на тоа уште и им служат. Создателот е заменет со работи кои, порано или подоцна, водат до морално распаѓање.

`На кој начин луѓето денес го обожаваат создаденото наместо Создателот?`

---

#### Додаток: Утрински стих

**Ќе Му служиме на Господа:** Исус Навин 24,15.
