---
title: Неуспешно водство
date: 07/09/2025
---

Бог го повикал Мојсеј да помине извесно време со Него. Тој период од четириесет дена и четириесет ноќи можеби бил краток за Мојсеј, но се чини дека бил долг, дури и предолг, за Израелците. Нивниот видлив водач бил отсутен, а тие станале дезориентирани, нетрпеливи, исплашени и несигурни. Сакале да имаат видлив бог кој ќе ги води, по углед на „боговите“ што ги гледале целиот свој живот во идолопоклоничкиот Египет.

`Прочитајте го текстот 2. Мојсеева 32,1-6. Како е можно водството на Арон да потфрли толку спектакуларно?`

Арон не бил дораснат на ситуацијата. Пропуштил да го искористи погодниот момент и да го направи она што е исправно. Наместо да се потпре на Господа, тој се повлекол пред мнозинството. Народот барал нешто незамисливо: „Стани и направи ни бог што ќе оди пред нас“ (2. Мојсеева 32,1) – и тој се согласил.

Тие доброволно дале злато за да се направи овој идол, а Арон не само што не ги спречил, туку всушност и ги повикувал да положуваат. А тогаш и самиот учествувал во обликувањето на тој лажен бог. Подоцна, народот изјавил: „Еве го, Израеле, твојот бог, кој те изведе од земјата египетска“ (2. Мојсеева 32,4). Ова било толку грешно, толку злобно и кратковидо! Тие само што го направиле тој идол, а потоа изјавиле дека тој, направениот идол, ги ослободил. Неверојатно е како грешните желби можат да ги изопачат нашите мисли и дела. Луѓето ги слават сопствените творби, а притоа нивната човечност и морал се унижени/обезвреднети.

„Ваквата тешка криза барала човек цврст, решителен и непоколеблив, човек кој честа пред Бога ја цени повеќе отколку јавното мислење, повеќе од личната безбедност, па дури и од самиот живот. Но тогашниот водач на Израел ги немал тие особини. Арон се покажал слаб пред народот. Неговата колебливост и плашливост во тој критичен миг ги сториле уште порешителни. Нередот се зголемувал. Со народот завладеал слеп и целосен метеж. Имало и такви кои му останале верни на својот завет со Бога, но главнината на народот зела учество во отпадот... Наместо благородно да издржи во одбрана на Божјата чест, Арон, плашејќи се за својата сопствена безбедност, попуштил пред навалувањето на народот“ (Елена Г. Вајт, *Патријарси и пророци*, стр. 316, 317 оригинал).

`Како можел Арон, водач, да биде толку слаб? На кои начини Арон можел да се обиде во своето срце да ги оправда своите ужасни постапки?`

---

#### Додаток: Утрински стих

**Бог сака скрушено срце:** Псалм 51,17.
