---
title: Божјиот праведен гнев
date: 10/09/2025
---

`Прочитајте го текстот 2. Мојсеева 32,9-29. Каква била Мојсеевата реакција на Божјата закана дека ќе го уништи Израел?`

Мојсеј сè уште се наоѓал на гората Синај кога Бог рекол дека ќе ги уништи бунтовниците и ќе направи голем народ од Мојсеевите потомци. Но Мојсеј не го сакал тоа. Напротив, тој се моли на Господа, нагласувајќи дека Израелците не се негов народ – туку Божји. Не бил тој, Мојсеј, кој ги извел од Египет, туку Бог го направил тоа преку неговите моќни дела. И така Мојсеј му се молел на Бога, нагласувајќи ги Неговите претходни ветувања дадени на нивните татковци. Мојсеј навистина дејствува како посредник меѓу Бога и човештвото.

Бидејќи „И Господ се смилува и не му направи зло на народот Свој, како што беше рекол“ (2. Мојсеева 32,14), Мојсеј се вратил кај нив. Во таа пригода не е забележано – за разлика од она што е наведено во 2. Мојсеева 34,29.30 – дека неговото лице блескало откако бил во Господово присуство. Овој пат неговото лице веројатно откривало гнев.

„А кога се приближи до логорот и го виде телето и игрите, се разгневи Мојсеј: па ги фрли од рацете свои обете плочи, и ги скрши во подножјето на планината“ (2. Мојсеева 32,19). Кршењето на плочите што го содржеле Декалогот било надворешен знак за кршење на нивната содржина. Бог го прекорил Мојсеј за тоа, но подоцна му заповедал да изделка две плочи за да ги замени „првите плочи што ги скрши“ (5. Мојсеева 10,2). И самиот Бог повторно ги запишал тие заповеди.

Мојсеј остро го прекорил Арон затоа што попуштил пред барањата на народот. „Што ти направи овој народ... па им навлече толку голем грев?“ (2. Мојсеева 32,21). Арон се обидел да се оправда себеси така што ги (1) обвинил другите и (2) се повикал на магиски дејства: „ Така ми го дадоа, а јас го фрлив (златото) во оган, па излезе ова теле“ (2. Мојсеева 32,24). Она што ги направило работите уште потешки е тоа што Бог веќе му укажал голема чест и му дал многу привилегии на Арон, вклучувајќи го и искачувањето на гората заедно со Мојсеј и 70 други старешини (2. Мојсеева 24,1).

Каква мрачна иронија! Тврдејќи дека се случило чудо, Арон сакал да го измами својот брат (забележете како еден грев води кон друг; во овој случај, идолопоклонството во лажење). Меѓутоа, Мојсеј не бил измамен, бидејќи видел колку дивјачки се однесувал народот. Негативните последици биле очигледни, и Мојсеј морал веднаш да го прекине бунтот.

`Што нè учи овој настан за силата на посредничката молитва? За кого треба да се молите во овој момент?`

---

#### Додаток: Утрински стих

**Искреност:** 1. Јованово 2,6.
