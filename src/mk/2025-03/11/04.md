---
title: Расипување на самите себе
date: 09/09/2025
---

`Прочитајте 2. Мојсеева 32,7.8. Зошто Бог го испратил Мојсеј назад во израелскиот логор?`

Свртувајќи се кон идол, Израелците биле во процес на одвојување од вистинскиот Бог, Оној што ги избавил од Египет. Господ ја фрлил вината за тоа директно на нив, велејќи дека „народот твој... појде по пат на беззаконие“ (2. Мојсеева 32,7) – бидејќи дури и заслугата за нивното ослободување од Египет тие ѝ ја припишале на таа статуа. Колку ли само директно противречеле на она што им го кажал Бог (2. Мојсеева 20,2)! Ова негирање на Божјото присуство и на Неговите моќни дела било навистина сериозна работа. Нивните мисли и чувства биле целосно расипани и изопачени.

За пророкот Езекиел, идолопоклонството лежело во сржта на страдањето на Божјиот народ, и од него произлегувале сите други гревови (видете, на пример: Езекиел 8,1-18; Езекиел 20,1-44; Езекиел 22,1-12). Честопати се прашуваме зошто тие поранешни верници биле толку наивни и непоправливи кога станувало збор за обожавање на разни идоли направени од човечка рака. Прилично сме сигурни дека никогаш не би направиле такво нешто. Меѓутоа, дали навистина сме без идоли? Впрочем, денешните идоли можат да имаат различни облици, но нивната привлечност е слична.

Идол е нешто што го заменува Бога, нешто што, иако знаеме дека не е исправно, сепак го обожаваме и на кое повторно се навраќаме. Тоа е нешто што ја окупира нашата мечта, чувства, време и ум повеќе отколку Бог. Може дури и да ги обземе нашите мисли до степен на заробеништво. Ние, всушност, се претвораме во она што го посматраме и никогаш нема да се издигнеме над нашиот „бог“, што и да е тоа на кое му служиме.

Ако Бог не е во центарот на вашиот живот, некои други богови ќе го пополнат Неговото место. Ако не уживаме во Неговото живо присуство и не го негуваме тој однос, тогаш ќе уживаме во нешто или во некој друг, и на тоа ќе го посветиме својот живот. Она со што го заменуваме Христа може да има многу форми – тоа може да биде гордост, егоцентричност, пари, моќ, секс, храна, ТВ, дрога, алкохол, нечисти мисли, порнографија, разни задоволства, работа, спортови, семејство, видеоигри, филмови, шопинг, одредени идеи, политика, музика, социјален статус, титули, академски достигнувања итн. Листата е бесконечна.

Ние сме многу креативни и иновативни во тој поглед. Сè што ни изгледа дека е добро, убаво и значајно, исполнето со некоја смисла, можеме да го претвориме во идол. Идолопоклонството е исклучително опасно затоа што ја преобразува нашата личност, нашиот начин на размислување, нашите наклоности и нашиот социјален живот. Тоа го менува нашиот идентитет, заменувајќи ги длабоките, искрени лични односи со шупливи и, во крајна линија, бесмислени интеракции кои всушност не можат да нè спасат.

---

#### Додаток: Утрински стих

**Одлуката на ученикот:** Лука 5,28.
