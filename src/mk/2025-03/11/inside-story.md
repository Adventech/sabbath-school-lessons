---
title:  Искуство
date:   12/09/2025
---

#### Обвиткан во Божјата љубов

_од Ендру Мек Чесни_

Шеснаесетгодишниот Доменико не сакал да ја изгуби Фулвија откако ја запознал на еден танц во Фиренца, Италија. Затоа, излажал кога таа го прашала за неговите родители.

„Што работат твоите родители?“, прашала таа.

„Моите родители се богати“, одговорил тој. „Имаат прекрасен автомобил.“

Потоа Фулвија го прашала каде живее. Без да размисли, ѝ ја дал адресата на домот за сираци каде што живеел.

Но, кога таа отишла на адресата и го нашла сиропиталиштето, Доменико не можел повеќе да лаже. „Јас сум сирак“, рекол тој. „Таму живеам.“

Фулвија му раскажала сè на својот татко, и Доменико мислел дека нивната врска е завршена. Но одговорот на нејзиниот татко го изненадил.

„Имаме три деца“, рекол тој. „Покани го. Ќе имаме четири.“

Семејството на Фулвија го прифатило Доменико како син, и тој редовно ги посетувал. Обвиткан во нивната љубов, Доменико за првпат ја доживеал Божјата љубов. Имал слушнато за Бога, но сега ја видел Неговата љубов во реалниот живот. Во неговото срце се родила желба да Го запознае Бога, и почнал да се моли.

Минале години. Доменико го напуштил домот за сираци и се оженил со Фулвија кога имал 22 години. Тој сè уште сакал да го запознае Бога. Додека бил во домот, гледал американски филм од 1956 година, „Десетте Божји заповеди“, и се прашувал дали постои црква што ги почитува сите Десет заповеди. Се прашувал дали некој навистина живее христијански живот како што е опишан во Библијата.

Еден ден, кога имал 30 години, Доменико го вклучил радиото и слушнал глас како вели: „Сега ќе зборуваме за апостол Павле.“ Доменико слушал и забележал дека водителите на радио емисијата зборуваат поинаку од сите христијани што ги слушнал досега. Почнал редовно да ја слуша радио станицата.

Кога еден говорник ја спомнал книгата „Патот до Христа“ од Елен Г. Вајт, тој се јавил да побара примерок. Исто така прашал дали книгата може да му биде доставена дома од некој што би можел да одговори на прашања за она што го слушнал на радиото.

Емануел и неговата сопруга се појавиле во домот на Доменико со книгата. Емануел ја отворил Библијата за да одговори на прашањата на Доменико и, на негово барање, ја раскажал и историјата на Адвентистичката црква. Потоа, желен да дознае повеќе за христијанската историја, Доменико ја прочитал книгата „Големата борба“.

По седум месеци библиски проучувања, Доменико се почувствувал обвиткан во Божјата љубов, и бил крстен. „Благодарен сум на адвентистичкото радио затоа што ми го промени животот“, вели Доменико Чиварди, сега на 68 години.
