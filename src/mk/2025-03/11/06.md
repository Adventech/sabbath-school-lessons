---
title: Посредување
date: 11/09/2025
---

`Прочитајте го текстот 2. Мојсеева 32,30-32. Колку далеку Мојсеј бил готов да оди во својата посредничка молитва за грешниците?`

Поради нивниот бунт, во израелскиот логор се случиле страшни работи, вклучително и смрт на многу луѓе (2. Мојсеева 32,28). Следниот ден, Мојсеј му се обратил на народот, велејќи: ‘Тежок грев сторивте. Сепак ќе се искачам при Господа. Можеби ќе добијам прошка за вашиот грев’“ (2. Мојсеева 32,30).

„Мојсеј се врати при Господа, па рече: ‘Леле! Оној народ стори тежок грев, правејќи си бог од злато. Сепак прости им го гревот. Ако не сакаш, тогаш избриши ме и мене од Својата книга, која ја напиша’“ (2. Мојсеева 32,31.32).

Не е ни чудо што Мојсеј се смета за тип на Христос! Преку неговата посредничка молитва за грешниците и неговата подготвеност да го понуди сопствениот живот за нив, тој секако станал одраз на она што Христос подоцна ќе го направи за секој од нас. Колку примерно сочувство со престапниците! Тој покажал целосна посветеност на Господа и Неговата пожртвувана љубов кон луѓето. Книгата 2. Мојсеева нè наведува колку долго Мојсеј останал на гората со Господа овој пат, но 5. Мојсеева открива дека тој и овој пат поминал 40 дена на Синај (види 5. Мојсеева 9,18).

Во 2. Мојсеева 32,32, зборот преведен со „прости“ потекнува од глагол чие основно значење е „носи“ или „пренесе“, како во Исаија 53,4, кој вели (за Исуса): „Тој ги понесе нашите болести, ги зеде врз себе нашите болки“. Ова е истиот глагол кој во стихот 2. Мојсеева 32,32 е преведен со зборот „простува“, а во Исаија 53,4 со зборот „понесе“ . Каков моќен увид во процесот на спасение и простување, и колку го чинело Бога нашето спасение.

Навистина, Мојсеј го замолил Господа да ги „понесе“ гревовите на луѓето, што Тој, се разбира, го направил на крстот неколку илјади години подоцна. Стихот 2. Мојсеева 32,32 ја открива не само идејата за заменичко помирување, туку и тоа кој ќе нè замени – лично Бог.

Овој текст покажува како доаѓа до простување. Бог ги понел нашите гревови во Христа, затоа што само така може да ни биде простено. Колку моќен израз на планот за спасение и отворен показател, пред нас и пред целата вселена, за тоа колку го чинело Бога да нè спаси.

`Мојсеј побара од самиот Бог да ги понесе гревовите на народот, и Тој на крајот, во Исуса, го направил токму тоа. Како да ја разбереме оваа неверојатна вистина? Што ни кажува таа за Божјата љубов кон паднатото човештво?`

---

#### Додаток: Утрински стих

**Чиста совест:** Дела 24,16.
