---
title: Леб и вода на животот
date: 14/08/2025
---

`Прочитајте го текстот 1. Коринтјани 10,11. Што наведува Павле како причина зошто биле забележани овие настани?`

Павле објаснува дека сè што им се случувало на Израелците, служи како пример и опомена за Христовите следбеници, и им помага да ги избегнат истите неволји. Односно, тие треба да учат од овие примери. Ова е особено важно упатство за нас, „до кои стигна крајот на вековите“. Бог му го дава на Својот народ Светиот Дух за да ги зајакне со дејствувањето на Неговата „моќ, љубов и чистота“ (2. Тимотеј 1,6.7), за да можат да донесуваат правилни одлуки и да ги следат Неговите учења. Исус Христос е Изворот на новиот живот (Јован 14,6), и само Тој може да нè преобрази во „жртва жива, света и благоугодна на Бога... Не сообразувајте се со овој век, туку преобразете се со возобновување на вашиот ум за да можете да испитувате и осознавате што е волјата Божја: што е добро, благоугодно и совршено“ (Римјаните 12,1.2).

Исус подоцна извлекувал поуки од овие извештаи, особено во врска со маната и водата, користејќи ги овие слики за да ги поучува луѓето за вистините за себе — Оној што ги водел низ пустината.

`Прочитајте ги следните текстови: Јован 4,7-15 и Јован 6,31-51. Кои вистини се откриени овде за нас како христијани?`

Жената Самарјанка открила дека Христос нуди нешто што не може да го добие на ниту едно друго место. Жедта на душата за мир, радост и среќа доаѓа од Бога, и затоа само Бог може да ја задоволи (Псалм 42,1.2).

Подоцна, во контекст на маната, Исус објаснува дека Бог, а не Мојсеј, бил Тој што му давал мана на народот. А потоа изјавил: „Јас сум лебот на животот; кој доаѓа кај Мене, нема да огладни“ (Јован 6,35). Исус трипати повторил дека Тој е лебот на животот (Јован 6,35.41.48).

Како што маната во пустината била „леб од небото“ (Јован 6,31.32), така и водата од карпата бил Христовиот дар кој ја гасел нивната жед. Освен овие физички аспекти, лебот и водата имаат и духовно значење, бидејќи Исус Христос е „лебот на животот“ (Јован 6,35.48) и „жива вода“ (Јован 4,10.11.14; Јован 7,37.38). Според тоа, нашата духовна жед и глад може да биде задоволена само во Него.

---

#### Додаток: Утрински стих

**Сите гревови, освен еден, ќе бидат простени:** Марко 3,28-29.
