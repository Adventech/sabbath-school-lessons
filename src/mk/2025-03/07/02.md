---
title: Горчливи води
date: 10/08/2025
---

Во библиските наративи, различните личности, добри или лоши, играле различни улоги, а од нас се очекува да посветиме посебно внимание на заплетот, местата, времето и негативците во сторијата. Меѓутоа, она што е најважно во секоја сторија, главно е разрешувањето на заплетот и поуките кои можат да се извлечат. Ни овие извештаи не се исклучок во таа смисла.

Како што покажуваат некои епизоди, Бог е миротворец и Оној кој ги решава проблемите. Меѓутоа, Неговата работа знае да се искомплицира поради неверувањето на народот. Поради нивното постојано негодување и непослушност, Евреите доживеале сериозни компликации, па дури и трагедии. Тие си навлекле многу тешкотии поради нивната недоверба и непокајание.

`Прочитајте го текстот 2. Мојсеева 15,22-27. По преминувањето на Црвеното Море, каква била заднината на првото направено чудо?`

Првиот тест за верата на Израелците е поврзан со потребата за вода, што не е изненадувачки, со оглед на суровата, жешка и сува пустинска средина. По три дена патување, народот конечно нашол вода, но таа не била за пиење. Мара значи „горчлива“, а бидејќи водата била горчлива, верата на Израелците во нивниот грижлив Господ брзо се поколебала. Меѓутоа, Бог реагирал сочувствително, и првото чудо било направено со помош на парче дрво. Се разбира, дрвото не ја направило таа вода слатка и питка, туку Господ. А народот морал да научи важни лекции: (1) дека е потребно трпение во чекањето на вистинскиот момент што Господ го одредил; и (2) дека Бог дејствува во соработка со луѓето.

Меѓутоа, Израелците толку многу нешта земале здраво за готово и брзо ги заборавале големите чуда што Бог ги направил за нив – чуда поради кои толку воодушевено Му пееле пофалби, изјавувајќи: „Кој е како Тебе меѓу боговите, Господи? Кој е како Тебе прославен во светоста Своја, прекрасен во славата Своја и Творец на чуда?“ (2. Мојсеева 15,11).

Сепак, дури и по нивното мрморење, Бог ветил дека нема да испрати на Израелците „ниедна од болестите“ (2. Мојсеева 15,26) што ги погодила Египќаните. Тој ќе ги заштити. Меѓутоа, исполнувањето на тоа ветување можеле да го доживеат само под услов да му останат верни.

`Какви искушенија и неволји вие сте си навлекле врз себе? Каква утеха може да ви даде сознанието дека Бог ќе продолжи да работи во ваша полза ако соработувате со Него?`

---

#### Додаток: Утрински стих

**Ги знам моите престапи:** Псалм 51,3.
