---
title: Вода од карпа
date: 12/08/2025
---

Во пустина ви треба многу вода. Бог се погрижил за тој проблем, и покрај тоа што луѓето биле склони да се караат, да не му веруваат, па дури и да ја искушуваат Неговата способност и подготвеност да им даде вода. И во своето неверување, се потсетувале на Египет.

`Прочитајте го текстот 2. Мојсеева 17,1-7. Која поука требало да ја извлече народот од тој непријатен настан?`

Мојсеј го нарекол тоа место *Маса*, што значи „искушение“ и *Мерива*, што значи „кавга“. Господ им дал вода на Израелците и покрај нивното неверување. Затоа, овие две имиња требало да ги потсетуваат на тоа да не го искушуваат Бога и да не се расправаат со Него (Евреите 3,7.8.15). Тие сериозно го доведувале во прашање Божјото присуство меѓу нив, иако веќе виделе многу опипливи докази не само за Неговото присуство, туку и за Неговата сила и авторитет.

„Мојсеј удрил во карпата, но Божјиот Син бил Тој кој, обвиен со облак, стоел крај него и Тој ја извел животворната вода од каменот. Славата Господова ја виделе не само Мојсеј и Израелските старешини, туку и сиот народ што стоел на извесна оддалеченост. Да не бил облакот, тие сите би загинале од страшниот сјај на Оној кој бил во облакот“ (Елена Г. Вајт, *Патријарси и пророци*, стр. 298 оригинал).

Водата е симбол на животот, бидејќи без вода нема живот. Секоја клетка во нашето тело има потреба од вода. Шеесет проценти од нашето тело се состои од вода. Дури и нашите коски се делумно составени од вода. Тоа што Бог обезбедил вода во пустината, за Израелците претставувало знак дека Тој се грижи за нивните потреби и дека можат да имаат доверба во Него. Но повторно, тие морале да бидат послушни.

Многу векови подоцна, апостол Павле, во 1. Коринтјани 10,4, ги потсетува верниците дека искуството на Израелците во пустината било единствено. Не само што Христос лично ги водел, туку Тој ги снабдувал со вода (Псалм 78,15.16) и ги задоволувал нивните други духовни и физички потреби. Затоа Павле изјавува: „А карпата беше Христос“. За нив Христос бил Извор на животот и Дарител на вечниот живот. Како што е карпата цврста, така и Бог цврсто го водел својот народ. Можеме да се потпреме на Него, бидејќи Тој никогаш не пропушта да ги исполни своите ветувања.

`Во врска со што, токму сега, треба да му верувате на Бога? Како можете да научите да се потчините на Неговата волја и да чекате Тој да дејствува во свое време? Зошто тоа не е секогаш толку лесно да се направи?`

---

#### Додаток: Утрински стих

**Испитај ме и познај го срцето мое:** Псалм 139,23-24.
