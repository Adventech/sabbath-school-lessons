---
title: Потполошки и мана
date: 11/08/2025
---

За жал, во овие поклонички стории постои образец на бунт што се повторува. Народот бил познат по тоа што лесно заборавал, кога станувало збор за тоа како Божјата моќна рака им помогнала во минатото и како Тој обезбедувал решенија за нивните проблеми. Тие дозволиле нивните моментални проблеми да ги заслепат за нивната крајна цел и за прекрасната иднина што им била ветена. Ова е вообичаен проблем меѓу Божјиот народ дури и денес.

`Прочитајте го текстот 2. Мојсеева 16,1-36. Што ги натерало Израелците да негодуваат, и што следело потоа?`

Важно е да се забележи дека искушенијата во Библијата често се поврзуваат со храната. Во Едемската градина, падот бил поврзан со јадење на плодот од забранетото дрво на спознанието на доброто и злото (1. Мојсеева 2,16.17; 1. Мојсеева 3,1-6). За време на Исусовото искушение во пустината, првиот напад на сатаната врз Него бил преку храната (Матеј 4,3). Исав го изгубил своето првородство поради неговиот недисциплиниран апетит (1. Мојсеева 25,29-34). Колку често непослушноста на Израел била поврзана со храна и пијалак! Не е ни чудо што Мојсеј ги потсетил подоцнежните генерации:

„Човекот не живее само од леб, туку од секој збор што излегува од устата Господова“ (5. Мојсеева 8,3).

Маната, се разбира, била небесниот леб со кој Бог ги снабдувал Израелците за време на нивното 40-годишно талкање во пустината. Преку тој дар, Бог ги учел дека Тој е Творец на сè и дека Тој обезбедува сè. Исто така, Бог го искористил ова натприродно снабдување со маната и за да им покаже како да го држат седмиот ден, саботата.

Секоја седмица се случувале четири чуда: (1) во текот на пет дена Бог им обезбедувал дневен оброк мана; (2) во петок се давало двојно повеќе мана; (3) маната не се расипувала од петок до сабота; и (4) маната не паѓала во сабота. Бог постојано ги изведувал тие чуда за народот да се сеќава на саботниот ден и да ја слави Божјата добрина во тој ден. Бог рекол: „Ете, Господ ви дал денес сабота“ (2. Мојсеева 16,29).

`На луѓето им се допаѓа да јадат. Ние сме биле создадени да ни се допаѓа да јадеме. Богатото изобилство храна што расте од почвата (нашата првобитна исхрана) открива не само дека Бог сака да јадеме, туку и да ни се допаѓа она што го јадеме. Меѓутоа, како овој добар дар, храната (и нашата наклоност да ја јадеме), може страшно да се злоупотреби?`

---

#### Додаток: Утрински стих

**Светиот Дух осведочува:** Јован 16,8.
