### Егзодус - Патување во Ветената Земја

Бог, откриен во Втората книга Мојсеева, е Бог полн со љубов кој во одредено време – преку своето моќно дејствување – му донел спасение и избавување на својот народ (1. Мојсеева 15,12-16). Излегувањето од Египет и преминувањето на Црвеното Море донеле голем пресврт и биле уникатни настани – Божји спектакуларни и чудесни дела. Ниту еден поголем или пославен настан не се случил во историјата на древниот Израел пред Крстот. Тоа е евангелие, но според Мојсеј.

Бог на чудесен начин и секогаш одново се кревал за да ја покаже својата грижа и заштита над Евреите, и покрај нивното постојано враќање на старото.

Неговата милост ги надминувала сите нивни сфаќања и чувства. Со Својата подадена рака, Господ го водел народот кон слободата. Тоа било чин без преседан. Таа неочекувана низа од божествени интервенции претставувала почеток на нивното обновено патување со Бога, патување од Египет (и на крајот) до Ханан.

Иако Мојсеј има важна улога во неговата книга Излез, таа не е книга за Мојсеј, туку за Бога – Бог на љубовта, вистината, правдата, слободата, простувањето, Бог кој на крајот отишол на крстот заради нас. Со проучување на 2. Книга Мојсеева, ние добиваме единствен увид во тоа каков е навистина нашиот Бог.

И каков е Тој навистина? Тој е Бог кој му бил верен на својот народ и покрај нивното неверство. Тој секогаш бил на нивна страна, дури и кога тие биле против Него. Тој секогаш одново им ја покажувал Својата милост, носејќи им охрабрување, поправање и божествено поучување. Водејќи ги на најдобар можен начин, Тој сакал тие доброволно, од љубов кон Него и кон Неговиот карактер, да Го обожаваат и да Го слушаат, а сето тоа за нивно лично добро.

Мојсеевиот Бог е Бог на заемните односи. Најважната Божја цел не била да постигне нешто или да исполни некоја агенда. Наместо тоа, Неговата примарна цел била да воспостави осмислен и целесообразен oднос со Неговиот избран народ, Израел. Тој ги одвел на Синај за да го воспостави тоа длабоко заедништво.

Апостол Павле порачува дека она што му се случило на Божјиот народ во минатото претставува животна поука за нас, за ние денес да се поучиме од нивните грешки и верно да Го следиме Господа: „Сето тоа ним им се случуваше да служат како пример, а беше запишано нам за опомена, до кои стигна крајот на вековите“ (1. Коринтјани 10,11). Овие настани од минатото сега треба да ни послужат како опомена и извор на незаборавни поуки за нас. Ние треба да ги читаме, да ги проучуваме и да учиме од нив, бидејќи, колку и да се различни околностите, духовните принципи зад нив остануваат исти.

Нашиот план за проучување на Втората книга Мојсеева во текот на овие 13 седмици е јасно осмислен. Книгата е поделена на отсеци со различна должина (тематски групирани за полесна прегледност), наменети да се читаат во текот на следните седмици: (1) Ропството во Египет, раѓањето на Мојсеј и првите 40 години од неговиот живот (2. Мојсеева 1-2). (2) Мојсеевиот возвишен повик (2. Мојсеева 3-4). (3) Компликации: кога животот станува сè полош (2. Мојсеева 5-6). (4) Првите девет зла (2. Мојсеева 7-10). (5) Десетото зло и прославувањето на Пасха (2. Мојсеева 11-12). (6) Ослободувањето од Египет, искуството кај Црвеното Море (2. Мојсеева 13-15). (7) Патувањето до гората Синај (2. Мојсеева 16-18). (8) Дарот на Божјиот завет и Декалогот (2. Мојсеева 19-20). (9) Примена на Божјиот закон (2. Мојсеева 21-23). (10) Потврда на Заветот и давање на нацртот за светилиштето (2. Мојсеева 24-31). (11) Отпадот со златното теле и Мојсеевото посредување (2. Мојсеева 32). (12) Божјото самооткривање и Мојсеевото лице кое светело (2. Мојсеева 33-34). (13) Светилиштето е подигнато и посветено (2. Мојсеева 35-40). Секоја седмица ќе посветуваме внимание на клучните исечоци и настани од одредените глави.

Милостивиот Господ нека нè благослови додека ја проучуваме оваа книга од пресудна важност, која нè потсетува на тоа дека Бог сака да го изведе Својот народ од ропство во слобода, од смрт во живот, од пустината до Новиот Ерусалим (Евреите 12,22).

*Јиржи Москала е професор по старозаветна егзегеза и теологија и декан на Адвентистичкиот теолошки факултет при Универзитетот Ендрјус.*
