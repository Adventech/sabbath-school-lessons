---
title:  Искуство
date:   05/09/2025
---

#### Познавајќи Сезнаен Бог

_од Ендру Мек Чесни_

Икбал не знаел ништо за Исус кога отпатувал повеќе од 965 километри (600 милји) од својот дом за да студира англиски во интернат на Адвентистичкото средно училиште во Јужна Азија.

Бил израснат во нехристијанско семејство, а неговите родители го испратиле на 20-годишна возраст да се придружи на својата сестра во училиштето. Таа студирала таму и била одлична во часовите по англиски јазик.

Икбал присуствувал на сите утрински и вечерни богослуженија во училиштето. Одел на сите саботни богослуженија. Во неговото срце почнал да чука интерес да го запознае Исус. Почнал да ја чита Библијата, барајќи информации за Него. Неговото внимание било привлечено од стихот во Еремија 1:5, „Пред да те вообликувам во мајчината утроба, Јас те знаев; пред да излезеш од мајчината утроба, Јас те посветив, за пророк на сите народи те поставив.“.

Си помислил: Сакам лично да Го запознаам Исус, затоа што Тој лично ме познавал уште пред да ме создаде во утробата на мајка ми.

Неделите се претвориле во месеци, и Икбал дознавал сè повеќе за Исус. Тој помислил: Дали е можно Исус да ме донесе повеќе од 965 километри од мојот дом не само за да студирам англиски, туку и за да дознаам за Неговата љубов?

Почнал да ја доживува Исусовата љубов во својот живот, и две и пол години по неговото пристигнување во училиштето, одлучил да му го предаде срцето на Исус и да се крсти.

По дипломирањето, Икбал продолжил со студиите на Лоури Адвентистичкиот колеџ во Бангалор, Индија, каде што дипломирал на насока Компјутерски Апликации и станал дел од персоналот, учествувајќи во мисионските активности на кампусот. Исус станал неговиот живот.

„Сега сум среќен што живеам со Исус,“ вели Икбал. „Ден за ден, Исус ме води и се грижи за мене. Кога и да се соочам со проблем, Исус Христос е моето прибежиште и ме изведува од неволјата.“

Икбал изразил восхит од сèзнаењето на Исус – идејата дека Исус не само што го познавал пред да го создаде, туку ги знае и неговите потреби уште пред тој самиот да биде свесен за нив.

„Му благодарам на Исус што се грижи за моите потреби долго пред јас да дознаам за нив“, вели тој. „Пред да побарам, Тој веќе знае што да ми даде и преку кого да го направи тоа. Тоа е причината зошто му верувам и го сакам сè повеќе секој ден.“
