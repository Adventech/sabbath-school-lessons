---
title: Среде својот народ
date: 03/09/2025
---

Бог го поучувал својот народ преку различни средства, а едно од нив било светилиштето. Сите негови служби укажувале на Исуса. Тоа биле очигледни поуки за планот на спасението, кој Исус ќе го спроведе многу векови подоцна.

`Прочитајте го текстот 2. Мојсеева 25,1-9. Кои клучни, практични и теолошки вистини се гледаат во овие стихови?`

Иако Бог ги водел Израелците и веќе бил близу нив, Тој му наложил на Мојсеј да изгради светилиште: „Да Ми направите светилиште, од каде што ќе ви се јавувам вам“ (2. Мојсеева 25,8). Бог сакал да им покаже на опиплив начин дека навистина е меѓу нив. Иако грешеле многу пати, Тој не ги напуштил и кога „подоцна повторно примиле небесна милост“ (Елена Г. Вајт, *Патријарси и пророци*, стр. 343 оригинал), им била дадена божествена заповед и започнал процесот на изградба на светилиштето.

Библијата нè уверува дека Бог не живее во ракотворени храмови и градби (Дела 7,47-50), бидејќи Тој е поголем од небото над небесата, така што дури ни самото небо не може да Го опфати. Апостол Павле изјавил на Ареопагот во Атина: „Бог, Кој го создаде светов и сè, што е во него; Тој, Кој е Господ на небото и на земјата, не живее во ракотворени храмови“ (Дела 17,24). Исто така, и цар Соломон вели: „Но зар Бог ќе сака да живее на земјата! Небото и небото на небесата не се доволни да Те соберат, а уште помалку овој храм што сум го изградил јас“ (1. Царевите 8,27). Светилиштето требало да биде место на коешто Бог, на видлив начин, ќе им го покаже своето присуство.

За да се изгради светилиштето, од Израелците се барало да принесат доброволни жртви. Тие требало да дадат драгоцени и скапи дарови, вклучувајќи злато, сребро, бронза, бадемово дрво, разни видови облека, маслиново масло и зачини.

Во текстот 2. Мојсеева 25,10-27,21 ни се дадени многу детали за светилиштето и за неговите служби. Бог обезбедил план за Мојсеј, со конкретни упатства за тоа како да се изгради и да го опреми светилиштето, кое ги вклучувало ковчегот на заветот, масата со лебови, светилникот, олтарите, завесите, боите и мерките.

Мојсеј требало да го изгради светилиштето според нацртот што му го покажал Бог (2. Мојсеева 25,9.40; 2. Мојсеева 26,30), а кој бил одраз на небесното светилиште (Евреите 8,1.2; Евреите 9,11). Земното светилиште играло клучна улога сè до Исусовата смрт и Неговата служба во небесното светилиште, која земното светилиште го направила ништовно и неважечко. Оваа вистина е симболички прикажана со цепење на завесата пред Светињата над светињите во моментот на Христовата смрт (Матеј 27,51; Марко 15,38).

---

#### Додаток: Утрински стих

**Кој има добра желба?:** 1. Летописи 29,5.
