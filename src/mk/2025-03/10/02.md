---
title: Книга и крв
date: 31/08/2025
---

`Прочитајте го текстот 2. Мојсеева 24,1-8. Каква улога имало читањето на Божјата реч и попрскувањето со крв во ратификацијата/потврдувањето на заветот меѓу Бога и Неговиот народ?`

Живиот Бог на Библијата е Бог на односите. Она што е важно за нашиот Господ не е некој предмет или агенда, туку личност. Оттука, Бог посветува посебно внимание на луѓето, и првенствена цел на Неговите активности е да изгради личен однос со нив. Впрочем, Бог, кој „е љубов“, мора да биде Бог кому му се важни меѓусебните односи, бидејќи како би можела љубовта да постои без заемни односи?

Исус рекол: „А кога Јас ќе бидам издигнат од земјата, сите ќе ги привлечам кон Себе“ (Јован 12,32). Бог е заинтересиран не само за нашето етичко однесување, правилната доктрина или низа правилни постапки, туку, пред сè, за личен, близок однос со нас. И двете институции поврзани со Создавањето (1. Мојсеева 1-2) се однесуваат на односите: првата се однесува на вертикалниот однос со Бог (саботата), а втората на хоризонталниот однос меѓу луѓето (бракот).

Официјалната потврда на заветот на Синај требало да го зајакне посебниот однос што Бог сакал да го има со својот народ. За време на таа церемонија, народот двапати гласно потврдил дека ќе го послуша Бога во сè што барал. „Ќе направиме сè што рекол Господ“, изјавиле тие. А така и мислеле, но не биле свесни за нивната оштетеност, ранливост и недостаток на сила. Книгата на заветот била попрскана со крв, што укажувало на тоа дека Израел можел да ги следи Божјите упатства само преку Христовите заслуги.

Ние не сакаме да го прифатиме фактот дека човечката природа е ранлива, слаба и целосно грешна. Имаме наследена склоност кон злото, и затоа, за да правиме добро, мора да имаме помош надвор од нас самите. Таа помош доаѓа само одозгора, од силата на Божјата благодат, од Неговото Слово и од Светиот Дух. Но, и покрај сè што ни стои на располагање, злото сѐ уште како лесно да го наоѓа патот до нас, зар не?

Токму поради тоа, личната тесна заедница со Бога била суштински неопходна за луѓето тогаш, на Синај, како што е и за нас денес.

`„Сите наредби што ги кажал Господ, ќе ги извршуваме“ (2. Мојсеева 24,3). Колку пати и вие сте го кажале истото, но дали сте доживеале неуспех? Кое е единственото решение?`

---

#### Додаток: Утрински стих

**Праведност исполнета во Него:** Матеј 3,15.
