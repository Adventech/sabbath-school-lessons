---
title: Претстава за Бога
date: 01/09/2025
---

`Прочитајте го текстот од 2. Мојсеева 24,9-18. Какво чудесно искуство им било дадено на Израелците тука?`

Откако одново воспоставил цврст завет со Бога, Мојсеј повторно се искачил на Синај. На почетокот на тоа искачување тој не бил сам. Имал одлично друштво – 73 израелски водачи. Тоа било врвно искуство за овие водачи – тие го виделе Бога (теофанија), и овој неверојатен факт е двапати подвлечен во текстот. Исто така, тоа било време кога водачите, јадејќи заедно, го запечатиле заветот со Бога. Тоа бил посебен празник, а изрелскиот Бог бил нивен Домаќин, со што им укажал огромна чест.

На Блискиот Исток во библиско време (а донекаде и денес),заедничкото јадење било врвно искуство, голема чест и привилегија. Давало можност за простување и воспоставување пријателски врски. Тоа подразбирало дека тие ќе бидат тука еден за друг и дека ќе останат заедно во време на криза и проблеми. Јадејќи заедно, еден на друг без збор си ветувале дека, ако нешто ѝ се случи на едната страна, другата ќе биде должна да ѝ помогне. Да се биде повикан на заеднички оброк, тоа била посебна чест што не се укажувала секому.

Од друга страна, одбивањето на повикот било еден од најлошите видови навреди. Овој увид ни помага да ги разбереме новозаветните извештаи во кои Исус Христос бил мошне критикуван затоа што јадел со грешниците (Лука 5,30). Кога верниците присуствуваат на Господовата Вечера, тие исто така ја воспоставуваат таа блиска врска со другите верници, кои се грешници како нив. За време на овој оброк, ние го прославуваме простувањето и спасението што го имаме во Исуса (видете Матеј 26,26-30; Марко 14,22-25; 1. Коринтјани 11,23-29).

Трагично е што некои од луѓето кои се искачиле со Мојсеј на гората, подоцна паднале во грев и го загубиле својот живот (видете 3. Мојсеева 10,1.2.9). И покрај тоа што имале толку длабоко искуство со Бога, тоа нив не ги променило ниту ги преобратило. Колку моќна поука за тоа дека поседувањето на вистината и на светите привилегии не значи автоматски дека сме преобратени. Тие луѓе, по вакво едно искуство, требало да бидат последни кои би го направиле тоа што подоцна, за жал, и го направиле.

`Задржете се малку повеќе на сторијата за овие мошне привилегирани луѓе, дури и за Ароновите синови. Какво предупредување треба да претставува ова за нас како адвентисти, кои сме навистина привилегирани со оглед на светлината што ни е доверена?`

---

#### Додаток: Утрински стих

**Дајте се себеси на Бога:** Римјаните 6,13.
