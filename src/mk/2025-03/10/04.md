---
title: Сила за послушност
date: 02/09/2025
---

`Прочитајте го текстот Езекиел 36,26-28. Како доаѓа до послушност во нашиот живот?`

Израелците во три наврати мошне ревносно изјавиле дека ќе му бидат послушни на Бога (2. Мојсеева 19,8; 2. Мојсеева 24,3.7). Послушноста е важна, иако Библијата учи дека ние луѓето сме слаби, расипани, ранливи и грешни. Оваа тажна вистина излегла на виделина не само во текот на историјата на древниот Израел, туку и на целиот Негов народ?

Како тогаш можеме верно да го следиме Бога?

Добрата вест е дека Бог, за она што ни заповеда да го правиме, воедно и нѐ оспособува. Помошта, која не се наоѓа во нас, доаѓа однадвор и нѐ оспособува да го правиме она што Бог го бара. Тоа е Негово дело. Пророкот Езекиел, во суштината на своето теолошко резиме во текстот Езекиел 36,26.27, ова го истакнува многу јасно. Само Бог може да го изврши тоа пресадување на срцето, а Тој го прави тоа така што ќе го отстрани нашето камено срце и ќе го замени со чувствително срце од крв и месо. Како што Исус Навин ги потсетил своите слушатели: „Вие не сте во состојба да Му служите на Господа“ (Исус Навин 24,19; превод од англиски, NIV).

Ние можеме да одлучиме да го следиме Бога – тоа е нашата улога. Тој избор мораме самите да го направиме, да одлучуваме од момент во момент да Му се предадеме Нему. А причината за ова е што немаме сила да ја спроведеме нашата одлука, дури и кога свесно избираме да му служиме на Бога. Но, кога свесно ќе Му ја предадеме нашата слабост, Тој ќе нè зајакне. Апостол Павле вели: „Кога сум слаб, тогаш сум силен“ (2. Коринтјани 12,10).

Забележете го божественото „јас“ во текстот Езекиел 36,24-30: Бог собира, чисти, отстранува, дава, става и ве поттикнува внимателно да го држите Неговиот закон. А тоа што го прави Тој, и вие ќе го правите. Тој се поистоветува со вас, и ако тесно соработувате со Него, Неговите дела ќе бидат ваши дела. Единството меѓу Бога и вас ќе биде динамично, силно и многу живо.

Повторно, акцентот во овој пасус е на Божјото дејствување. Преку пророкот, Бог вели: „Ќе го внесам во вас Мојот дух и ќе направам да одите по заповедите Мои и да ги пазите и да ги исполнувате наредбите Мои“ (Езекиел 36,27). Бог им заповеда на луѓето да Го послушаат, а потоа им дава и сила да го послушаат. Тој секогаш му помага на својот народ да го прави она што се бара од него. Послушноста е Божји дар (не е наш учинок или достигнување), исто како што оправдувањето и спасението се исто така Негови дарови (Филипјаните 2,13).

`Ако ни е ветена сила да послушаме, зошто толку лесно паѓаме во грев?`

---

#### Додаток: Утрински стих

**Принесете се себеси:** Римјаните 12,1.
