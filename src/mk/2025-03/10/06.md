---
title: Исполнет со Божјиот Дух
date: 04/09/2025
---

Бог го поучил Мојсеј во врска со секој детал во подготовката за службите во светилиштето. Свештениците требало да носат свештеничка облека, а првосвештеникот носел и посебен ефод, на кој биле испишани имињата на Израеловите синови. Дел од неговата облека бил и наплеќник, кој требало да го носи на своето срце (2. Мојсеева 28), а на кој биле и камењата Урим и Тумим. Сите свештеници морале да бидат посветени (2. Мојсеева 29). Други предмети што требало внимателно да се подготват биле: кадилниот олтар, мијалникот, маслото за помазание и кадилницата (темјанот) (2. Мојсеева 30).

`Прочитајте го текстот 2. Мојсеева 31,1-18. Каква посебна помош обезбедил Бог за сите детали за светилиштето и службите поврзани со него да бидат подготвени и уредени на убав и соодветен начин?`

За прв пат во Светото писмо читаме дека Бог исполнил некоја личност со Светиот Дух. Што значело тоа? Веселеил е оспособен да изведува уметнички дела во светилиштето. Тој бил исполнет со Духот, односно обдарен со нови вештини, проникливост и знаење во врска со занаетчиските работи што требало да се извршат. Освен тоа, Бог му го дал истиот Дух и на Елијав и на многу други занаетчии за да помогнат околу таа работа.

Среде сета оваа креативност, Божјата сабота е претставена како знак меѓу Бога и Неговиот народ – знак дека Господ е Тој што ги посветува. Ова значи дека држењето на четвртата заповед е поврзано со посветувањето. Езекиел подоцна забележал: „Им ги дадов исто така и Моите саботи, за да бидат знак меѓу Мене и нив, па да знаат дека Јас сум Господ што ги осветува“ (Езекиел 20,12).

Саботата е потсетник на тоа дека Господ не е само наш Творец (1. Мојсеева 2,2.3), Откупител и Бог (5. Мојсеева 5,15; Марко 2,27.28), туку и дека Тој е свет. Тој ги преобразува луѓето со своето присуство. Преку Неговиот Дух и Неговото Слово, тие развиваат мил, љубовен, несебичен карактер и склоност да простуваат.

Врвниот дар што Бог му го дал на Мојсеј бил Декалогот (2. Мојсеева 31,18). Самиот Бог ги напишал и ги дал двете камени плочи со Десетте заповеди (2. Мојсеева 31,18; 5. Мојсеева 9,9-11). Овие плочи требало да се чуваат во Светињата над светињите, внатре во ковчегот на заветот, над кој се наоѓал престолот на милоста (2. Мојсеева 25,21).

`Изразот „престол на милоста“ (или „помирилиште“) потекнува од еврејски збор чиј корен значи „помирува“. Тогаш, зошто овој „престол на милоста“ е поставен точно над Божјиот закон? Каква надеж треба да најдеме во тој факт?`

---

#### Додаток: Утрински стих

**„Ги свртувам нозете мои“:** Псалм 119,59.
