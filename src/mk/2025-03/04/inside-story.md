---
title:  Искуство
date:   25/07/2025
---

#### Чуден и тивок свет

_од Ендру Мек Чесни_

Никој во градот никогаш не се обратил во христијанство, и жителите биле исполнети со гнев кога таткото на Кокила и уште четири семејства одлучиле да ја држат саботата — седмиот ден. Кокила имал девет години, и нејзиниот живот засекогаш се променил.

Мајка ѝ починала кога била бебе, и таа живеела со својот татко, четири постари сестри и еден постар брат во Јужна Азија.

На татко ѝ, кој бил сиромашен земјоделец, му било забрането да работи на нива откако почнал да ја држи саботата. Тој и другите што ја почитувале саботата исто така не смееле да купуваат храна во продавниците.

Дополнително, градските власти објавиле дека секој што ќе зборува со „саботарите“ ќе мора да плати висока казна.

Како резултат на тоа, соседите одбивале да зборуваат со Кокила и нејзиното семејство. Ни Кокила не зборувала со нив. Никој не сакал да ја плати казната. Кокила претходно имала многу другарчиња — но ги изгубила сите. За ова девојче, светот станал чуден и тивок.

Кога таткото одбил да се откаже од својата вера, соседите постанале насилни. Гневно упаднале во домот на Кокила, ја изнеле покуќнината, облеката и садовите, и фрлиле сè на улица. Го претепале нејзиниот татко и брат.

Но еден сосед се покажал како единствена светла точка во тие тешки денови. Иако не бил христијанин, не припаѓал ни на доминантната религија во градот. Тој му помогнал на семејството на Кокила да купи ориз. Зборувал со нив, и заради тоа тој доброволно ја плаќал казната за прекршување на градските правила.

Седум години Кокила живеела во ужасни услови. Три од семејствата што ја прифатиле саботата истовремено со татко ѝ се откажале и ја напуштиле црквата. Само две семејства, вклучувајќи го и семејството на Кокила, останале верни на Бога.

Кокила никогаш не се жалела, но многу плачела. Татко ѝ ги забележал нејзините солзи и одлучил да ја испрати во интернат – адвентистичко училиште. За девојчето, тоа било како парче рај на земјата.

„Наставниците беа многу љубезни и полни со љубов,“ се присетува Кокила, која денес има 39 години и работи како секретарка во истото училиште — Средното училиште „Е. Д. Томас“ во Танджавур, Индија. „Наставниците зборуваа со мене! Децата зборуваа со мене! Беше прекрасно повторно да имам пријатели.“