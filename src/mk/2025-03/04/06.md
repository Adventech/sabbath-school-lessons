---
title: Град, скакулци и темнина
date: 24/07/2025
---

`Прочитајте го текстот 2. Мојсеева 9,13-10,29. Колку биле успешни овие зла во намерата да го натераат фараонот да се премисли?`

Нут (или Нуит) била египетската божица на небото и често била прикажувана како таква која ги контролира настаните под небото и на земјата. Озирис бил бог на посевите и плодноста. Во Библијата, градот често се поврзува со Божјиот суд (Исаија 28,2.17; Езекиел 13,11-13). За време на ова зло, оние што го скриле својот имот во безбедно засолниште биле заштитени (2. Мојсеева 9,20.21). Така, сите биле ставени на тест: дали ќе веруваат во Божјото слово, и ќе постапат во согласност со него, или не? 

Бог изјавува дека му дозволил на фараонот да преживее со цел целата земја да Го запознае (2. Мојсеева 9,16). Владетелот на Египет сега признава дека згрешил, но подоцна повторно се предомислува. 

Египетскиот бог на бурите, војната и хаосот бил наречен Сет. Заедно со Изида, тој се сметал за земјоделско божество. Шу бил богот на атмосферата. Серапис ја персонифицирал божествената величественост, плодноста, исцелувањето и задгробниот живот. Меѓутоа, ниту еден од египетските богови не можел да ги спречи Божјите судови (2. Мојсеева 10,4-20), бидејќи идолите се ништо (Исаија 44,9.10.12-17). 

Фараонот бил поттикнат од неговите слуги да ги пушти Израелците да си одат, но тој повторно одбил. Понудил компромис, кој Мојсеј со право го одбил, бидејќи жените и децата се витален и нераскинлив дел од богослужението и верната заедница. 

Конечно, Ра бил главниот египетски бог – богот на сонцето. Тот бил бог на месечината. Никој од нив не можел да обезбеди светлина. Фараонот повторно се обидел да се погодува, но залудно. Во Египет се спуштил тридневен период на темнина, но таму каде што живееле Израелците имало светлина. Раздвојувањето не можело да биде поспектакуларно. 

Сепак, без оглед на ударите што ги претрпел неговиот народ, фараонот бил решен да се спротивстави и да не попушти. Иако не ги знаеме неговите подлабоки побуди, во некој момент тоа можело да стане чисто прашање на гордост. Колку и да биле силни доказите, колку и да било очигледно што се случува (дури и неговите слуги рекле: „До кога овој ќе нè измачува? Пушти ги луѓето и нека Му извршат служба на Господ, нивниот Бог. Не гледаш ли дека Египет пропаѓа?“ (2. Мојсеева 10,7)), и без оглед што исправната одлука била пред негови очи – по кратко колебање, фараонот сепак одбил да се покори на Божјата волја да го пушти народот да замине.

`Колку драматичен пример на изреката: „Пред погибел гордоста врви, и пред паѓање – надменоста“ (Пословици 16,18).`

---

#### Додаток: Утрински стих

**Бидете постојани во молитвата:** Римјаните 12,12.13.
