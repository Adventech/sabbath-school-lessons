---
title: Првите три зла
date: 22/07/2025
---

Десетте зла во Египет не биле насочени против Египќаните, туку против нивните богови. Секое од злата погодило барем еден од нив.

`Прочитајте 2. Мојсеева 7,14-8,19. Што се случувало за времe на тие зла?`

Бог го упатил Мојсеј дека дијалогот со фараонот ќе биде тежок и речиси невозможен (2. Мојсеева 7,14). Сепак, тој сакал да им се открие на фараонот и на Египќаните. Затоа решил да комуницира со нив на начин кој тие можеле да го разберат. Освен тоа, и Евреите ќе имаат полза од ова соочување, бидејќи ќе дознаат нешто повеќе за својот Бог. 

Првото зло било насочено против Хапи, богот на реката Нил (2. Мојсеева 7,17-25). Животот во Египет целосно зависел од водите на Нил. Каде што имало вода, имало и живот. Водата била извор на животот, па затоа го измислиле својот бог Хапи и го обожавале како оној што дава живот. 

Се разбира, само живиот Бог е Извор на животот, Творец на сите нешта, вклучувајќи ги и водата и храната (1. Мојсеева 1,1-2.20-22; Псалм 104,27.28; Псалм 136,25; Јован 11,25; Јован 14,6). Претворањето на водата во крв го симболизира претворањето на животот во смрт. Хапи не можел да обезбеди живот ниту да го заштити. Ова може да се постигне само со посредство на Господовата сила. 

Тогаш Бог му дава уште една шанса на фараонот. Овој пат богот-жаба, Хекет, е директно предизвикан (2. Мојсеева 8,1-15). Наместо живот, Нил произвел жаби од кои Египќаните се плашат, ги презираат и од кои се гнасат. Сакале да бидат ослободени што е можно поскоро. Точното време во кое тоа зло е отстрането покажало дека Божјата сила стои и зад тоа зло. 

Третото зло има најкраток опис (2. Мојсеева 8,16-19). Не е сосема јасно за каков вид инсекти (еврејски: *kinnim*) станува збор (болви, комарци, крлежи, вошки?). Ова било насочено против Геб, египетскиот бог на земјата. Од земниот прав (како ехо на библискиот извештај за Создавањето) Бог пуштил „мушички“ кои се рашириле низ целата земја. Неспособни да го повторат чудото (само Бог може да создаде живот), вражарите изјавиле: „Тоа е Божји прст!“ (2. Мојсеева 8,19). Меѓутоа, фараонот и понатаму одбивал да попушти.

`Замислете колку било тврдо срцето на фараонот. Повтореното отфрлање на Божјите поттици само ја влошило ситуацијата. Какви поуки може да извлече секој од нас, кога станува збор за постојаното отфрлање на Господовите поттици?`

---

#### Додаток: Утрински стих

**Размислувајте за делата на Неговите раце:** Псалм 143,5.
