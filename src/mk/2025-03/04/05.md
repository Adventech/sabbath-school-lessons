---
title: Бубачки, домашни животни и чиреви
date: 23/07/2025
---

`Прочитајте го текстот 2. Мојсеева 8,20-9,12. Како овој извештај ни покажува дека, колку и да е моќна пројавата на Божјата моќ и слава, луѓето сè уште имаат слобода да Го отфрлат?` 

Египетската божица Уатчит била божица на мувите (бубачките) и господарка на мочуриштата и барите. Богот Кепри (бог на изгрејсонцето, создавањето и повторното раѓање) бил прикажан со глава на бубачките скарабеј (лепешкар). Господ ги поразил тие „богови“. Во овој извештај (2. Мојсеева 8,20-24), додека Египќаните страдале, Евреите биле заштитени. Всушност, ниту едно друго зло не ги снашло. 

Исто така, сето ова било Божји обид да му даде до знаење на фараонот, како што рекол: „За да познаеш дека Јас сум Господ (Бог) на (целата) земја“ (2. Мојсеева 8,22). 

Така фараонот почнал да се пазари. Нема сомнеж дека притисокот растел. Сега тој бил подготвен да им дозволи на Израелците да му се поклонат на нивниот Бог и да Му принесат жртви, но само во египетската земја (2. Мојсеева 8,25). Меѓутоа, неговите услови не можеле да се исполнат, бидејќи животните се сметале за свети во Египет, а нивното жртвување би предизвикало насилство врз Евреите. Освен тоа, ова не бил Божјиот план за Израел. 

Во меѓувреме, следното зло (2. Мојсеева 9,1-7) го погодува добитокот. Хатор, египетската божица на љубовта и заштитата, била прикажана со глава на крава. Богот-бик, Апис, исто така бил мошне популарен и високо почитуван во древниот Египет. Така, во тоа петто зло, поморот на египетскиот добиток, биле поразени уште некои од нивните главни божества. 

Во шестото зло (2. Мојсеева 9,8-12) целосниот пораз на Изида, божица на медицината, магијата и мудроста, станува очигледен. Го гледаме и поразот на божествата како Секмет (божица на војната и епидемиите) и Имхотеп (богот на медицината и лекувањето). Се покажало дека тие се неспособни да ги заштитат сопствените поклоници. Иронично, сега дури и вражарите и бајачите биле толку погодени што не можеле да се појават на дворот, со што се покажале немоќни против Создателот на небото и земјата. 

За прв пат во наративот за Десетте неволји, текстот вели дека „го ожесточи Господ срцето на фараонот“ (2. Мојсеева 9,12). Колку и да збунува оваа изјава, кога ќе се разбере во нејзиниот целосен контекст, таа уште еднаш открива дека Господ ќе ни дозволи да ги пожнееме последиците од нашето упорно отфрлање на Него и Неговите зборови.

`Проблемот на фараонот немал интелектуална природа. Тој имал доволно рационални докази за да донесе правилна одлука. Тоа, всушност, бил проблем на неговото срце. Што ни кажува ова за тоа зошто мора да го чуваме своето срце?`

---

#### Додаток: Утрински стих

**Ќе истраеме во молитвата:** Дела 6,4.
