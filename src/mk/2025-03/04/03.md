---
title: Кој го закоравил срцето на фараонот?
date: 21/07/2025
---

`Прочитајте 2. Мојсеева 7,3.13-14.22. Како ги разбираме овие текстови?` 

Девет пати во 2. Мојсеева, стврднувањето на срцето на фараонот му се припишува на Бога (2. Мојсеева 4,21; 2. Мојсеева 7,3; 2. Мојсеева 9,12; 2. Мојсеева 10,1.20.27; 2. Мојсеева 11,10; 2. Мојсеева 14,4.8; видете и Римјаните 9,17.18). Уште девет пати за фараонот се вели дека сам го стврднал своето срце (2. Мојсеева 7,13.14.22; 2. Мојсеева 8,15.19.32; 2. Мојсеева 9,7.34.35). 

Кој го закоравил срцето на владетелот – Бог или самиот фараон? 

Значајно е дека во извештајот за Десетте зла во 2. Мојсеева, во врска со секое од првите пет зла, фараонот бил единствената причина за стврднување на своето срце. Според тоа, тој го иницирал стврднувањето на сопственото срце. Меѓутоа, од шестото зло па наваму, библискиот текст тврди дека Бог бил тој што го закоравил срцето на фараонот (2. Мојсеева 9,12). Значењето на сето ова е дека *Бог јавно го признал или го продлабочил сопствениот личен избор на фараонот, неговото самоволно дело, како што и му рекол на Мојсеј дека ќе направи* (2. Мојсеева 4,21). 

Со други зборови, Бог ги испратил тие зла за да му помогне на фараонот да се покае и за да го ослободи од помраченоста и заблуденоста на неговиот ум. Бог не предизвикал никакво ново зло во срцето на фараонот. Напротив, Тој едноставно го препуштил фараонот на неговите сопствени злонамерни побуди. Тој го оставил без Божјата благодат, која требало да го обузда, и на тој начин го оставил да биде воден од неговата лична злоба (види Римјаните 1,24-32). 

Фараонот имал слободна волја – можел да избере дали ќе биде за или против Бога – и избрал да биде против Него. 

Поуките се очигледни. Нам ни е дадена способност да избираме меѓу доброто и погрешното, доброто и злото, послушноста и непослушноста. Од Луцифер на небото, до Адам и Ева во Едем, до фараоните во Египет и нас денес – каде и да сме, ние избираме живот или смрт (5. Мојсеева 30,19). 

Размислете за следната аналогија: Замислете како сонцето ги фрла своите зраци врз путерот и глината. Путерот се топи, но глината се стврднува. Топлината на сонцето е иста во двата случаи, но има две различни реакции на таа топлина и два различни исходи. Влијанието зависи од својствата на примачот. Во случајот со фараонот, може да се каже дека тоа зависело од односот на неговото срце спрема Бога и Божјиот народ.

`Какви одлуки, врз основа на вашата слободна волја, ќе донесете во следните неколку дена? Ако знаете кој е вистинскиот избор, како можете да се подготвите да го направите?`

---

#### Додаток: Утрински стих

**Жедна е мојата душа за Бога:** Псалм 42,1.2.
