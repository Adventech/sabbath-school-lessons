---
title: Бог наспроти боговите
date: 20/07/2025
---

`Прочитајте го текстот 2. Мојсеева 7,8-15. Кои поуки ги наоѓаме овде во првото соочување меѓу еврејскиот Бог и египетските богови?` 

Претстојните битки ќе се водат меѓу живиот Бог и египетските „богови“. Она што ги направило работите уште полоши е тоа што фараонот се сметал себеси за еден од тие богови. Господ не се борел против Египќаните, па дури ни против самиот Египет, туку против нивните божества (Египќаните обожавале повеќе од 1.500 богови и божици). Библискиот текст е јасен: „Зашто ќе поминам низ земјата египетска таа ноќ, и ќе го убијам секој првороден во земјата египетска, од човек до добиток, и ќе им се одмаздам на сите египетски богови, зашто Јас сум Господ“ (2. Мојсеева 12,12). Ова подоцна е нагласено уште еднаш, овој пат како дел од прераскажувањето на патувањето на Израел од Египет: „Господ... изврши суд над нивните божества“ (4. Мојсеева 33,4). 

Добар пример за таков суд врз нивните богови е чудото кога прачката се претвора во змија (2. Мојсеева 7,9-12). Во Египет, змијовидната божица Ваџет била оличена како кобра и ја претставувала суверената власт над Долниот Египет. Симболот на кобра се наоѓал на круната на фараонот, како знак на неговата моќ, божество, кралска положба и божествен авторитет, бидејќи оваа божица плукала отров врз своите непријатели. Исто така, Египќаните верувале дека светата змија ќе го пренесе фараонот во неговиот задгробен живот. 

Кога стапот на Арон станал змија и ги изедел сите други змии пред фараонот, јасно се покажала надмоќта на живиот Бог над египетската магија и вражарство. Не само што бил поразен амблемот на моќта на фараонот, туку и Арон и Мојсеј го држеле во свои раце (2. Мојсеева 7,12.15). Тоа првично соочување ја покажало Божјата моќ и владетелство над Египет. Мојсеј, како Божји претставник, имал поголема власт над Египет од самиот фараонов „бог“. 

Значајно е и тоа што древните Египќани сметале дека богот-змија Нехебкау („оној кој ги впрегнува духовите“) е свет и достоен за обожавање. Според нивната митологија, овој бог-змија имал голема моќ затоа што проголтал седум кобри. Значи, Бог им порачувал на Египќаните дека Тој, а не богот-змија, има суверена моќ и авторитет. По толку силно соочување, тие можеле брзо и јасно да ја разберат таа порака.

`Како можеме да дозволиме Господ да има суверенитет над кој било од „боговите“ кои се обидуваат да добијат превласт во нашиот живот?`

---

#### Додаток: Утрински стих

**Ноќе го спомнувам Твоето име:** Псалм 119,54.55.