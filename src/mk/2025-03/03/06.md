---
title: Како Бог на фараонот
date: 17/07/2025
---

`Прочитајте го текстот 2. Мојсеева 6,28-7,7. Како Бог го решава приговорот на Мојсеј?`

Бог му се претставува на фараонот како Јахве, што значи дека Тој е личен и близок Бог, Бог на својот народ и Бог кој стапил во заветен однос со нив. 

Овој личен и близок Бог повторно му заповедал на Мојсеј да оди и да разговара со фараонот. Поради недостаток на самодоверба, Мојсеј повторно упатува приговор: „Како ќе ме послуша фараонот?“ Тука повторно можеме да ја видиме понизноста на Мојсеј, но и неговата желба да се извлече од оваа задача која досега и не му одела баш најдобро. 

„Кога Бог му наредил да се врати кај фараонот, Мојсеј покажал недоверба во себе. Изразот *'аral sepatauim* – буквално: ’необрежани усни‘, што овде се користи за да се изрази Мојсеевиот недостаток на говорничка вештина (2. Мојсеева 6,12.30), е сличен на изразот ’бавен во зборувањето‘ во 2. Мојсеева 4,10“ (*Andrews Bible Commentary: Old Testament, „Exodus“*; Berrien Springs, MI: Andrews University Press, 2020), стр. 205). 

Бог, во Својата милост, го задолжил Арон да му помогне на Мојсеј. Мојсеј ќе разговара со Арон, кој потоа јавно ќе му се обрати на фараонот. Така, Мојсеј би ја играл улогата на Бог пред египетскиот владетел, а Арон би бил негов пророк. 

Овој извештај дава одлична дефиниција за улогата на еден пророк. Пророкот е Божји гласноговорник. Тој или таа е Негов говорник кој им ги пренесува и толкува Божјите зборови на луѓето. Како што Мојсеј му зборувал на Арон, а потоа Арон тоа му го соопштувал на фараонот, така Бог комуницира со пророкот, кој потоа им го објавува Божјото учење на луѓето. Ова може да се случува вербално, лично. Или, како што најчесто се правело, пророкот примал порака од Бога, а потоа ја запишувал. 

Бог, исто така, му објаснува на Мојсеј што може да очекува од неговата средба со фараонот. Тој го предупредува дека тој судир ќе биде напнат и долг. По втор пат, Бог му нагласува на Мојсеј дека фараонот ќе биде многу тврдоглав и дека Тој ќе му го стврдне срцето (2. Мојсеева 4,21; 2. Мојсеева 7,3). На крајот, резултатот сепак ќе биде добар, бидејќи „И ќе познаат сите Египќани дека Јас сум Господ“ (2. Мојсеева 7,5). Односно, дури и среде хаосот што ќе следи, Бог ќе се прослави.

`Така, на Мојсеј му снемало изговори да не го послуша она што Бог го повикал да го направи. Кои изговори можеби ние ги користиме за да се обидеме да се извлечеме од она што знаеме дека Бог сака да го правиме?`

---

#### Додаток: Утрински стих

**Ноќе Неговата песна е со мене:** Псалм 42,8.
