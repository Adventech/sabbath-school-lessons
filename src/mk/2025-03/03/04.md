---
title: Божественото "Јас"
date: 15/07/2025
---

Кутриот Мојсеј! Прво фараонот му упатува закани, а сега и неговите за малку ќе го проколнат. 

И така, Мојсеј му ја изнесува својата жалба на Бога. Во својата огорченост и разочарување поради влошените услови на Израелците, тој прашува: „Тогаш Мојсеј се обрна кон Господ и рече: „Господи, зошто го воведе во неволја овој народ и зошто ме испрати мене? Зашто, откако излегов пред фараонот и проговорив во Твое име, тој уште полошо постапува со овој народ? Ти не го избави народот Свој!“ (2. Мојсеева 5,22.23) Незадоволството на Мојсеј од Господа е очигледно и, со оглед на ситуацијата, разбирливо. 

Но Божјиот одговор е цврст. Тој ќе дејствува, и тоа многу решително. „Еве, ќе видиш што ќе му направам сега на фараонот“ (2. Мојсеева 6,1).

`Прочитајте го текстот 2. Мојсеева 5,22-6,8. Како Бог му одговорил на Мојсеј, и кои важни теолошки вистини се откриени тука?` 

Бог повеќе нема само да зборува. Тој сега моќно ќе интервенира во име на својот народ. Тој го потсетува Мојсеј на неколку значајни факти: (1) Јас сум Господ; (2) Јас им се јавив на патријарсите; (3) Јас го воспоставив мојот завет со нив; (4) Јас ветив дека ќе им ја дадам Хананската земја; (5) Јас го слушнав лелекот на синовите Израилеви; и (6) Јас се сетив на мојот завет да ви ја дадам Ветената земја. 

Забележете го повторувањето на божественото „Јас“. Јас, Господ вашиот Бог, направив така и така, и затоа можете да имате доверба дека ќе го направам за вас она што го ветив. 

Господ сега свечено изјавува дека ќе направи четири големи работи за Израел, бидејќи Тој е нивниот жив Господ: (1) „Јас сум Господ, ќе ве изведам од египетското ропство“; (2) „ќе ве избавам од насилството нивно“; (3) „ќе ве спасам со силна рака и со строга казна“; и (4) „Ќе ве земам за свој народ и ќе ви бидам Бог“ (2. Мојсеева 6,6.7). 

Овие четири божествени дела го утврдуваат и повторно го воспоставуваат Неговиот однос со израелскиот народ. Бог е Предмет на сите овие активности, а Израелците се приматели на сите придобивки и благодати. Бог ги нуди овие дарови бесплатно, од љубов. Тој го правел тоа тогаш за нив, а тоа го прави и сега, за нас.

`Кои други библиски личности пекале пред Бога жалејќи се – и тоа со добра причина? Зошто е во ред, понекогаш, да ја излееме својата душа пред Бога, дури и да се жалиме за својата ситуација? Но, зошто секогаш мораме да го правиме тоа со вера и со надеж?`

---

#### Додаток: Утрински стих

**Верата и верувањето се неопходни:** Евреите 11,6.
