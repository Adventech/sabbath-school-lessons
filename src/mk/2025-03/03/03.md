---
title: Тежок почеток
date: 14/07/2025
---

Иако Мојсеј уште од самиот почеток сигурно бил свесен дека задачата што му ја дал Бог нема да биде лесна (оттука и неговите обиди да се извлече од неа), тој веројатно не можел ни да претпостави што му претстои.

`Прочитајте го текстот 2. Мојсеева 5,3-23. Кои биле непосредните последици од првата забележана средба на Мојсеј и Арон со фараонот?` 

Уште пред да отидат кај фараонот, Мојсеј и Арон ги собрале старешините и израелскиот народ, им ги пренеле Божјите зборови и им ги покажале Божјите знаци, а како резултат на тоа Израелците почнале да веруваат дека Господ ќе ги избави од нивното ропство. И така тие му се поклониле на Господа (2. Мојсеева 4,29-31). Очекувањата, секако, биле големи – Господ имал намера да го избави еврејскиот народ од египетското ропство – конечно! 

Тогаш Мојсеј отишол кај владетелот на Египет со Божјите барања, а условите станале уште полоши за Израелците. Нивното страдање се влошувало, а нивната секојдневна работа станувала сè потешка и понапорна. Биле обвинети дека се мрзливи, со нив се однесувале уште построго, а нивната служба станала уште потешка отколку што била. 

Израелските старешини не биле задоволни, а нивниот судир со Мојсеј и Арон бил непријaтен. Тоа било (како што ќе видиме подоцна) едноставно навестување на таков вид на судир што Мојсеј ќе го има со својот народ во годините што ќе дојдат.

`Прочитајте го текстот 2. Мојсеева 5,21, а потоа ставете се во положбата на тие луѓе во мигот кога се соочиле со Мојсеј и Арон. Зошто го кажале тоа што го кажале?`

Не е толку тешко да се разбере зошто биле вознемирени поради Мојсеј („Бог нека види и нека ви суди“, рекле тие). Мислеле дека Мојсеј дошол да ги ослободи од Египќаните, а не да го направи нивниот живот под Египќаните уште потежок. 

Така, Мојсеј и Арон, освен што се занимавале со Египќаните, морале да се занимаваат и со сопствениот народ.

`Како би можеле вие или некои други луѓе подобро да се носите со локалните црковни водачи кога ќе дојде до несогласувања, до кои неизбежно ќе дојде?`

---

#### Додаток: Утрински стих

**Ако двајца се согласат, ќе им биде дадено од Отецот:** Матеј 18,19.