---
title: Кој е Господ?
date: 13/07/2025
---

Откако ги послушал Божјите наредби, Мојсеј оди кај фараонот за да го започне процесот во кој тој, Мојсеј, требало да го изведе „од Египет народот Мој, синовите израелски“ (2. Мојсеева 3,10).

`Каков бил одговорот на фараонот на Божјото барање „пушти го народот Мој“ (видете 2. Мојсеева 5,1.2), и какво значење се крие во тој одговор?` 

„Кој е тој Господ?“ – прашува фараонот, не од некаква желба да Го запознае, туку напротив, како чин на пркос, па дури и негирање на тој Бог, за кого признава дека не го познава. 

„Не го познавам тој Господ“, вели тој, речиси како да се фали. 

Колку луѓе низ историјата го кажале истото? И колку е тоа трагично бидејќи, како што рекол и самиот Исус: „Ова е живот вечен, да те познаат тебе, единствениот вистински Бог, и Исус Христос, Кого си го испратил“ (Јован 17,3). 

Египет, со фараонот како негов владетел, симболизира сила која го негира Божјото присуство и Неговиот авторитет. Тоа е ентитет што стои наспроти Бога, Неговата Реч и Неговиот народ. 

Следната изјава на фараонот дека нема „да го пушти Израел“ дополнително го открива неговиот бунт против живиот Бог, правејќи го Египет уште повеќе симбол, не само на системот што го негира Бога, туку и на оној што се бори против Него. 

Не е ни чудо што многумина го виделе истиот тој став, илјадници години подоцна, во Француската револуција (видете исто така: Исаија 30,1-3 и Откровение 11,8). Фараонот мислел за себе дека е бог или божји син – што во поширока смисла се однесува на верување во сопствената врвна моќ, сила и интелигенција. 

„Од сите народи за кои нè известува библиската историја, Египет најбезочно се откажувал од Божјето постоење и се противел на неговите заповеди. Ниеден крал не се осмелил да подигне толку отворен и дрзок бунт против небесниот авторитет како што го сторил тоа египетскиот фараон. Кога Мојсеј му донел порака од Бога, тој горделиво одговорил: ‘Кој е Господ за да го послушам неговиот глас и да ги пуштам синовите Израелови? Не го познавам Господа, ниту ќе го пуштам Израел’ (2. Мојсеева 5,2). Тоа е безбоштво; и народот, претставен овде со Египет, исто така ќе одбие да ги признае Божјите барања и ќе покаже ист дух на неверство и пркос“ (Елена Г. Вајт, *Големата борба*, стр. 269 оригинал).

`Ако некој ве праша: Дали го познавате Господа? – како би одговориле? Ако вашиот одговор е „Да“, што би рекле за тоа каков е Тој, и зошто мислите така?`

---

#### Додаток: Утрински стих

**Тајната молитва ќе биде услишена:** Матеј 6,6.