---
title:  Искуство
date:   18/07/2025
---

#### Мајмуни или Црква?

_од Ендру Мек Чесни_

Мајмуните претставуваа закана за посевите на една семејна фарма во Мозамбик. Антонио Кучата добил строга наредба од својот татко да ги држи мајмуните подалеку. Сепак, Антонио не сакал да ја чува фармата во сабота. Неодамна тој му го предал своето срце на Исус преку крштавање, и сакал да ја помине саботата на богослужение во црква.

Што решил Антонио да направи? Се помолил и пошол во црква.

Вервет мајмуните биле сериозен проблем за малите земјоделци во крајбрежната провинција на југоисточна Африка, каде што живеел Антонио и неговото семејство. Мајмуните, со црни лица и сива влакнеста кожа, биле високи од 40 до 50 сантиметри. Групи од 10 до 70 мајмуни ги напаѓале малите фарми во потрага по маниока, слатки компири, грав, кикирики и други посеви.

Таткото бил загрижен дека семејството ќе остане без храна и приходи ако мајмуните им ги уништат посевите. Тој исто така не одобрувал неговиот син да оди во адвентистичка црква. Го воспитувал Антонио во друга вера и не разбирал зошто момчето сака да го празнува седмиот ден – саботата. Таткото немал ништо против да ги прескокне неделните богослуженија за да ја чува фармата, и му рекол на Антонио дека и тој треба да помага во сабота.

Антонио го сакал својот татко. Тој не планирал да стане адвентист на седмиот ден, но неговиот братучед адвентист ја проучувал со него Библијата. Се уверил дека треба да го следи тоа што го научил, вклучувајќи ја и четвртата заповед: „Помни го саботниот ден, за да го осветуваш. Шест дена ќе работиш и ќе ги вршиш сите свои работи. А седмиот ден е сабота Господова, на твојот Бог. Тогаш никаква работа не ќе работиш“ (Излез 20,8-10).

Затоа Антонио клекнал и се помолил: „Драг Боже, те молам, спречи ги мајмуните да дојдат на нашата фарма додека сум во црква.“ Потоа отишол во адвентистичката црква во Каса-Нова, лоцирана околу 25 километри од фармата.

Антонио не знаел што да очекува кога ќе се врати дома. На негова радост, мајмуните не се појавиле целиот ден. Се помолил и следната сабота и повторно отишол во црква – и повторно мајмуните не се приближиле до фармата. Секоја сабота додека живеел дома, мајмуните ја заобиколувале нивната фарма додека тој бил на богослужение во црквата.

Таткото одбивал да го признае ова чудо, но Антонио бил исполнет со благодарност кон Бога. Дури и денес, по толку години, сè уште се восхитува на Божјата грижа.

„И мајмуните ја почитуваат саботата“, вели тој.
