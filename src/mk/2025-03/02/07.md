---
title: За натамошно проучување
date: 11/07/2025
---

Во книгата *Патријарси и пророци* од Елена Г. Вајт, прочитајте ја главата со наслов „Мојсеј“, стр. 251-256 (оригинал). 

Драматичниот повик кај грмушката што горела веројатно било искуство на најголемо преобразување во животот на Мојсеј. Сите негови високи достигнувања во животот зависеле од позитивниот, послушен одговор на Божјата заповед да ги изведе Евреите од Египет и да ги одведе во Ветената земја. 

Се разбира, сега знаеме како сето тоа испаднало на крајот. Но, ставете се себеси во положбата на Мојсеј во моментот кога горела грмушката. Тој побегнал од Египет за да си го спаси животот. Во текот на тие 40 години, на сцената стапила нова генерација Евреи, од кои многумина веројатно знаеле многу малку за него, или можеби она што го слушнале и знаеле било погрешно, проткаено со приказни кои се извртувале со текот на времето. Но сепак, сега Бог го повикувал да го изведе истиот тој народ од таа толку моќна земја!? Не е ни чудо што на почетокот се двоумел! 

Да, тоа било исклучително напорна задача, но замислете што би пропуштил кога би кажал конечно „не“ на Бога. Можеби тој едноставно би исчезнал од историската сцена наместо – со силата на Божјото дејствување во него – буквално да создава историја и да стане еден од најголемите и највлијателните луѓе не само во Библијата, туку и во целиот свет.

**Прашања за разговор**

`1. Во мирните години поминати во пустината, Мојсеј го направил она што Бог го повикал да го прави – живеел како семеен човек, се грижел за овците и, под Божја инспирација, напишал две библиски книги, пред да биде повикан да биде голем водач на Божјиот народ. Што нѐ учи искуството на Мојсеј за нашите должности во животот?` 

`2. Може да се каже дека, површно гледано, изговорите на Мојсеј, сами по себе, биле сосема разумни, зар не? Зошто луѓето би ми верувале? Кој сум јас воопшто? Не умеам да зборувам добро. Како оваа сторија ни помага да научиме да веруваме во тоа дека Бог е во состојба да нè оспособи за она што Тој нè повикува да го правиме?` 

`3. Задржете се повеќе на тврдењето изнесено во проучувањето од недела, во врска со Мојсеевото авторство на 1. Книга Мојсеева, и на тоа колку е важно тоа дело за разбирање на светата историја и планот на спасение. Зошто мора да се бориме против секој обид (а ги има многу) да се ослабне авторитетот на таа книга, особено со негирање на нејзината историска веродостојност, а особено нејзините први 11 глави?`

---

#### Додаток: Утрински стих

**Што и да побараме во Негово име, ќе направи:** Јован 14,13.14.