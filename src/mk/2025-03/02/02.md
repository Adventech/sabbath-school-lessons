---
title: Грмушката што горела
date: 06/07/2025
---

Откако побегнал во Мадијам, Мојсеј имал релативно лесен живот. Тој се оженил, имал два сина, Герсом и Елиезер (2. Мојсеева 18,3.4) и станал дел од поширокото семејство на Јотор, неговиот свекор и мидјанскиот свештеник. Тој поминал 40 опуштени години како пастир, како Давид (2. Самуил 7,8), уживајќи во Божјото присуство, а особено во начинот на кој тоа се открива во природата. 

Меѓутоа, за Мојсеј, тоа не било време кога едноставно мирисал цвеќиња (или можеби, во овој случај, пустински кактус?). Тие години поминати во одење со Господа го промениле и го подготвиле за улогата – водач. Исто така, Бог го употребил Мојсеј за да ги напише таму, во тишината на пустината, под божествено вдахновение, двете најстари книги од Библијата: Книгата за Јов и 1. Мојсеева (видете: Елена Г. Вајт, *Патријарси и пророци*, стр. 251 оригинал; Francis D. Nichol, *The SDA Bible Commentary*, том 3, стр. 1140). Покрај тоа, тој добил клучни сознанија од Бога во врска со големата борба, создавањето, падот во грев, потопот, патријарсите и, што е најважно, со планот на спасение. Според тоа, преку Мојсеј, на целото човештво му било пренесено вистинското спознание за живиот Бог, нашиот Творец и Старател, како и знаењето за она што Бог го прави во поглед на гревот што предизвикал уништување и пустош на оваа планета. Библиската историја и историјата на спасението не би имале многу смисла без тој клучен темел што ни го дал Мојсеј под вдахновение, особено во книгата Битие (1. Мојсеева).

`Прочитајте 2. Мојсеева 3,1-6. Какво значење се крие во фактот што Господ му се претставил на Мојсеј како „Бог Авраамов, Бог Исаков и Бог Јаковов“?` 

Мојсеј видел дека грмушката гори но не согорува, и од тоа знаел дека е сведок на чудо и дека нешто драматично и важно се случува токму тука пред него. Кога се приближил, Господ му рекол да ги соблече обувките во знак на најдлабока почит, бидејќи Божјото присуство го правело тоа место свето. 

Господ му се претставил на Мојсеј како „Бог Аврамов, Бог Исаков и Бог Јаковов“ (2. Мојсеева 3,6). Тој им ветил на тие патријарси дека нивните потомци ќе го наследат Ханаан, нешто што Мојсеј секако знаел. Така, дури и пред да зборува, Бог веќе му овозможил на Мојсеј да разбере што ќе следи и која клучна улога тој треба да ја одигра.

`А Мојсеј морал да наполни 80 години пред Бог да го смета подготвен за својата задача. Што може да нè научи оваа вистина за трпението?`

---

#### Додаток: Утрински стих

**Бог ја слуша молитвата на обесхрабрените:** Псалм 31,22.