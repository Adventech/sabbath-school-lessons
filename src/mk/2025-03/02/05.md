---
title: Четири изговори
date: 09/07/2025
---

`Прочитајте го текстот 2. Мојсеева 4,1-17. Која низа знаци и чуда му дал Бог да ги изврши на Мојсеј за да ја зајакне својата позиција како Божји гласник?` 

Мојсеј повторно се обидел да најде изговор да не ја прифати задачата на која Бог го повикал (видете 2. Мојсеева 3,11). Тој не сакал да оди во Египет и да се соочи со фараонот. На крајот на краиштата, тој веќе претрпел неуспех и порано кога се обидел сам да им помогне на Евреите. Згора на тоа, ниту неговиот сопствен народ не му верувал, ниту го прифаќал за свој водач. Токму затоа смислил и трет приговор: „А ако не ми поверуваат и не го послушаат гласот мој, туку ми речат – ‚Не ти се јавил Господ?“ (2. Мојсеева 4,1)? Тоа не било прашање поставено за да се дознае нешто ново. Тоа било обид да се одбие одговорноста што Бог барал од него да ја прифати. 

На Мојсеј му било речено да изврши два чудесни знака пред старешините на Израел, а подоцна и пред фараонот: (1) неговиот стап се претворил во змија, а потоа повторно во прачка, и (2) неговата рака станала лепрозна, а потоа веднаш била исцелена. И двете чуда имале за цел да ги убедат старешините дека Бог ќе дејствува во нивна полза. Но, ако не биде така, било дадено и трето чудо – претворање на водата во крв (2. Мојсеева 4,8.9). 

И иако Бог му дал на Мојсеј способност да ги прави овие моќни чуда, тој сепак нашол уште еден изговор, четврти – тој не бил добар говорник.

`Прочитајте го текстот 2. Мојсеева 4,10-18. Како Господ му одговорил на Мојсеј, и какви поуки можеме да извлечеме од ова за себе, што и да е она за кое сметаме дека Бог нè повикува?`

Оваа серија од четири изговори укажува на двоумењето на Мојсеј да го следи Божјиот повик. Тој ја маскира својата неподготвеност да оди со „здраворазумски“ приговори. Првите три изговори се во форма на прашања: (1) Кој сум јас? (2) Кој си ти? и (3) Што ако не ми веруваат? А (4) четвртата забелешка е изјавата: „Не сум доброречив човек“. Бог реагира на сите нив и носи моќно решение. Како одговор на овие изговори, Бог дава многу охрабрувачки ветувања. 

Потоа Мојсеј го изнесува својот петти и последен изговор, и отворено бара: „Те молам, Господи, избери друг, што ќе го испратиш“ (2. Мојсеева 4,13). Како одговор на ова, Бог му кажува дека веќе го испратил неговиот брат Арон да се сретне со него за да му биде поддршка. Конечно, Мојсеј без збор се согласува и бара благослов од Јотор пред да оди во Египет.

---

#### Додаток: Утрински стих

**Ако Го повикам, Тој ќе ми одговори:** Псалм 91,15.