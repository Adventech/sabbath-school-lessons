---
title: Обрежување
date: 10/07/2025
---

`Прочитајте го текстот 2. Мојсеева 4,18-31. Како ја разбираме оваа необична приказна и каква поука можеме да извлечеме од неа?`

Проучувачите на Библијата остануваат шокирани кога ќе прочитаат дека, откако Мојсеј го послушал и тргнал на пат назад во Египет, Господ „сакаше да го убие“ (2. Мојсеева 4,24). Од контекстот на тој наратив, очигледно е дека проблемот бил обрежувањето. Неговиот помлад син не бил обрежан како што барал Аврамовиот завет (1. Мојсеева 17,10.11). 

Мојсеј, како водач на Божјиот народ, требало да покаже совршена покорност и послушност кон Бога, за да се оспособи да ги води и другите кон послушност. Тој морал да биде пример на таа целосна преданост на Бога. Неговата жена, Сефора, била личност од акција и го обрежала својот син за да го спаси животот на нејзиниот сопруг. Таа го допрела Мојсеј со крвава „плот“ и таа крв претставувала помирување, живот и запечатување на заветот. Фактот дека тоа било направено толку брзо, додава уште поголема драматичност на целата ситуација. 

Од таа епизода може да се научи важна лекција – никогаш не пропуштајте да го правите она што знаете дека е правилно. 

„На патот од Мадијам Мојсеј одненадеж и на страшен начин бил предупреден на Божјето нерасположение кон него. Му се јавил ангел во толку заканувачки став, како да сакал да го уништи веднаш. Не било дадено никакво објаснување, но Мојсеј веднаш се сетил дека занемарил едно од Божјите барања. Подлегнувајќи на убедувањето на својата жена, пропуштил да го обреже својот помлад син. Не го исполнил условот под кој неговиот син требало да го стекне правото на благословите на заветот склучен меѓу Бога и Израел; а ваквиот пропуст од страна на избраниот народен водач можел само да ја ослаби силата на божествените прописи во очите на народот. Плашејќи се мажот да не ѝ загине поради тоа, Сефора сама го извршила чинот на обрезанието, и ангелот веднаш го пуштил Мојсеја да оди по својот пат. Задачата што требало да ја изврши пред фараонот, Мојсеја го доведувала во мошне опасна положба; неговиот живот можел да биде сочуван само со заштита од светите ангели. Меѓутоа, додека не ја извршил занемарената должност за која знаел, не можел да биде сигурен, зашто во тој случај Божјите ангели не би можеле да го штитат“ (Елена Г. Вајт, *Патријарси и пророци*, стр. 255, 256 оригинал).

`Што треба да ви каже овој наратив, ако сте навистина виновни за занемарување на нешто што знаете дека би требало да го правите? Какви промени треба да направите, и тоа токму сега?`

---

#### Додаток: Утрински стих

**Што и да побараме, ќе примиме:** 1. Јованово 3,22.