---
title: Името Господово
date: 08/07/2025
---

`Прочитајте го текстот 2. Мојсеева 3,13-22. Зошто Мојсеј сакал да го дознае Божјето име, и какво е значењето на Неговото име?` 

Бог му се претставил на Мојсеј како „*’ехејех ’ашер ’ехејех*“, што буквално значи „Ќе бидам тој што сакам да бидам“ или „Јас сум тој кој сум“. Во стихот 2. Мојсеева 3,12, Бог го користи истиот глагол „*’ехејех*“ како во стихoт 14, кога му вели на Мојсеј „Јас ќе бидам со тебе“. Тоа значи дека Бог е вечен. Тој е и трансцедентен и иманентен Бог и живее „со оние што имаат скршено срце и понизен дух“ (Исаија 57,15). 

Божјето лично име, „Јахве“ (кое вообичаено се преведува како „Господ“ во современите Библии), на Божјиот народ му било познато од самиот почеток, иако не го знаеле неговото подлабоко значење. Мојсеј го знаел и името Јахве, но, како и другите, не го знаел вистинското значење на тоа име. Неговото прашање: „Како ти (Му) е името?“ – всушност се однесувало на тоа подлабоко значење. 

Еден корисен совет се наоѓа во 2. Мојсеева 6,3, каде што Бог изјавува: „Јас им се јавував на Авраам и Исак и Јаков како Ел-Шадај (Семоќен), а со името Мое ‚Јахве’ не сум им се открил“ (2. Мојсеева 6,3). Ова не значи дека Адам, Ное, Авраам и другите патријарси не знаеле за името „Јахве“ (видете ги текстовите: 1. Мојсеева 2,4.9; 1. Мојсеева 4,1.26; 1. Мојсеева 7,5; 1. Мојсеева 15,6-8; итн.). Тоа, всушност, значи дека тие не го знаеле неговото подлабоко значење. 

Неговото име, Јахве, укажува на фактот дека Тој е личен Бог, Бог на својот народ, Бог на заветот. Тој е близок, интимен Бог кој се меша во човечките работи. Семоќниот Бог (1. Мојсеева 17,1) е Бог кој на чудесен начин интервенира со својата сила. Но Јахве е Бог кој ја покажува својата морална сила преку љубовта и грижата. Тој е истиот Бог како и Елохим („моќен, силен, трансцедентен Бог“, „Бог на сите народи“, „Владетел на вселената“, „Создател на сè“), но различните аспекти на Неговиот однос спрема човештвото се откриваат во самото име Јахве. 

Познавањето на Божјето име, па дури ни повикувањето на Божјето име, не е нешто магично. Станува збор за објавување на Неговото име, што вклучува поучување на други вистини за Бога и спасението што Тој го нуди на сите што доаѓаат кај Него со вера. Како што вели пророкот Јоил: „Секој што ќе го призовува името Господово, ќе се спаси“ (Јоил 2,32).

`На кои начини сте ја доживеале во вашиот живот блискоста и тесната поврзаност со Јахве, каква што Тој сака да ја има со сите што му се предаваат?`

---

#### Додаток: Утрински стих

**Бог ќе ги заштити Своите избраници:** Лука 18,7.8.