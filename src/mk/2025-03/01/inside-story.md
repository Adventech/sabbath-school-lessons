---
title:  Искуство
date:   04/07/2025
---

#### Стаорци не се јадат

_од Ендру Мек Чесни_

Петар Сиамикобо уживал да копа по стаорци во едно планинско село во Замбија. Тој и неговото семејство ги јаделе глодарите со качамак од пченкарно брашно за време на оброците. Исто така уживале и во јадење свинско месо и „бабл“ риби. Свинско месо секогаш имало на трпезата за време на Божиќ. „Бабл“ рибата била популарна поради нејзиното месо без коски.

Затоа, за Петар било изненадување кога дознал дека Библијата ги забранува неговите омилени јадења. 

Првпат слушнал за нечиста храна кога отпатувал околу 30 километри од неговиот роден град за да го посети брат му кој работел на фарма управувана од мисионери адвентисти на седмиот ден од САД. Тој останал на нивната богослужба во сабота, а проповедникот зборувал за чистите и нечистите животни од Левит 11 глава. Петар сфатил дека тој и неговото семејство следеле начин на исхрана што не се совпаѓа со библиското учење.

По некое време, мисионерите почнале да одржуваат богослужби во основното училиште на Петар во сабота попладне. Петар присуствувал на овие состаноци, иако морал да оди пеш два километри до училиштето.

Сепак, неговите родители го обесхрабрувале и му напомнувале дека Тој бил крстен како бебе. Татко му дури му наредил да работи на семејната фарма во сабота. Петар не знаел ништо за празнувањето на саботата, па ја завршувал работата рано наутро за да може да оди на попладневниот состанок.

Во средно училиште, Петар стекнал нови пријатели од адвентистички семејства. Заедно ја проучувале Библијата, и тој му го предал срцето на Исус со крштевање. Престанал да јаде стаорци, свинско и „бабл“ риби.

Со тек на време, неговите родители почнале да ја ценат саботата како седми ден. Разбрале зошто тој не јаде нечиста храна. Секоја сабота кога бил дома, го охрабрувале да не доцни на саботното богослужение.

Денес, во градот на Петар има црква на Адвентистите на седмиот ден. Под влијание на Адвентистите, многу жители престанале да јадат нечиста храна.

Петар е благодарен што уште како дете научил за важноста на здравиот живот и прославувањето на Бога преку исхраната. Конечно, 1 Коринтјаните 10,31 вели: „Според тоа, јадете ли, пиете ли, или ако правите нешто друго, правете сè за Божја слава!“.

„Му благодарам на Исус што ме спаси од конзумирање на нечиста храна,“ вели Петар, старешина во црквата и раководител на Катедрата за општествени науки во Средното училиште Русангу, адвентистичко средно училиште во Замбија.