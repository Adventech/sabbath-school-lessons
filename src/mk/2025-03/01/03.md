---
title: Историска заднина
date: 30/06/2025
---

Кога припадниците на семејството на Јаков пристигнале во Египет, откако доживеале глад во Ханан (1. Мојсеева 46), египетскиот фараон бил пријателски расположен спрема Евреите благодарение на Јосиф и сето она што тој го направил за Египќаните. 

„И уште му рече фараонот на Јосиф: ‘Еве, те поставувам денес тебе над целата египетска земја’ И го извади фараонот прстенот од раката своја и му го стави на Јосиф на рака, и го облече во облека од најфина ткаенина, и му стави златна веришка околу вратот. И заповеда да го возат во неговата втора кола, а гласник пред него да извикува: ‘Аврех!’ И го постави над целата земја египетска“ (1. Мојсеева 41,41-43).

`Кој бил клучот за неверојатниот успех на Јосиф во Египет по толку тешкиот почеток? (Прочитај 1. Мојсеева 37,26-28 и 1. Мојсеева 39,2.21.)`

Најверојатната историска заднина за сторијата за Јосиф е следна: новиот владетел од стихот 2. Мојсеева 1,8, „кој не знаеше за Јосиф“, е Ахмосе (1570 пр. н. е. – 1546 пр. н. е.). Следен бил Аменхотеп I (1546 пр. н. е. – 1526 пр. н. е.), владетел кој се плашел од Израелците и ги угнетувал. Подоцна, Тутмос I (1525 пр. н. е. – 1512 пр. н. е.) издал декрет да се убијат сите еврејски машки деца. Неговата ќерка Хатшепсут (1503 пр. н. е. – 1482 пр. н. е.) била принцезата која го посвоила Мојсеј за свој син. А Тутмос III (1504 пр. н. е. – 1450 пр. н. е.), кој извесно време бил ковладетел со Хатшепсут, е фараонот од 2. Мојсеева. 

Егзодусот се случил, според најдобрите проценки, во март 1450 година пр. н. е. (видете: William H. Shea, „Exodus, Date of the“, *The International Standard Bible Encyclopedia*, стр. 230-238). За да го разберете времето на Излезот, проучете ги следните библиски текстови: 1. Мојсеева 15,13-16; 2. Мојсеева 12,40.41; Судии 11,26 и 1. Царевите 6,1 (видете и Дела 7,6; Галатјаните 3,16.17). 

Првата глава од 2. Мојсеева опфаќа долг период – од времето на Јосиф, кога неговиот татко Јаков влегол во Египет со целото свое семејство, до смртниот декрет на фараонот. Иако има некои несогласувања во врска со точниот број на години, она што е важно е дека Бог не ги заборавил, дури ни тогаш кога Неговиот народ бил поробен во туѓа земја. 

Односно, иако многу детали во врска со Евреите во Египет во тоа време остануваат скриени, барем засега (видете 1. Коринќаните 13,12), сликата за Божјиот карактер сепак блеска од страниците на таа книга, како и од целото Свето писмо. Колку и да изгледаат лоши работите, можеме да бидеме уверени дека Бог е секогаш тука и дека можеме да имаме доверба во Него, без оглед на околностите во коишто се наоѓаме.

---

#### Додаток: Утрински стих

**По плодовите ќе ги познаете:** Матеј 7,17-20.
