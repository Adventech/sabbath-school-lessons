---
title: Божјиот народ во Египет
date: 29/06/2025
---

Втората книга Мојсеева на еврејски се вика „шемот“, буквално „имиња“, во согласност со воведните зборови на тој древен документ. „Ова се имињата...“ – така започнува таа. Веднаш на почетокот се набројуваат имињата на патријарсите од семејството на Јаков.

`Прочитајте 2. Мојсеева 1,1-7. Која клучна вистина се наоѓа овде?` 

Книгата 2. Мојсеева започнува со потсетување на Божјиот благослов. Кога патријархот Јаков и неговото семејство се населиле во Египет, ги имало само 70 души (1. Мојсеева 46,27; 2. Мојсеева 1,5), но Израелците „се народија и се намножија, станаа многу, и се засилија многу, така што земјата се наполни со нив“ (2. Мојсеева 1,7). Во времето на Излезот имало „околу шестотини илјади пешаци мажи, не сметајќи ги тука децата“ (2. Мојсеева 12,37).

`Прочитајте го текстот 2. Мојсеева 1,8-11. Какви биле околностите во коишто живееле Израелците во време на Излезот?`

Библискиот текст со темни бои ја опишува сторијата за децата на Израел во Египет. Книгата започнува со нивното ропство од страна на египетските надгледници и угнетувачка работа што Египќаните им ја наметнале на Евреите. Меѓутоа, таа сторија завршува со Божјото мирно и утешно присуство во шаторот за состанок (или скинија; заб. на прев.), во средиштето на израелскиот логор (видете 2. Мојсеева 40). И меѓу овие два спротивставени пола е опишана Божјата победа. Со тоа што го ослободил Својот народ од ропство, го раздвоил Црвеното Море и ја поразил најмоќната војска во тоа време, Бог ја покажал неговата спектакуларна победа над силите на злото. 

Наративот парадоксално нагласува дека колку повеќе угнетувачите „ги мачеа, толку повеќе се множеа и се засилуваа така што Египќаните започнаа да се плашат од синовите на Израел.“ (2. Мојсеева 1,12). Односно, без оглед на човечките махинации, Бог е сè уште суверен и Тој ќе го спаси својот народ, дури и кога околностите изгледаат безнадежни, макар од човечка перспектива.

`Се појавил нов фараон кој не го познавал Јосиф. Како овој извештај ни покажува дека околностите, особено добрите, никогаш не треба да се сметаат како такви кои сами по себе да се подразбираат?`

---

#### Додаток: Утрински стих

**Плодовите на Духот:** Галатјаните 5,22-23.