---
title: Промена на плановите
date: 03/07/2025
---

`Прочитајте го текстот 2. Мојсеева 2,11-25. Кои настани се одиграле брзо и го промениле целиот правец на Мојсеевиот живот? Кои поуки можеме да ги извлечеме од овој наратив?`

Што ќе стори Мојсеј? Ќе подлегне ли на привлечностите на Египет и на задоволствата на дворскиот живот, или ќе поднесе тешкотии со својот народ кој се бори за опстанок? Настаните набрзо го принудиле да донесе одлука. 

„И фараонот чу за ова, па сакаше да го погуби Мојсеј. Но Мојсеј избега од фараонот и отиде во мидјанската земја, и седна крај еден извор“ (2. Мојсеева 2,15). 

По тоа убиство, Мојсеј навистина немал избор, барем кога станувало збор за останувањето во Египет. Според тоа, какви и да биле плановите за него, тој да се искачи на египетскиот престол и да стане „бог“, тие планови брзо биле прекинати. Наместо да стане бог, а притоа и лажен, Мојсеј ќе му служи на вистинскиот Бог. Меѓутоа, несомнено е дека во моментот кога побегнал, Мојсеј воопшто не знаел што го чека во иднина. 

„Целата работа (во врска со убиството што го извршил Мојсеј) бргу се прочула меѓу Египќаните и, мошне зголемена, стигнала до ушите на фараонот. Тоа на царот му било претставено како настан од огромна важност. Мојсеј, наводно, имал намера својот народ да го поведе против Египќаните, да ја собори владата и самиот да седне на престолот; и затоа царството не може да биде сигурно додека тој е меѓу живите. Владетелот веднаш решил Мојсеј да умре. Но свесен за опасноста што му се заканува, Мојсеј побегнал во правец на Арабија“ (Елена Г. Вајт, *Патријарси и пророци*, стр. 247 оригинал). 

Мојсеј живеел 120 години (5. Мојсеева 34,7), а неговиот живот може да се подели на три дела од по 40 години. Своите први 40 години ги поминал во Египет, најголем дел во кралската палата. Следните 40 години ги поминал во домот на Јотор во мидјанската област. 

Но, токму неговите последни 40 години го заземаат најголемиот дел од петте Мојсееви книги (и лекциите за ова тримесечје), а тие зборуваат за раното повикување на Израел да му сведочи на светот потонат во идолопоклонство, откривајќи ја природата и карактерот на вистинскиот Бог (видете 5. Мојсеева 4,6-8).

`Дали Божјиот план бил Мојсеј да го убие Египќанецот? Ако не, што нè учи овој наратив за Божјата способност да ја пресврти секоја ситуација и да ја употреби за свои цели? Како Римјаните 8,28 ни помага да ја разбереме оваа важна вистина?`

---

#### Додаток: Утрински стих

**Бог ќе биде наклонет:** Јов 33,26.