---
title: За натамошно проучување
date: 04/07/2025
---

Во книгата *Патријарси и пророци* од Елена Г. Вајт, прочитајте ја главата со наслов „Мојсеј“, стр. 241-251, која ќе ви даде значајни сознанија за делот од библискиот текст што го проучувавме оваа седмица. 

Библискиот текст вели дека „бабиците се плашеа од Бога и не правеа така, како што им заповеда египетскиот цар, туку ги оставаа машките деца живи“ (2. Мојсеева 1,17). Елена Г. Вајт дава соодветен коментар за верноста на овие бабици и за месијанската надеж: „Им била издадена наредба на оние жени чиешто занимање им овозможувало спроведување на истата – сите еврејски машки деца да ги убиваат при самото раѓање. Поттикнувач на ова бил лично сатаната. Тој знаел дека меѓу Израелците треба да се роди еден кој ќе биде нивен Ослободител и се понадевал дека, поттикнувајќи го царот да им ги убива децата, ќе го оневозможи остварувањето на оваа божествена намера. Но овие жени се боеле од Бога и не се осмелувале да извршуваат еден толку свиреп налог. Нивната постапка му била по волја на Господа и Тој за тоа ги благословил“ (Елена Г. Вајт, *Патријарси и пророци*, стр. 242 оригинал). 

Добрата вест во сето ова е дека, и покрај плановите на сатаната, Бог надвладеал. Тој ги употребил своите верни луѓе за да го спречи непријателот. Ние живееме на територијата на нашиот непријател, кого Исус го нарекол „владетел“ или „кнезот на овој свет“ (Ефесјаните 2,2; Јован 14,30). Сатаната ја узурпирал таа положба, одземајќи му ја на Адам, но Исус Христос го поразил во својот живот, како и со неговата смрт на крстот (Матеј 4,1-11; Јован 19,30; Евреите 2,14). Иако сатаната е сè уште жив и активен, како што покажал неговиот обид да ги убие тие деца, неговото погубување е сигурно (Јован 12,31; Јован 16,11; Откровение 20,9.10.14). Добрата вест е дека тешкотиите во животот можат да се надвладеат со Божјата благодат (Филипјаните 4,13). Таа благодат е нашата единствена надеж.

**Прашања за разговор**

`1. Зошто Бог дозволил Евреите да живеат во Египет и да бидат поробени? Зошто на Бога му требало толку време да интервенира во нивна полза? Имајте на ум, исто така, дека страдањето на секој човек трае само додека трае и неговиот живот. Односно, времето на страдање на народот било долго, но секој човек страдал само додека живеел. Зошто е важно да се направи оваа разлика кога се обидуваме да го разбереме човечкото страдање воопшто?` 

`2. Задржете се малку повеќе на прашањето како Бог успеал да го употреби Мојсеевиот непромислен чин на убиство на Египќанецот. Да претпоставиме дека тој не го направил тоа. Дали ова би значело дека Евреите на крајот нема да побегнат од Египет? Објаснете го вашето мислење.`

---

#### Додаток: Утрински стих

**Се надевам во Тебе, зашто Ти ќе ме чуеш:** Псалм 38,15.