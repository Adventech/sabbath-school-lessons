---
title: Мојсеј е роден
date: 02/07/2025
---

`Прочитајте го текстот 2. Мојсеева 2,1-10. Каква улога играат Божјото провидение и заштита во извештајот за раѓањето на Мојсеј?` 

Историската заднина на раѓањето и животот на Мојсеј е многу возбудлива, бидејќи тој живеел во периодот на познатата 18-та египетска династија. Еден од владетелите од таа династија – Тутмос III, познат како „Наполеон од Египет“ – се смета за еден од најпознатите фараони на древниот Египет. 

Иако бил роден во времето кога бил издаден смртниот декрет (видете: 2. Мојсеева 1,22), Мојсеј бил „посебен“ син (во други преводи „убав“, „красен“; еврејски: *tob*, буквално: „добар“; 2. Мојсеева 2,2). Еврејскиот израз опишува нешто повеќе од надворешна убавина. Овој збор се користи, на пример, за да се опише Божјото дело за време на седмицата на создавањето, кога Тој изјавил дека сè е „добро“, па дури и „многу добро“ (1. Мојсеева 1,4.10.31). 

Како ново создание, тоа „добро“ дете, според Божјиот план, ќе стане возрасен човек кој ќе ги изведе Евреите од нивното ропство. Кој би можел да ја предвиди иднината на тоа бебе при неговото раѓање, особено под такви околности? Но, и покрај сè, Бог ќе го исполни словото што им го дал на Аврам, Исак и Јаков. Тој им се заветувал дека на нивните потомци ќе им ја даде Ветената земја како нивна сопственост (2. Мојсеева 2,24.25). И навистина, стотици години подоцна, Тој го употребил тоа „добро“, *tob* новороденче, за да го направи токму тоа. 

А пред тоа, египетската принцеза Хатшепсут го посвоила Мојсеј како свој син. Името дадено на Мојсеј е од египетско потекло и значи „син“ или „роден од“, како што се гледа во имињата Ах-мосе („син на Ах“) или Тут-мосе („син на Тот“). Затоа, неговото име е преведено на еврејски како Моше, што значи „извлечен“, бидејќи неговиот живот на чудесен начин бил поштеден кога бил „извлечен“ од реката. 

За неговиот ран живот знаеме само неколку детали. Откако бил спасен на чудесен начин, и посвоен од Хатшепсут, Мојсеј ги поминал првите 12 години од својот живот со семејството во коешто бил роден (2. Мојсеева 2,7-9; Елена Г. Вајт, *Патријарси и пророци*, стр. 244 оригинал). Потоа го добил најдоброто египетско образование, сè со намера да биде следниот фараон на Египет (*Патријарси и пророци*, стр. 245 оригинал). Фасцинантно е што, на крајот, толку голем дел од неговото образование ќе се покаже како бескорисно, па дури и штетно за она што навистина е важно: познавањето на Бога и Неговата вистина.

`Колку од она што вие го учите, на крајот на краиштата, е неупотребливо за она што навистина е важно?`

---

#### Додаток: Утрински стих

**Примете сила од Бога:** Исаија 27,5.