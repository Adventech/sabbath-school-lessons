---
title: Еврејските бабици
date: 01/07/2025
---

Втората книга Мојсеева не може да се разбере без да се земат предвид учењата од 1. Мојсеева. Евреите се преселиле во Египет, и по еден период на голема благосостојба и мир, тие биле поробени. 

Но Бог не го препуштил својот народ на нивните сопствени проблеми, иако понекогаш изгледало така. Нема сомнение дека многу Евреи очајувале во своите неволји. Сепак, во тие тешки моменти, Тој доаѓа да им помогне со Својата моќна рака. Нашиот Господ ги охрабрува Своите следбеници: „Повикај ме во својата неволја, ќе те избавам, а ти ќе ме прославиш“ (Псалм 50,15).

`Прочитајте го текстот 2. Мојсеева 1,9-21. Која клучна улога ја одиграле верните бабици, и зошто тие останале запаметени во историјата?`

Ниту еден фараон во 2. Мојсеева не се споменува по име. Сите тие едноставно ја носат титулата „фараон“, што значи „крал“. Египќаните верувале дека фараонот е бог на земјата, син на богот Ра (или Озирис или Хорус). Ра се сметал за највисоко египетско божество, како лично бог на сонцето. 

Меѓутоа, и покрај сета своја моќ, овој „бог“ не можел да ги натера бабиците да постапат спротивно на нивните убедувања. Всушност, за разлика од неименуваниот фараон, бабиците се спомнуваат по име, како што се Сефора и Фува (2. Мојсеева 1,15). Ним им се покажува голема почит затоа што се плашеле од Господа. Злобната наредба на фараонот немала никакво влијание врз нив, бидејќи тие го почитувале Бога повеќе од заповедите на земниот владетел (видете и Дела 5,29). Затоа Господ ги благослови со многудетни семејства. Какво силно сведоштво за верност! Овие жени, колку малку и да знаеле од теологијата, не само што знаеле што е правилно, туку и решиле да го извршуваат она што е правилно. 

Кога фараонот видел дека неговиот заговор пропаднал, им наредил на Египќаните да ги убијат сите машки бебиња родени меѓу Евреите. Тие требало да бидат фрлени во реката Нил, веројатно како жртва на Хапи, богот на Нил како и на богот на плодноста. (Ова е прв забележан пример Евреи да бидат убиени само затоа што биле Евреи.) Целта на овој смртен декрет била да се потчинат Евреите, да се истребат сите машки потомци и да се асимилираат жените во египетскиот народ, и со тоа да се стави крај на заканата која Евреите, според верувањето на фараонот, ја претставувале за неговиот народ.

`Бабиците не само што знаеле како треба правилно да постапат, туку така и постапувале. Која очигледна порака се наоѓа за нас овде?`

---

#### Додаток: Утрински стих

**Барајте Го Господа постојано:** 1. Летописи 16,11.