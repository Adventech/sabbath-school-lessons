---
title: Исус се „вшаторил“ меѓу луѓето
date: 25/09/2025
---

`Прочитајте го текстот Јован 1,14. Во која смисла Христовото воплотување е споредено со светиот шатор?`

Исусовото отелотворување е тајна, но и ексклузивно учење со кое откупените ќе се занимаваат низ сета вечност. Апостол Јован тврди дека Христос, преземајќи го на Себе нашето тело, открил дека живее меѓу нас на опиплив начин. Овде, Исус во тело потсетува на Бога од Стариот завет, кој престојувал со Израелците во шаторот кај Синај и во пустината додека патувале кон Ветената земја.

Во текот на своето престојување во тело, Исус живеел со луѓето. Каква незамислива отстапка! Вечниот Бог се спушта кај нас, како еден од нас, за да нè увери дека Тој е навистина „Емануел... Бог со нас“.

Во Матеј 18,20, Исус вели дека, каде што двајца или тројца се собрани во Негово име, Тој ќе биде таму меѓу нив. Христос е со својот народ преку присуството на Светиот Дух. Христос ги повикува Своите следбеници да имаат близок меѓусебен однос со Него: „Ете, стојам пред вратата и чукам. Ако некој го чуе гласот Мој и ја отвори вратата, ќе влезам кај него и ќе вечерам со него, и тој со Мене“ (Откровение 3,20).

`Прочитајте Откровение 21,1-3. Што ни е прикажано овде?`

Новиот Ерусалим ќе слезе од небото на земјата, а Јован објавува: „И чув висок глас од небото како зборува: „Ете го светиот шатор, светилиштето на Бога меѓу луѓето, и Тој ќе живее со нив; тие ќе бидат Негов народ, а Сам Бог ќе биде со нив – нивниот Бог“ (Откровение 21,3). Во Новиот Ерусалим нема храм (Откровение 21,22) затоа што целиот град е храм, Божјо светилиште. Должината, ширината и висината на градот се еднакви (Откровение 21,16), како што било случајот со Светињата над светињите во светилиштето, кое било во облик на коцка, чиишто страни биле еднакви. И така, во текот на целата вечност, во свет без грев, смрт и страдање, ќе живееме во непосредното присуство на Бога.

`Имајќи го предвид она што ни е ветено во Исуса, како можеме да научиме да истраеме до крај?`

---

#### Додаток: Утрински стих

**Посветеноста на Македонците:** 2. Коринтјани 8,3-5.
