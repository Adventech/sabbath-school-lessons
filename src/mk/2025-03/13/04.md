---
title: Подигнато светилиште
date: 23/09/2025
---

`Накратко разгледајте го текстот 2. Мојсеева 36,8-39,31. Што мислите, зошто биле дадени толку изречни упатства? Што нѐ учи ова за тоа дека Бог се интересира за секој детаљ?`

Мојсеј внимателно го подигнал светилиштето, а упатствата примени на гората Синај внимателно се применувале. Библискиот текст го наведува следново: (1) светилиштето со неговите различни материјали, завеси и делови (2. Мојсеева 36,8-38); (2) ковчегот (2. Мојсеева 37,1-9); (3) масата со лебови (2. Мојсеева 37,10-16); (4) светилникот (2. Мојсеева 37,17-24); (5) кадилниот олтар (2. Мојсеева 37,25-29); (6) олтарот за жртви паленици (2. Мојсеева 38,1-7); (7) мијалникот (2. Мојсеева 38,8); (8) дворот (2. Мојсеева 38,9-20); и (9) материјалот што се користел за светилиштето (2. Мојсеева 38,21-31). Текстот од 2. Мојсеева 39 продолжува со опис на ефодот, наплеќникот и другите делови од свештеничката облека.

Службите во светилиштето биле визуелни животни поуки за евангелието, кои го откривале целокупниот Божји план за откупување. Различните церемонии прикажувале (1) колку Бог го мрази гревот и како постапува со него, (2) како ги спасува луѓето што се каат, (3) каква е судбината на злите и (4) како Тој ќе обезбеди славна иднина која ќе биде без зло.

Во светилиштето во текот на годината се вршеле две различни но тесно поврзани служби – дневни и годишни. Оваа служба во две фази илустрирала како Бог се справува со гревот и како ги спасува грешниците. Преку *секојдневните* служби во светилиштето, Бог ги уверувал оние што се покајале дека им ги простил гревовите и милостиво им нудел спасение. За да се прими овој дар на спасение, морало да се принесе жртва, а овие жртви упатувале на смртта на Месија, чија крв „нè чисти од секој грев“ (1. Јованово 1,7). Признавањето на гревовите и прифаќањето на облеката на Христовата праведност се наоѓало во центарот на тој дар (Псалм 32,1.2). На тој начин, покајаниот грешник бил уверен во простувањето и можел да се радува на спасението.

*Годишната* служба, извршена на Денот на помирувањето, покажувала како Бог го искоренува гревот, го решава проблемот со гревот и обезбедува безгрешна иднина (3. Мојсеева 16; Јован 1,29). Во денешно време, двојната Христова служба во небесното светилиште претставува уште еден израз на Божјото дејствување за нас (Евреите 7,25) и ќе го донесе конечното решение за проблемот со злото (Даниел 7,13.14.22.27; Даниел 8,14; Откровение 21,4).

Светилиштето било место за обожавање, прославување на Бога и изразување на благодарност кон Него. Обожавањето подразбира одржување на однос со Бога, кој ги повикува верниците во тоа заедништво.

---

#### Додаток: Утрински стих

**Посветеноста носи мир:** Псалм 119,165.
