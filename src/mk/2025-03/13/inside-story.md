---
title:  Искуство
date:   26/09/2025
---

#### Голема Награда за Саботата

_од Ендру Мек Чесни_

Фернандо Жоаким Ге се вработил во голема градежна компанија во Мозамбик мислејќи дека нема да работи во сабота. Но по три години, шефот на компанијата го замолил да оди на службен пат во сабота. Фернандо го потсетил својот шеф, Александар, дека тој не работи во сабота.

Сепак, во 5 часот наутро во сабота, Александар дошол пред куќата на Фернандо за да одат до Зимбабве. Кога Фернандо одбил да оди, Александар му забранил да се врати на работа додека не се видат на состанок еден-на-еден.

На средбата, неколку дена подоцна, Александар го суспендирал Фернандо седум дена без плата. Исто така му понудил три опции: да поднесе оставка, да работи во саботите, или да му биде одземана дводневна плата за секоја сабота што ќе ја пропушти. Му рекол на Фернандо писмено да ја достави својата одлука по седум дена.

Фернандо предал документ од 10 страници на кој што ја изнел својата одлука. Напишал дека не може да поднесе оставка бидејќи му е потребна работата. Напишал дека не може да работи во саботите бидејќи му се покорува на Бог, и вклучил голем број библиски стихови за саботата. Како заклучок навел дека е подготвен да прифати намалување на платата за секоја сабота што ќе ја пропушти, а исто така бил подготвен да ја надомести саботната работа во неделите. Александар го примил документот и му рекол на Фернандо да продолжи со работа додека се консултира со менаџментот.

По една седмица Александар го повикал Фернандо во недела да дојде кај него дома. Домот на Александар била во друг град, и Фернандо пристигнал со јавен превоз. Александар му наложил на Фернандо да вози службен автомобил до друг град оддалечен 70 милји (околу 112 километри) за да изврши увид на проект на компанијата. Фернандо се вратил доцна таа ноќ, откако јавниот превоз престанал да сообраќаи, и спиел во куќата на Александар. Следната недела, Александар повторно го повикал. Овој пат, сакал Фернандо да ја однесе неговата мајка некаде со службениот автомобил.

Следниот ден, во понеделник, Александар свикал состанок на компанијата и го замолил Фернандо да стане. „Фернандо прифати намалување на платата поради својата вера во Бога“, рекол тој. „Но сега гледаме дека е искрен, па не треба да работи во саботите.“ Потоа му предал клучеви од службен автомобил на Фернандо. „Користи го овој автомобил за сите службени потреби“, рекол тој. „И ако имаш работа за твојата црква, исто така можеш слободно да го користиш, а ние ќе платиме за бензинот. Имаме само едно барање. Замоли го твојот пастор да се моли за нашата компанија да напредува.“

Од тој ден во 2003 година до денес, Фернандо никогаш немал проблеми со саботата на работа. Службениот автомобил се покажал како благослов за црквата, а Фернандо го користел за посета на болни и стари лица, за учество во евангелистички програми и за други црковни активности. Секогаш кога луѓето го гледаат автомобилот, се сеќаваат дека Фернандо ја почитува саботата. „Вреди да се биде верен на Бога“, вели Фернандо. „Наградата е голема.“
