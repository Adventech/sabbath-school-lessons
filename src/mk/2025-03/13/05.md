---
title: Божјото присуство во светилиштето
date: 24/09/2025
---

`Прочитајте го текстот 2. Мојсеева 40,1-38. Како Израелците го уочувале Божјото присуство?`

Последната глава од 2. Книга Мојсеева (2. Мојсеева 40) го опишува посветувањето на светилиштето и дарот на Декалогот. Посветувањето на светилиштето е врвниот настан на кој Израелците присуствувале во подножјето на Синај.

Божјата слава се Неговата светост, Неговиот карактер и Неговото грижливо присуство, што е самата суштина на добрината (2. Мојсеева 3,5; 2. Мојсеева 33,18.19). Неговото присуство го исполнило светиот шатор и било видливо како облак, славата на Шекината. Книгата 2. Мојсеева завршува со нагласок на Божјото присуство кое ги водело, во вид на облак Господов дење и столб од оган ноќе. На многу реален и моќен начин, еврејскиот народ требало да ја искуси не само реалноста на Божјото постоење, туку и Неговото блиско и постојано присуство додека Тој ги водел.

Мојсеј го подигнал светилиштето во првиот ден од првиот месец од втората година (2. Мојсеева 40,2.17). Тој ги посветил сите – вклучувајќи ги и Арон и неговите синови за свештеници (2. Мојсеева 40,9.13-15) – со масло за помазание. Тој поминал низ Светињата над светињите, Светилиштето и дворот – и сите ги посветил на Господа. За време на овој процес, тој ги воспоставил службите во целото светилиште (видете и 4. Мојсеева 7,1). Само во таа пригода, за време на свеченото посветување на светилиштето, Мојсеј можел да влезе во Светињата над светињите. По ова, само првосвештеникот можел да служи на тоа место, еднаш годишно, на Денот на помирувањето (3. Мојсеева 16,2.17).

Библискиот текст во три наврати прогласува дека нешто е завршено: (1) на крајот од седмицата на создавањето, Бог го нагласува довршувањето на неговите творечки дела (1. Мојсеева 2,1-3); (2) по завршувањето на работите околу светилиштето, библискиот текст изјавува: „Така ја доврши Мојсеј сета работа“ (2. Мојсеева 40,33); и (3) ова исто така било кажано кога Соломон го завршил градењето на храмот (1. Царевите 7,51).

Оваа поврзаност меѓу Создавањето и израелското светилиште упатува на космичка димензија, на времето кога Господ ќе престојува со откупените на новата земја во Новиот Ерусалим, кој е „Божјата скинија“ (Откровение 21,2.3; споредете со текстот: Откровение 22,1-4).

Божјото исполнување на светиот шатор со Своето присуство (2. Мојсеева 40,34) било голема кулминација на настаните што започнале со раѓањето на Мојсеј, продолжиле со поразот на египетските богови за време на 10-те зла, бегството од Египет, поразот на египетската војска и завршиле, конечно, со Божјото откривање на планината Синај.

`На кои начини, дури и сега, можете да го доживеетe Божјото присуство? Зошто е тоа важно?`

---

#### Додаток: Утрински стих

**Исусовата посветеност:** Филипјаните 2,8.
