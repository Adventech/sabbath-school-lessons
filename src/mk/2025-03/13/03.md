---
title: Приносите и Духот
date: 22/09/2025
---

`Прочитајте го текстот 2. Мојсеева 35,4-36,7. Кои важни лекции се наоѓаат тука за нас денес?`

За изградбата на светилиштето било потребно изобилство од разни скапоцени материјали, а тоа било собрано благодарение на великодушните донации на Божјиот народ, кој давал од сè срце, доброволно и радосно. Давале злато, сребро, бронза, фино платно, скапоцени камења, уникатни ткаенини, бадемово дрво, маслиново масло, зачини и многу други неопходни работи. Народот, исто така, придонел со својот труд, бидејќи многу специјални предмети морале да се направат со нивната уметничка и вредна работа на скинијата и неговата опрема. Исто така, кројачите морале да ткаат облека за свештениците, кои требало да служат во светилиштето, и за првосвештеникот, чија мошне сложена облека вклучувала и наплеќник и турбан.

Бог изобилно ги благословил Израелците преку даровите што им ги дале Египќаните при нивното излегување од Египет. Сега тие имале можност да ги принесат своите дарови на благодарност за Божјото милостиво и моќно дејствување, и нивните срца биле поттикнати да го извршат ова дело на Негова слава.

Народот давал со таква радост и толку изобилно, што на Мојсеј му било кажано: „Народот принесува повеќе отколку што е потребно“ (2. Мојсеева 36,5). Така, Мојсеј морал да го прекине нивното приложување, „зашто имаше доста принесено за секакви работи што требаше да се направат“ во светилиштето (2. Мојсеева 36,7).

Преку водството на Светиот Дух, Бог го опремил и го оспособил народот да го подигне светилиштето со голема прецизност. Веселеил, Елијав и други биле „исполнети“ со Божјиот Дух (2. Мојсеева 35,31), што значи дека биле обдарени со вештини, мудрост и уметничко знаење за совршено да ја извршат целата работа. Тоа бил огромен проект и морал да биде изграден точно според образецот што Бог му го покажал на Мојсеј.

Значајно е тоа што дарот на Светиот Дух бил поврзан со различните човечки способности и вештини, кои требало да се употребат при изградбата на светилиштето. Да се биде исполнет со Духот не е некој магичен процес, и не значи дека некои посебни духовни сили се наоѓаат во луѓето. За да го унапреди делото и да ја исполни мисијата, Бог ги оспособува Своите следбеници да ги остварат Неговите цели и да го направат тоа добро.

`Кои духовни дарови сте ги примиле вие кога сте биле исполнети со Светиот Дух? Имајте на ум дека духовните дарови можат да цветаат само кога ги негувате плодовите на Духот во вашиот живот (Галатјаните 5,22.23).`

---

#### Додаток: Утрински стих

**Праведноста носи чест:** Мудри изреки 21,21.
