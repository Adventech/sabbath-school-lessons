---
title: Пасха
date: 28/07/2025
---

`Прочитајте го текстот 2. Мојсеева 12,1-20. Кои конкретни упатства им ги дал Бог на Мојсеј и Арон пред Израел да го напушти Египет?` 

Човек би очекувал Бог да им даде упатства на Мојсеј и Арон за тоа како да го организираат заминувањето од Египет – односно како да се подготват за бегството, особено кога станува збор за постарите, за мајките со мали деца, за животните итн. Меѓутоа, Божјото упатство изненадува – Тој им кажува како да ја прослават Пасха. Со други зборови, фокусот е на обожавањето, на славењето на Господа, кој се подготвувал да ги избави. Сè друго ќе си дојде во свое време. 

Секое семејство требало да приготви по едно јагне, а ништо не требало да пропадне. Секој морал да ја изеде својата порција, а ако семејството не можело да го изеде целото јагне, требало да се здружи со друго семејство и да вечераат заедно.

`Прочитајте 2. Мојсеева 12,13.14. Што се подготвувал Господ да направи за нив кога ќе дојде последното зло? Што симболизира сето тоа?`

Излезот требало да се слави редовно секоја година, не само како сеќавање на некој настан од минатото и на она што Бог го направил за нивните предци, туку и како актуализирање (прикажување како сега да се случува) на Божјиот чин на ослободување за сегашната генерација. Тоа требало да биде свежо искуство за секоја група. 

Стиховите 2. Мојсеева 12,12.13 го објаснуваат значењето на Пасха: божествената осуда за уништување „ќе ве одминам“, ќе ги прескокне, ќе ги заобиколи Израелците. Затоа требало да ја одбележуваат Пасха – „Господово поминување“. На англиски, тој збор (Passover) е комбинација од два збора: „pass“ – поминe или преминe и „over“ – над, *преку*, бидејќи уништувањето „поминало преку“, односно ги *прескокнало* или ги *заобиколило* израелските домови, чии довратници биле обележани со крвта на јагнето, знак на живот и спасение. На еврејски, името на овој празник е *Песах*, од глагол што значи „преминува преку“. 

Прославувањето на Пасха требало да го потсети секој Израелец на Божјите моќни и милосрдни дела во полза на Неговиот народ. Оваа прослава придонела да се обезбеди нивниот национален идентитет и да се запечатат нивните верски убедувања.

`Зошто е толку важно секогаш да се сеќавате на доброто што Бог го направил за вас во минатото и да верувате дека Тој, исто така, ќе го прави најдоброто за вас и во иднина?`

---

#### Додаток: Утрински стих

**Неговото име е свето:** Псалм 111,9.