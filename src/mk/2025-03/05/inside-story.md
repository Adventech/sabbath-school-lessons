---
title:  Искуство
date:   01/08/2025
---

#### Бог наместо фудбал

_од Ендру Мек Чесни_

Силва Ланга, средношколец од Мозамбик, го обожавал фудбалот. За него, овој спорт бил како бог — играл секогаш кога ќе можел. Бил вешт играч и сонувал за кариера во голема лига.

Но еден ден, еден пријател искрено му рекол: „Имаш многу добри квалитети, но ти недостига Бог.“ Силва се изненадил уште повеќе кога пријателот, Ходес, го поканил во црква во сабота. Никогаш дотогаш не слушнал за црква што се собира во сабота. Дополнително, сабота не му бил погоден ден за да оди во црква. Тоа бил денот кога најчесто играл фудбалски натпревари.

Сепак, Ходес му бил добар пријател, па Силва решил да оди со него во црква наредната сабота кога бил слободен. И повторно се изненадил. Членовите на црквата го пречекале со љубов и топлина. Химните му го допреле срцето. Почнал да ја проучува Библијата и му го предал животот на Исус преку крштевање.

Многу негови роднини и пријатели не можеле да разберат зошто Силва престанал да игра фудбал во сабота.

„Имаш луда вера,“ му рекол еден.

„Кој би отишол во црква наместо на фудбалски натпревар?“ прашал друг.

Силва се обидувал најдобро што може да им ја објасни својата вера.

Неговите родители најмногу се загрижиле кога Силва ги прескокнал приемните испити за универзитет кои се одржувале во сабота. Почнале да се прашуваат дали е психички добро — зошто би го ризикувал своето образование заради саботата? За Силва тоа било тешко искушение, но одлучил да го следи примерот на апостол Петар и другите апостоли и да каже како нив: „Треба да Го слушаме Бога повеќе, отколку луѓето.“ (Дела 5:29).

Збунетоста кај неговите родители се зголемила кога се јавиле од училиштето да прашаат зошто Силва не присуствува на наставата во петок навечер. Неколку роднини дури и ги замолиле локалните адвентистички лидери да му кажат на Силва да учи во петок навечер. Лидерите не му понудиле библиско проучување во сабота. Наместо тоа, му дале уверување дека Бог нема да го остави, и дека ќе го заврши средното образование.

Набргу, Силва успеал да се префрли во адвентистичко средно училиште, каде што веќе немал судир со саботата. Таму и завршил средно образование.

Денес, Силва е претприемач и не жали што го заменил својот „бог на фудбалот“ со небесниот Бог. Неговиот живот на верност довел две негови сестри и уште неколку луѓе до крштевање.

„Бог го благослови мојот живот,“ вели Силва. „Му благодарам на Бога што денес моето семејство ги почитува моите верувања.“