---
title: Пренесување на факелот
date: 30/07/2025
---

Псалмистот изјавува дека нашите деца можат да го запознаат Бога и Неговата грижлива љубов. „Од род во род ќе се фалат делата Твои и за силата Твоја ќе се прикажува“ (Псалм 145,4). Едно семејство требало да му кажува на друго семејство за Бога, за Неговите чудесни дела и за Неговите учења, сè со цел да го пренесе библиското знаење на следната генерација.

`Прочитајте 2. Мојсеева 12,24-28. Која важна мисла се изнесува овде?` 

Родителите биле првите учители во Израел и требало да им кажуваат на своите деца за Излегувањето од Египет. За ова не требало да се зборува само како историски настан од минатото, туку требало да биде изнесено како нивно лично искуство, иако тоа се случило многу порано. Со прославувањето на тој празник требало да се поистоветат со своите предци и таа историја повторно да се проживее и актуелизира. Таткото би рекол: „Бев во Египет, го видов поразот на египетските богови и на сите зла што го снајдоа Египет, и јас сум ослободен“. Во 2. Книга Мојсеева, двапати е нагласено дека родителите треба да одговараат на прашањата на своите деца за Пасха (видете ги текстовите: 5. Мојсеева 6,6-8 и 2. Мојсеева 13,14-16). 

Важно е да се забележи дека Израелците сè уште биле во Египет кога им било кажано да го прослават нивното ослободување од Египет. Затоа, целата прослава била чин на вера. Откако му било кажано ова, „народот, се наведна и се поклони“ (2. Мојсеева 12,27) на својот Откупител. Потоа постапиле според упатствата што им биле дадени во врска со Пасха. 

Во 5. Книга Мојсеева, Израелците се потсетуваат да ја изнесат својата сторија на таков начин што ќе можат да ја интернализираат (да ја пренесат на личен план) како сопствено патување. Забележете го колективниот тон на тој извештај, како и нагласокот на сегашното искуство: „Ти, пак, одговори и кажи пред Господ, твојот Бог: „Мојот предок беше Арамеец скиталец и отиде во Египет и се насели таму со мал број луѓе, и од него произлезе таму голем народ – силен и многуброен. И Египќаните постапуваа лошо со нас, нè притеснуваа и ни наложуваа тешка работа; тогаш ние завикавме кон Господ, Бог на нашите предци, и Господ го чу нашиот повик, и ја виде бедата наша, маките наши и неволјите наши; и нè изведе Господ од Египет: со силна рака, со голем ужас, со знаменија и чуда, па нè доведе на ова место и ни ја даде оваа земја – земја во која тече мед и млеко“ (5. Мојсеева 26,5-9). 

Исто така, прераскажувањето и повторувањето на извештајот за Пасха (или за кој било настан од светата историја) на нивните деца, во голема мера им помогнало на родителите да се потсетат што направил Бог за нив и за целиот народ. Да се зборува за тоа било исто толку важно за говорникот колку што било важно и за слушателите.

---

#### Додаток: Утрински стих

**Упатувајте му похвала на Господа:** Псалм 34,1.