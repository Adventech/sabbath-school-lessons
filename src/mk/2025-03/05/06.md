---
title: Божествениот суд
date: 31/07/2025
---

`Во 2. Мојсеева 12,29.30 прочитајте за тоа како Бог ги убил првенците во Египет. Зошто Бог се фокусирал на првенците? (Видете и Евреите 11,28.)`

Последното египетско зло паднало на првороденците. Тоа бил божествениот суд за сите египетски богови и над сите семејства кои ги обожавале овие лажни богови, безвредни идоли кои, всушност, ги одразувале човечките страсти, желби и стравови. 

Како што покажале претходните зла, овие идоли не биле способни да го спасат својот народ. Нивната безвредност станала уште поочигледна сега, за време на десеттото зло, кое им донело убедливо најголеми последици на Египќаните. 

„Од едниот до другиот крај на големото египетско царство, гордоста на секое семејство била уништена. Низ воздухот се пронесувале пискоти и редење. Царот и дворјаните стоеле со бледи лица и со треперливи колена, вџашени пред страшниот настан“ (Елена Г. Вајт, *Патријарси и пророци*, стр. 280 оригинал). 

Фараонот ја претставувал врховната моќ како бог на Египет, а неговиот првенец се сметал за божји син. Изида била божица заштитничка на децата. Хекет била божица која ги посетувала жените при породување, а Мин бил богот на репродукцијата. Покрај тоа, имало неколку египетски богови на плодноста. Сите овие богови биле немоќни во споредба со живиот Господ. Мојсеј вели: „Кој е како Тебе меѓу боговите, Господи? Кој е како Тебе прославен во светоста Своја, прекрасен во славата Своја и Творец на чуда?“ (2. Мојсеева 15,11). Подоцна Јотор сведочел: „Сега знам дека Господ е поголем од сите богови, бидејќи го избави народот од египетското ропство, кога тие постапуваа многу сурово со него“ (2. Мојсеева 18,11). 

Според 1. глава од 2. Мојсеева, Египќаните, по заповед на фараонот, ги убиле новородените синови на Израелците за да ги ослабат, покорат и понижат. И сега Божјата казна ги погодила првородените синови во Египет. Она што луѓето го сеат, тоа и го жнеат. 

Нашите одлуки и нашето однесување носат последици. А болната вистина, која сите сме ја доживеале, е дека последиците од нашите погрешни постапки не ги трпиме сами. Понекогаш страдаат и многу други, дури и невини. Таква е природата на гревот.

`Во која смисла вие сте страдале поради гревовите на некој друг? Или, на кој начин другите страдале поради вашите гревови? Која е нашата единствена надеж?`

---

#### Додаток: Утрински стих

**Благодарете за сè во молитва и со песна:** 2. Мојсеева 15,2.