---
title: Уште едно зло
date: 27/07/2025
---

Пророкот Амос изјавил дека „Господ Бог не прави ништо додека не им ја открие тајната Своја на Своите слуги – пророците“ (Амос 3,7), а преку пророкот Мојсеј му открил на фараонот што ќе се случи потоа. На фараонот му било дадено најсериозното предупредување. Тоа ќе биде праведен суд за гордоста, експлоатацијата, насилството и идолопоклонството – над сето она што, впрочем, ги предизвикало овие несреќи врз Египет.

`Прочитајте го текстот 2. Мојсеева 11,1-10. Какво предупредување дал Бог пред да го изврши судот врз Египет?` 

Бог му дал на Египет време – три дена темнина (2. Мојсеева 10,22.23) – да размислува за неодамнешните настани и нивното значење. Тој, исто така, им даде последно, изречно предупредување, последна можност да го направат она што е исправно. 

Но, 2. Мојсеева 11,8 вели дека „си излезе Мојсеј разгневен“. Зошто Мојсеј би заминал гневен? Најверојатно затоа што знаел дека трагедијата, десеттата чума, ќе погоди многу невини луѓе — а сето тоа поради тврдото срце на фараонот. 

Исто така, бројот десет е значаен во библиската симболика. Десет претставува полнота, комплетност или довршеност. (Сетете се на Десетте заповеди како целосно откровение на божествениот морален закон.) Десетте зла на Египет укажуваат на потполн израз на Божјата правда, казна и одмазда. 

Бог е Судија и Тој е против гордоста, неправдата, дискриминацијата, ароганцијата, експлоатацијата, суровоста и себичноста. Тој е на страна на угнетените, злоупотребуваните, експлоатираните и прогонетите. Бог ќе спроведе правда, што всушност е уште еден израз на Неговата љубов (видете ги следните стихови: Псалм 2,12; Псалм 33,5; Псалм 85,11; Псалм 89,14; Псалм 101,1; Исаија 16,5; Еремија 9,24). 

И ние треба да дадеме сè од себе за да бидеме и праведни и полни со љубов. Сепак, лесно запаѓаме во крајности, одејќи од една во друга крајност. Понекогаш од „љубов“ замижуваме пред неправдите, на нешто што треба да се исправи. Или правдата ја спроведуваме ладно, како да е тоа нешто од челик. Ниту едната крајност не е исправна. Ова е идеалот: „О, човеку, речено ти е што е добро, и што бара од тебе Господ; да работиш праведно, да сакаш милосрдни дела и понизно да врвиш пред твојот Бог“ (Михеј 6,8).

`Ако не можеме да постигнеме совршена рамнотежа (а не можеме), зошто сепак е подобро да погрешиме на страната на милоста отколку на страната на правдата? И дали е тоа подобро?`

---

#### Додаток: Утрински стих

**Наутро ќе Ти се молам:** Псалм 5,3.