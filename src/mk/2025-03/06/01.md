---
title: Преку Црвеното Море
date: 02/08/2025
---

### Прочитајте ги библиските текстови:
2. Мојсеева 12,31-36; Јаков 2,17-20; 2. Мојсеева 13,1-14,31; Евреите 11,22; 2. Мојсеева 15,1-21; Откровение 15,2-4.

> <p>Запомнете го стихот:</p>
> „А Мојсеј му рече на народот: ‘Не плашете се, застанете и ќе видите како Господ ќе ве спаси денес: Египќаните, како што ги гледате денес, нема повеќе никогаш да ги видите довека. Господ ќе се бори за вас, а вие бидете спокојни’“ (2. Мојсеева 14,13.14).

Излегувањето од Египет е најдраматичното и најславното искуство на Божјиот народ во Стариот Завет. Овој настан е божествен образец кој покажува како Бог ги поразил непријателите на Евреите и победоносно ги довел во Ветената земја. Тоа е исто така и симбол на спасението и откупувањето во Христа.

Од човечка гледна точка, Израеловите синови се нашле во очајна, дури и невозможна ситуација – ситуација од која тие, со свои сили, никако не можеле да се спасат. За да можат да се избават, бил неопходен божествен чин. Така е и со нас и со гревот: сами по себе се наоѓаме во безизлезна ситуација. Ни треба нешто уште подраматично дури и од Излегувањето од Египет. И тоа е она што сме го добиле – Христовиот крст и она што Христос го остварил на него за сите нас.

Од заминувањето на Израел од земјата Гесен (или Гошен), како што се спомнува во текстот 2. Мојсеева 12, до радосно отпеаната песна на Мојсеј, како што гледаме во текстот 2. Мојсеева 15, се нижеле неверојатни настани, настани кои го одземаат здивот. Божјите знаци, чуда и натприродни дела на избавување претставуваат кулминација на овие настани.

Но, дури ни тоа не може да се спореди со она што Христос го направил за нас на крстот, за што драмата опишана во 2. Мојсеева ни дала само слабо навестување.

---

#### Додаток: Утрински стих

**Помири се со братот:** Матеј 5,23-24.
