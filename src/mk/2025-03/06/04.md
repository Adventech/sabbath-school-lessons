---
title: Преминувањето преку Црвеното Море
date: 05/08/2025
---

`Прочитајте го текстот 2. Мојсеева 13,17–14,12. Како Бог ги водел Израелците кога го напуштиле Египет, и што се случило потоа?`

Во согласност со Божјите упатства дадени на Мојсеј, Израелците го напуштиле Египет како добро организирана војска. Еврејските изрази *tsaba* и *makhaneh* говорат во прилог на овој опис, а преведени се како: „чети“, „војска“, „логор“, „војнички ред“ (2. Мојсеева 6,26; 2. Мојсеева 7,4; 2. Мојсеева 12,17.41.51; 2. Мојсеева 14,19.20; споредете со стихот 2. Мојсеева 13,18). Тие биле поделени во групи-одреди и марширале како војска. Подоцна, од моавските ридови Валаам го видел „Израел, како се беше сместил со племињата (логорите) свои“ (4. Мојсеева 24,2).

Меѓу другото, „ги зеде Мојсеј коските Јосифови со себе“ (2. Мојсеева 13,19). Ова е многу важен детал во текстот и го открива исполнувањето на Јосифовата вера во Божјите ветувања. Јосиф никогаш не ја изгубил од вид Ветената земја, иако уживал во полниот сјај и сите привилегии на Египет. Тој побарал неговите коски да бидат однесени во земјата Ханан (1. Мојсеева 50,24.25). Тој верувал дека Господ сигурно ќе ги посети Израелците во Египет и ќе ги однесе во таа земја, како што се заколнал (Евреите 11,22). По нивното пристигнување во Ханан, Израелците Јосифовите коски „ги погребаа во Сихем“ (Исус Навин 24,32).

Столбот од облак и столбот од оган биле видливи знаци на Божјото присуство меѓу Неговиот народ. Господ престојувал таму, а Тој исто така им зборувал од облакот (2. Мојсеева 14,24; 4. Мојсеева 12,5.6).

Во меѓувреме, фараонот ги открива вистинските мотиви на своето срце. Тој не е преобратен, и никогаш искрено не се покајал. Неговото барање Бог да го благослови било фарса, можеби дури и измама на сопственото срце. Тој ја собрал својата војска и тргнале во потера по избеганите робови. Колку ли само бил заслепен тој човек од гревот!

Кога народот видел како се приближува војската на фараонот, изговориле зборови и изразиле чувства кои подоцна ќе ги повторат многупати: „Зар немаше гробови во Египет, туку нè изведе овде да изгинеме во пустината? Што ни направи? Зошто нè изведе од Египет?“ (2. Мојсеева 14,11).

Така, дури и откако виделе таква драматична пројава на Божјата сила, вклучително и поштедувањето на сопствените првородени синови, луѓето и понатаму покажале неверојатен недостаток на вера.

`Сетете се кога вие последен пат сте се соочиле со некоја страшна ситуација. Која била вашата прва реакција – вера во Бога или недостаток на вера? Кои лекции требало да ги извлечете од таа ситуација, а кои би можеле да ви помогнат следниот пат кога ќе дојде до таква ситуација (а ќе дојде)?`

---

#### Додаток: Утрински стих

**Посрамени сме:** Еремија 3,25.
