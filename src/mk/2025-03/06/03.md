---
title: Посветување на првенците
date: 04/08/2025
---

Ветеното време на откупување, или избавување, се приближувало. Народот морал да се подготви. Тие не само што требало да веруваат туку и да постапат во согласност со тие уверувања. Бог им кажал што треба да прават, а сега тие морале да го направат тоа во согласност со верата. Принципот за кој пишувал апостол Јаков, иако во сосема поинаков контекст, многу добро се вклопува овде: „И така, верата, ако нема дела, сама по себе е мртва?“ (Јаков 2,17-20).

`Прочитајте го текстот 2. Мојсеева 13,1-16. Израелските првенци, по Божја благодат, биле поштедени за време на последното зло. Зошто оваа заповед била дадена за сите времиња, и што треба таа да значи за нас денес?`

Бог милосрдно ги заштитил семејствата на Израелците кои биле под крвта, затоа што тие, врз основа на својата вера, ги обележале нивните довратници. И сега дошле нови упатства од Господа, преку Мојсеј: „Посвети ми го секое првородено“ (2. Мојсеева 13,2). Овој закон важел за луѓето, како и за животните.

Начелото зад оваа заповед е дека сè му припаѓа на Бога, бидејќи Тој е наш Творец и Сопственик на сè што постои: „Господова е земјата и сè што ја исполнува, вселената и оние што живеат во неа“ (Псалм 24,1). „’Среброто е Мое и златото е Мое’ - вели Господ Саваот“ (Агеј 2,8). Израеловите првородени синови биле првите плодови на Божјите благослови, кои Тој им ги дал. Тие, исто така, биле знак на нивната целосна посветеност на Бога и разбирање дека сè што поседуваат доаѓа само од Него.

Исто така, овде ја гледаме идејата за искупувањето, за спасението. Првородените синови биле поштедени од смртта бидејќи биле покриени во крвта. Тие се откупени од смртта, како и сите оние кои се под Исусовата крв. Како што пишува и апостол Павле за Исуса: „Во Кого имаме откуп; и простување на гревовите“ (Колосјани 1,14).

Во меѓувреме, им биле дадени правила за тоа како треба да го извршат ова посветување во чест на своето ослободување од египетското ропство. Тие требало да жртвуваат животни, а своите синови да ги откупат (2. Мојсеева 13,12.13.15).

`Стихот 2. Мојсеева 13,16 зборува за тоа што требало да стават на своите раце и меѓу очите. На кој начин ова ја симболизира важната духовна вистина дека, колкава вера и да имаме, мораме и да постапуваме во согласност со таа вера?`

---

#### Додаток: Утрински стих

**Еве, јас сум мал:** Јов 40,4.
