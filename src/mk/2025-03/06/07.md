---
title: За натамошно проучување
date: 08/08/2025
---

Во книгата *Патријарси и пророци* од Елена Г. Вајт прочитајте го поглавјето со наслов „Излегувањето од Египет“, стр. 281-290 (оригинал).

Бог бил со Израелците и покрај тоа што имале толку малку вера. Тој сакал да ги води и да ги учи како да размислуваат и да се однесуваат како Негов избран народ. Трпеливо ги водел и ги упатувал на места каде што ќе наидат на помалку предизвици. Елена Г. Вајт објаснува: „Израелците... не знаеле многу за Бога и нивната вера во него била слаба, па би се уплашиле и би ја загубиле храброста. Не биле вооружени и не навикнале на војна; храброста им била ослабена од долгото робување, а освен тоа, со себе воделе жени, деца и добиток“ (Вајт, *Патријарси и пророци*, стр. 282 ориг.).

Во врска со Мојсеевата песна, во еден библиски коментар читаме: „Сигурноста на тој Божји искупителен чин во историјата нè уверува дека нема од што да се плашиме за иднината. Последната строфа се сосредоточува на идните непријатели со кои ќе се соочат (Израелците) при освојувањето на Ханан. Поради дејствувањето на Божјата моќна ’рака‘, за нив е речено: ’Нека онемат како камен‘ (2. Мојсеева 15,16). Кога се соочуваме со невозможности, кога ќе се почувствуваме притиснати во ќош и не знаеме по кој пат да тргнеме, можеме да најдеме сигурност во ’Мојсеевата песна‘, затоа што таа го слави споменот на еден голем настан во историјата на Божјиот народ“ (*Andrews Bible Commentary, „Exodus“;* Berrien Springs, MI: Andrews University Press, 2020), стр. 214).

**Прашања за разговор**

`1. Зошто толку често се наоѓаме во иста положба како и Евреите по нивното чудесно избавување од Египет, но пред предизвикот кај Црвеното Море? Односно, зошто, и покрај тоа што сме соочени со толку многу докази за Божјата добрина кон нас и за Неговата сила, сè уште толку лесно доживуваме, па дури и јавно го манифестираме недостатокот на вера?`

`2. Зошто фараонот продолжил да го гони Израел, дури и по сето она што се случило, вклучително и губењето на своите првородени синови? Како ова ни покажува колку е опасно за кој било од нас да стане закоравен во гревот (или спрема гревот)?`

`3. Иако сите одвреме-навреме се соочуваме со страшни икушенија, многумина од нас имале (и сè уште имаат) некои многу добри денови, некои многу убави моменти, кога ништо лошо не ни се случувало ниту нам ниту на нашите најблиски. Зошто тие моменти да не ги гледаме како доказ за Божјата благодат и заштита затоа што, во крајна линија, нам ни е јасно дека живееме на „непријателска“ територија? Со други зборови, зошто секогаш треба да се сеќаваме да го славиме Бога дури и во добрите времиња, со оглед на тоа дека никогаш не знаеме од какви неволји сме поштедени?`

---

#### Додаток: Утрински стих

**Бог ја знае мојата безумност:** Псалм 69,5.
