---
title:  Искуство
date:   08/08/2025
---

#### Специјална мисија: Болница

_од Ендру Мек Чесни_

Дмитриј Багал, руски мисионер кој живее во Германија, открил дека болницата е неочекувано мисионерско поле додека примал терапија за рак, кој се подоцна покажал како три бенигни тумори. Таму видел луѓе од сите слоеви на општеството – особено секуларни и пост-Христијански* луѓе, како и луѓе од нехристијански светски религии – како се мачат со тешки прашања за Бога.

Еден пациент примил шест циклуси хемотерапија и бил опериран во болницата во Минхен. Но, кога неговиот рак се вратил по шест недели, докторот не гледал смисла повторно да го отстранува. Човекот не можел јасно да размислува и едвај ја препознавал својата сопруга. Нејзината единствена желба, во меѓувреме, била да остане со својот сопруг во неговите последни денови во единицата за палијативна нега. Во погоден момент, Дмитриј ѝ дал на сопругата брошура за Бог и страдањето, и се помолил со парот. Молитвата ја расплакала сопругата.

Подоцна истиот ден, Дмитриј ѝ дал на жената примероци од книгите „Големата борба“ и „Копнежот на вековите“, велејќи дека книгите му донеле голема утеха нему и на многу други. Жената ги сакала книгите – но не бесплатно. Таа му дала 14 евра (15 американски долари), сите ситни пари што ги имала во чантата. Дмитриј верува дека тие двајца повторно ќе се сретнат, ако не на оваа Земја, тогаш на новата земја.

Дмитриј исто така запознал млад човек хоспитализиран поради непозната болест. Човекот, кој бил од Иран, ги прекинал студиите во Британија и долетал во Германија на лекување. Лекарите, сепак, не можеле да ја дијагностицираат неговата болест. Не можел да оди, па Дмитриј го туркал низ болничкиот двор во инвалидска количка речиси секој ден. Иако не бил израснат како христијанин, тој му дозволил на Дмитриј да се моли на Исус во негово име. Како што Дмитриј се молел ден по ден, младиот човек почнал да се опоравува. Набргу, можел да стои и да оди со помош. Двајцата разговарале на германски, но бидејќи младиот човек студирал во Британија, Дмитриј му дал англиски примерок од „Големата борба“. Месеци подоцна, Дмитриј сè уште се молел за него, негувајќи ги зборовите: „Но запомнете дека вие не го знаете и не можете да го измерите резултатот на верната работа“ (Елен Г. Вајт, Colporteur Ministry, стр. 114).

За време на своите две недели во болницата, Дмитриј подарил 20 примероци од „Големата борба“, како и други книги; дистрибуирал многу визит-картички со QR-кодови за преземање на книгата; и наполнил околу 10 од јавните полици за книги во болницата со книги.

„Многу семиња се посеани, и се молам тие да донесат плод“, вели тој. „Работиме под Божјо водство и резултатите ги оставаме на Него.“

*Пост-Христијанско општество е она во кое Христијанството повеќе не го зазема централното или доминантното место што некогаш го имало.
