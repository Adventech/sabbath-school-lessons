---
title: Марширање со вера
date: 06/08/2025
---

`Прочитајте го текстот 2. Мојсеева 14,13-31. И покрај недостатокот на вера, што направил Бог за Израелците?`

Бидејќи со сето срце верувал во Бога и во Неговата Реч, Мојсеј го охрабрувал народот. Тој изложил четири клучни подробности за справување со тешки ситуации:
1. „Не плашете се“ (2. Мојсеева 14,13). Првиот апел е да имаме доверба во Бога, бидејќи стравот само така може да се победи. Исаија нè потсетува на оваа вистина изјавувајќи дека верниците се во Божји раце и Тој ќе дејствува во нивна корист кога ќе го прифатат како свој Бог и Господар: „Не плаши се, зашто Јас сум со тебе; не вознемирувај се, зашто Јас сум Бог твој... Јас сум Господ, Бог твој; те држам за твојата десна рака, ти велам: ‘Не плаши се, Јас ти помагам’“ (Исаија 41,10.13).
2. „Застанете“ (2. Мојсеева 14,13). Да се „застане“ (или да се стои мирно; заб. на прев.) не значи само да престанете да мрморите и да очекувате големи работи, туку да се надевате во Бога и трпеливо да ја чекате Неговата моќна интервенција, бидејќи Тој сигурно ќе дејствува.
3. „Ќе видите како Господ ќе ве спаси денес“ (2. Мојсеева 14,13). За да расте нашата вера, важно е да го препознаеме Божјото водство и Неговата поддршка и да бидеме благодарни за Неговата ветена помош. „Да се види“ значи да се отворат нечии очи (затоа што неверувањето е слепо). Само Бог може да обезбеди победа, сигурност и спасение. Бог е секогаш на наша страна, се грижи за нас и ни го обезбедува она што ни треба во вистинското време.
4. „Господ ќе се бори за вас, а вие бидете спокојни“ (2. Мојсеева 14,14). Ова укажува на она што Бог ќе го направи: Тој лично ќе се бори за својот народ. Голгота е конечниот доказ за таа реалност, бидејќи на крстот Христос го победил сатаната за да ни даде вечен живот (Јован 5,24; Евреите 2,14; Откровение 12,10.11). Подоцна, дури и Египќаните признале дека Господ се борел за Израелците (2. Мојсеева 14,25).

Божјата заповед упатена до Мојсеј била јасна: „Нека одат“. Бог го откривал својот план на дејствување чекор по чекор: (1) Божјиот ангел и столбот од облак тргнале од предниот дел на израелскиот логор и застанале зад нив, заштитувајќи ги од египетската војска; (2) со вера Мојсеј морал да ја испружи раката над морето; (3) Господ ја разделил водата и ја исушил со силен ветер; и (4) резултатот бил тој што Израелците поминале безбедно низ средината на морето, на суво, на другата страна. Египќаните слепо ги гонеле, бидејќи не виделе дека Бог прави нешто извонредно за својот народ. Односно, тие не го виделе тоа додека не било предоцна, како што и признале во стихот 2. Мојсеева 14,25.

---

#### Додаток: Утрински стих

**Товарот на гревот е претежок:** Псалм 38,4.
