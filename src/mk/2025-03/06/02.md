---
title: Одете, поклонете му се на Господа
date: 03/08/2025
---

Ноќта за време на Пасха, божествениот суд паднал врз оние кои не биле покриени со крвта (2. Мојсеева 12,1-12). Никој не избегал благодарение на својата положба, образование, социјален статус или пол. Казната ги погодила сите семејства и поединци, од фараонот до робовите, па дури и првородените животни. Гордоста на Египет паднала во прашина.

`Прочитајте 2. Мојсеева 12,31-36. Какво чудно барање изнесува фараонот, токму во моментот кога им дава дозвола сите да си заминат?`

Колку е интересно што фараонот, говорејќи им на Евреите да одат и да му послужат на Бога, го додава ова барање: „Па и мене благословете ме!“

И мене благословете ме?

Зошто тој, владетелот на Египет, „бог“ на земјата меѓу својот народ, би барал такво нешто? Ова звучи како конечно да ја увидел моќта на еврејскиот Бог и посакал да извлече корист од тоа. Меѓутоа, како може Бог да го благослови кога бил потонат во бунт, тврдоглавост, грев и гордост? Се разбира, тој на крајот ја дал својата согласност, но тоа не било од потчинување на волјата на Јахве. Тоа било, всушност, поради поразот. Тој не се покајал – како што ќе откријат неговите подоцнежни постапки. Тој едноставно сакал да го запре пустошењето што го уништувало неговото кралство.

Фараонот бил понижен. И со оглед на трагичните околности предизвикани од најлошите од сите зла, тој му дал дозвола на Израел да го напушти Египет. Она што секој претходен пат одбивал да го одобри, без оглед на страдањата што неговите постапки му ги нанеле на народот, сега го дозволил.

А и египетскиот народ, се подразбира, копнеел Евреите да си заминат. Како што говореле: Ве молиме, одете, бидејќи „сите ќе изгинеме“.

Во меѓувреме, Бог се погрижил Израелците да не го напуштат Египет со празни раце, туку со работите што ќе им требаат за време на нивното патување, што на крајот ќе се покаже дека ќе потрае многу подолго отколку што очекувале. Египќаните им ги дале на Евреите овие драгоцени предмети само за што побрзо да си заминат надвор од земјата, но всушност тоа биле платите кои долго време им биле ускратувани за време на вековната ропска работа. И, секако, за Египќаните, таа цена за заминувањето на Евреите од нивната земја не била превисока.

`Колку пати сме се „покајале“ само поради последиците од нашите постапки, а не затоа што тие постапки сами по себе се погрешни? Зошто тоа не е вистинско покајание? Како можеме да научиме да жалиме и за оние гревови за кои, во извесна смисла, сме „се извлекле“, барем краткорочно?`

---

#### Додаток: Утрински стих

**Признавањето заслужува милост:** Мудри изреки 28,13.
