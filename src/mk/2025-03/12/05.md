---
title: Божјото самооткривање
date: 17/09/2025
---

`Прочитајте го текстот 2. Мојсеева 34,1-28. Како Бог му ја открил својата слава на Мојсеј?`

Мојсеј морал да земе со себе две камени плочи, исти како оние што ги скршил (2. Мојсеева 32,19). Тој требало да се сретне со Господа по седми пат на гората Синај. Неговите претходни одења на гората се спомнати во следните стихови: (1) 2. Мојсеева 19,3.7; (2) 2. Мојсеева 19,8.14; (3) 2. Мојсеева 19,20.25; (4) 2. Мојсеева 20,21; 2. Мојсеева 24,3; (5) 2. Мојсеева 24,9.12-18; 2. Мојсеева 32,15; (6) 2. Мојсеева 32,30.31. Тргнал на пат рано наутро.

Сега тој бил подготвен за тој славен увид во Божјиот карактер. Убавината на Божјиот карактер најдобро се доловува со Божјото неверојатно самооткривање. Тоа е најважниот опис на Бога, кој го прикажува токму онаков каков што Тој е. Тоа е златната нишка што се провлекува низ целата Библија (4. Мојсеева 14,18; Неемија 9,17; Псалм 103,8; Јоил 2,13; Јона 4,2). Тоа Господово откровение е „Јован 3,16 од Стариот завет“. На клучни места, библиските писатели го применуваат, повторуваат и го прошируваат ова самооткривање на живиот Бог, бидејќи Божјиот карактер мора правилно да се разбере.

По добивањето на ова извонредно, единствено и неспоредливо објаснување за Божјето име, Мојсеј му се поклонил во чин на обожавање на Господа. Кога, макар и само со бегол поглед ќе ја согледаме Божјата љубов, благодат, милост, сочувство, добрина, верност, простување, светост и правда, и ние стануваме привлечени кон Него. Токму кога ќе го согледаме сето тоа и ќе почувствуваме восхит кон Неговите извонредни доблести, почнуваме да Го сакаме со љубов што нè наведува да Му служиме и да Му бидеме послушни. Затоа што Тој нè љуби, за возврат, и ние Негo го сакаме (1. Јованово 4,19).

Во тоа самооткривање, Бог го уверува Мојсеј дека ќе изврши чудесни дела за Својот народ и ќе го одведе во Ветената земја. Тој го обновува својот завет со нив, ветувајќи дека и другите народи ќе го видат Неговото величество и Неговите чудесни дела. „Еве, воспоставувам завет со тебе: пред целиот народ твој ќе извршам чуда какви што не биле направени по целата земја и кај ниеден народ; и ќе ги видат сите луѓе, меѓу кои си и ти, делата Господови, бидејќи страшно ќе биде она што ќе го направам за тебе“ (2. Мојсеева 34,10).

Меѓутоа, Израелците морале да му бидат послушни на Бога и да ги следат десетте јасни одредби за да ја обезбедат својата благосостојба. Бог, исто така, побарал од Мојсеј да ја запише содржината на тој завет, кој веќе бил прекршен (2. Мојсеева 34,27.28).

---

#### Додаток: Утрински стих

**Божјето водство:** Псалм 105,43-45.
