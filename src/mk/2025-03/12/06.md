---
title: Мојсеевото лице кое светело
date: 18/09/2025
---

`Прочитајте го текстот 2. Мојсеева 34,29-35. Што довело до тоа лицето на Мојсеј да светли?`

Откако Бог му го открил Својот карактер полн со љубов, Мојсеј слегол во израелскиот логор со лице кое блескало. Дали Мојсеј на почетокот бил свесен дека лицето му свети? Не, тој воопшто не го знаел тоа. Колку човекот е поблизу до Господа, толку повеќе станува свесен за своите несовршености наспроти Божјата светост.

Која била причината за преобразбата на Мојсеј, која довела до тоа неговото лице да стане блескаво? Причината не била едноставно во тоа што тој бил во Божјо присуство, бидејќи тој бил со Господа и претходно во неколку наврати, но неговото лице не светело по тие средби. Меѓутоа, кога никогаш не би бил во Господовото присуство, неговото лице никогаш немало ни да заблеска. Дури кога ја разбрал Божјата добрина и љубезност, кога целосно се отворил пред Бога поради убавината на Неговиот карактер, Мојсеј се преобразил и неговото лице почнало да свети. Нашето срце и нашиот ум можат да доживеат промени кога ќе му се предадеме на Бога и ќе му дозволиме да биде Господар и Цар на нашиот живот.

`Прочитајте 2. Коринтјани 3,18. Како Исус може постепено да ве преобрази во својот лик?`

Апостол Павле го споредува блескавото лице на Мојсеј со Исуса Христа и вели дека Исусовата слава (во која се олицетврени Божјиот закон и благодатта) ја надминува славата на Мојсеевиот закон. Христос, заедно со неговиот закон, може да биде врежан во нашиот карактер само тогаш кога ќе го насочиме нашиот поглед кон Исуса (Евреите 3,1; Евреите 12,2) и само со силата на Божјиот Дух (2. Коринтјани 3,12-18).

Мојсеј е наш пример, кој покажува што може Бог да направи за нас кога ќе му дозволиме да го промени нашиот карактер и да нè обликува во Неговиот божествен лик. На ова мисли Павле кога зборува за одењето во „нов живот“ (Римјаните 6,4).

`Кои делови од вашиот карактер треба подобро да го одразуваат Божјиот карактер? Веројатно секој дел, зар не? Меѓутоа, како сосредоточеноста на Крстот и неговото значење може да ви даде охрабрување и сигурност во спасението?`

---

#### Додаток: Утрински стих

**Бог е мој штит:** Мудри изреки 30,5.
