---
title:  Искуство
date:   19/09/2025
---

#### Засекогаш најдобриот пријател на Баатка

_од Ендру Мек Чесни_

Баатка се почувствувал многу осамено во Монголија. Често стоел покрај прозорецот од својот дом, гледајќи надвор во потрага по вистински пријател кој ќе биде со него засекогаш.

Срамежливото и тивко 14-годишно момче било единствениот син во семејството. Татко му постојано бил на работа. Мајка му имала ментални проблеми и поминувала по еден месец во болница секоја година. Баатка се чувствувал многу осамено. Помислувал дури и на смртта.

Тогаш една братучетка Дуги го поканила да појде со неа во Адвентистичката црква во главниот град Улан Батор. „Дојди во црква,“ му рекла таа. „Таму ќе се случи нешто интересно.“

Баатка отишол затоа што бил осамен. Не слушнал ниту збор од проповедта. Микрофонот не работел поради проблеми со електричната енергија, а тој имал оштетен слух што му отежнувало да го слушне проповедникот. Но, му се допаднале членовите на црквата. Тие се насмевнувале и го прифатиле. Се однесувале со него како со пријател. Му се допаднало и пеењето. Црквата му предизвикувала морници, па се вратил и следната сабота за повторно да ги почувствува морниците.

Членовите на црквата зборувале за Бог како за свој најдобар пријател.

„Бог може да биде твојот засекогаш најдобар пријател“, му рекол некој на момчето.

„Никогаш нема да бидеш сам“, рекол друг.

Баатка се прашувал дали Бог е реален. Не можам да Го видам. Може ли навистина да ми биде пријател? – размислувал.

Од тогаш почнал да оди во црква секоја сабота. Црквата станала единственото позитивно место во неговиот живот, а нејзините членови станале негово семејство. Животот добил смисла, и Баатка пронашол желба за живот.

Малку по малку, Баатка почнал да верува дека Бог е реален. Иако неговите уши не го слушале, неговото срце го слушнало Божјиот глас. Бог станал негов засекогаш најдобар пријател, трансформирајќи го неговиот ум и менувајќи го неговиот живот.

Денес, Баатка Оргил има 31 година и е нова личност во Бога. Некогаш тивкото и срамежливо момче сега е пионер на Глобалната мисија, основајќи цркви во непокриени области на Монголија. „Сакам да споделувам како мојот живот се промени“, вели тој. „Сакам да им помагам на луѓето како мене. Затоа служам како мисионер.“

Баатка, кој е оженет и има две деца, вели дека некогаш мислел оти Бог избира само талентирани луѓе да бидат мисионери.

„Но, сега разбирам дека Тој ги избира само вистинските луѓе“, вели тој.

„Иако јас не верував во себе, Бог веруваше во мене. Ако Бог можеше да верува во мене – сакам и јас да верувам во Него.“
