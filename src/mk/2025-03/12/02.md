---
title: Шаторот за состанок
date: 14/09/2025
---

`Прочитајте го текстот 2. Мојсеева 33,7-11. Зошто Бог побарал од Мојсеј да го изгради шаторот за состанок?`

Не смееме да го мешаме „шаторот на средбата“ (направен надвор од израелскиот логор) со светилиштето (скинија, табернакл), кое подоцна било подигнато и поставено во центарот на логорот. Не знаеме колку често Мојсеј се консултирал со Бога во тој шатор за состанок. Но, едно нешто сигурно знаеме: овие средби меѓу Мојсеј и Бога довеле до блиско пријателство меѓу нив. „И тогаш Господ зборуваше со Мојсеј лице в лице, како што човек зборува со пријателот свој“ (2. Мојсеева 33,11). Пријател е личност со која можеме да се советуваме и отворено да разговараме за речиси сè, а во која можеме да имаме доверба дека никогаш нема да им го открие тоа на другите. Пријателот е најубавото нешто што можеме да го имаме и најубавото нешто што можеме да бидеме.

Како што е запишано во текстот 2. Мојсеева 19-34, сторијата за Мојсеј е многу поучна во поглед на тоа како Бог гo преобразува нашиoт живот. Како Бог изградил однос со овој извонреден водач? Проучувањето на Мојсеевиот живот покажува како тој растел во своето знаење не само за Божјата сила, туку и за Неговата љубов и карактер. Тоа е клучна компонента на односот со Бога.

Пред да дојде на гората Сион, Бог моќно го користел Мојсеја, дури и додека го подготвувал за таа посебна водечка улога. Во мадијамската земја, додека се грижел за овците, Бог го вдахнал да напише две книги: Книгата за Јов и 1. Книга Мојсеева (Битие). И тогаш, за време на драматичниот настан кај грмушката што горела, Тој го повикал да го изведе Израел од Египет. Мојсеј го видел поразот на египетските богови и моќната египетска војска во Црвеното Море. Во текот на многу седмици посматрал како Бог го води Израел од Египет до Синај. По искуството што довело до тоа неговото лице да блеска, тој го водел Израел уште 39 години до границите на Ветената земја. Библиската порака потврдува дека Мојсеј бил верен Божји слуга (5. Мојсеева 34,5; Исус Навин 1,1), непоматена светлина во темнината, пример на пророк со кој другите ќе се мерат (5. Мојсеева 18,15.18). Тој бил носител на промените, иако народот не секогаш ги следел неговите упатства и зборови. Но кога го слушале, напредувале.

`И ние можеме да учиме од Мојсеј, бидејќи неговата извонредна животна приказна ни кажува што може Бог да направи кога ќе му дозволиме да нè менува. Кои биле некои пресвртни точки во вашето одење со Бога кога сте го препознале Неговото моќно дејствување во вашиот живот?`

---

#### Додаток: Утрински стих

**Послушност:** Псалм 119,33.
