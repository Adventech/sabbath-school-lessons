---
title: За да можам да Те запознаам
date: 15/09/2025
---

`Прочитајте 2. Мојсеева 33,12-17. Што барал Мојсеј од Господа да го научи? Зошто барал Божјото присуство да им го покажува патот?`

Мојсеевиот раст во Господа бил постојан. Тој сè повеќе Му се приближувал и се обидувал да се усогласи со Неговиот лик. Еден ден додека разговарал со Бога во шаторот за состанок, тој одеднаш сфатил дека не Го познава и изговорил посебна молитва: „Покажи ми ги Своите патишта, за да Те сфатам“ (во други преводи *запознаам; заб на прев.*; 2. Мојсеева 33,13). Мојсеј бил свесен за својата длабока потреба да го разбере Бога на едно ново ниво. Открил дека колку повеќе Го запознава Господа, толку повеќе бил свесен дека не Го познава доволно. Тој ја препознал својата потреба и сакал со сето свое срце подобро да Го запознае. И Бог со задоволство ја исполнил таа желба на Мојсеј.

Гледајќи ги досегашните искуства на Мојсеј, можеме да видиме како тој стапувал во сѐ подлабок, потесен меѓусебен однос со Господа, и како духовно растел.

Прво, Мојсеј „се искачи кај Бога“ (2. Мојсеева 19,3) на планината. Потоа излегол „на врвот од планината“ (2. Мојсеева 19,20), а подоцна се приближил до облакот, „густиот облак, каде се наоѓаше Бог“ (2. Мојсеева 20,21).

Во друга пригода, „Мојсеј влезе среде облакот“, каде што се наоѓал Бог, и останал со Господа 40 дена и 40 ноќи (2. Мојсеева 24,18). Во текот на тие 40 дена, Бог му дал на Мојсеј два драгоцени дара: (1) Декалогот, кој Сам Бог го напишал на две плочи што Самиот ги издлабил (2. Мојсеева 24,12), и (2) упатства за тоа како да се направи и опреми светилиштето (видете го текстот 2. Мојсеева 25-31).

А потоа поминал уште 40 дена и ноќи со Господа, посредувајќи за грешниците (2. Мојсеева 32,30-32; 5. Мојсеева 9,18).

Но и покрај сето ова, Мојсеј сè уште сакал поконкретно да го знае Божјиот карактер, и Бог наскоро му дал посебни сознанија за да разбере кој е Тој. Тоа знаење по коешто копнеел Мојсеј не било само интелектуално разбирање на Бога, туку практично познавање на Неговата личност.

Не е ни чудо што Исус, векови подоцна, рекол: „А животот вечен е тоа, да Те познаат Тебе Единиот вистински Бог, и испратениот од Тебе Исус Христос“ (Јован 17,3). Има ли подобар начин Бог да им се открие себеси на луѓето од тоа и самиот да стане човек?

`Дали го познавате Бога или само знаете нешто за Него? Која е клучната разлика меѓу овие две работи?`

---

#### Додаток: Утрински стих

**Радост:** Псалм 5,11.
