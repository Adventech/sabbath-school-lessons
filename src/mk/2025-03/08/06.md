---
title: Законот како Божјо ветување за нас
date: 21/08/2025
---

`Прочитајте Римјаните 3,20-24. Бидејќи Павле е мошне јасен во врска со тоа дека не можеме да се спасиме со држење на Десетте заповеди, тогаш каква улога треба да имаат заповедите во нашиот живот?`

Еврејскиот израз *dabarim*, кој во Мојсеевите списи е употребен за да се опишат Десетте заповеди (2. Мојсеева 34,28; 5. Мојсеева 4,13; 5. Мојсеева 10,4), не значи буквално „заповеди“, туку „зборови“. Тој „збор“, *дабар* (еднина), може да значи и „ветување“. Затоа, на многу места (1 Царевите 8,56; 2. Летописи 1,9; Неемија 5,12.13; 5. Мојсеева 1,11; 5. Мојсеева 6,3; 5. Мојсеева 9,28; Исус Навин 9,21; Исус Навин 22,4; Исус Навин 23,5), зборот *dabar*, било како именка или како глагол, се преведува така што изразува идеја за ветување.

Еленa Г. Вајт нуди еден интересен увид во врска со улогата на Декалогот: „Десетте заповеди... се десет ветувања“ (Ellen G. White Comments, *The SDA Bible Commentary*, том 1, стр. 1105). Декалогот би требало да се сфати како збир на Божји ветувања кои ќе нè изведат на вистинскиот пат, за Тој да може да прави прекрасни работи за нас. Но, ние мора да ги послушаме.

`Прочитајте Римјаните 10,4. Како треба да ја разбереме изјавата на Павле дека Христос е „свршетокот“ (или во други преводи „крајната цел“; заб. на прев.) на законот?`

Павле тврди дека Исус Христос е *телос* на законот, но не во смисла дека Христос го укинува законот или го отфрла. Тоа, всушност, значи дека Христос е целта и смислата на законот, а не дека Неговата жртва на помирување го поништува важењето и вечната природа на законот.

Напротив, Павле зборува за важноста на законот, за неговата легитимност и неговиот траен авторитет (Римјаните 3,31; 1. Коринтјани 7,19; Галатјаните 5,6). Значењето на зборот *телос* е првенствено целисходно и насочено кон целта, а не е поврзано со времето. Христос е клучот за откривање на вистинската смисла и цел на Божјиот закон. Затоа, не би било исправно да се каже дека Христос го поништил, го заменил или укинал законот. Христос е целта на законот, Оној на кого законот упатува/укажува.

`Како законот ни укажува на Исуса? Односно, што ни открива законот за нас самите, што навистина би требало да нѐ упати на Исусa?`

---

#### Додаток: Утрински стих

**Неговата крв е пролеана за мнозина:** Матеј 26,28.
