---
title: Дарот на Декалогот
date: 19/08/2025
---

`Прочитајте го текстот 2. Мојсеева 20,1-17. Кои се принципите на Декалогот и како е организиран?`

Забележете дека Декалогот не започнува со заповедите, туку со Божјото благодатно дејствување во полза на неговиот народ:

„Јас сум Господ, Бог твој, Кој те изведе од земјата египетска, од домот на ропството“ (2. Мојсеева 20,2). Господ најпрвин ја покажува својата благодат на тој начин што му дава слобода и спасение на Израел, па дури потоа ја открива својата волја. Овие заповеди требало да се држат од љубов и благодарност за она што Бог го направил за нив.

Божјиот клучен резимирачки збор за Декалогот е „љубовта“ (Римјаните 13,10). Најголемата заповед е заповедта за љубовта, која се изразува на два начина – како љубов кон Бога (5. Мојсеева 6,5) и љубов кон ближниот (3. Мојсеева 19,18).

Во првите четири заповеди, Декалогот укажува што значи да се сака Бог. Во следните шест заповеди, законот укажува на тоа што значи да го сакаш својот ближен. Декалогот започнува со почитување на Бога над сè друго (вертикална љубов) и продолжува со почитување на другите (хоризонтална љубов):
1. Длабока почит и оддавање чест нa Бога, на тој начин што Му го даваме првото и највисокото место во секоја ситуација во нашиот живот (првата заповед);
2. Почитување и зачувување на Божјата единствена положба, без да дозволиме Тој да биде заменет со каков било идол во каков било облик, без разлика дали е физички, симболичен или духовен. Нашите најчисти наклоности му припаѓаат на Господа (втората заповед);
3. Длабоко почитување на Божјото име – Неговиот углед и карактер (третата заповед);
4. Почитување на Неговиот ден за одмор и богослужба – сабота (четвртата заповед);
5. Почитување на родителите (петтата заповед);
6. Почитување на животот (шестата заповед);
7. Почитување на бракот (седмата заповед);
8. Почитување на чиј било имот (осмата заповед);
9. Почитување на угледот на другите (деветтата заповед);
10. Почитување на самиот себе на таков начин за да не можат никакви себични желби да го нарушат нашиот карактер (десетта заповед).

`Како што рекол самиот Исус: „Ако ме љубите, ќе ги пазите моите заповеди“ (Јован 14,15; видете и 1. Јованово 4,20.21). Значи, вистинската послушност е едноставно израз на љубов и благодарност кон Исуса, љубов што најсилно се манифестира преку начинот на кој се однесуваме кон нашите ближни.`

---

#### Додаток: Утрински стих

**Простете, и ќе ви биде простено:** Лука 6,37.
