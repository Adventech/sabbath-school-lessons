---
title: На гората Синај
date: 17/08/2025
---

`Прочитајте го текстот 2. Мојсеева 19,1-8. Што им ветил Бог таму, во подножјето на планината Синај?`

Бог ги довел Израелците до гората Синај, каде што набргу ќе им ги даде Десетте заповеди (Декалогот). *Џебел Муса* (височина: 2.285 метри) е веројатно местото на Мојсеевите повторени средби со Бога (на пр., 2. Мојсеева 3,1; 2. Мојсеева 19,2; 2. Мојсеева 24,18), а многу подоцна, и пророкот Илија се сретнал тука со Господа (1. Царевите 19,8). Тоа е истата гора каде што Бог го повикал Мојсеј да го изведе Израел од Египет (2. Мојсеева 3,1.10). Во таа пригода, Бог му открил на Мојсеј дека, заедно со ослободениот Израел, ќе Му се поклони токму на тоа место, што ќе му биде знак дека Бог на „Аврам, Исак и Јаковов“ е Тој што ги води (2. Мојсеева 3,12).

По два месеци патување, Израелците стигнале до Синај (2. Мојсеева 19,1), каде што ќе останат околу една година (споредете 2. Мојсеева 19,1 со 4. Мојсеева 10,11.12). Во текот на таа година биле донесени многу закони, како што е опишано во текстовите: 2. Мојсеева 19-40; 3. Мојсеева 1-27 и 4. Мојсеева 1,1-10,10. Престојувањето на Израел во подножјето на планината Синај е централниот дел од наративот што се наоѓа во петте Мојсееви книги. Врз основа на тоа, тие станале Божји избран народ, единствениот народ кој не потонал во паганство и идолопоклонство.

Значи, Бог презема иницијатива и воспоставува завет меѓу Себе и Израел. Под услов народот да биде послушен и да одржува врска со Него, Бог ветува дека тој ќе ги направи посебно богатство, царско свештенство, свет народ.

Да се биде свет народ значи да се биде посветен на Бога и да се открива Неговиот карактер на другите, особено на околните народи. Тие, исто така, биле повикани да дејствуваат и како свештеничко царство, кое ќе ги поврзува другите луѓе со Бога, ќе ги доведе до Него и ќе ги учи за Неговите патишта и закони. Тие требало да бидат посебно Божјо богатство, бидејќи Тој сакал Израел да биде каналот преку кој светот ќе биде осветлен со знаењето за Него и за Неговиот карактер.

Овој завет претставувал официјално воспоставување однос помеѓу Бога и Неговиот народ. Општата формула на заветот, со мали варијации во различни текстови, е: „Ќе ве земам за свој народ и ќе ви бидам Бог“ (видете: 2. Мојсеева 6,7; 3. Мојсеева 26,12; Еремија 24,7; Еремија 31,33; Евреите 8,10; Откровение 21,3).

`Замислете да сте Божјо „посебно богатство“! Кои посебни привилегии би ги опфаќало тоа? Кои конкретни одговорности би ги имале?`

---

#### Додаток: Утрински стих

**Јас признавам, и Ти простуваш:** Псалм 32,5.
