---
title: Подготовка за дарот
date: 18/08/2025
---

`Прочитајте го текстот 2. Мојсеева 19,9-25. Како Бог го подготвувал Израел да ги прими Десетте заповеди?`

Бог дал конкретни упатства за тоа што требало да прават Израелците во рамките на подготовката за давање на законот на Синај. Надворешната чистота што се барала од нив, требало да ја одразува нивната целосна посветеност на Бога. Тие требало да бидат подготвени за претстојната величествена манифестација на Господовата слава. А тоа било придружено со „загрме и молњи засветкаа, и настана густ облак над планината, и затруби труба со многу силен глас, така што затрепери сиот народ, кој беше во логорот“ (2. Мојсеева 19,16).

Декалогот (Десетте заповеди) ја претставува сржта на Божјото откровение и библиската етика. Таа ја сочинува суштината и темелот на божествените стандарди за целото човештво. Неговите принципи се вечни и сеопфатни.

Според библискиот извештај, Декалогот го објавил Бог (2. Мојсеева 19,19; 2. Мојсеева 20,1; 5. Мојсеева 5,4.5.24) а Тој и го напишал (2. Мојсеева 24,12; 2. Мојсеева 31,18; 5. Мојсеева 5,22). На Мојсеј му бил даден двапати како посебен *дар* (2. Мојсеева 32,19; 2. Мојсеева 34,1; 5. Мојсеева 10,1.2).

Во 2. Мојсеева, Декалогот се нарекува „сведоштво“ (еврејски: *’edut*; 2. Мојсеева 31,18); или „зборови на заветот“ (еврејски: *dibre habberit*; 2. Мојсеева 34,28). Во 5. Мојсеева, овие зборови биле напишани на „камените плочи, плочите на заветот“ (5. Мојсеева 9,9.11.15). Меѓутоа, ниту една книга на еврејски јазик не го користи терминот „Десет заповеди“ (еврејски: *mitzvot*, „заповеди“). Наместо тоа, трипати ги нарекуваат „десет збора“. Еврејскиот израз е *’aseret haddebarim*, од *dаbar*, што значи „збор, реченица, материја, предмер, говор, сторија, ветување, исказ“ (видете: 2. Мојсеева 34,28; 5. Мојсеева 4,13; 5. Мојсеева 10,4).

Постојат две верзии на Декалогот со многу мали разлики. Првата е забележана во 2. Мојсеева 20,1-17, а втората во 5. Мојсеева 21,3-21. Втората верзија, што Мојсеј им ја пренел усно на Израелците, настанала речиси четириесет години по Синај, непосредно пред народот да влезе во Ветената земја (5. Мојсеева 1,3.4; 5. Мојсеева 4,44-47). Овие околности ги објаснуваат ситните разлики меѓу нив.

Кога Павле, резимирајќи, го претставил законот како љубов, тој цитирал од Декалогот (Римјаните 13,8-10). Љубовта е, навистина, резиме на Божјиот закон, бидејќи Тој е Бог на љубовта (1. Јованово 4,16).

`Како ја разбирате оваа идеја дека Десетте заповеди се израз на Божјата љубов? Што значи тоа? Како се открива Божјата љубов во нив?`

---

#### Додаток: Утрински стих

**Тој нема да се сеќава на нашите гревови:** Исаија 43,25.
