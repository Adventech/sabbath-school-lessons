---
title: Различните улоги на Божјиот закон
date: 20/08/2025
---

Божјиот закон го открива Божјиот карактер – покажува кој е Тој. Како што Бог е свет, праведен и добар, таков е и Неговиот закон. Павле тврди: „Затоа законот е свет, и заповедта света, и праведна и добра“ (Римјаните 7,12).

Во Библијата се гледа на Божјиот закон во многупозитивна светлина (Матеј 5,17.18; Јован 14,15; 1. Коринтјаните 7,19). Може да се пишува поезија за законот (како што е Псалм 119), може да се пее за него (Псалм 19) и може да се размислува за него дење и ноќе (Псалм 1,2; Исус Навин 1,8). Законот ни помага да се заштитиме од злото и ни дава мудрост, разбирање, здравје, благосостојба и мир (5. Мојсеева 4,1-6; Мудри изреки 2-3).

1. Божјиот закон е како ограда која создава голем слободен простор за живот и нè предупредува дека над одредена точка нè демнат опасности, проблеми, компликации, па дури и смрт (1. Мојсеева 2,16.17; Јаков 2,12).

2. Законот е исто така патоказ што упатува на Исуса – Оној кој ни ги простува нашите гревови и го менува нашиот живот (2. Коринтјани 5,17; 1. Јованово 1,7-9). На тој начин, тој, како *paidagogos*, старател/чувар, нè води кон Христа (Галатјаните 3,24).

`Прочитајте го текстот Јаков 1,23-25. Што кажува тој и како овие зборови ни помагаат да сфатиме каква улога има законот и колкава е неговата важност, и покрај тоа што тој не може да нè спаси?`

Огледалото може да ги открие вашите мани, тоа е точно. Но, во огледалото нема ништо што може да ги поправи. Огледалото укажува на проблемите, но не дава решение за нив. Исто е и со Божјиот закон. Обидот да се оправдаме пред Бога со држење на законот, би бил како упорно да гледаме во огледалото со надеж дека тоа, порано или подоцна, ќе направи да исчезнат нашите мани.

Бидејќи се спасуваме со вера а не со дела – вклучувајќи ги и делата на законот – некои христијани тврдат дека законот е укинат и дека повеќе не мораме да го држиме. Се разбира, имајќи предвид дека самиот закон е она што го дефинира гревот – „Зашто и похотата не би ја познал, ако Законот не велеше: ’Не биди похотлив!‘“ (Римјаните 7,7) – ова тврдење претставува огромна и страшна заблуда за односот меѓу законот и евангелието. Токму постоењето на законот е причината поради која ни треба евангелието.

`Колку сте биле успешни во своите обиди да го држите Божјиот закон? Дали сте биле доволно успешни за да можете да го засновате вашето спасение на тоа? Ако не можете на тоа воопшто да се потпрете, зошто ви е потребно евангелието?`

---

#### Додаток: Утрински стих

**Откупени сме со Неговата крв:** Ефесјаните 1,7.
