---
title:  ВРЕМЕ ЗА УЧЕЊЕ ЗА ПРИОРИТЕТИТЕ
date:   15/12/2020
---

Подемите и падовите во искуството на Израелците со Бога биле тесно поврзани со начинот на кој тие се однесувале кон саботата. Бог, на нивната неподготвеност да ја почитуваат саботата, видел знак дека Тој не им е битен во животот (Еремија 17,19-27). Обновената посветеност на саботата исто така била дел од нивното обновување – показател дека приоритетите се правилно поставени. Исаија 58 глава прикажува еден интересен контраст.

`Прочитајте го текстот Исаија 58,1-14. Што му кажува Бог на својот народ овде, а е важно и за нас денес?`

Израелците јавно покажувале дека се Божји следбеници – за време на богослужението и за време на постот – но начинот на кој живееле по богослужението покажувал дека тие само механички го правеле она што е правилно. Немало искрена, сесрдна посветеност на Божјиот закон.

Исаија во 58. глава продолжува да открива што Бог навистина очекува од својот народ.

Но, тоа не е сѐ. Прочитајте го текстот Исаија 58,13.14. Зошто Бог на крајот на една таква глава се сосредоточува на саботата? Пророкот тука користи изрази слични на оние во остатокот од оваа глава. Чувај се да не ги исполнуваш „желбите на твоето срце“; не иди по „своите патишта“; избегнувај го злото „да им угодуваш на своите грешни желби и да празнословуваш“ – предупредува пророкот. Со други зборови, саботата не е време за рутинско пристапување на богослужението, додека ние продолжуваме да се занимаваме со сопствените мисли и да водиме живот кој нема никаква врска со богослужението. Саботата треба да биде „милина“ и да се направи „свет ден Господов“. Во контекст на остатокот од таа глава, суштината на саботата е уживање во учењето за Божјиот карактер и за Неговите намери, а потоа однесување во согласност со тој карактер и намери во односот кон другите. Не е доволно само да знаеме како да ја испочитуваме формата на празнувањето на саботата. Учењето мора да влијае на животот. Саботата е време за учење за приоритетите и за живеењето во согласност со приоритетите.

`Дали уживате во саботата? Ако не, што можете да направите за да го промените тоа? Дали сте ја спознале „славата“ на саботата? Разговарајте со останатите во вашата саботношколска класа што би можело тоа да значи. Бидете колку што е можно попрактични.`
