---
title:  ВРЕМЕ ЗА ПОВТОРНИ ОТКРИТИЈА
date:   14/12/2020
---

Кога од Мојсеја било побарано да ги изведе Израелците од Египет, било јасно дека тие ја изгубиле својата перспектива како Божји деца. Им било потребно повторно да откријат кој е Тој Бог кој ги повикува да Му служат и кој има толку многу ветувања за светла иднина. Саботата била клучно поучно искуство на тоа патување со повторни откритија. Таа, исто така, станала јасен знак за останатите народи за посебниот однос што постоел меѓу Бога и тој народ. Искуството со маната детално го прикажува начинот на кој Бог го поучувал народот.

`Според текст 2. Мојсеева 16,14-29, кои поуки требало да ги научат Израелците?`

Бог за Израелците го обезбедил чудото со маната, давајќи им точно онолку храна колку што им било потребно за секој ден. Ако им давал повеќе од таа количина, можеби и би заборавиле Кој се грижи за нив. Така Бог секој ден го повторувал тоа чудо и тие сфатиле дека Тој се грижи за нив. Меѓутоа, ситуацијата со саботата била поинаква, токму како што и тој ден требало да биде поинаков. Сега се случувале две чуда: двојно количество храна во петок, кое не се расипувало преку ноќ. Тоа ја оставало саботата слободна, така што Израелците имале време да му се восхитуваат на тој Бог кој ги избавува, и повторно да откријат што значи да се биде Божји народ.

Израелците требало да јадат мана 40 години (2. Мојсеева 16,35). Освен тоа, Бог го упатил Мојсеја да сочува гомер мана за да се потсетува народот на тоа како Тој ги хранел во пустината (2. Мојсеева 16,32.33). Тоа требало да биде и потсетник на посебното искуство што го имале во саботниот ден. Имало и други прилики во кои Бог на Израелците јасно им давал до знаење дека саботата е посебна.

Саботата била начин на кој Бог им помогнал на Израелците повторно да го откријат својот идентитет и својот Бог. Биле повикани да ја почитуваат и празнуваат саботата, но сето тоа било во контекст на развивање на подлабоко разбирање на карактерот на нивниот Создател и градeње на траен однос заснован на ветување.

`Замислете дека разговарате со некој тинејџер кој саботата ја смета за „здодевна“. Тој ја почитува само затоа што Библијата и неговите родители велат дека мора. Кои предлози вие би му ги дале за да му помогнете (повторно) да ја открие саботата како позитивно искуство во учењето?`
