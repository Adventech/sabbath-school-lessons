---
title:  ВРЕМЕ ЗА НАОЃАЊЕ РАМНОТЕЖА
date:   16/12/2020
---

Исус го почитувал и воздигнувал Божјиот закон (Матеј 5,17.18). Меѓутоа, Тој исто така го доведувал во прашање начинот на кој верските водачи го толкувале тој закон. Но, ниеден од предизвиците што им ги упатувал не се заканувал толку на нивниот вообичаен поредок колку Неговиот начин на празнување на саботата. Синагогите не пропуштале саботата да ја направат прилика за учење – Тората се читала и толкувала без грешка. Книжевниците и фарисеите го познавале словото на законот. Меѓутоа, Исус одел многу подлабоко во поучувањето на своите следбеници во текот на саботниот ден.

`Прочитајте ги текстовите Матеј 12,1-13 и Лука 13,10-17. Врз основа на овие настани, на што го учел народот во своето време, а и нас денес?`

Полемиките во врска со Исусовото лечење во саботите довеле до важни духовни расправи за природата на гревот, причините за празнувањето на саботите, односот меѓу Исус и Oтецот, и за природата на Исусовиот авторитет.

Исусовиот став кон саботата може соодветно накратко да се искаже со нашиот стих што треба да го запомниме за оваа седмица: „И им рече: 'Саботата е воспоставена заради човекот, а не човекот заради саботата. Така, Човечкиот Син е Господар и на саботата'“ (Марко 2,27.28). Сакал да нагласи дека саботата не би требало да биде товар. Таа е „направена“ (создадена) како единствена прилика луѓето да дознаат нешто за карактерот на Бога кој ја создал саботата и да учат од сопственото искуство, вреднувајќи го делото на Неговото создавање.

Исус со своите постапки поттикнувал прашања и со тоа ги поттикнувал своите ученици, еврејските водачи и народните маси подлабоко да размислуваат за Светото писмо, и за тоа колку им значат нивната вера и Бог воопшто. Секој од нас лесно може да се заплетка во правилата и прописите, кои сами по себе не се лоши, но лошо е ако станат цел сама по себе, наместо да бидат средство кое води до целта – а таа цел би требало да биде познавање на карактерот на Богa, на кого му служиме. Тоа, тогаш не води кон послушност кон Него, заснована на нашата доверба во заслугите на Христовата праведност за нас.

`Што е со вашето празнување на саботата? Дали сте ја претвориле во ден кога ова или она не смее да се работи, наместо во време кога навистина наоѓате одмор во Господа и подобро Го запознавате? Ако така, како можете да се промениме за да примите повеќе од она што Бог ви го наменил?`
