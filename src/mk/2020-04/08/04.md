---
title:  МОЈСЕЈ И ПРОРОЦИТЕ
date:   17/11/2020
---

`Прочитајте го текстот 2. Тимотеј 3,14-17. Што учи овој текст во врска со улогата на Светото писмо во христијанското образование?`

Називот за првиот дел од Библијата – Тора – понекогаш се преведува и како „Закон“, затоа што во тие книги има многу закони. Но Тората всушност значи „учење“ или „настава“. Таквото сфаќање многу се разликува од она што многумина сметаат дека „законот“ во Библијата претставува – правила и прописи кои мораме да ги следиме за да останеме во Божјата милост. Но, не е така. Законот требало да биде наставен материјал кој се занимава со прашањето како да се живее успешно и безбедно во заветниот однос каков што Бог го замислил уште тогаш кога нѐ создал.

Следните два дела на еврејската Библија – „пророци“ – известуваат колку добро Божјиот народ го совладал тој наставен материјал и живеел по него (рани пророци или историски книги), но и што требало да научат од тој наставен материјал (подоцнежни пророци). Остатокот од Стариот завет (под називот „списи“ на еврејски) е полн со примери на успешни и помалку успешни учители и ученици, напоредно со нивните воспитни и образовни искуства. Примери на образовниот успех во тие книги би биле книгите „За Јестира“, „За Рута“, „Книгата на пророк Даниел“ и „За Јов“. Меѓу неуспешните би се нашле пријателите на Јов. Секако, книгата Псалми е песнарка, но дури и во неа се наоѓаат најмалку три поучни псалми: Псалм 1, Псалм 37 и Псалм 73.

Евангелијата изобилуваат со материјали наменети за воспитни и образовни цели, а посебно Исусовите параболи. Многу од посланијата на Павле почнуваат со моќна објава на евангелието, но се завршуваат со воспитен материјал – практични поуки за секојдневниот живот на христијаните. Книгата Откровение е полна со образовен материјал. На пример, целокупната иднина на Христовата црква е откриена во книгата којашто може да ја отвори само Јагнето Божје – Исус, врвниот Учител (Откровение 5,1-5).

`Некои можеби ќе кажат дека целиот воспитен и образовен материјал од Мојсеевите книги не е применлив во наше време, и тоа е точно. Во текстот 5. Мојсеева 17,14-20, упатството во врска со царевите, содржи некои многу одредени насоки во врска со изборот на оној што ќе ја врши царската должност. Денес, секако, ние во својата црква не поставуваме никакви цареви. Како одредуваме во наше време која би била правилната примена на целокупниот тој поучен материјал од Светото писмо?`
