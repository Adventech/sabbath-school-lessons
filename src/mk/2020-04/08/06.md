---
title:  ОБРАЗОВАНИЕТО ВО РАНАТА ЦРКВА
date:   19/11/2020
---

Еден од најзначајните принципи на образованието во Светото писмо доаѓа до израз во моментот кога Исус, врвниот Учител, се подготвува да ги напушти своите ученици. Тие поминале со Него три и пол години, приближно на оној временски период што ние го издвојуваме за средношколското или факултетското образование. По завршувањето на едно од тие нивоа на образование, зависно од личноста, учениците и студентите обично се сметаат за подготвени самостојно да се снаоѓаат.

Но, Исус знаел дека тоа и не е баш така и затоа на своите следбеници им обезбедил трајно или континуирано образование под старателство на Светиот Дух. На други места, тој учител или водич се препознава како Утешител или Адвокат (на грчки, *параклетос*), кој на Исусовите следбеници ќе им биде доделен да биде со нив постојано (Јован 14,6.7). Тој се означува како Дух на вистината. Иако Светиот Дух не се споменува како просветител, неговото дело несомнено има образовен карактер, особено кога се однесува на барањето и пронаоѓањето на вистината.

`Прочитајте 1. Коринќаните 2,1-16. Што вели Павле за тоа што е важно во контекст на образованието?`

Павле почнува со тоа што ја потсетува црквата во Коринт дека, кога прв пат дошол кај нив, не зборувал за ништо друго, освен за Исуса Христа, и тоа распнатиот (1. Коринќаните 2,2) – не дошол кај нив со некоја сувопарна мудрост, туку само им го објавил евангелието. Но, тоа не било сѐ (1. Коринќаните 2,6). Кога тие нови христијани ќе созреат, апостолот ќе се врати за да ги учи на мудрост – работи кои Бог ги скрил уште пред постанокот на светот (1. Коринќаните 2,7) во длабочините Божји (1. Коринќаните 2,10). Тогаш сите ќе учат под водство на Божјиот Дух, бидејќи Тој се придружува на духот на учениците.

Колку длабоко ќе биде тоа проучување и колкаво знаење ќе им биде достапно на оние кои се водени од Духот? Таа глава се завршува со цитат од Книгата на пророкот Исаија: „Кој го упатил Духот на Господ, и Му бил Нему советник и Го учел?“ (Исаија 40,13). Тука, пророкот, мислејќи на обичниот народ на своето време, сака да каже дека тоа никој не го може. Но, Павле го исправа таквото видување на работите заклучувајќи: „А ние имаме ум Христов“ (1. Коринќаните 2,16), што значи дека христијаните водени од Духот имаат пристап дури и во Божјиот ум, а со самото тоа и во секоја количина на знаење и разбирање (1. Коринќаните 2,10-13) кои им се потребни за да го спознаат патот на праведноста.
