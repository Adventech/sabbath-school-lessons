---
title:  ТРАГАЊЕ ПО ВИСТИНАТА
date:   25/11/2020
---

Алберт Ајнштајн, кој често се смета за татко на модерната физика, напишал: „Важно е да не престанеме да поставуваме прашања. Љубопитноста постои со причина. Не можеме а да не почувствуваме страхо- почит кога размислуваме за тајните на вечноста, животот и чудесните структури на стварноста. Доволно е ако секој ден се обидуваме да сфатиме само делче од таа тајна. Затоа никогаш не ја губете светата љубопитност“.

Ние живееме во свет на тајни, зар не? Модерната наука ни покажала неверојатна сложеност која се огледува на речиси секое ниво од постоењето. А ако тоа важи за чистата физичка реалност, што да кажеме за она што е духовно?

`Што можеме да научиме од следните текстови, кога станува збор за барањето на вистината, за одговори? Еремија 29,13; Матеј 7,7; Дела 17,26.27; Псалм 25,5; Јован 16,13; Јован 17,17.`

Библијата е полна со стории за љубопитни луѓе кои во голема мера потсетуваат на секој од нас – за мажи и жени кои имаат прашања, стравови, надежи и радости – за луѓе кои на некој свој начин трагаат по вистината, по одговорите на најтешките животни прашања.

„Сето тоа Тој го направил да биде прекрасно во свое време. Ни дал и чувство за времето и просторот, но пак не може човекот да ги разбере докрај делата Божји што Тој ги врши од почетокот до крајот“ (Проповедник 3,11). Што мислел тука Соломон? Некои, еврејскиот збор ‘олам’, го преведуваат како „вечност“, а некои како „свест за минатото и иднината“. Според тоа, според овој стих, Бог во човечкото срце и ум им всадил свест за минатото и иднината – за самата вечност. Односно, како човечки суштества способни сме да размислуваме за она што се нарекува „големи прашања“ за животот и за нашето постоење воопшто.

И, секако, токму Светото писмо ја игра централната улога. Кои сме ние? Зошто сме овде? Како би требало да живееме? Што се случува кога ќе умреме? Зошто постои злото и страдањата? Тоа се прашањата што ги поставуваат оние што ја бараат вистината откако постои пишаната историја. Каква предност и каква одговорност е тоа што сега можеме да ги упатиме тие баратели на некои одговори. Што е христијанското образование ако не упатување на луѓето на тие одговори, кои ги наоѓаме во Божјата Реч?

`Зошто Светото писмо мора да има главна улога во пружањето одговори на големите животни прашања?`
