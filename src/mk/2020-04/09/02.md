---
title:  ВИСТИНСКО ХРИСТИЈАНСКО ОБРАЗОВАНИЕ
date:   22/11/2020
---

Постои приказна за еден рабин кој, гледајќи ги сонливите очи на едно момче во својата училница, го поставил прашањето: „Како знаеме дека ноќта е завршена и дека започнал денот?“
<br>
Неколку ученици внимателно ги подигнале рацете. „Дали тоа е тогаш“, прашал еден, „кога можеме да ја воочиме разликата меѓу дрвото смоква и дрвото маслина?“
<br>
„Не“.
<br>
Друг ученик дигнал рака. „Дали тоа е тогаш кога можеме да ја разликуваме овцата од козата?“
<br>
Откако сослушал многу одговори, рабинот изјавил: „Човекот знае дека ноќта завршила и дека започнал денот тогаш кога може да погледне лице кое никогаш порано не го видел и тоа непознато лице да го препознае како брат или сестра. До тој момент, колку и да е светол денот, сѐ уште е ноќ“.

`Прочитајте го текстот Лука 10,30-37. Каква порака Исус испратил со оваа парабола? Врз основа на ова, што би морало да биде дел од секое вистинско христијанско воспитание и образование?`

Како адвентисти на седмиот ден благословени сме со изобилство доктринална светлина и вистина (состојбата на мртвите, саботата, 1844 година и судот, големата борба ‒ да наведеме само некои од тие учења), кои мнозинството од христијанскиот свет сѐ уште не ги разбира. А повторно, колку и да се суштински важни тие вистини, каква корист имаме од нив ако не сме љубезни кон луѓето, ако покажуваме предрасуди кон другите и ако дозволиме културните и општествените предубедувања од нашата средина да нѐ наведат кон другите да се однесуваме како кон помалку вредни?

Вистинското христијанско образование, ако ништо друго, мора да нѐ придвижи да се издигнеме над човечката расипаност и лошотија и другите да ги гледаме онака како што Христос ги гледа – како суштества за кои Тој умрел, чии гревови ги понел на крстот и за кои платил бескрајна цена. Ако го издигнуваме крстот, како што би морале, тогаш ќе ја согледаме вредноста на секое човечко суштество, и во идеален случај, ќе се однесуваме кон луѓето онака како што навистина заслужуваат, во согласност со вредноста којашто самиот Бог им ја дал. Христијанското образование мора да го опфати тоа учење, инаку нема да биде достојно да се нарекува „христијанско“.

`Кои предрасуди вашата култура и општество ги застапуваат, било прикриено или дури отворено, над кои вие, како христијанин, морате да се издигнете?`
