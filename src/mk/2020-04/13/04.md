---
title:  ТОГАШ ЌЕ ЗНАЕМЕ
date:   22/12/2020
---

„Небото е школа; неговата област на проучување е вселената; неговиот Учител – Бесконечниот. Гранка на оваа школа била отворена во Едем; и кога планот на спасението ќе се оствари, образованието повторно ќе продолжи во небесната школа“ – Елена Г. Вајт, *Воспитување*, стр. 301 (ориг.).

Ако и вие сте како повеќето луѓе, тогаш имате многу прашања – прашања за гревот, страдањето, болестите, смртта, за тоа зошто се случува ова или она, или зошто некои други работи се случуваат.

Ние имаме прашања и за светот на природата и за сите негови тајни. И покрај неверојатниот напредок што го постигнала науката за да ни помогне подобро да го разбереме овој свет и универзумот во целина, уште многу работи се надвор од нашиот досег.

Од наједноставните облици на животот до небото над нашите глави, од движењето на субатомските честички до кружењата на галаксиите расфрлани по целата вселена, соочени сме со реалност која е многу поширока и подлабока отколку што нашиот ум сега може да сфати, посебно во краткиот временски период што го имаме овде за да можеме сето тоа сами да го проучиме.

Но, кога ќе ја имаме вечноста за проучување, тогаш несомнено многу тајни ќе бидат разјаснети.

`Што ни кажуваат следните текстови за она што ќе го учиме тогаш кога целата оваа тажна епизода со гревот, страдањето и смртта конечно ќе заврши?`

`1. Коринќаните 13,12`

`1. Коринќаните 4,5`

Ветено ни е дека ќе ни биде дадено да го разбереме она што засега останува скриено од нас. Колку е прекрасна надежта дека, кога еднаш ќе го согледаме и разбереме она што сега ни изгледа толку тешко, ќе имаме само да похвали за Бога! Најважно за нас сега е да се држиме за нашата вера, да се надеваме во Божјите ветувања, да живееме во согласност со светлината што ја имаме и да издржиме до крај. А добрата вест е дека сѐ можеме „во Исуса Христа“, кој ни „дава сила“ (Филипјаните 4,13).

`Кои тешки прашања ви лежат на срце? Што е тоа што сега ви изгледа толку несфатливо? Како учењето да се потпираме на Бога во она што го разбираме може да ни помогне во врска со она што, за сега, не го разбираме?`
