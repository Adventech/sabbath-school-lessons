---
title:  РАБОТАТА И ПОВЕРЕНИЧКАТА СЛУЖБА
date:   10/12/2020
---

„Сè, што може да врши раката твоја, според силите твои, врши“ (Проповедник 9,10). Најмудриот меѓу луѓето ги применува овие совети во врска со повереничката служба во секој аспект од животот.

Кога треба нешто да се каже за повереничката служба, многумина веднаш помислуваат на христијанската финансиска одговорност. Иако парите неспорно се важен аспект на повереничката служба, би било претесно сфаќањето ако се ограничиме исклучиво на нив. Во рамките на организациската теорија, управителството се однесува на одговорноста на управата да ги развива и правилно да ги користи сите ресурси што ѝ стојат на располагање.

Кои се тие ресурси со кои Бог нѐ благословил, кога станува збор за црквата? Петар јасно тврди дека секоја личност има дарови од Создателот, а така обдарените христијани тој ги нарекува „свештенство свето“ (1. Петрово 2,5) и ги смета за одговорни пред Бога за начинот на кој управуваат со сите Божји дарови: парите, времето, енергијата, талентите и друго.

`Прочитајте ги текстовите Проповедник 9,10 и 1. Коринќаните 10,31. Која порака ја наоѓаме во тие стихови за тоа како би требало да работиме и како да ги учиме луѓето да работат?`

Една од вообичаените стапици на денешницата е склоноста различни аспекти од животот да се разграничат. Така, некој има деловен живот, семеен живот, духовен живот, па дури и забавен живот. Склоноста тие области од животот да се одвојат за меѓу нив да има многу малку или воопшто да нема преплетување, во некои случаи може да биде пожелна. На пример, не е добро работата да се донесе дома, и така да се преплетува во семејните одговорности. Ниту, пак, би требало желбата за забава да го скратува времето што го поминуваме со Бога.

Меѓутоа, таквите ограничувања не би требало да се примени на улогата којашто духовноста мора да ја игра во целокупното наше живеење. Работата на христијанинот произлегува од заедништвото и соработката со Бога. Работата е еден од начините на кои можеме да го практикуваме Божјето присуство. Да се огради нашиот верски живот, да се ограничи Бог на еден ден или на еден час, па дури и само на едно подрачје од животот, значи да се отфрли Божјето присуство во сите останати подрачја.

`Се поставуваат две прашања: Прво, запрашајте се дали навистина го оградувате својот духовен живот. Второ, ако го правите тоа, како би можеле да научите да ѝ препуштите на духовноста да владее над сѐ што работите?`
