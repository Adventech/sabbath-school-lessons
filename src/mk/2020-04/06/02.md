---
title:  НАМЕСТО КРИЕЊЕ
date:   01/11/2020
---

`Прочитајте го текстот 1. Мојсеева 3,1-11. Зошто Бог би го прашал Адама: „Каде си“?`

Во сторијата за падот вообичаено е забранетиот плод да се опишува како јаболко, но текстот не зборува така. Тоа едноставно било „родот на она дрво“ (1. Мојсеева 3,3). Видот на плодот не е битен. Јадењето од тоа дрво било забрането, бидејќи тоа дрво претставувало нешто. Тоа претставувало искушение Бог да се тргне на страна и да се каже: „Јас можам да си бидам мерило сам за себе. Јас можам да си бидам свој личен Бог. Јас имам авторитет над Божјата Реч.“

Но, кога змијата ги навела Адама и Ева да јадат од плодот на тоа дрво, нивниот живот, сосема извесно, скршнал од патеката. И тогаш, кога почувствувале дека Бог е во близина, се обиделе да се скријат „меѓу рајските дрвја“ (1. Мојсеева 3,8).

Колку е необично тоа што Бог го прашал Адама: „Каде си“? Бог веќе сигурно знаел каде е тој. Можеби Господ го поставил тоа прашање за да им помогне на Адама и Ева да сфатат што всушност прават – се кријат – како резултат на она што го направиле. Односно, им помагал да ги увидат тажните последици на својата постапка.

`Прочитајте го текстот Римјаните 5,11-19, во кој Павле, во повеќе наврати, дирекно го поврзува она што Адам и Ева го направиле во Едем со она што Исус го направил на крстот. Што ни кажува тоа во прилог на фактот дека Исус дошол да го поништи она што Адам го направил?`

Би можело да се каже дека планот на спасението е Божји одговор на реакцијата на Адама и Ева. Тие се криеле од Бога со чувство на срам и вина поради својот грев, а Тој дошол да ги избави. И ние, на некој свој начин, сме го сториле истото, но Исус дошол да нѐ спаси. Затоа прашањето: „Каде си?“ би можело и нам да ни биде поставено. Односно, каде ние се наоѓаме, со нашата вина и грев, во однос на Исуса, и што направил Тој за да нѐ спаси од сето тоа?

`Што и да се подразбира под христијанско образование, зошто тоа неминовно мора да го опфати, па дури и да го нагласи фактот дека криењето од Бога е нашата природна состојба, а потоа да нѐ упати на Исуса како единствено решение?`
