---
title:  РАВИ ИСУС
date:   03/11/2020
---

Од сите глави во Новиот завет, ниедно нема толку славен увод како следната: „Во почетокот беше Словото, и Словото беше во Бога и Слoвото беше Бог“ (Јован 1,1). Тоа наскоро нѐ доведува до незаборавниот стих: „И Словото стана тело и се всели меѓу нас, полно со благодат и вистина“ (Јован 1,14).

`Прочитајте го текстот Јован 1,1-4. Што ни кажуваат тие стихови за тоа кој бил Исус и што работел Тој овде? Што ни зборува тоа за Исуса како прекрасен пример на учителите?`

Истиот Бог, кој разговарал со Адама и Ева во градината и со Јакова среде пустелија, сега се појавил како личност. Бог, како што вели Новиот завет, се отелотворил во Исуса Христа. Преку Исуса, можеме да ја запознаеме Божјата волја и Божјите патишта, бидејќи Исус е Бог.

Оваа глава продолжува со извештајот за Јован Крстител, кој исто така бил толку убедлив проповедник што дури и верските водачи од Ерусалим забележале дека тој може да е некој посебен. Но, тој само го подготвувал патот за некој поголем од себе. Некој посебен требало да се појави, кому тој, Јован Крстител, не му бил достоен да Му ги одврзе „ремењата од обувките Негови“ (Јован 1,27).

Следниот ден Јован го здогледал Исуса и изјавил дека Тој е „Синот Божји“. Тој ден, а и утредента, Исуса го нарекол „јагнето Божјо“.

Освен тоа, двајцата следбеници на Јован Крстител одлучиле и сами да го следат Исуса. А кога Исус ги прашал што бараат, тие го нарекле „Рави“ (што во превод значи учител) (види Јован 1,38).

Според тоа Исус е рабин, учител, но никогаш не постоел учител како Него, бидејќи, како што рековме, Тој е Бог. Со други зборови, Бог слегол меѓу луѓето во вид на човечко битие, и како таков, Тој дејствувал како рабин – учител. Не е ни чудо што Елена Вајт вели дека Исус бил „најголемиот учител што светот некогаш го видел“ (*Signs of the Times*, Јunе 10, 1886). Впрочем, тој Учител е Бог.

`Со оглед на тоа кој бил Исус, зошто е логично од Него да учиме како на другите да им зборуваме за духовните вистини? Што можеме да научиме од Исуса, кога станува збор за тоа дека во поучувањето не е важно само она што го зборуваме, туку и она што го правиме?`
