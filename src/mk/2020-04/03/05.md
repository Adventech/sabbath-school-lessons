---
title:  ТРУДОТ И БОРБАТА НА ОНИЕ КОИ ГО ДРЖАТ ЗАКОНОТ
date:   14/10/2020
---

Држењето на Божјиот закон донесува големи користи, како што се гледа во животот на луѓето на кои Бог им дал да напредуваат. Исус Навин верно ги следел Божјите прописи и добро го водел израелскиот народ. Господ во повеќе наврати им рекол на Израелците дека ќе напредуваат ако бидат послушни на Неговиот закон.

`Прочитајте го текстот 2. Дневникот 31,20.21. Што се наведува тука како клучна причина на успехот на Езекиел?`

Без разлика во кое својство да се занимаваме со подучување, мораме да ја нагласиме важноста на послушноста. Но, нашите слушатели не се глупави. Тие, порано или подоцна ќе го забележат горчливиот факт дека има луѓе кои се верни, мили и послушни, а сепак – што? Несреќите ги погодуваат и нив. Како тоа да го објасниме?

Всушност, ние тоа и не можеме. Живееме во свет на грев и зло, свет во кој беснее голема борба и никој не е имун на тоа.

`Какви поуки ни даваат следните текстови во врска со тие тешки прашања: Марко 6,25-27; За Јов 1.2; 2. Коринќаните 11,23-29?`

Несомнено е дека добрите и верните луѓе, луѓето кои го почитуваат законот, не се секогаш успешни, барем не според световното сфаќање на успехот. И во тоа, исто така, се наоѓа делумен одговор на тоа тешко прашање, прашање кое несомнено ќе се поставува додека зборуваме за важноста на законот. Што точно подразбираме под „успех“? Што вели псалмистот? „Вистина, еден ден во Твоите дворови подобар е од илјада други. Повеќе сакам да стојам на прагот на Домот на мојот Бог, отколку да живеам во шаторите на грешниците“ (Псалм 84,10). Нема сомнение дека, според световните стандарди, дури ни оние кои му се верни на Бога и послушни на Неговиот закон, не се секогаш „успешни“, барем за сега. На оние кои ги подучуваме, им правиме голема услуга ако го тврдиме спротивното.

`Прочитајте го текстот Евреите 11,13-16. Како тие стихови ни помагаат да сфатиме зошто и оние кои се верни сепак страдаат во овој живот?`
