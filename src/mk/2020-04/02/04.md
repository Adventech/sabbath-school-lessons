---
title:  КОМУНИКАЦИЈА
date:   06/10/2020
---

Во многу реална смисла, воспитанието и образованието, на едно општо ниво, се сведуваат на комуникација. Учителот е тој кој поседува знаење, мудрост, информации, факти, што и да е, а треба да се пренесе на ученикот. Некој кој е полн со знаење мора да биде во состојба тоа да им го пренесе на другите. Во спротивно, каква е ползата од сето она што го знае, барем во поглед на поучувањето?

Меѓутоа, на друго ниво, добрите вештини на поучувањето не подразбираат само способност на комуникација. Од пресудна важност во тој процес е изградувањето на меѓусебните односи. „Вистинскиот наставник може на своите ученици да им понуди малку дарови кои би имале поголема вредност од неговото друштво. Мажите и жените, а најмногу младината и децата можеме вистински да ги разбереме дури откако ќе им се приближиме со симпатија; а ние мораме да ги разбереме за да можеме најуспешно да им помогнеме“ (Елена Вајт, *Воспитување*, стр. 33 ориг.).

Со други зборови, доброто поучување се одвива и на емотивно и на лично ниво. Во поглед на семејството како училиште, тоа е многу важно. Мора да се изгради добар однос меѓу учителот и ученикот.

Односите се воспоставуваат и се развиваат преку комуникација. Ако христијаните не комуницираат со Бога така како што ја читаат Библијата или се молат, нивниот однос со Бога е во застој. На семејствата им е потребно божественото водство, ако сакаат да растат во благодатта и познавањето на Христа.

`Прочитајте ги следните текстови: Псалм 37,7-9; Мудри изреки 10,31.32; Мудри изреки 27,17; Ефешаните 4,15; 1. Јованово 3,18; Тит 3,1.2; Јаков 4,11. Што можеме да научиме од нив, кога станува збор за изградување на силни семени односи или каков било вид меѓусебни односи, кога сме веќе кај тоа?`

Одвојувањето време за да сееме добро семе на комуникација нема само да ги подготви членовите на семејството за лична заедница со Христа, туку ќе им помогне и да развијат меѓусебни односи во рамките на самото семејство. Тоа ќе ги отвори каналите на комуникација за кои ќе ви биде мило што ги имате кога децата ќе ви стасаат до пубертет или кога ќе пораснат. А дури и ако немате деца, начелата што ги пронаоѓаме во тие текстови важат за сите видови односи.

`Размислете зошто не е важно само она што го кажуваме, туку и како го кажуваме тоа. Што научивте од ситуациите во кои начинот на кој нешто сте кажале во голема мера го поништило влијанието на она што сте го кажале, дури и ако тоа што сте го кажале било правилно?`
