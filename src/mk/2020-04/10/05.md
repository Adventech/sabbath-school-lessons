---
title:  БЕЗУМНОСТ И МУДРОСТ
date:   02/12/2020
---

`Прочитајте ја 1. глава на книгата Мудри изреки Соломонови. Какви поуки ни дава таа за суштината на вистинското христијанско образование?`

Библијата врши постојано споредување меѓу мудроста и безумноста. Книгата Мудри изреки Соломонови истрајно нѐ потсетува на опасностите од непромисленото однесување и движење во друштвото на безумници. Разликата е јасна: Бог сака Неговиот народ да ја бара мудроста, високо да ја цени и да изобилува со неа.

Студентите на уметности и науки ги користат своите таленти за да стекнат знаење и да остварат успех на своите студии. Предавачите на тие дисциплини го прават истото. Благодарение на знаењето и способностите, ние можеме да постигнеме уметничка вештина и големи успеси во науката.

Меѓутоа, од христијанска перспектива, што воопшто значи знаењето за уметноста и науката, доколку не вклучува и познавање на разликите меѓу она што е правилно и погрешно, добро и зло, вистина и заблуда? Сѐ што треба да правиме, на пример, е да прочитаме нешто за животот на некои од оние кои се сметаат за најголеми уметници на овој свет, па да сфатиме дека имањето извонредни вештини и таленти не подразбира и морален, правилен живот. Би можело да се забележи, исто така, дека големите научници, кои се вклучени во создавањето на биолошкото и хемиското оружје за масовно уништување се високо образовани и многу талентирани, но каков е плодот на нивната работа? Како што порано беше кажано, знаењето само по себе не е нужно добра работа.

`Прочитајте Мудри изреки 1,7. Како овој текст ни открива што е клуч на вистинското христијанско образование?`

`Еден добитник на Нобелова награда, атеист, човек кој ја проучува вселената и физичката сила во неговата основа, напишал: „Колку повеќе вселената ми се чини разбирлива, толку повеќе ми изгледа бесмислена“. Како тоа ни покажува дека знаењето, само по себе, не само што може да биде бесмислено туку, што е уште полошо, може да доведе до груби грешки?`
