---
title: Благ одговор
date: 10/12/2025
---

`Прочитајте го текстот Исус Навин 22,21-29 во светлината на стихот Мудри изреки 15,1. Што можеме да научиме врз основа на одговорот на племињата на источната страна од Јордан?`

Одговорот на обвинетите, директен и силен како и обвинението, го сочинува јадрото на ова поглавје, и во тематска и во структурна смисла. До сега, овие племиња не одговарале на обвинувањата, туку во тишина ги сослушале тврдењата изнесени против нив. Со оглед на сериозноста на обвинувањата, нивното трпение може да послужи како пример, бидејќи тие го покажале вистинското значење на изреката: „Кроткиот одговор гневот го ублажува, а навредлив збор јарост предизвикува“ (Мудри изреки 15,1).

Воведната реченица на одбраната започнува со низа божествени имиња припишани на Израеловиот Бог: Ел, Елохим, Јахве (Исус Навин 22,22). Ова се повторува двапати со зголемена сила, станувајќи свечена заклетва со намера да се отстранат сите сомнежи и лажни обвинувања што речиси довеле до граѓанска војна во Израел. Тие се цврсто убедени дека Бог целосно ја знае и ја разбира ситуацијата, и се надеваат дека и присутната делегација ќе дојде до истиот заклучок. Двете и пол племиња ја признаваат својата одговорност пред Господа со тоа што го повикуваат Тој самиот да ги одмазди (споредете 5. Мојсеева 18,19; 1. Самоил 20,16) ако се навистина виновни.

Она што следи е изненадувачко откритие кое, од една страна, покажува дека обвинувањето е неосновано (олтарот не мора да служи само како место за принесување жртви), а од друга страна, ја обелоденува нивната вистинска мотивација. Стравот од одвојување од Израел, а не отпадништвото, била вистинската причина за таквата нивна постапка. Според тоа, изградбата на олтарот не било доказ за отпадништво како што се претпоставувало. Всушност, било сосема спротивното - тие дејствувале во страв од Господа, исто како племињата на западниот брег на Јордан. Значи, вистинската основа на израелското единство не е географијата на теренот, ниту физичката големина на нивното наследство, туку нивната духовна верност кон Господовите барања.

Искрените намери на племињата од западниот брег на реката се покажале во нивната вистинска радост кога била утврдена невиноста на племињата од источниот брег. Наместо да се чувствуваат поразени од аргументите на своите браќа, тие покажуваат вистинска среќа затоа што нивните сомневања се покажале како погрешни. Граѓанската војна во Израел била избегната и единството на народот било зачувано.

`Како вие се справувате со лажни обвинувања? Наведете некои од принципите врз кои го темелите вашиот став. За инспирација, видете ги стиховите Псалм 37,3-6.34.37.`

---

#### Додаток: Утрински стих

**Бог седи меѓу херувими:** Исаија 37,16.
