---
title: Прогонувани од минатото
date: 09/12/2025
---

`Прочитајте ги повторно стиховите Исус Навин 22,13-15, но овој пат во светлината на текстот 4. Мојсеева 25. Зошто Израелците го избрале Финес за водач на делегацијата за разговор со двете и пол племиња?`

Пред целосно да ги прифатат гласините за она што можело да се сфати како прогласување на независност, деветте и пол племиња, двапати наречени „Израелови синови“, испраќаат делегација за да ја разјаснат целта и значењето на тој олтар. Делегацијата ја предводел Финес, синот на Елеазар, првосвештеникот, кој требало да го наследи по неговата смрт (Исус Навин 24,33). Финес веќе стекнал одреден углед како свештеник кој ставил крај на развратот кај Ваал-Фегор (4. Мојсеева 25).

„Финес, синот на Елеазар, син на свештеникот Арон, кога го виде тоа, стана среде општеството и зеде во раката копје, и влезе по Израелецот во блудилиштето и ги прободе и обајцата: Израелецот и жената во утробата нејзина; и престана поморот на синовите израелски“ (4. Мојсеева 25,7.8).

Финес секако имал одредено влијание. Другите пратеници биле претставници на деветте и пол племиња од западниот брег на Јордан, од кои секое било глава на племенско семејство (буквално, „началник на татковиот дом“), во рамките на родовите во Израел.

Делегацијата го започнува обвинението за богохулство и бунт со официјалната пророчка формула: „Еве што вели“. Разликата, сепак, е во тоа што овде не зборува Господ, туку „целата заедница Господова“ (Исус Навин 22,16). Тие изнесуваат обвиненија за престап (грев), предавство и бунт. Изразот што се користи за „грев“ или „престап“ е истиот еврејски збор што се користи за да се опише гревот на Ахан (Исус Навин 7,1), и кој се појавува неколку пати во Мојсеевите книги (на пример, 3. Мојсеева 5,15; 3. Мојсеева 6,2; 4. Мојсеева 5,6.12). Примерите на Ахан и Ваал-Фегор служат како преседан: едниот за предавство, а другиот за бунт. Тие, исто така, предизвикале страв кај деветте и пол племиња, дека чинот на неовластено градење олтар ќе води во отпад, идолопоклонство и неморал, што ќе го навлече гневот Господов врз целиот израелски народ.

`Сите имаме негативни искуства од минатото кои го обликуваат начинот на кој ќе се однесуваме кон слични настани во иднина. Како Божјата благодат ни помага трагедиите од нашето минато да не го одредуваат начинот на кој постапуваме кон нашите ближни во сегашноста?`

---

#### Додаток: Утрински стих

**Тој во почеток ја основал Земјата:** Евреите 1,10.
