---
title:  Искуство
date:   12/12/2025
---

#### Мисија: Божјата помошна рака

_од Ендру Мек Чесни_

Ким Сан бил возбуден кога бил испратен во едно оддалечено место на Филипините за да служи како мисионер 10 месеци во рамки на Движењето 1000 мисионери. Но се прашувал како ќе ги помине тие 10 месеци. Се сетил дека со своите родители пет години се расправал за Библијата, а не постигнал никаков резултат. Сега имал само 10 месеци.

Додека се молел, си помислил: „Ако прво им ја донесам Библијата, можеби луѓето ќе ја одбијат, како што направија моите родители. Можеби прво треба да им го покажам карактерот на Исус.“

Сан решил да не кажува на никого дека е мисионер. Да не зборува ниту за библиски учења. Само да создава пријателства првите три месеци.

Кога пристигнал во руралното гратче каде што требало да живее, Сан ги посетил сите 20–30 куќи за да им понуди помош на своите нови соседи.

„Ви треба ли помош со нешто?“ ја прашал жената во првата куќа. „Сакам да ви помогнам. Ве молам, кажете ми како можам да помогнам.“

Таа со радост ја прифатила љубезната понуда на Сан.

Веста за новиот сосед кој сака да помага се проширила од куќа до куќа во маалото. Наскоро се создал ред од луѓе кои имале потреба или сакале помош. Првата жена кај која отишол љубезно му дала ручек и вечера, додека тој помагал на 17 луѓе во маалото уште првиот ден.

Додека се враќал дома, Сан се чувствувал уморен. Но си помислил: „Јас сум мисионер!“

Наскоро имал долга листа со имиња на луѓе кои сакаат да ги посети и на кои им требало помош. Од понеделник до петок, посетувал по две куќи наутро и две попладне.

Пронашол и други начини за да им биде пријател на луѓето од градчето. Засадил пченка и ја делел бесплатно. Кога луѓето го прашувале колку му должат, тој одговарал: „Ништо! Пченката е од Бога. Бог веќе ја плати за вас.“ Еднаш видел момче со рана на ногата и ја третирал раната со маст. Кога раната целосно заздравела за неколку дена, родителите дошле кај него и го прашале: „Како можеме да ти се заблагодариме?“

Сан им служел на луѓето во градчето без да се претстави како мисионер цели три месеци. Тоа не било тајна — едноставно никој не го прашал кој е и што е. Се молел за следните три месеци.

*Ким Сан денес е заменик-директор на Движењето на 1000 мисионери, со седиште во Силанг, Филипини.
Прочитајте повеќе следната недела.*
