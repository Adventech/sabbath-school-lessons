---
title: Решавање на судирите
date: 11/12/2025
---

`Прочитајте го текстот Исус Навин 22,30-34. Како целиот овој настан ни дава некои увиди во врска со решавањето на судирите и за начините да се обезбеди единство на црквата? (споредете со текстовите Псалм 133; Јован 17,20-23; 1. Петрово 3,8.9.)`

Наративот од 22. глава од книгата на Исус Навин содржи некои принципи на комуникација што можат да се применат во секојдневните човечки односи во семејството, во црквата и во општествената заедница.

1. Кога работите тргнуваат наопаку, или се чини дека тргнуваат наопаку, подобро е да комуницираме отколку да ги потиснуваме нашите грижи додека сè не експлодира. Добро е Божјиот народ да не остане рамнодушен кога ќе се јави впечаток дека може да дојде до проблеми. Секако, доколку племињата од другата страна на Јордан на почетокот објаснеле со која намера го градат олтарот, целиот проблем можел да се избегне.

2. Дури и кога сме сигурни во нашиот суд, не треба да донесуваме избрзани заклучоци. Племињата од западната страна на Јордан веднаш поверувале во гласините што им стигнале до нивните уши и извлекле погрешен заклучок дека племињата од источната страна веќе отпаднале од верата.

3. Разговарајте за реални или замислени проблеми пред да постапувате врз основа на вашите заклучоци.

4. Бидете спремни да поднесете жртва за да постигнете единство. Племињата од западната страна на Јордан биле спремни да се откажат од дел од територијата што им била доделена за да можат и другите племиња да се населат таму, во случај тоа што се нашле од другата страна на реката да било причина за нивното наводно отпадништво.

5. Кога сте обвинети, со право или не, дајте благ одговор кој го одвраќа гневот. Одговарањето на обвинението со контраобвинение никогаш не води кон мир. Настојувајте да разберете пред вас самите да ве разберат.

6. Радувајте се и благословувајте го Бога кога повторно ќе се воспостави мир. Прекрасно е да се види дека главното тело на израелската заедница доживело искрена радост кога се дознало за вистинските мотиви на двете и пол племиња. Тие не биле толку горди на својот суд за да не признаат дека погрешиле кога го донеле.

Меѓутоа, ако племињата на источниот брег на Јордан навистина отпаднале од верата, израелскиот народ би ги исполнил барањата на заветот. Единството никогаш не може да биде причина за разводнување на вистината или отстапување од библиските принципи. Меѓутоа, црковната дисциплина секогаш треба да биде последно (а не прво) нешто кон што се прибегнува, само ако сите обиди за помирување и укажување пасторска помош, засновани на Божјата Реч, пропаднат. Колку поинаку би изгледале нашите цркви кога овие едноставни принципи би се приминувале доследно!

---

#### Додаток: Утрински стих

**Бог престојува во понизно срце:** Исаија 57,15.
