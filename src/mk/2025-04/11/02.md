---
title: Посветеност
date: 07/12/2025
---

`Прочитајте го текстот Исус Навин 22,1-8. Што ни кажуваат овие стихови за посветувањето на припадниците на Рувимото, Гадовото и половина од Манасиевото племе?`

Исус Навин потврдува дека племињата од другата страна на Јордан целосно ги исполниле обврските што ги поставиле Мојсеј и самиот тој, што подразбирало значителна посветеност и жртва во заедничкиот интерес на Израел како народ. Тие се бореле заедно со своите браќа „долго време“, што всушност значело шест до седум години (споредете со стиховите Исус Навин 11,18; Исус Навин 14,10; 5. Мојсеева 2,14). Нивните жени и деца останале дома на источната страна од Јордан, но тие одлучиле верно да се борат заедно со своите браќа, соочувајќи се со опасноста од повреда и смрт во војната.

Овие стихови посредно ја нагласуваат важноста на единството на народот и земјата. Тие исто така го подготвуваат патот за наративот што следи, и кој во крајна линија зборува за единството. Дали израелските племиња ќе останат обединети, и покрај јасната природна граница што реката Јордан ја формира меѓу нив? Дали ќе дозволат географијата да остави свој белег врз нивниот идентитет како народ, или нивното заедничко богослужение на единствениот Бог ќе ги одржи како Негов избран народ, обединети и силни под Неговото теократско водство?

Исус Навин објаснува на кој начин таквата верност била единствено можна - тие не им служеле на своите сонародници, Израелците, туку на самиот Јахве, кој им ја доверил оваа мисија.

Истиот принцип го наоѓаме и во Новиот завет. Апостол Павле ги советува христијаните да ја извршуваат својата служба како да работат за Бога, а не само за луѓе (видете Ефесјаните 6,7; Колосјаните 3,23; 1. Солунјаните 2,4). Впрочем, кој повисок повик постои од тоа да се работи за Создателот на вселената?

Во нашиот секојдневен живот, честопати се соочуваме со предизвици и тешкотии кои лесно можат да нè обесхрабрат и да нè натераат да посакаме да се откажеме од борбата. Понекогаш е толку лесно да се препуштиме на тоа. Сепак, секогаш можеме да се повикаме на силата на Господа, кој ветува дека ќе биде со нас и ќе нѐ оспособи да го правиме она што Тој го бара од нас. Ако нашиот висок повик е секогаш пред нашите очи, ќе бидеме мотивирани да продолжиме напред, и покрај неизбежните предизвици и обесхрабрувања кои се дел од нашето постоење, во нашата падната состојба на овој свет.

`Текстот Исус Навин 22,5.6 известува дека Исус Навин им се обратил на племињата што заминувале, поттикнувајќи ги да му останат верни на Господа, а потоа ги благословил. Како би се промениле нашите односи во црквата кога би се молеле едни за други повеќе отколку што го правиме тоа сега?`

---

#### Додаток: Утрински стих

**Тој седи над земскиот круг:** Исаија 40,22.
