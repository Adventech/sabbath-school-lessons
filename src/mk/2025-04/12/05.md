---
title: Гневот Господов
date: 17/12/2025
---

`Како би требало да ги протолкуваме описите на Божјиот гнев и Неговата одмаздничка правда во Книгата на Исус Навин (Исус Навин 23,15.16) и на други места во Светото писмо? (Видете исто така 4. Мојсеева 11,33; 2. Летописи 36,16; Откровение 14,10.19; Откровение 15,1.)`

Израел веќе го искусил Господовиот гнев за време на нивното талкање низ пустината (4. Мојсеева 11,33; 4. Мојсеева 12,9), како и во Ветената земја (Исус Навин 7,1), и бил целосно свесен за последиците од предизвикувањето на гневот на Јахве поради безобѕирното кршење на заветот. Овие стихови (Исус Навин 23,15.16) го претставуваат врвот на сериозноста на реториката на Исус Навин. Шокантно е да се чуе дека Господ би можел да го уништи Израел, бидејќи истиот израз претходно се однесувал на уништувањето на Хананците. Исто како што Господовите ветувања во врска со благословите над Израел биле верно исполнети, исто така сигурно ќе се остварат и заветните клетви (3. Мојсеева 26; 5. Мојсеева 28) ако Израелците го отфрлат заветот. Во светлината на одземањето на земјата и уништувањето на Хананците, овие стихови уште еднаш докажуваат дека Јахве е, во крајна линија, судија на целата планета. Тој објавува војна против гревот, каде и да се наоѓа. Израел не бил посветен, ниту, пак, стекнал некои посебни заслуги со своето учество во светата војна, исто како што не стекнале ни паганските народи подоцна, кога станале средство за извршување на судот на Јахве над неговиот избран народ.

Израел имал можност да избере славните сигурности од своето минато да ги претвори во темел за соочување со иднината.

На прв поглед се стекнува впечаток дека библиското учење за Божјиот гнев не може да се спои со тврдењето дека Бог е љубов (Јован 3,16; 1. Јованово 4,8). Меѓутоа, токму во светлината на Божјиот гнев, библиското учење за Божјата љубов станува уште поважно. Прво, Библијата го претставува Бога како полн со љубов, стрплив, долготрпелив и спремен да прости (2. Мојсеева 34,6; Михеј 7,18). Меѓутоа, во контекст на светот погоден од гревот, Господовиот гнев е одговор на Неговата светост и праведност при соочувањето со гревот и злото. Неговиот гнев никогаш не е некоја емотивна, одмаздољубива, непредвидлива или претерана реакција. Новиот завет учи дека Христос станал грев за нас (2. Коринтјаните 5,21) и дека преку Неговата смрт ние сме помирени со Бога (Римјаните 5,10). Никој што верува во Него нема да мора да се соочи со Божјиот гнев (Јован 3,36; Ефесјаните 2,3; 1. Солунјаните 1,10). Концептот на Божјиот гнев го прикажува Бога како праведен судија над целата вселена и Оној кој ја поддржува правдата (Псалм 7,11; Псалм 50,6; 2 Тимотеј 4,8).

---

#### Додаток: Утрински стих

**Чекаме ново небо и нова земја:** 2. Петрово 3,13.
