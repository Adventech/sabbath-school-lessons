---
title: Држете се за Бога
date: 18/12/2025
---
Единствениот начин на кој Израел ќе биде во состојба да го избегне искушението на идолопоклонството и Божјиот гнев, не е преку постојано потсетување на „што не треба да се прави“ во рамките на заветот, туку со негување на свесна и доследна верност кон Господа. Истиот глагол, „да се држи, да се прилепи“ кон Господа (видете го стихот 5. Мојсеева 4,4), употребен е за да се опише брачниот завет помеѓу сопруг и сопруга (1. Мојсеева 2,24) и преданоста на Рут кон Ноемина (Рут 1,14). Важно е да се напомни дека, според проценката на Исус Навин, таквата верност го карактеризира Израел како народ „до ден-денес“. Тажно е што истата изјава нема да важи за подоцнежните периоди од израелската историја, како што за жал покажува Книгата за судиите (Судии 2,2.7.11; Судии 3,7.12; Судии 4,1 итн.).

`Исус Навин ги повикува Израелците да го сакаат Господа, својот Бог (Исус Навин 23,11; споредете со стихот 5. Мојсеева 6,5). Меѓутоа, љубовта не може да се наметне. Во спротивно, таа би престанала да биде она што е во суштина. И покрај тоа, во која смисла сепак љубовта може да се бара со наредба?`

За Израелците трајно да уживаат во благословите на заветот, тие ќе мора да му останат верни на Бога. Еврејскиот текст е исклучително емотивен на тоа место: „Затоа бидете многу внимателни и сакајте Го Господа, вашиот Бог“. Зборот „ахаба“, „љубов“, може да се однесува на широк спектар на човечки наклоности, вклучувајќи пријателска приврзаност, сексуална интимност, мајчинска нежност, романтична љубов и посветеност на Бога. Ако ја разбереме љубовта кон Бога како свесна преданост и посветеност на Него, тогаш таа може да се нареди без да се наруши нејзината вистинска природа (споредете со стихот Јован 13,34). Божјата намера отсекогаш била послушноста кон Неговите заповеди да произлезе од личниот однос со Него (2. Мојсеева 19,4; „Ве прибрав кај Себе“; 5. Мојсеева 6,5; споредете со стихот Матеј 22,37), да се заснова на она што Тој го направил за нив во Неговата голема милост и љубов.

Заповедта да го сакаме Бога, ја изразува и обостраната, иако не симетрична, природа на божествената љубов. Бог сака да влезе во близок, личен однос со секоја личност која возвраќа на неговата љубов. Според тоа, Божјата сеопшта љубов кон сите претставува рамка за пројавување/ изразување на нашата доброволна, заемна љубов.

`Исус им дал нова заповед на своите ученици. Во која смисла оваа заповед била и нова и стара во исто време? Прочитајте ги следните стихови: Јован 13,34; Јован 15,17; и 1. Јованово 3,11; споредете со стихот 3. Мојсеева 19,18.`

---

#### Додаток: Утрински стих

**Кој ќе победи ќе седне со Бога на престолот:** Откровение 3,21.
