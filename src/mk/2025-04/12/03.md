---
title: Знак на загриженост
date: 15/12/2025
---

Славниот заклучок на овој дел (Исус Навин 21,43-45) подразбира дека условот во вид на послушност е исполнет. Успехот никогаш не смее да се зема здраво за готово. Тој секогаш е поврзан со послушност кон Божјата Реч. Така, доделувањето на земјата, освен што претставува знак за Божјата верност кон Израел (Неемија 9,8), остава простор за слободен иден развој на настаните, заснован на ставот на Израел. Дали Израел ќе биде во состојба да го зачува она што е постигнато?

`Прочитајте го текстот Исус Навин 23,1-5. На кои подробности Исус Навин посебно се сосредоточува во својот увод?`

Говорот на Исус Навин преминува од стариот и долгогодишен говорник (кој е нагласен двапати) на неговите слушатели кои ќе мора да ја спроведат мисијата што Бог им ја доверил. Тој опишува како освојувањето на таа земја воопшто било можно: Господ се борел за нив. Иако по Излезот, поради нивните сомнежи и неверства, и самите тие морале да бидат вклучени во воени дејства, Израелците успеале да ја освојат таа земја, не благодарение на сопствената воена сила, туку на Божјата интервенција.

Бог му дал на Израел мир и одмор од неговите непријатели, но останале некои народи чијашто земја допрва требало да се освои. За Израел, победата не била некоја веќе остварена, непроменлива реалност, туку постојано потпирање со верата во Божјата помош која секогаш била достапна.

`Какви сличности постојат помеѓу начинот на кој Израелците го освоиле Ханан под водство на Исус Навин и начинот на кој христијаните денес можат да водат победнички духовен живот? Прочитајте ги следните текстови: Исус Навин 23,10; Колосјаните 2,15; 2. Коринтјаните 10,3-5; Ефесјаните 6,11-18.`

Победите на Израелците не би можеле да се припишат на нивната сила и стратегија. Слично на тоа, духовната победа над гревот и искушението е обезбедена врз основа на жртвата и воскресението на Исуса Христа, но Божјиот народ денес мора постојано да се потпира на свежи залихи од Светиот Дух за да живее победнички живот.

`И покрај толку многу прекрасни ветувања што ги имаме пред нас, зошто сè уште знаеме толку лесно да грешиме?`

---

#### Додаток: Утрински стих

**Ангелите нè поврзуваат со Небото:** Матеј 18,10.
