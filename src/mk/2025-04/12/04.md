---
title: Јасни граници
date: 16/12/2025
---

Користејќи ги истите зборови упатени до него на почетокот од книгата (Исус Навин 1,7.8), Исус Навин изјавува дека задачата што стои пред Израел не е првенствено воена по природа. Таа има првенствено духовна природа. Се однесува на послушноста кон Божјата волја, како што е откриено во Тората.

`Што мислите, зошто Исус Навин зазел толку цврст став кога станува збор за односите на Израел со околните народи? (Исус Навин 23,6-8.12.13).`

Опасноста со која се соочува Израел овде не е заканата од непријателство од преостанатите народи, туку ризикот од пријателството со нив. Нивното оружје можеби не претставува посебен предизвик за Израел, но нивната идеологија и вредности (или контравредности) може да се покажат како поштетни од која било воена сила. Исус Навин го насочува вниманието на водачите кон клучниот факт дека судирот во кој се вмешани е, пред сè, од духовна природа. Оттука, Израел мора да го зачува својот единствен идентитет.

Забраната за повикување на името на некој бог, заколнување во него, и служење или поклонување пред него е поврзана со идолопоклонство. На древниот Близок Исток, името на божеството го претставувало неговото/нејзиното присуство и сила. Повикувањето и споменувањето на имињата на странски богови во секојдневните поздравувања или деловни средби подразбирало признавање на нивниот авторитет и можело да ги наведе Израелците да ја побараат нивната сила во време на потреба (споредете со стиховите Судии 2,1-3.11-13).

Опасноста од мешани бракови со преостанатите Хананејци се одразила во губењето на духовната чистота на Израел. Со давањето на овие предупредувања, Исус Навин немал намера да промовира расна или етничка чистота, туку да се избегне идолопоклонство, кое би можело да доведе до духовна пропаст на Израел. Случајот на Соломон е драматичен пример за тажните духовни последици од мешаните бракови (1. Царевите 3,1; 1. Царевите 11,1-8). Во Новиот завет, христијаните се изрично предупредени да не стапуваат во брак со неверници (2. Коринтјаните 6,14), иако во случај на веќе постоечки бракови, Павле не ги советува да се разведат, туку ги поттикнува да водат примерен христијански живот со надеж дека ќе ги придобијат своите сопружници за Господа (1. Коринтјаните 7,12-16).

`Предупредувањето на Исус Навин против штетните социјални врски неизбежно води до прашањето за односот на христијаните спрема „светот“. Како можеме да воспоставиме избалансиран однос со општеството што нѐ опкружува?`

---

#### Додаток: Утрински стих

**Ангелите нè штитат и водат:** 2. Мојсеева 23,20.
