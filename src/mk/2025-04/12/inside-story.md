---
title:  Искуство
date:   19/12/2025
---

#### Кажи ни за Библијата

_од Ендру Мек Чесни_

Жената не сакала никаква помош кога Ким Сан пристигнал во нејзината куќа во вообичаеното време.

„Зошто?“ прашал Сан, јужнокореец кој служел како мисионер во нејзиното оддалечено гратче на Филипините. „Дали направив нешто погрешно?“

„Не, не,“ одговорила жената. „Сакам да одмориш малку. Попладне ќе имаш повеќе луѓе во маалото на кои треба да им помогнеш. Еве, земи малку колачиња и опушти се.“

Сан бил трогнат од нејзината грижа. Тој помагал на луѓето бесплатно уште од моментот кога пристигнал во гратчето пред три месеци. Наместо да им кажува на луѓето дека е мисионер, Сан се обидувал да им стане пријател и да ја покаже Божјата љубов. Три месеци жителите ја прифаќале неговата помош без да размислуваат за него. Но сега, оваа жена покажала грижа за неговата благосостојба. Сан сфатил дека ја стекнал својата прва вистинска пријателка.

Но таа не била последната. Во исто време, многу жители почнале да го гледаат Сан како свој пријател и да му поставуваат многу прашања.

„Зошто ни помагаш бесплатно?“ рекол еден.

„Од каде си?“ прашал друг.

Сан им одговорил дека доаѓа од Движењето 1000 мисионери.

„Јас сум мисионер,“ рекол тој. „Сакам да го запознаете Исус Христос, затоа ви служев.“

Жителите биле изненадени кога слушнале дека Сан е мисионер и рекле: „Ако си мисионер, тогаш зошто не ни зборуваш за Библијата?“

„Дали сакате да ја проучуваме Библијата?“ прашал Сан.

„Да! Да!“ одговориле тие.

Наскоро, никој повеќе не сакал Сан да им помага. Сите сакале да ја проучуваат Библијата со него. Неколкумина сами не побарале проучување, но сепак се согласиле кога Сан ги поканил. По три месеци бесплатна работа, како можеле да одбијат?

Сан се сетил на грешката што ја направил со своите родители. Како нов адвентист, пет години се обидувал да ги убеди да ги прифатат неговите верувања и доживеал целосен неуспех. Сега, секоја библиска вистина ја претставувал како израз на Божјата љубов.

Ја споделил сторијата за создавањето од Битие. „Ова е Божјата љубов за вас,“ рекол тој. Ги читал параболите за Добриот Самарјанин и за Блудниот син. „Ова е Божјата љубов за вас,“ рекол. Говорел за Исус кој умрел на крстот. „Ова е Божјата љубов за вас,“ повторил тој.

*Ким Сан денес е заменик-директор на Движењето на 1000 мисионери, со седиште во Силанг, Филипини.
Прочитајте повеќе следната недела.*