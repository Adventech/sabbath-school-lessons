---
title: Сѐ се остварило
date: 14/12/2025
---

`Каква слика за Бога ни дава Исус Навин 21,43-45? Како овие зборови можат да се применат не само на Ветената земја во историска смисла, туку и на реалноста на нашето спасение (2. Тимотеј 2,11-13)?`

Овие стихови претставуваат кулминација на книгата и нејзино теолошко резиме. Тие нагласуваат една од главните теми на целата книга: заветната верност на Јахве, кој ги држи своите ветувања и ги исполнува своите заклетви. Овој краток исечок, исто така, ја сумира целата содржина на книгата до тој момент. Стихот Исус Навин 21,43 зборува за доделувањето и населувањето на земјата (Исус Навин 13-21), додека стихот Исус Навин 21,44 се осврнува на победите здобиени над непријателите и на стекнатата власт над земјата (Исус Навин 1-12). Целата оваа ретроспектива е претставена низ призмата на Божјата верност. Израелците секогаш мора да имаат на ум дека не можат да бараат победа над своите непријатели, ниту земја како нивно наследство - освен врз основа на Божјата верност кон Неговиот даден збор.

Тој им ја дал „целата земја“ (Исус Навин 21,43), им ги предал во раце „сите нивни непријатели“ (Исус Навин 21,44) и „од сите добри зборови, кои Господ му ги беше рекол“ (Исус Навин 21,45), „сè се исполни“ (Исус Навин 21,45). Повторената употреба на зборот кол, „сите“, шест пати во три стиха (Исус Навин 21,43-45), повторно ја нагласува вистината дека земјата е дар од Јахве и дека Израел не може да си ја припише на себеси заслугата за она што го примил. Господ бил Тој што се заколнал дека ќе им ја „даде“ земјата и Господ им ги „предал“ во рацете сите нивни непријатели.

Целиот успех на Израел мора да се припише исклучиво на Божјата иницијатива и верност. Ова се однесува подеднакво и на нашето спасение: „Зашто по благодат сте спасени преку верата; и тоа не е од вас - туку дар Божји! Не е од дела, за да не се пофали некој“ (Ефесјаните 2,8.9).

Навистина, нагласувајќи ја Божјата верност, Павле исто така пишува: „Верни се зборовите: Ако со Него сме умреле, со Него и ќе живееме. Ако истраеме, со Него и ќе царуваме. А ако се одречеме од Него, и Тој ќе се одрече од нас. Ако не сме верни, Тој останува верен, бидејќи Сам Себе не може да се одрече“ (2. Тимотеј 2,11-13).

`Како Божјата верност во држењето на ветувањата ни влева доверба дека ниедно од Неговите ветувања за иднината нема да изневери? (Видете 1. Коринтјаните 10,13; 2. Коринтјаните 1,18-20.)`

---

#### Додаток: Утрински стих

**Ангелите се грижат за грешниот човек:** Лука 15,10.
