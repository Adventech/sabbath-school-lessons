---
title:  Искуство
date:   17/10/2025
---

#### Патека на солзи и дуксери

_од Ендру Мек Чесни_

Цици Зондо не можела да им верува на своите очи. Ноќта била темна во Зимбабве, но таа јасно ги гледала нејзините драгоцени дуксери расфрлани по автопатот и темните силуети на луѓе кои брзале да си ги соберат.

Очите ѝ се наполниле со солзи. Таа имала позајмено пари за да ги купи дуксерите во Јужна Африка, а сега не би имала како да го врати заемот. Не ѝ останало ништо. Како ќе се грижи и за своите деца?

Таа се помолила: „Господи, Ти знаеш дека се мачев да го направам мојот бизнис успешен, а сега ми се случи ова. Од сите торби, само мојата се отвори.“

Цици имала спакувано 60 дуксери во една голема торба и ја ставила на покривот на минибусот кога патувала од границата на Зимбабве со Јужна Африка до нејзиниот роден град Булајо. Но на половина пат, една патничка излегла од минибусот и, барајќи ја својата торба, возачот отворал и затворал неколку торби на покривот. Неколку чудни околности направиле торбата на Цици да остане незатворена.

Минибусот продолжил со патувањето и, по одредено време, застанал кога автомобил со светкави фарови им дал знак. Возачот на автомобилот рекол дека минибусот расфрла дуксери по патот откако патничката излегла.

На ужас на Цици, во нејзината торба останале само 10 дуксери.

Возачот на минибусот знаел дека тој е виновен, но беспомошно ги кренал рацете. „Жалам,“ ѝ рекол на Цици. „Јас едноставно немам пари.“

По молитвата, Цици ги избришала своите солзи. Таа секогаш била верна во давањето на десеток и прилози од стоката што ја увезувала од Јужна Африка, и била сигурна дека Бог ќе се погрижи за неа.

Во Булајо, пријателите слушнале за ситуацијата на Цици и дошле да се молат со неа. Една од нив ѝ понудила заем за повторно да отпатува во Јужна Африка и да купи нови дуксери.

Цици ги прифатила парите како одговор на нејзината молитва и се вратила во Јужна Африка. Новите дуксери успеала да ги испорача до сите првични нарачки. Вкупно четири патувања во Јужна Африка ѝ биле потребни за да ги врати двата заема. Но во текот на тоа време, Цици секогаш имала доволно пари за храна и за потребите на семејството. Таа, исто така, продолжила верно да дава десеток и прилози.

Цици не разбира како Бог делува, но нема сомнеж дека Тој секогаш обезбедува.

„Дури и кога сè изгубив, моето семејство и јас никогаш не останавме гладни. Секогаш имавме храна на масата,“ рече таа. „Ако си верен и Му даваш на Господа во десеток и прилози, Господ секогаш ќе се погрижи за тебе.“