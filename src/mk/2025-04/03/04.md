---
title: Сеќавајте се
date: 14/10/2025
---

`Прочитајте го текстот Исус Навин 4. Зошто Бог барал од Израелците да подигнат споменик?` 

Намената на тие камења била да станат „знак“. Еврејскиот израз ’от често се поврзува со зборот „чудо“ и може да се однесува на Божјите чудесни дела (видете го проучувањето од вчера), како што се злата над Египет (2. Мојсеева 7,3; 5. Мојсеева 4,34). Тој, исто така, може да има значење на „симбол“ или „ознака“, како надворешен знак на подлабока или трансцендентна реалност. На пример, виножитото е „знак“ на заветот (1. Мојсеева 9,12.13); крвта на довратниците и надвратниците на израелските куќи се нарекуваат „знак“ (2. Мојсеева 12,13); и најважно, саботата е „знак“ на создавањето и на Божјето посветувачко присуство (2. Мојсеева 31,13.17; Езекиел 20,12). 

Тука тој знак има улога на споменик кој ги потсетува сите следни генерации на чудото од преминувањето преку Јордан. Зборот за споменик (zikkaron) доаѓа од зборот zakar, „помни, се сеќава“, кој означува повеќе отколку само пасивен чин на сеќавање на нешто. Тоа подразбира помнење проследено со соодветно дејство (5. Мојсеева 5,15; 5. Мојсеева 8,2). Подигнувањето камени споменици (1. Мојсеева 28,18-22) и воспоставувањето ритуали што покренувале прашања (2. Мојсеева 12,26.27; 5. Мојсеева 6,20-25) било вообичаено во Стариот завет. Наместо секогаш одново да повторува чуда, Бог поставува споменици што пробудуваат спомени на Неговите големи дела и ги поттикнуваат луѓето да одговорат на нив на соодветен начин. Според тоа, знакот требало да остане таму „засекогаш“, што укажува на потребата ова чудо на Господа засекогаш да се зачува во колективното сеќавање на Неговиот народ. 

Можното прашање што ќе го постават идните генерации е значајно бидејќи е формулирано на личен начин: „Што значат овие камења за вас?“ Секоја нова генерација мора да го разбере и усвои значењето на овие камења за себе лично. Верата во Бог кој прави чуда може да се одржи жива само ако секоја генерација повторно го открие значењето на моќните дела на Јахве во нивна корист. Таквата вера ќе направи голема разлика меѓу верното спроведување на обичаите засновани на Библијата и мртвата религија на генерацијата, традиционализам кој е лишен од својата вистинска вредност и првобитна ревност. На крајот на краиштата, ние мора сами за себе да ја усвоиме верата заснована на Библијата. Никој не може да верува наместо нас, а особено не нашите предци.

`Кои споменици и лични спомени од вашето лично одење со Господа ви помагаат да се сеќавате на она што Тој го направил за вас?`

---

#### Додаток: Утрински стих

**Божјето оружје:** Ефесјаните 6,16-17.
