---
title: Заборавност
date: 15/10/2025
---

`Прочитајте го текстот Исус Навин 4,20-24 во светлината на следните стихови: Судии 3,7; Судии 8,34; Псалм 78,11; 5. Мојсеева 8,2.18; Псалм 45,17. Зошто било толку важно да се сеќаваат на моќните Господови дела?` 

Забележете ја промената на лицето во стихот Исус Навин 4,23. За водите на Јордан се вели дека пресушиле пред „вас“, односно пред Израелците кои го преминале Јордан. За разлика од тоа, за Црвеното Море се вели дека било исушено пред „нас“, оние кои сè уште се присутни од првата генерација што го доживеала Излезот. Овие два настана што ги доживеале две различни генерации, биле слични по значење, што ѝ овозможило на втората генерација, врз основа на сведоштвото на своите родители, да го пронајде истото значење сама за себе при преминувањето на Јордан. 

Општо земено, заборавноста ја доживуваме како нормална особина на сите човечки суштества. Меѓутоа, заборавноста во духовна смисла може да доведе до сериозни последици. 

Дури и денес, ако сакаме да го зачуваме нашиот идентитет како народ кој има посебен повик и мисија, ќе мора да создадеме можности за освежување како на поединечното така и на колективното духовно помнење, за да можеме прашањата како што се - кои сме, од каде доаѓаме и зошто сме тука - да ги задржиме во центарот на вниманието.

`Прочитајте 1. Коринтјаните 11,24.25 и Јован 14,26. Зошто секогаш мора да имаме на ум што Христос направил за нас? Што друго е навистина важно ако тоа го нема?`

Елена Г. Вајт јасно разбрала дека, ако не ја следиме секогаш светлината што ни ја пружаат Божјите дела и откровенија од минатото, сигурно ќе ја изгубиме мотивацијата да ја спроведеме нашата мисија во иднина: „Немаме од што да се плашиме за иднината, освен ако не заборавиме како нè водел и што нè научил Господ во минатото“ (Елена Г. Вајт, *Life Sketches*, стр. 196).

`Иако е важно да се сеќаваме на минатото и начините на кои Господ дејствувал во нашиот живот, зошто мора да имаме живо искуство со Него од ден во ден и да ја доживуваме реалноста на Неговата љубов и Неговото присуство во сегашниот момент?`

---

#### Додаток: Утрински стих

**Христовиот пример:** Јован 4,34.
