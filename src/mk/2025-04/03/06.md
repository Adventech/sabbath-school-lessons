---
title: Преку Јордан
date: 16/10/2025
---

„Тој го претвори морето во суво; преку река минаа со нозе; таму се зарадувавме во Него“ (Псалм 66,6). 

И двата настана, преминувањето преку Црвеното Море и преминувањето преку Јордан, претставуваат видливи знаци кои го означуваат почетокот на нова ера во библиската историја, и двата носат симболичко значење (видете Псалм 66,6; Псалм 114,1-7; и 2. Царевите 2,6-15). Уште во Стариот завет постојат текстови што ги поврзуваат овие две преминувања и го препознаваат нивното значење што ги надминува првобитните околности. Во Псалм 66, псалмистот го слави Божјиот искупителен чин во неговиот живот (Псалм 66,16-19) повикувајќи се на историските примери за преминувањето преку Црвеното Море и Јордан. 

Псалм 114, исто така, ги поврзува овие два настана, не затоа што авторот не ја забележал временската разлика меѓу нив, туку поради заедничкото теолошко значење што го имаат овие две преминувања. Според тоа, двата настана се сметаат за нешто што го променува статусот на Израел. Во првиот случај, од ропство до слобода, а во вториот, од номадска безимотност до народност. Во псалмите што ги наведовме, примерите за овие две преминувања ја илустрираат промената на статусот на псалмистот - од насилство, сиромаштија, беспомошност и понижување во сигурност, благосостојба, спасение и достоинство. 

Исто така, покрај Јордан се одиграло и „преминувањето“ на пророкот Илија, и тоа во контекст на чудо слично на она што е запишано во книгата на Исус Навин. За Илија, ова преминување донело најзначајна промена на статусот во неговиот живот - тој бил земен на небото. И за Елисеј оваа промена била исто така важна: помошникот на пророкот (1. Царевите 19,21) станал пророк на народот (2. Царевите 2,22).

`Прочитајте Матеј 3,16.17 и Марко 1,9. Како писателите на Новиот завет гледаат на симболичното, духовното значење на реката Јордан?`

Земната служба на Исус, како Претставник на Израел, го следи историскиот образец на древниот Израел. Исус поминува низ искуството на „Црвеното Море“ и „Јордан“. Тој е повикан да излезе од Египет по смртниот декрет (Матеј 2,14-16), поминува 40 дена во пустината (Матеј 4,2), што е слично на 40-те години на Израел, и, на преминот од неговиот приватен живот во неговата јавна служба, Тој бил крстен во Јордан (Матеј 3,16.17; Марко 1,9). 

Подоцна, текстот Евреите 3 - 4 го препознава симболичното значење на преминувањето преку Јордан и го претставува влегувањето во Ханан како претслика на „одморот на благодатта“ во кој христијаните влегуваат преку вера.

---

#### Додаток: Утрински стих

**Синот Човечки дојде да служи:** Матеј 20,28.
