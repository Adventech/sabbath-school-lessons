---
title: Преминувањето на Јордан
date: 12/10/2025
---

`Прочитајте ги Исус Навин 3,1-5 и 4. Мојсеева 14,41-44. Зошто Бог барал од Израелците да направат посебни подготовки за она што требало да се случи?` 

Ова е прв пат ковчегот на заветот да се спомене во книгата на Исус Навин. До овој момент во старозаветниот наратив, ковчегот се појавувал во контекст на светилиштето (2. Мојсеева 40,21); за време на патувањето на Израел од Синај (4. Мојсеева 10,33-36); и за време на неуспешниот обид да го освојат Ханан (4. Мојсеева 14,44). Тој бил најсветото парче мебел во светилиштето на Израел и содржел три предмети, од кои секој го изразувал посебниот однос на Израел со Бога: (1) плочите со Десетте заповеди; (2) палката на Арон, првосвештеникот; и (3) садот со мана (2. Мојсеева 16,33; Евреите 9,4). 

Ковчегот и подготовките за преминување преку Јордан ги потсетиле Израелците дека не влегуваат во Ханан на свој начин и во свое време. Освојувањето ќе биде успешно само ако го следат Божјиот начин и Неговото време. Бог - кој е опишан како Оној што седи на престол над херувими кои го засенуваат ковчегот на заветот (2. Мојсеева 25,22; 4. Мојсеева 7,89), и чие движење е поистоветено со движењето на ковчегот - влегол во Ханан на чело на Израелците како Оној што го предводи освојувањето. 

Изразот преведен со „осветува“ (Исус Навин 3,5) или „посветува“ се однесува на процес на очистување сличен на оној што го следеле свештениците пред да започнат со своите служби во светилиштето (2. Мојсеева 28,41; 2. Мојсеева 29,1) и кој израелскиот народ го спровел пред Божјото откровение на Синај (2. Мојсеева 19,10.14). Ова посветување опфаќало отфрлање на гревот и отстранување на сета ритуална нечистота. Истата заповед се појавува во 4. Мојсеева 11,18, во врска со претстојното Божјо чудо. Таква подготовка била потребна и пред битките што се воделе во војна (5. Мојсеева 23,14). За Бог да се бори за Израел во битка, тие морале да ја покажат својата преданост кон Него и нивната доверба во Него како нивен Заповедник. 

Чудото при преминувањето на Јордан требало да им докаже на Израелците дека може да веруваат во Господовото ветување дека ќе ги истера тие народи од земјата. Оној што можел да се погрижи тие да го преминат Јордан по сува земја, можел да им ја даде и земјата како дар.

`Бог не секогаш го разделува Јордан. Неговите интервенции не се секогаш толку очигледни. Како можеме, според ваше мислење, да развиеме духовна подготвеност да ги доживееме и препознаеме Божјите интервенции во наша полза?`

---

#### Додаток: Утрински стих

**Едноставност:** Матеј 10,42.