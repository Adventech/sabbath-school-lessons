---
title: Моќта на примерот
date: 18/11/2025
---

`Прочитајте ги следните текстови: Исус Навин 15,16-19; Судии 1,13; и Судии 3,7-11. Што ви кажува оваа сторија за моќта на примерот? Како ставот на Халев се повторил кај помладата генерација?`

Во овој пасус, Халев ја нуди својата ќерка, Ахса, за жена на оној што ќе го освои Девир. Готонил го освојува градот и ја добива раката на Ахса. Оваа сторија е важна бидејќи уште еднаш ја открива храброста, верата и подготвеноста на Халев да прифати предизвици.

Исто така, таа покажува дека следната генерација Израелци го следела примерот на овие гиганти на верата – Халев и Исус Навин. Како што постарата генерација ја завршувала својата служба, така дошла нова генерација, подготвена да се соочи со предизвиците и да продолжи да го исполнува Божјиот план за Израел.

На начин кој не се разликува многу од барањето на Халев упатено до Исус Навин: „Дај ми ја оваа гора“, Ахса, охрабрена од својот сопруг, покажува иста вера и решителност како и нејзиниот татко. Во својата решителност и храброст, Ахса се надоврзува на примерот на Халев за исполнување на ветувањето дека ќе ја поседува земјата.

И навистина, таа земја е дар од Јахве за Израел, но Израел мора да ја присвои со тоа што ќе се повика на Господовите ветувања со вера и храброст. Решителноста на Ахса е претслика за истрајноста на оние жени во Евангелијата кои не дозволувале да бидат спречени ниту од толпата ниту од учениците и не се откажувале сè додека не го примиле Исусовиот благослов за себе и за своите семејства.

`Прочитајте Лука 18,1-5. Која поука се крие овде за нас?`

Пренесувањето на факелот на верата на следната генерација е од клуч на важност за исполнување на мисијата што Бог ни ја доверил. Размислете за предизвиците околу пренесувањето на верата на следната генерација од една страна, и на можностите младите луѓе да преземат поголеми одговорности во Божјото дело од друга страна.

`Што можеме да направиме за да им олесниме на младите и да ги обучиме да го преземат духовното водство? Колку е пресуден нашиот пример во овој процес?`

---

#### Додаток: Утрински стих

**Ќе ја претвори темнината во светлина:** Исаија 42,16.
