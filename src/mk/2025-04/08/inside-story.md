---
title:  Искуство
date:   21/11/2025
---

#### Случаен мисионер

_од Ендру Мек Чесни_

Ким Сан не можел да поверува дека човекот му ја тресна вратата пред лице.

19-годишниот студент од Јужна Кореја одеше од врата на врата за да ги покани луѓето на евангелизациски состаноци на Филипините. Многу луѓе љубезно одговарале кога тој и неговите пријатели ќе тропнеле на нивните врати. Но, во оваа конкретна куќа, 25-годишен човек реагирал грубо на посетителите. Не одговорил кога еден од нив прашал дали можат да влезат и да поразговараат. Само ја треснал вратата.

Сан се почувствувал засрамен и вознемирен. Но, другите студенти, воопшто не биле потресени. Сан не можел да разбере зошто. Предложил да се вратат следниот ден. Било понеделник, а евангелизациските состаноци траеле до сабота.

Во вторник, студентите повторно тропнале на истата врата. Истото момче излегло и веднаш ги препознало. Изгледал засрамено и ги поканил внатре. „Жал ми е што ја треснав вратата вчера“ - рекол.

Студентите му збореле за Христовата љубов и го поканиле на состаноците. Се сретнале со него повторно во среда, четврток и петок. Во сабота, човекот решил да му го предаде срцето на Исус преку крштевање.

„Го сакам Исус Христос,“ рекол тој. „Сакам да живеам нов живот.“

Сан бил воодушевен. Додека го гледал крштевањето, си помислил: Овој човек толку многу се промени. Тој е сосема поинаква личност во споредба со понеделник. Можно ли е некој толку брзо да се промени?

Сан бил случаен мисионер. Тој не дошол во Филипините за да бара крштевања. Живеел свој живот во Јужна Кореја кога неговите родители решиле да интервенираат. Го испратиле на Филипините за да научи англиски и да стане медицински работник, а потоа сакале да работи во Соединетите Држави.

Кога пристигнал во училиштето што му го избрале неговите родители, Адвентистичкиот универзитет на Филипините, Сан бил изненаден кога видел дека неговите соученици одат во црква во сабота. Тој мислел дека сите христијани одат во црква во недела. Но бидејќи било задолжително, и тој одел во црква — во црква на корејски јазик во кампусот. Младите од црквата организирале евангелизациски состаноци заедно со Движењето на 1000 мисионери, организација што е дел од Јужноазиско-пацифичката дивизија на Адвентистичката црква. Сан не зборувал многу англиски и не знаел многу за Библијата. Но сепак им се придружил на студентите кога оделе од врата на врата за да покануваат луѓе за состаноците. Во потрага по човекот што ја треснал вратата, тој станал случаен мисионер.

*Ким Сан денес е заменик-директор на Движењето на 1000 мисионери, со седиште во Силанг, Филипини.
Прочитајте повеќе следната недела.*