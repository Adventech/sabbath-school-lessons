---
title: Верност
date: 16/11/2025
---

`Прочитајте ги следните текстови: 1. Мојсеева 36,15; 4. Мојсеева 13,6.30-32 и Исус Навин 14,6.14. Кој бил Халев? Каква била неговата положба во израелскиот народ?`

Името Халев потекнува од еврејскиот збор keleb, „куче“, кој во Стариот завет секогаш се појавува во негативен контекст. Меѓутоа, во вонбиблиските списи и химни, зборот келеб се користел за да се изрази храброста, истрајноста и верноста на слугата кон својот господар. Во овој поглед, Халев останал верен на своето име, покажувајќи непоколеблива преданост кон Господа во текот на целиот свој живот.

`Што ни кажува за Халев тоа што бил спремен да го изрази својот став, иако повеќето согледувачи имале сосема поинакво мислење, а израелскиот народ му се заканувал со смрт? Видете ги следните текстови: 4. Мојсеева 14,6-10.21-25; 4. Мојсеева 26,65; 4. Мојсеева 32,12.`

Размислете за овие важни израелски водачи, современици на Халев и Исус Навин: Самуил, синот на Закур, Сафат, Игал, Авија, Палтиел, Гудила, Гадила, Амиел, Сатур и Нави. Дали ви звучат познато овие имиња?

Веројатно не.

А зошто? Затоа што тоа се имињата на другите десет согледувачи што Мојсеј ги испратил да ја извидат земјата Ханан. Тие се заборавени затоа што нивните имиња не биле вредни за паметење. Извештајот што го донеле ја прикажувал Ветената земја како неосвоива. Тие се гледале себеси како скакулци во споредба со џиновите што живееле во некои делови од таа земја, и нивните срца се топеле од страв пред „непробојните“ ѕидишта на утврдените градови во Ханан.

Халев, како постар од двајцата согледувачи кои донеле позитивен извештај, ја презел иницијативата во претставувањето на втората можност: ставот на верата. Тој бил готов да се застапува за она за кое знаел дека е исправно, и покрај противењето, дури и соочувајќи се со можна смрт: „И сиот народ рече: ‘Да ги убиеме со камења!’“ (4. Мојсеева 14,10).

`Што правите кога повеќето луѓе околу вас имаат поинакво мислење, кое е дури и спротивно на вашите најдлабоки верувања?`

---

#### Додаток: Утрински стих

**Нема да Му здосади:** Исаија 42,4.
