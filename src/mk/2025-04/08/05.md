---
title: Понизен херој
date: 19/11/2025
---

Долгите листи со називи на местата што ја означувале територијата доделена на израелските племиња, сместени се меѓу извештаите за распределба на земјиштето на двајцата херои од првата група согледувачи – Халев и Исус Навин. Халев бил првиот што го примил своето наследство, а Исус Навин бил последниот. До тој момент, Исус Навин им ја доделувал земјата на израелските племиња. Сега било време израелскиот народ да му го предаде неговото наследство нему.

`Прочитајте го текстот Исус Навин 19,49-51. Кои се поуките од фактот дека големиот израелски водач, кој ја разделувал земјата, го добива своето наследство последен?`

Градот што го добива Исус Навин е Тимнат-Сара, чие име се состои од два збора. Првиот, Тимнат, доаѓа од глагол (мanah) чие значење е „брои“ или „доделува“ и се однесува на дел или територија. Вториот збор може да биде изведен од еврејски глагол (serach) кој oзначува „вишок“ или „остаток“ (споредете 2. Мојсеева 26,12). Така, името на градот на Исус Навин може да се преведе како преостанат дел или остаток од територијата.

И самиот назив на градот што го избрал Исус Навин од она што преостанало, сведочи за благородниот карактер на вториот водач на Израел. Пред сѐ, тој чекал додека целиот народ не го добие својот дел. Потоа, тој не избрал една од најгусто населените територии во земјата, ниту еден од најимпресивните градови, како свое наследство, туку еден скромен град, или можеби дури и неговите урнатини, за да ги обнови со напорна работа (споредете Исус Навин 19,50).

Покрај тоа, Тимнат-Сара се наоѓала во близина на Силом и светилиштето, што покажува кои биле приоритетите на Исус Навин и за што било врзано неговото срце. Секако, откако новооснованиот народ на Израел бил воведен во Ветената земја и откако со Божја помош било обезбедено наследство за секое племе и семејство, не би имало приговор дури и кога Исус Навин би барал некое поимпресивно наследство. Меѓутоа, тој бил задоволен со едноставен живот, насочен кон она што било најважно, со што станал олицетворение на молитвата што подоцна ја изрекол Давид: „Само за едно Го молам Господа, само тоа го сакам: да останам во домот Господов преку сите денови на животот мој, да ја гледам Господовата убавина и да се поучувам во Неговиот свет храм“ (Псалм 27,4).

`Кои поуки можете да ги извлечете за себе од ставот на Исус Навин? Како можете уште сега да ги примените лично на себе?`

---

#### Додаток: Утрински стих

**Тој ќе нè избави:** 2. Мојсеева 6,6.
