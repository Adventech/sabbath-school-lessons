---
title: Променети со размислување
date: 20/11/2025
---

`Размислувањето за животниот пример на големите херои на верата е од суштинско значење за нашиот духовен раст. Во исто време, нашиот врвен пример е Исус Христос – Неговиот живот и учења. Каква промена се случува во нас кога сме насочени, сосредоточени на Исус и неговиот живот? Видете Евреите 12,1.2; 2 Коринтјани 3,18.`

Марко Јакобони, невронаучник на Универзитетот во Калифорнија, Лос Анџелес, ја проучувал функцијата на таканаречените неврони-огледала. Овие мали клеточни кола се активираат и кога ние самите извршуваме одредена работа – како што е насмевнување или прегрнување на некого – и кога гледаме како некој друг го прави тоа. Активноста на овие неврони ја намалува разликата меѓу она што го гледаме и она што го правиме.

Елена Г. Вајт зборува за важноста на гледањето на Исусовиот карактер: „Посматрајќи го Исуса, ние се здобиваме со сè појасни поими за Бога. Гледајќи го Него ние се менуваме. Добрината и љубовта кон ближните стануваат наши природни особини. Кај нас се развива карактер сличен на божествениот. Обликувајќи го неговиот лик во себе, ние ја зголемуваме и нашата способност да го запознаеме Бога. Воспоставуваме сè поцврста заедница со небесниот свет, со што се зголемува нашиот капацитет за примање на богатството на знаењето и вечната мудрост“ (Еленa Г. Вајт, Христовите параболи, стр. 355 оригинал).

`Прочитајте го текстот Римјаните 12,1.2. Кои два процеса водат кон спротивставени цели во нашиот живот? Како можеме да бидеме сигурни дека оставаме простор за онаа вистинската?`

Во резимето на своето Послание до Римјаните, апостол Павле зборува за две спротивставени сили кои се обидуваат да го обликуваат нашиот живот. Од една страна, светот околу нас, со своите различни влијанија, се обидува секојдневно да нè втера во својот калап, наведувајќи нè да му се прилагодиме преку сила која делува од надвор кон внатре.

За да се спротивстави на ова влијание, Светиот Дух е во состојба да нè преобрази од внатре кон надвор, слично како што гасеницата се преобразува во прекрасна пеперутка. Но, за да се одигра овој процес, треба да му се посветиме на Бога и да го молиме да го продолжи доброто дело што го започнал во нас (Филипјаните 1,6). Конечно, мора да донесуваме свесна одлука, од миг во миг, да одиме во Духот.

---

#### Додаток: Утрински стих

**Тој ги привлекува сите луѓе со Својата смрт:** Јован 12,32.
