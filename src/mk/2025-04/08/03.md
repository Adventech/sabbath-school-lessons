---
title: Дај ми ја оваа планина
date: 17/11/2025
---

`Прочитајте ги текстовите: Исус Навин 14,6-14; 4. Мојсеева 14,24; 4. Мојсеева 32,12; 5. Мојсеева 1,36 и Лука 6,45. Како би го опишале ставот на Халев и на Исус Навин? Што значи целосно да се следи Господ?`

Халев никогаш не го заборавил ветувањето што Господ му го дал преку Мојсеј – дека ќе влезе во земјата по која одел со свои нозе (4. Мојсеева 14,24). Четириесет години подоцна, осврнувајќи се на својот извештај за таа земја, тој рекол дека зборувал „она што ми беше на срцето“ (Исус Навин 14,7). Неговиот извештај се темелел на убедувањето дека, со Божјо водство и Негова помош, Израел ќе може да ја освои таа земја.

За разлика од извештаите на другите десет согледувачи, кои влеале страв меѓу Израелците, Халев покажал целосна доверба и посветеност на Господовото ветување. Еврејскиот израз, кој буквално значи „стоев сосем зад Господа“ (Исус Навин 14,8), веројатно е скратен облик на подолг израз кој гласи: „Моето срце во потполност го следеше Господа“ или „Со цело срце одев по Господа“. За разлика од другите кои следеле други богови, и не го следеле Господа во потполност, срцето на Халев било целосно посветено на Господа.

Истиот израз подоцна се повторува двапати, нагласувајќи ја верноста на Халев (Исус Навин 14,9.14). Неговиот сопствен опис е во согласност со она што сам Господ го нарекол „друг дух“ (4. Мојсеева 14,24), кој направил разлика меѓу Халев и другите десет согледувачи. Дури и на 85-годишна возраст, тој продолжил да биде пример за она што Господ може да постигне преку луѓе чиишто срца се целосно посветени на Него и на Неговото дело.

Халев сфатил дека територијата што секое племе на крајот ќе ја запоседне, ќе биде директно сразмерна на обемот во кој тие се осмелуваат да полагаат право на Господовите ветувања, и на големината на земјата на која биле спремни да стапат со вера. Божјите ветувања не се такви што сами по себе се исполнуваат, во смисла дека се остваруваат без оглед на нашата волја. Напротив, тие бараат вера проследена со решително дејствување. Еврејскиот израз 'ulay', „ако биде“ (Исус Навин 14,12), може да изразува страв и сомнеж, но обично означува надеж и очекување дека ќе се случи нешто позитивно (1. Мојсеева 16,2; 4. Мојсеева 22,6.11; 4. Мојсеева 23,3).

`Кои се тие компромиси, „ситни“ компромиси, кои можат да нè спречат целосно да го следиме Господа?`

---

#### Додаток: Утрински стих

**Тој ќе те држи за рака:** Исаија 42,6.
