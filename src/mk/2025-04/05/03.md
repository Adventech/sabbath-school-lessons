---
title: Врховен судија
date: 27/10/2025
---

`Прочитајте: 1. Мојсеева 18,25; Псалм 7,11; Псалм 50,6; Псалм 82,1; Псалм 96,10; и 2. Тимотеј 4,1.8. Што кажуваат овие стихови за Божјиот морален карактер? Како Божјата улога како Судија на целата вселена ни помага да го разбереме прашањето за божествената војна?` 

Светоста на Божјиот карактер подразбира дека Тој не може да го толерира гревот. Тој е трпелив. Меѓутоа, гревот мора да ги пожнее своите конечни последици, кои водат во смрт (Римјаните 6,23). Јахве објавил војна против гревот, секаде каде го има, без разлика дали во Израел или меѓу Хананците. Израел не станал ништо повеќе посветен со своето учество во светите војни отколку другите народи (5. Мојсеева 9,4.5; 5. Мојсеева 12,29.30), кои понекогаш станувале орудија на судот на Јахве против Неговиот избран народ. За разлика од другите древни блискоисточни народи, Израелците доживувале и обратна света војна, кога Бог не се борел за нив, туку против нив, дозволувајќи им на нивните непријатели да ги угнетуваат (споредете со текстот Исус Навин 7). 

Целиот концепт на света војна може да се разбере само ако се набљудува во светлината на Божјото дејствување како судија. Кога се согледуваат на овој начин, освојувачките војни на Израел добиваат сосема поинаков карактер. За разлика од империјалистичките војни кои имаат за цел самовозвишување, и кои биле толку вообичаени во древниот свет (како и денес), израелските војни не се воделе за народот да стекне слава за себе, туку за да ја воспостави Божјата правда и мир во земјата. Според тоа, кога станува збор за сликата за Бога како воин, во сржта на разбирањето на концептот на света војна стои концептот на Божјата власт и суверенитет, кои се, всушност, поставени под знак прашање, исто како и во сликата за Бога како цар и како судија. 

Јахве како воин е Оној кој, како судија, се посветува на спроведување, стабилизација и одржување на владеењето на законот кој е одраз на Неговиот карактер. Сликата за Бога како воин, слична на Неговата слика како цар и судија, истакнува дека Јахве нема да толерира бунт против поредокот што го воспоставил. Затоа, може да се каже дека дејствувањето на Јахве никогаш не е војна сама по себе, ниту победа сама по себе, туку обновување на правдата и мирот. На крајот на краиштата, судењето и водењето војна, или воспоставувањето правда, се едно исто ако Бог е вршителот на дејството.

`Замислете го Бога како праведен судија кој не може да биде поткупен или да се влијае на него со пристрасност. Во која смисла Бог, кој нема бесконечно да го толерира гревот, угнетувањето, страдањето на невините и експлоатацијата на угнетените, е составен дел од евангелието?`

---

#### Додаток: Утрински стих

**Павле ја одржал верата:** 2. Тимотеј 4,7.