---
title: Беззаконието на хананците
date: 26/10/2025
---

`Прочитајте ги следните текстови: 1. Мојсеева 15,16; 3. Мојсеева 18,24-30; 5. Мојсеева 18,9-14; и Езра 9,11. Што ни кажуваат овие текстови за поширокиот план што Бог го имал кога на Израелците им ја дал хананската земја?` 

За целосно да разбереме што се подразбира под беззаконие на народите што го населувале Ханан, треба да погледнеме подалеку од Книгата на Исус Навин. Одвратните обичаи на тие луѓе, како што се жртвувањето деца, гатањето, магиите, некромантијата (повикувањето на мртвите) и спиритизмот, ни даваат некакво навестување за ова (5. Мојсеева 18,9-12). 

Откривањето на древните угаритски текстови (од Рас Шамра) дава поголем увид во хананската религија и општество, и јасно покажува дека осудата на таа култура не е само разбирлива, туку - според моралните стандарди на Стариот завет - и оправдана. 

Хананската религија се темелела на верувањето дека природните појави, кои обезбедувале плодност, биле контролирани од сексуалните односи меѓу боговите и божиците. А бидејќи ја замислувале сексуалната активност на божествата во согласност со нивното изопачено сексуално однесување, тие се вклучувале во најодвратни ритуални сексуални односи за да ги охрабрат боговите и божиците да го прават истото. Овој концепт довел до воспоставување на „света“ проституција, во која машките и женските проститутки учествувале во најужасни оргијастични ритуали, кои биле дел од нивните пеколни религиозни обичаи! 

Еден народ не може да се издигне на повисоко морално ниво од божествата на кои им се поклонува. Со оглед како Хананците ги разбирале божествата, не е ни чудо што нивните пеколни религиозни обичаи опфаќале и жртвување деца, против што Библијата посебно предупредува. 

Археолошките докази потврдуваат дека жителите на Ханан редовно ги жртвувале своите првородени деца на боговите, всушност на демоните на кои им се поклонувале. Пронајдени се мали скелети згмечени во големи садови со заветни натписи, кои сведочат за нивната ужасна и понижувачка религија и за тоа што таа значела за многу од нивните деца. 

Според тоа, истребувањето на Хананците не било нешто што се појавило по Божјата одлука да им ја даде земјата Ханан на Израелците. На жителите на Ханан им било дадено време на проба, време на дополнителна милост во кое тие имале можност да го запознаат Бога и Неговиот карактер преку сведочењето на патријарсите кои живееле меѓу нив. Тие имале шанса, но очигледно ја пропуштиле и продолжиле со своите ужасни обичаи, сè додека Господ не ги предал на конечно уништување.

---

#### Додаток: Утрински стих

**Одете без страв:** Еремија 1,7.