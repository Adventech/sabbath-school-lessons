---
title: Неочекувана благодат
date: 09/10/2025
---

`Прочитајте го текстот Исус Навин 9,21-27. На кој начин решението на Исус Навин ја соединило правдата со благодатта?`

Дури и да сакал народот да ги нападнат Гаваонците, немало да им биде дозволено да го сторат тоа поради заклетвата што ја дале водачите на заедницата. Израелските водачи постапувале според принципот дека заклетвата, освен ако не вклучува неправда или злосторничка намера (Судии 11,29-40), била задолжителна, дури и ако била на нивна лична штета. 

Во Стариот завет, претпазливоста пред да се положи заклетва, како и држењето на заклетвата, се сметаат за доблести на побожните (Псалм 15,4; Псалм 24,4; Проповедник 5,2.6). Бидејќи заклетвата била дадена во името на Господа, Израилевиот Бог, водачите не можеле да ја повлечат. 

Со свечената заклетва што ја положиле нивните водачи, судбината на Израел била нераскинливо поврзана со судбината на Гаваонците. Всушност, преку нивната задача да сечат дрва и да носат вода за Божјиот дом (Исус Навин 9,23), Гаваонците станале составен дел од израелската богослужбена заедница. Одговорот на Исус Навин, за разлика од предлогот на израелските водачи да бидат слуги „за целата заедница“ (Исус Навин 9,21), клетвата ја претворил во потенцијален благослов за Гаваонците (споредете со стихот 2. Самоил 6,11). 

Подоцнежната историја на Гаваон сведочи за високите верски привилегии што ги уживал тој град, како и за нивната преданост кон Божјиот народ. Заклетвата што ја дале тогаш останала на сила со генерации, така што, откако Израелците се вратиле од вавилонското ропство, Гаваонците биле меѓу оние што помагале во обновата на Ерусалим (Неемија 7,25). Нивните дела ќе имаат позитивни последици за цела вечност, но само благодарение на Божјата благодат. 

Што можело да се случи кога Гаваонците не би го скриле својот идентитет и едноставно да побарале милост како што направила Раав? Не знаеме, но не можеме да ја исклучиме можноста дека, дури и да била побарана Божјата волја, ова можело да доведе до тоа Гаваонците да бидат поштедени од уништување. Крајната цел на Бога не е да ги казни грешниците, туку да ги доведе до покајание и да им ја укаже Својата милост (споредете со стиховите Езекиел 18,23 и Езекиел 33,11). Измамата на Гаваонците мора да се разбере како повикување на Божјата милост, на Неговиот љубезен и праведен карактер полн со љубов. Зашто, токму затоа што Хананците одбивале да се покаат и се противеле на Божјите намери, довело до одлуката за нивно уништување (1. Мојсеева 15,16). Бог покажал дека го цени тоа што Гаваонците ја признале Неговата врховна власт, тоа што повеќе сакале мир отколку бунт, и нивната готовност да се откажат од идолопоклонството и да му се поклонат на единствениот вистински Бог.

---

#### Додаток: Утрински стих

**Служете од срце:** Колосјаните 3,23-24.