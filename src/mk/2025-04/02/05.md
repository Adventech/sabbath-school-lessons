---
title: Спротивставени вредности
date: 08/10/2025
---

`Прочитајте го текстот Исус Навин 9,1-20. Кои се сличностите и разликите меѓу сторијата за Раав и онаа за Гаваонците? Зошто се тие значајни?` 

Оваа глава од книгата на Исус Навин започнува со тоа што нѐ известува дека петмина ханански владетели, кои претежно владееле со мали градови-држави, решиле да склучат сојуз против Израелците. Спротивно на тоа, жителите на Гаваон решиле да склучат сојуз со Израел. 

За да ги измамат Израелците да склучат сојуз со нив, Гаваонците се послужиле со приказна дека се пратеници од далечна земја. Според 5. Мојсеева 20,10-18, Бог направил разлика меѓу Хананците и народите што живееле надвор од Ветената земја. 

Зборот преведен како „итрина“ или „лукавост“ може да се употреби во позитивна смисла, кога означува разумност и мудрост (Пословици 1,4; Пословици 8,5.12), или во негативна смисла, што подразбира злосторничка намера (2. Мојсеева 21,14; 1 Самоил 23,22; Псалм 83,3). Во случајот на Гаваонците, зад нивната предавничка постапка се крие помалку деструктивна намера за самоодржување. 

Зборовите на Гаваонците се впечатливо слични на зборовите на Раав. И едните и другите ја признаваат моќта на израелскиот Бог и дека успехот на Израел не е чисто човечки подвиг. Наспроти другите Хананејци, тие не се бунат против планот на Јахве да им ја даде таа земја на Израелците, и признаваат дека сам Господ ги истерува овие народи пред Израел. Веста за нивното избавување од Египет и нивните победи над Сион и Ог, ги поттикнале и Раав и Гаваонците да бараат сојуз со Израелците. Но, наместо да изразат готовност да му се предадат на израелскиот Бог, како што направила Раав, Гаваонците прибегнале кон лукавство. 

Мојсеевиот закон предвидувал начин да се дознае Божјата волја во вакви случаи (4. Мојсеева 27,16-21). Исус Навин требало да се распраша која е Господовата волја во тој поглед и да ја избегне измамата на Гаваонците.

Основната должност на теократскиот водач, и на кој било христијански водач, е да ја бара Божјата волја (1. Летописи 28,9; 2. Летописи 15,2; 2. Летописи 18,4; 2. Летописи 20,4). Бидејќи тоа го занемариле, Израелците биле принудени или да ги прекршат основните услови за освојување на земјата или да ја прекршат заклетвата што ја дале во Господово име, која подеднакво ги обврзувала.

`Колку често сте се нашле во судир меѓу две навидум спротивставени библиски вредности?`

---

#### Додаток: Утрински стих

**Добра волја:** 2. Коринтјаните 8,12.