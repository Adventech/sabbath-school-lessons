---
title: Нова верност
date: 07/10/2025
---

`Прочитајте ги текстовите Исус Навин 2,12-21 и 2. Мојсеева 12,13.22.23. Како стиховите од 2. Мојсеева ни помагаат да ја разбереме спогодбата меѓу согледувачите и Раав?` 

Спогодбата на Раав е многу јасна: живот за живот и љубезност за љубезност. Зборот „chesed“ (Исус Навин 2,12), „љубезна добрина“, има богато значење кое е тешко да се изрази со еден збор на други јазици. Таа се однесува првенствено на заветната преданост, но ги содржи и поимите на верност, милост, добродетел и љубезност. 

Зборовите на Раав исто така потсетуваат на стихот 5. Мојсеева 7,12, во кое самиот Јахве се заколнува дека ќе го одржи својот „хесед“ кон Израел. „И ако ги слушате сите овие закони и ги пазите и исполнувате, Господ, твојот Бог, ќе го пази заветот и милоста (chesed) кон тебе, како што им се заколна Тој на вашите предци“ (5. Мојсеева 7,12). 

Интересно е што истата глава (5. Мојсеева 7) прогласува забрана (cherem) за воспоставување пријателство со Хананците. А овде ја имаме Раав, жена Хананка која е под забрана, а сепак таа, врз основа на својата нова вера, полага право на ветувањата дадени на Израелците. И како резултат на тоа, таа е спасена. 

Првата слика што неизбежно ни паѓа на ум во врска со разговорот што согледувачите го воделе со Раав е Пасха пред излегувањето од Египет. Во таа пригода, за да бидат заштитени, Израелците морале да останат внатре во своите домови и да ги обележат довратниците и надвратниците на своите куќи со крвта на жртвено јагне. 

„А крвта ќе ви биде знак на куќите, во кои ќе бидете: и кога ќе видам крв, ќе ве одминам, па нема да има меѓу вас помор, кога ќе ја казнам египетската земја“ (2. Мојсеева 12,13; видете и 2. Мојсеева 12,22.23). 

„Својата вера народот морал да ја потврди со послушност. Така и сите што се надеваат на спасение врз основа на заслугите на Христовата крв, треба да знаат дека и тие сами мора нешто да преземат за своето лично спасение. Иако само Христос може да нѐ спаси од казната за сторените престапи, наше е да се свртиме од гревот кон послушност. Човекот се спасува со вера, а не со делата; но својата вера човекот сепак мора да ја докаже со дела“ (Елена Г. Вајт, *Патријарси и пророци*, стр. 279 ориг.). 

Во тој случај, крвта била знак што ги спасил од Божјиот ангел уништувач. Исто како што Бог ги поштедил животите на Израелците за време на последното зло во Египет, така и Израелците требало да ги поштедат Раав и нејзиното семејство кога ќе дојде до уништување на Ерихон.

`Каква моќна евангелска порака можеме да најдеме во овие два извештаи? Кои евангелски поуки можеме да ги извлечеме од нив?`

---

#### Додаток: Утрински стих

**Ние сме Божји помошници:** 1. Коринтјаните 3,9.