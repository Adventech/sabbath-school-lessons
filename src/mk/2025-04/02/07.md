---
title: За натамошно проучување
date: 10/10/2025
---

Во книгата *„Патријарси и пророци“* од Елена Г. Вајт, прочитајте го поглавјето со наслов „Премин низ реката Јордан“, стр. 482, 483 (ориг.). 

По оваа сторија за Раав и за согледувачите, таа не се споменува во остатокот од Стариот завет, а повторно се појавува дури во Исусовиот родослов. Се спомнува дека таа станала жена на Салмон од Јудиното племе, предок (татко) на Вооз и свекрва на друга извонредна жена спомената во истиот родослов, Рут (Матеј 1,5; споредете со стиховите Рут 4,13.21). Благодарение на нејзината вера во Бога, оваа проститутка од Ерихон, осудена на целосно уништување, станува значајна алка во Давидовата царска лоза и прародителка на Месија. Тоа е она што Бог може да го оствари врз основа на нашата вера, дури и ако таа не е поголема од синапово семе (Матеј 17,20; Лука 17,6). 

„Нејзиното обратување не претставувало осамен пример на Божјата милост кон идолопоклониците кои ја признале Неговата божествена власт. Среде земјата еден броен народ - Гаваонци - го отфрлиле незнабоштвото, се соединиле со Израел и добиле дел од благословите на заветот. 

Бог не признава никаква разлика по однос на народност, раса или боја. Тој е Творец на целиот човечки род. Сите луѓе му припаѓаат на едно семејство според создавањето и сите стануваат едно преку откупувањето. Христос дошол да ги разурне сите ѕидови што ги раздвојуваат луѓето, да ги отвори сите одделенија на храмот за секоја душа да може да има слободен пристап до Бога. Неговата љубов е толку широка, толку длабока и потполна што проникнува насекаде. Таа ги спасува заблудените од измамите на сатаната и ги доведува во близина на Божјиот престол, кој е окружен со виножитото на ветувањето. Во Христа нема ниту Грк ниту Евреин, ниту слободен човек ниту роб“ (Елена Г. Вајт, *Пророци и цареви*, стр. 369, 370 ориг.).

**Прашања за разговор**

`1. Разговарајте за целото ова прашање за „вторите шанси“ (и повеќе од тоа) и за тоа како да им ги пружиме на другите. Како, во исто време, да внимаваме да не го злоупотребиме тој концепт? Размислете, на пример, за некоја жена која се наоѓа во врска во која трпи насилство, и на која ѝ се дава совет упорно да му се враќа на својот партнер („благодат“), само за насилството, во некои случаи, да продолжи? Како да ја пронајдеме вистинската рамнотежа во ова?` 

`2. Разговарајте за Раав како пример на верата. Како можеме да научиме да ја цениме отвореноста на луѓето за Бога, дури и кога нивниот начин на живот е далеку од библиските идеали? Како е можно да ја цениме нивната вера, а во исто време да не одобруваме некои од нивните навики?` 

`3. Исус Навин успеал да ги соедини правдата и благодатта на практичен начин за да ја реши непријатната ситуација предизвикана од измамата на Гаваонците и неговото занемарување да се посоветува со Господа. Сетете се на некоја ситуација во вашиот живот која барала и правда и милост. На кои практични начини можете да ги споите и двете?`

---

#### Додаток: Утрински стих

**Искрен дух:** Псалм 126,6.