---
title: Втора шанса
date: 05/10/2025
---

`Прочитајте го стихот Исус Навин 2,1, заедно со 4. Мојсеева 13,1.2.25-28.33 и 4. Мојсеева 14,1-12. Зошто Исус Навин ја започнал својата мисија за освојување на Ветената земја со испраќање согледувачи?` 

Местото од каде што биле испратени двајцата согледувачи, Акација Гроув (Исус Навин 2,1), во еврејскиот текст се нарекува Ситим и нè потсетува на две негативни епизоди од израелската историја. 

Првата е исто така една сторија за согледувачи (видете 4. Мојсеева 13) каде што се претставени исти суштински елементи: испраќање на согледувачи; нивното тајно навлегување на непријателска територија; нивно враќање; извештај за нивните сознанија и одлука да се дејствува врз основа на тие извештаи. 

Вториот настан во Ситим претставува еден од најпркосните идолопоклонички кршења на заветот од страна на Израелците, кога, на наговор на Валаам, тие се впуштиле во разврат со моавските жени и ги обожавале нивните богови (4. Мојсеева 25,1-3; 4. Мојсеева 31,16). Во овој контекст, името Ситим предизвикува огромно чувство на непријатност околу исходот од целата сторија. Дали тоа ќе биде уште еден неуспех на границата на Ветената земја? Или ќе доведе до долгоочекуваното исполнување на прастарото ветување?

`Прочитајте ги текстовите Јован 18,16-18.25-27 и Јован 21,15-19. Какви паралели откривате меѓу втората шанса дадена на Израел како народ и на Петар како поединец?`

Бог е Бог на втори шанси (и повеќе од тоа!). Вторите шанси (и повеќе од тоа!) Библијата ги нарекува „благодат“. Благодатта е едноставно примање на она што не го заслужуваме. Концептот на благодат е обилно присутен во библиското учење (споредете со Римјаните 5,2; Ефесјаните 2,8; Римјаните 11,6). Бог на сите милостиво им нуди можност за нов почеток (Тит 2,11-14). Петар лично ја искусил оваа благодат и ја поттикнувал црквата да расте во благодатта (2. Петрово 3,18). И таа вест е уште подобра: добиваме многу повеќе од втора шанса, зар не? (Зашто, каде би биле кога не би било така?)

`Размислете за искуството на Израелците кога им била дадена втора шанса да влезат во Ханан, и за благодатта што му била укажана на Петар откако се одрекол од својот Господ. Што треба да нè научат овие настани за тоа како ние треба да им покажеме милост на оние на кои им е потребна?`

---

#### Додаток: Утрински стих

**Нека свети вашата светлина:** Матеј 5,16.