---
title: Вредност таму каде што не ја очекуваме
date: 06/10/2025
---

`Прочитајте ги текстовите Исус Навин 2,2-11, Евреите 11,31 и Јаков 2,25. Што ни кажуваат овие текстови за Раав (Рава)?` 

Централно место во сторијата за Раав претставува лагата што таа ја кажала за да ги заштити согледувачите. Кога размислуваме за таа нејзина лага, мора да имаме предвид дека Раав била дел од едно мошне грешно општество, што на крајот довело до Божјата одлука да ги осуди (1. Мојсеева 15,16; 5. Мојсеева 9,5; 3. Мојсеева 18,25-28). Иако е точно дека Новиот завет ја пофалува нејзината вера, внимателната анализа на новозаветните извештаи за постапките на Раав открива дека никаде во врска со неа не е сè одобрено, ниту нејзината лага не се оправдува. 

Стихот Евреите 11,31 зборува позитивно за верата што таа ја покажала кога својата судбина ја врзала за тие согледувачи, наместо да се држи до сопствената расипана култура. Стихот Јаков 2,25 ја пофалува нејзината понуда да ги угости двајцата израелски согледувачи, како и тоа што ги упатила како да се вратат по безбеден пат. Среде една морално падната, расипана култура и сопствениот грешен начин на живот на Раав, Бог во својата благодат видел искра на вера преку која успеал да ја спаси. Бог го искористил она што било добро кај Раав - а тоа е нејзината отворена вера во Него и нејзината одлука да му припаѓа на Неговиот народ - но никогаш не го пофалил сето она што го правела. Бог укажал почит кон Раав за нејзината извонредна храброст и бестрашна вера, за тоа што послужила како посредник при спасувањето и за тоа што го избрала Него - израелскиот Бог. 

Откако видела што се случува, таа изјавила: „Зашто Господ, вашиот Бог, е Бог на небото и на земјата долу“ (Исус Навин 2,11). Значајно е да се чуе како една Хананка признава дека Јахве е единствениот Бог, и тоа на покрив, каде што, во нејзината паганска религија, молитвите обично биле упатувани до оние коишто тие ги сметале за небесни божества. 

Овој израз што Раав го употребила претходно, се наоѓа само во контекст на Божјото исклучиво право да прима обожавање (2. Мојсеева 20,4; 5. Мојсеева 4,39; 5. Мојсеева 5,8). Нејзините зборови сведочат за однапред промислена и свесна одлука да го признае израелскиот Бог како единствено вистинско Божество. Нејзиното признавање покажува дека таа ја разбирала тесната поврзаност меѓу Божјиот суверенитет и судот под кој Ерихон бил осуден на пропаст. 

Нејзиниот морален избор бил резултат на согледувањето дека, во светлината на судот на Јахве, постојат само две можности: да се продолжи со бунт против Него и да се биде уништен, или да му се предаде со вера. Избирајќи го израелскиот Бог, Раав станала пример кој покажува каква можела да биде судбината на сите жители на Ерихон доколку се обрателе кон израелскиот Бог за милост.

`Како овој настан нè учи дека нашата крајна преданост мора да му припаѓа на Бога?`

---

#### Додаток: Утрински стих

**Пуштај го лебот свој по водите:** Проповедник 11,1.