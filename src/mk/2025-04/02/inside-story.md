---
title:  Искуство
date:   10/10/2025
---

#### Не грижи се. Бог ќе помогне

_од Ендру Мек Чесни_

Една жена покажала омраза кога Инасио Маноел ѝ затропал на вратата за да понуди адвентистички книги во Бразил. „Јас ги мразам христијаните!“ извикала таа.

Инасио бил изненаден. Тоа била првата куќа на првиот ден од неговата работа како литературен евангелист кој нуди книги и библиски проучувања.

Тој и неговиот пријател отишле во следната куќа. Од дворот бесно лаело големо куче. Неговиот пријател промрморел нешто за тоа како во првата куќа имало лута жена, а во втората лутo куче.

„Не грижи се,“ му рекол Инасио. „Бог е со нас.“

Жена излегла од куќата и го одвела кучето. Потоа ги поканила Инасио и неговиот пријател да влезат. Тројцата имале отворен разговор, а жената им раскажала за своите маки откако нејзиниот сопруг бил испратен во затвор. Следната сабота, жената дошла во црква со своите три мали деца. Инасио бил восхитен. Му кажал на Бога дека сака да ги води луѓето кон Него до крајот на својот живот.

Најголемото изненадување за Инасио, сепак, дошло од третата куќа што тој и неговиот пријател ја посетиле тој прв ден на евангелска работа. Жената што живеела таму, Едилеуза, се согласила на библиски проучувања во саботните попладниња. Додека читале од седмица во седмица, стигнале до библиската вистина за седмиот ден – Саботата. Едилеуза работела како маникирка и хигиеничарка по домови, и не гледала никаква можност да одмора во сабота.

„Најмногу пари заработувам во тој ден од неделата,“ рекла таа. „Што можам да направам?“

„Не грижи се,“ ѝ рекол Инасио. „Бог ќе помогне. Тој има нешто подобро.“

На следното библиско проучување, Едилеуза рекла дека на улица сретнала непознат човек кој ја прашал дали знае добра хигиеничарка за одржување на фамилијарен дом. Работата не барала никаква активност во саботните часови – од зајдисонце во петок до зајдисонце во сабота.

Едилеуза блескала додека ја споделувала приказната со Инасио. „Сега мојата плата е трипати поголема од тоа што заработував претходно,“ рекла таа.

Едилеуза била крстена. Подоцна и остатокот од нејзиното семејство го направило истото.

Инасио, сега 68-годишен, сеуште носи од четири до единаесет луѓе до крштевање секоја година во последните 36 години. Каде и да оди, секогаш носи со себе библиски лекции. Неговата ноќна молитва е: „Господи, стави некого на мојот пат, за да ја споделам Твојата љубов.“

„Можам да живеам без било што на овој свет, но не и без библиски проучувања со луѓе,“ вели тој.