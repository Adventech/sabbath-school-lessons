---
title:  Искуство
date:   26/12/2025
---

#### Како да Го сакаме Бога?

_од Ендру Мек Чесни_

Ким Сан, мисионер од Јужна Кореја, споделил 15 приказни за Божјата љубов со жителите на едно оддалечено градче на Филипините во текот на три месеци.

Жителите на градчето биле воодушевени кога дознале дека Бог создал сè на светот за нив. Се восхитувале на Божјата љубов преку параболите за Добриот Самарјанин и Блудниот Син. Нивните срца биле трогнати кога сфатиле дека Исус умрел на крстот за нив. По три месеци многумина рекле: „Разбираме дека Бог нè сака. Но, како да одговориме? Како да го сакаме Бога?“

„Навистина е така“, си помислил Сан со зачуденост. „Кога знаеме дека некој нè сака, сакаме да му ја возвратиме љубовта назад.“ Време било да навлезе подлабоко во Библијата.

Следните три месеци тој поучувал за седмиот ден – саботата, за чистата и нечиста храна, за десетокот и даровите, и за другите основни верувања на Адвентистите на седмиот ден. Многу жители го прифатиле тоа што го научиле. Тие сакале да знаат како да го сакаат Бога, а доктрините им го покажале патот.

Сан служел како мисионер 10 месеци: три месеци нудел бесплатна работа/помош, три месеци раскажувал библиски приказни за Божјата љубов и три месеци подлабоко ја проучувал библијата со населението. Останал уште еден месец за збогување. Последниот месец Сан го поминал одејќи од врата до врата, поканувајќи ги луѓето да го следат Исуса. „Наскоро си заминувам“, им велел. „Би сакал да се придружите на мојата црква. Јас сум многу благословен и би сакал и вие да бидете благословени како мене.“ Многу жители ја прифатиле неговата покана.

Елена Вајт вели: „Само Христовиот метод ќе донесе вистински успех во допирањето до луѓето. Спасителот се мешал со луѓето како некој кој го посакувал нивното добро. Тој покажувал сочувство кон нив, им служел во нивните потреби и ја здобивал нивната доверба. Потоа им велел: ‘Следете Ме’“ (*Здравје и среќа*, стр. 143 орг.). Десет месеци Сан го применувал Христовиот метод: се мешал меѓу луѓето, им посакувал добро за нив, покажувал сочувство, им служел во нивните потреби и ја здобивал нивната доверба; дури потоа ги поканил да го следат Исуса.

Денес, Сан е мисионер со полно работно време. Тој служи како заменик-директор на Движењето на 1000 мисионери, организација која е дел од Јужно-Азиско-Пацифичката дивизија на Адвентистичката црква. Секоја година обучува стотици мисионери во седиштето во Силанг, Филипини. „Да се биде мисионер е највисокиот повик“, вели тој. „Мисионерите не држат само библиски проучувања. Ние особено треба да го покажуваме Исус во нашите животи.“