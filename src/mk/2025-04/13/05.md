---
title: Опасностите од идолопоклонството
date: 24/12/2025
---

`Прочитајте го текстот Исус Навин 24,22-24. Зошто било потребно Исус Навин да го повтори својот повик до Израелците да се ослободат од своите идоли?`

Заканата што ја претставува идолопоклонството не е од теоретска природа. Претходно, на Моавските рамнини, во сличен контекст, Мојсеј го повикал народот на истата одлука (5. Мојсеева 30,19.20). Боговите за кои станува збор не се оние од Египет или оние преку реката, туку оние што се наоѓаат „меѓу нив“. Затоа Исус Навин ги моли припадниците на својот народ да ги приклонат своите срца кон Господа. Еврејскиот израз што се користи овде, натах, значи „да се истегне“, „да се наведне“. Тој го опишува Бога од кого се очекува да се наведне и да ги слуша молитвите (2. Царевите 19,16; Псалм 31,2.3; Даниел 9,18), а ова е исто така и ставот што пророците подоцна го барале од Израел (Исаија 55,3; Еремија 7,24). Тој се користи за да укаже на Соломоновиот отпад кога неговото срце се свртело кон други богови (1. Царевите 11,2.4.9). Грешното човечко срце нема природна склоност да се наведне и да го слуша Божјиот глас. Потребна е свесна одлука од наша страна за да го насочиме кон исполнување на Божјата волја.

Одговорот на Израелците буквално гласи: „Ќе го слушаме Божјиот глас“. Овој израз го нагласува релациониот (односниот) аспект на послушноста. Од Израел не се бара рутински да следи некои безживотни правила. Заветот се однесува на жив однос со Господа, кој не може целосно да се изрази само со едноставни прописи. Религијата на Израел никогаш не требало да биде легалистичка, туку да претставува постојан разговор во вера и љубов со светиот и милостив Спасител.

Дури и по тројното ветување на народот дека ќе му служи на Господа, кое подразбирало, како што заповедал Исус Навин, отстранување на туѓите богови од нивната средина, нема извештаи за тоа дека ова навистина и се случило. Во целата оваа книга станало вообичаено да се известува за исполнувањето на заповедта на Исус Навин (или на Мојсеј) како пример за послушност. Отсуството на таков извештај сега на крајот од книгата, го остава повикот на Исус Навин отворен. Главниот повик на книгата - да му се служи на Господа - не е наменет само за генерацијата на Исус Навин, туку и за секоја нова генерација на Божјиот народ што ќе ја чита или слуша таа порака.

`Колку често сте му ветиле на Господа дека ќе направите нешто, а сепак не сте го направиле тоа? Зошто не сте го направиле тоа? Што ви кажува вашиот одговор за благодатта?`

---

#### Додаток: Утрински стих

**Што подготвува Бог за оние што Го љубат:** 1. Коринтјаните 2,9.
