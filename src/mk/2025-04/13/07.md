---
title: За натамошно проучување
date: 26/12/2025
---

Во книгата „Патријарси и пророци“ од Елена Г. Вајт, прочитајте го поглавјето со наслов „Последните зборови на Исус Навин“, стр. 522-524 ориг.

„Меѓу мноштвото што излегло од Египет имало многу такви кои обожавале идоли, а моќта на навиката била таква што оваа практика тајно продолжила, до извесна мера, дури и по населувањето во Ханан. Исус Навин бил свесен за ова зло меѓу Израелците и јасно ги увидел опасностите што можеле да произлезат од тоа. Тој искрено сакал да види темелна реформа меѓу еврејското мноштво. Тој знаел дека доколку народот не заземе решителен став да му служи на Господ со сето свое срце, ќе продолжи да се одвојува сè повеќе и повеќе од Него... Додека дел од еврејското мноштво духовно му служел на Бога, мнозина биле само формалисти. Никаков жар или ревност не ја карактеризирале нивната служба. Некои биле идолопоклоници во срцето, но се срамеле да го признаат тоа“ (Елена Г. Вајт, Знаци на времето, 19 мај 1881 година).

„Овој свечен завет бил запишан во книгата на законот, за да се чува во сета своја светост. Потоа Исус Навин поставил голем камен под даб во близина на Господовото светилиште. ‘И му кажа Исус на целиот народ: Ете, овој камен ќе ни биде сведок, бидејќи тој ги слушна сите зборови на Господ што Тој ви ги кажа денес; тој нека биде сведок против вас, ако некогаш лажете пред Господ, Вашиот Бог’ (Исус Навин 24,27). Тука Исус Навин отворено изјавува дека неговите упатства и опомени до народот не биле негови сопствени зборови, туку зборови на самиот Бог. Овој голем камен ќе стои како сведок на идните генерации за настанот во чиј спомен бил подигнат, и ќе сведочи против народот ако некогаш повторно западне во идолопоклонство“ (Елена Г. Вајт, *Знаци на времето*, 26 мај 1881 година).

**Прашања за разговор**

`1. Разговарајте за значењето на изразот: „Тој [Господ] е свет Бог, Бог ревнител (љубоморен)“ (Исус Навин 24,19). Во која смисла Тој е ревносен Бог?`

`2. Како е поврзана нашата љубов кон Бога со слободата на избор што ни ја дава Тој? Односно, можеме ли навистина да сакаме ако не сме вистински слободни? Може ли вистинската љубов некогаш да биде наметната? Ако не може, зошто?`

`3. На кои практични начини црковните водачи денес можат да го пренесат факелот на следната генерација?`

`4. Размислете за животот на Исус Навин и за заклучокот дека во текот на сиот негов живот Израелците му служеле на Господа. Каков заклучок би сакале луѓето да извлечат за вашиот живот?`

---

#### Додаток: Утрински стих

**Човекот ќе биде обновен:** Малахија 4,2.
