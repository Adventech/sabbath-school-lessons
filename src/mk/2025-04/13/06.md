---
title: Добар завршеток
date: 25/12/2025
---

`Прочитајте ги завршните зборови на Исус Навин што ги запишал некој вдахновен писар (Исус Навин 24,29-33). Во која смисла на овие зборови, не само што се осврнуваат на минатото, туку укажуваат и на иднината?`

Во епилогот, кој известува за смртта на Исус Навин и Елеазар, првосвештеникот, авторот ја доведува оваа книга до отрезнувачки завршеток. Спомнувајќи ги истовремено погребот на Исус Навин, погребот на Елеазар и погребувањето на Јосифовите коски, тој создава контраст меѓу животот надвор од земјата и почетокот на животот во земјата. Повеќе нема потреба да се талка. Земјените останки на водачите не мора да ги носат со себе. Патријарсите ги погребале своите роднини во пештера (1. Мојсеева 23,13.19; 1. Мојсеева 25,9.10), во поле купено во Сихем (1. Мојсеева 33,19). Сега народот ги погребува своите водачи на почвата на сопственото наследство, што дава смисла на трајност. Ветувањата дадени на патријарсите се исполнети. Верноста на Јахве ја претставува таа историска нишка што ги поврзува потомците на Израел со неговата сегашност и иднина.

Завршните пасуси од книгата, кои ја поврзуваат целата нејзина нарација со пошироката сторија од минатото, исто така укажуваат и на иднината. Поранешниот надбискуп на Кентербери, лорд Џорџ Кери, во воведниот говор одржан во црквата „Свето Тројство“ во Шрусбери, изјавил дека Англиканската црква е „само една генерација подалеку од изумирање“.

Всушност, црквата е секогаш само една генерација подалеку од изумирање, а така беше и со старозаветниот Божји народ. Едно големо поглавје во историјата на Израел дошло до својот крај/завршило. Неговата судбина сега зависи од видот на одговорите што ќе ги даде на многу прашања што се однесуваат на иднината. Дали Израел ќе му биде верен на Господа? Дали ќе биде во состојба да ја продолжи недовршената задача да ја запоседне целата земја? Дали Израелците ќе успеат да се држат за Јахве и да не се вплеткуваат во обожавање на идоли? Генерацијата под водство на Исус Навин му била верна на Господа, но дали и следната генерација ќе го задржи истиот духовен правец што го зацртал нивниот голем водач? Секоја следна генерација на Божјиот народ, читајќи ја Книгата на Исус Навин, мора да се соочи со истите прашања. Нивниот успех ќе зависи од видот на одговорите што ќе ги даваат во својот секојдневен живот и од тоа како ќе се однесуваат кон вистините што ги наследиле.

`Исус Навин, како и Павле, „добро се борев“ (2. Тимотеј 4,7). Што претставувало клуч за успехот на Исус Навин? Кои одлуки треба да ги донесете денес за да можете да го завршите својот животен пат со истата сигурност во спасението?`

---

#### Додаток: Утрински стих

**Нема да има веќе смрт:** Откровение 21,4.
