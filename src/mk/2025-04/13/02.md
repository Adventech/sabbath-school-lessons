---
title: Вие бевте таму!
date: 21/12/2025
---

Тогаш Исус ги собра сите племиња Израелови во Сихем и ги свика старешините на Израел и кнезовите негови, судиите негови и управителите негови, и тие се претставија пред Господ Бог“ (Исус Навин 24,1).

Сихем бил местото каде што Аврам изградил олтар кога дошол во земјата, и каде што Бог првпат му дал ветување за земјата (1. Мојсеева 12,7). А сега, кога ветувањата дадени на Аврам биле исполнети, Израел го обновува заветот со Бога на истото место каде што првото ветување за првпат било дадено. Исус Навин упатува повик кој потсетува на Јакововите зборови: „А сега, отфрлете ги туѓите богови што се меѓу вас“ (Исус Навин 24,23; споредете со текстот 1. Мојсеева 35,2-4). Самиот географски елемент на тој настан пренесува повик да се покаже неподелена преданост кон Господа и да се отфрлат сите други „богови“.

`Прочитајте го текстот Исус Навин 24,2-13. На што е ставен главниот нагласок во Божјата порака упатена до Израел?`

Бог е главниот субјект во овој осврт на минатото:Јас „зедов“ и „дадов“ и „испратив“ и „притеснував“ и „направив“ и „ве изведов“ и „ве избавив“ итн. Израел не е главната личност на овој наратив, туку негов објект. Бог е тој што го создал Израел. Кога Бог не би се вмешал во Аврамовиот живот, и тие би им служеле на истите идоли. Постоењето на Израел како народ не е заслуга на ниту еден од неговите предци, туку исклучиво дело на Божјата благодат. Според тоа, фактот што Израелците се населиле во таа земја не е повод за фалење, туку токму причина зошто тие треба да му служат на Бога.

Пет пати во Господовиот говор се преминува од „вие“ кон „тие“ (татковците) и обратно. Татковците и оваа генерација воСихем се разгледуваат како едно. Исус Навин се обидува да покаже она што Мојсеј, во стихот 5. Мојсеева 5,3, веќе го потврдил - дека Господ не воспоставил завет само со татковците, туку и со сите што биле присутни во моментот кога проговорил Исус Навин. Тоа големо мноштво што сега стоело таму не го доживеало Излезот. Не биле „сите“ од нив кај Хорив. Сепак, Исус Навин вели дека сите тие биле таму. Накратко, поуките од минатото мора да се усвојат во секоја нова генерација, зашто Бог кој дејствувал за татковците во минатото е подготвен да дејствува во полза на сегашната генерација.

`На кои сѐ начини ние, како црква, можеме да стекнеме посилно чувство за заедничка одговорност, односно да ја прифатиме идејата дека она што го правиме како поединци влијае и на сите други во црквата?`

---

#### Додаток: Утрински стих

**Дрвото и реката на животот се во градот:** Откровение 22,1-2.
