---
title: Наследници на ветувањето
date: 30/09/2025
---

`Во текстот Исус Навин 1,2.3, Господ му кажува на Исус Навин дека им ја дава таа земја. Од друга страна, Тој вели дека веќе им ја дал. Што значи тоа?`

Земјата била дар од Господа, кој бил нејзин вистински Сопственик. Во текстот Исус Навин 1,2.3, се користат две различни форми на глаголот „даде“, што одразуваат два значајни аспекти на наследување на земјата. Првиот облик го изразува процесот на предавање на земјата. Само териториите преку Јордан биле заземени од Израелците. Поголемиот дел од Ветената земја допрва требало да биде заземен. 

Во стихот Исус Навин 1,3, тој глагол е употребен во минато време, што остава впечаток дека таа земја веќе им била предадена. Кога Бог е субјект на такви дејствија, таа глаголска форма се нарекува „пророчки перфект“. Ова е затоа што она што Тој го ветува во Својата Реч е сигурен факт на кој може да му се верува како присутна реалност. 

Заменките во 3. стих, „вашите“ и „вам“, се во множина, па ветувањето не е дадено само за Исус Навин, туку за целиот израелски народ. Споменувањето на ветувањето дадено на Мојсеј укажува на континуитетот на Божјото дело. 

Исто така, зборот kol, „сите“, „секој“, се повторува повеќе пати во првата глава. Честата присутност на оваа именка укажува на сеопфатноста и интегритетот коишто се неопходни за постигнување на целта поставена пред Исус Навин. Морало да постои совршена усогласеност меѓу Бога, Исус Навин и израелскиот народ за да се обезбеди успехот на претстојното освојување на Ветената земја.

`Прочитајте Исус Навин 1,4-6 и Евреите 6,17.18. Во тој момент Ветената земја била токму тоа - ветување. А сепак, Бог ја нарекува наследство. Што значи да се биде наследник на Божјите ветувања?`

Нема ништо магично во врска со Божјите ветувања. Тие немаат моќ сами по себе да го обезбедат своето исполнување. Гаранцијата дека ќе се остварат лежи во присуството на Бога, кој вели: „Јас ќе бидам со тебе“. И навистина, присуството на Господа било клучно за опстанокот на Израел. Без Него, тие би биле само еден од многубројните народи, без посебен повик, идентитет или мисија (2. Мојсеева 33,12-16). И токму Господовото присуство било сè што му требало на Исус Навин за да успее. 

Ова не се променило до ден-денес, и затоа го имаме ветувањето на Исус кое се наоѓа во стихот Матеј 28,20.

---

#### Додаток: Утрински стих

**Посветеноста на Елисеј:** 1. Царевите 19,20.