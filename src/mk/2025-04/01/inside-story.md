---
title:  Искуство
date:   03/10/2025
---

#### Поклонување на дрво

_од Ендру Мек Чесни_

Судакар веднаш го забележал дрвото кога пристигнал на кампусот Бангкок Нои за да работи како пионер на Глобалната мисија во Тајланд. На дрвото биле врзани шарени ленти. Околу него биле поставени мали фигури од камен и дрво. На неговото стебло биле оставени банани, јаболка и запалени стапчиња со темјан. Судакар дознал дека жителите на градот верувале дека во дрвото живее дух на предок. Затоа, тие му се поклонувале на дрвото според своите традиции.

Судакар бил збунет затоа што дрвото-дух стоело баш на земјиште кое една добросрдечна жена го донирала на адвентистичката мисионска болница. Тој го прашал пасторот зошто луѓето од заедницата доаѓаат на кампусот за да му се поклонуваат на дрвото-дух. Пасторот објаснил дека жителите на градот му се поклонуваат на тоа дрво многу пред земјиштето да биде донирано на црквата.

Судакар ја разбирал културната сензитивност и помислил: „Ако лентите и другите предмети одеднаш исчезнат, луѓето можеби ќе реагираат бурно.“

Но, бил решен да преземе нешто. Со многу молитви кон Бога на небесата, тој се зближил со водачот на заедницата и со другите жители. Ги поканил на курсеви за готвење, часови по англиски јазик и на богослуженија во новиот центар на влијание кој го организирал во зграда близу до дрвото-дух. Потоа, полека почнал да го чисти дрвото, отстранувајќи ги лентите, фигурите, бананите, јаболките и стапчињата со темјан. Тоа траело околу една недела.

Ниту еден човек од заедницата не му спомнал ништо за дрвото-дух.

Потоа, еден ден, Судакар имал неочекувана средба. Додека минувал покрај дрвото по еден час во центарот на влијание, некој глас го повикал по име. Гласот му понудил богатство ако Судакар само се покори.

Но Судакар не бил во искушение. Тој не сакал ништо од духот. Тој сакал духот да си замине. „Ти заповедувам во името на Исус да го напуштиш овој кампус и никогаш да не се вратиш,“ рекол тој.

Три дена подоцна, Судакар забележал дека дрвото умира. Сите негови лисја паднале на земја. По четири недели, останало само суво, мртво дрво. Судакар зел секира и го пресекол.

Жителите на градот биле зачудени кога се раширила веста за тоа што се случило. Голем број луѓе се собрале во центарот на влијание. Судакар ги научил луѓето да се молат на единствениот вистински Бог. Седуммина почнале да присуствуваат на саботните богослуженија во центарот на влијание и подоцна биле крстени.