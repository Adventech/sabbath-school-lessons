---
title: Биди силен!
date: 01/10/2025
---

`Прочитајте го текстот Исус Навин 1,7-9. Зошто било потребно Господ двапати да му нагласи на Исус Навин дека мора да биде слободен (во некои преводи: силен) и храбар?` 

Задачата поставена пред Исус Навин очигледно вклучувала огромни предизвици. Ѕидовите на ханаанските градови изгледале неосвоиви, а жителите на таа земја биле обучени за борба. Спротивно на тоа, Израелците, едноставни номади, не поседувале дури ни најпримитивни воени орудија за да ги освојат утврдените ѕидови. Историјата ни кажува дека дури ни Египет, суперсила на тоа време, не можел да стекне стабилно упориште во Ханан. 

Сепак, повикот да се биде силен и храбар овде не се однесува само на борбениот морал и на воените стратегии. Храброста и силата им биле потребни за да останат верни на Тората и на нејзините посебни барања, кои го дефинирале заветот на Израел со Јахве.

`Прочитајте го текстот Ефесјаните 6,10-18. Иако денес не се бара од нас да учествуваме во воени судири, како можеме да ги примениме овие зборови на охрабрување упатени на Исус Навин во нашите секојдневни духовни битки?`

Христијаните денес, за да ја исполнат мисијата што им ја доверил Христос, се соочуваат со предизвици слични на оние со кои се соочувал Исус Навин. Односно, од нив се бара да водат војна против сопствените грешни склоности, против началствата, властите и управителите на темнината на овој свет и против војските на злото. Како Исус Навин, и тие го имаат охрабрувачкото ветување за Христовото присуство: „Јас сум со вас преку сите дни до свршетокот на светот“ (Матеј 28,20). Исто како што поддршката од Господовото присуство била доволна за да ги растера стравовите на Исус Навин, така треба да биде доволна и за нас, да ги растераме сомнежите и стравовите што ги имаме ние денес. 

Предизвикот за нас е да го запознаеме Господа доволно добро за да имаме доверба во Него и во ветувањата што ни ги дал. И токму затоа, повеќе од сè друго, нам ни е потребно да имаме лична заедница со Него.

`Клучното прашање за нас денес не се разликува од она со кое се соочувал Исус Навин. Како да останеме верни на она што ни го кажува Божјата Реч дури и тогаш кога тоа е непопуларно и незгодно така да постапуваме?`

---

#### Додаток: Утрински стих

**Ве поставив вас:** Исаија 27,5.