---
title: Новиот Мојсеј
date: 28/09/2025
---

`Прочитајте 5. Мојсеева 18,15-22 и Исус Навин 1,1-9. Зошто е значајно тоа што книгата на Исус Навин започнува со повторување на ветувањето во врска со тоа што ќе се случи по смртта на Мојсеј?` 

Иако Мојсеј умрел, а Бог поставил нов водач, Исус Навин, меѓу нив двајца постоеле одредени паралели. Бог и на двајцата им рекол дека ќе го води Својот народ во земјата ветена на нивните татковци. Господ му рекол на Исус Навин: „Секое место, на кое ќе стапнат стапалата на вашите нозе, вам ви го давам, како што му реков на Мојсеј“ (Исус Навин 1,3). Исус Навин го довршил делото што првично му било доверено на Мојсеј. Тој, всушност, бил новиот Мојсеј.

`Прочитајте ги следните текстови: 2. Мојсеева 33,11; 4. Мојсеева 14,6.30.38; 4. Мојсеева 27,18; 4. Мојсеева 32,12; 5. Мојсеева 1,38; 5. Мојсеева 31,23; и 5. Мојсеева 34,9. Што ни кажуваат овие текстови за Исус Навин?`

Во оваа фаза, ветувањето дека Бог ќе „издигне“ пророк како Мојсеј (5. Мојсеева 18,15) е сè уште само можност, а не остварена реалност. Воведните зборови од книгата на Исус Навин го потсетуваат читателот на ова ветување и, во исто време, го будат кај него очекувањето дека ќе го види неговото исполнување. 

Иако мртов, Мојсеј сè уште доминира во првата глава. Неговото име се споменува десет пати, додека Исусовото име само четири пати. Мојсеј е наречен „слуга Господов“, додека Исус е наречен „слуга Мојсеев“ (Исус Навин 1,1). На Исус Навин ќе му треба цел живот на посветена служба и послушност за да го добие звањето „слуга Господов“ (Исус Навин 24,29). 

И покрај тоа што првата глава од Книгата на Исус Навин го опишува преминот меѓу двајцата големи водачи во Израел, најважната личност во неа е сам Господ, со чии зборови започнува книгата и чие водство доминира во неа. Нема никакво сомнение во тоа кој е вистинскиот водач на Израел.

`Низ вековите, Бог повикувал разни мажи и жени да го водат Неговиот народ. Зошто е, сепак, од пресудна важност секогаш да се има предвид кој е вистинскиот, невидлив водач на црквата?`

---

#### Додаток: Утрински стих

**Посветеноста на Самуил:** 1. Самоил 2,26.