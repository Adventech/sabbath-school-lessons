---
title: Библиска типологија
date: 30/11/2025
---

`Проучете ги следните стихови што се однесуваат на типови и обидете се да дефинирате што е библиска типологија: Римјаните 5,14; 1. Коринтјани 10,1-13; Евреите 8,5; и Евреите 9,23.`

Овие библиски стихови ги користат термините „тип“ (грчки: typos) и „антитип“ (грчки: antitypos)за да укажат на начинот на кој новозаветниот писател го дефинирал односот меѓу некој старозаветен текст или настан и неговото значење во неговото време или во иднината.

Типологијата е посебен начин на претставување на одредени личности, настани и институции, кои даваат претслика за Исуса Христа или за други евангелски реалности. Типот одговара на антитипот како што калапот или некој шуплив сад одговараат на обликот на оригиналниот предмет, иако вториот, антитипот, поцелосно ја изразува целта на типот. Според тоа, библискиот тип е обликуван според божествен образец што постоел конкретно, или како замисла во Божјиот ум, и служи за обликување на идните копии (антитипови).

Клучно е да се разбере дека различните новозаветни писатели не им припишувале случајно типолошко значење на некои старозаветни текстови со цел да истакнат одреден заклучок. Старозаветниот тип секогаш бил потврдуван во пророчките списи пред да го достигне своето антитипско исполнување во Новиот завет.

**Погледнете како е претставен Давид во Стариот, а како во Новиот завет. Кои поуки за тоа како функционира типологијата можеме да ги извлечеме од овој пример?**

`а. Давид (Псалми 22,1.14-18):`

`б. Новиот Давид (Еремија 23,5; Исаија 9,5.6; Исаија 11,1-5):`

`в. Антитипскиот Давид (Јован 19,24):`

Кога ги погледнеме овие текстови, откриваме дека самиот Стар завет ни го дава клучот за препознавање и примена на типовите во Светото писмо. Односно, новозаветните писатели, чие единствено Свето писмо било Стариот завет, биле поттикнати од Светиот Дух да ги користат старозаветните типови за да ја откријат „сегашната вистина“ (2. Петрово 1,12), особено во врска со Исуса Христа и Неговата служба.

---

#### Додаток: Утрински стих

**На Божјиот народ му е ветено излевање на Светиот Дух:** Езекиел 39,29.
