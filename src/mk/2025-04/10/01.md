---
title: Вистинскиот Исус Навин
date: 29/11/2025
---

### Прочитајте ги библиските текстови:
1. Коринтјани 10,1-13; Матеј 2,15; Исус Навин 1,1-3; Дела 3,22-26; Евреите 3,7-4.11; 2. Коринтјани 10,3-5.

> <p>Запомнете го стихот:</p>
> „Сето тоа ним им се случуваше да служат како пример, а беше запишано нам за опомена, до кои стигна крајот на вековите“ (1. Коринтјани 10,11).

Читајќи ја Книгата на Исус Навин, стекнуваме впечаток дека нејзиниот главен лик укажува на реалност што е надвор од него и далеку го надминува. Овој принцип го гледаме низ целата Библија, како што земјата Ханан, на пример, е симбол на нашата непоминлива надеж во новата земја. И секако, службите во земното светилиште, исто така, упатувале на поширока реалност: „Но Христос, кога стана Првосвештеник на идните добра, со поголемо и со посовршено светилиште, неракотворено, односно не онакво какво што се прави на земјата“ (Евреите 9,11).

Но, се поставува прашањето: Во која смисла Книгата на Исус Навин упатува на некое идно исполнување? Како можеме да бидеме сигурни дека таквото толкување на оваа книга е оправдано? Кои се библиските принципи што ја контролираат примената на Книгата на Исус Навин врз новозаветните реалности и настаните на последното време?

Оваа седмица ќе ги истражуваме принципите на библиското толкување во однос на типологијата. Ќе видиме дека самата Библија содржи показатели за типологија и ќе проучиме во која смисла животот на Исус Навин дава претслика на службата на Месија и укажува на симболиката исполнета во црквата, како и на крајот од човечката историја.

---

#### Додаток: Утрински стих

**Стариот Израел е пример за Божјата грижа:** Езекиел 36,29-30.
