---
title: Исус Навин и ние
date: 04/12/2025
---

`Исус Навин, како тип, оди подалеку и од службата на Исус Христос и наоѓа свое исполнување во животот на црквата, Христовото тело. Во која смисла војните што ги водел Израел под водство на Исус Навин ги навестуваат духовните борби на црквата? И во што се разликуваат? Видете ги следните текстови: 1. Тимотеј 1,18; 2. Тимотеј 4,7; Ефесјаните 6,10-12; 2. Коринтјани 10,3-5 и Дела 20,32.`

Писателите на Новиот завет препознаваат еклезиолошко исполнување (преку црквата) на типологијата во врска со Исус Навин. Членовите на Христовото тело, црквата, се вклучени во духовна војна против силите на злото. Сепак, тие уживаат во спокојот преку Божјата благодат (Евреите 4,9-11) и во благословите на нивното духовно наследство.

`Што ни кажуваат следните стихови за конечното исполнување на типологијата во врска со Исус Навин? 1. Петрово 1,4; Колосјани 3,24; Откровение 20,9; Откровение 21,3.`

Конечното и целосно исполнување на типологијата во врска со Исус Навин ќе се постигне при второто доаѓање на Исуса Христа (апокалиптичен/есхатолошки аспект).

Животот на Исус Навин го одразувал Божјиот карактер до таа мера што извесни аспекти од неговиот живот попримиле пророчки карактер, обезбедувајќи претслика на карактерот и делото на Месија.

Од наша денешна перспектива, Месија веќе дошол. Неговата служба не треба да се претскажува, но сѐ уште имаме предност да го одразуваме Неговиот карактер - таа слава што Христос копнеел да ја сподели со Своите ученици (Јован 17,22), а која можеме да ја здобиеме со размислување за Неговиот карактер (2. Коринтјани 3,18). Колку повеќе размислуваме за Исуса, толку повеќе ја одразуваме убавината на Неговиот карактер. Ова е од темелна важност за она до што треба да води нашето секојдневно одење со Христос. Тоа е причината зошто времето поминато во Словото, секој ден, е толку важно. Тоа е исто така и причината зошто треба да поминуваме време размислувајќи за Исусовиот живот,за Неговиот карактер и учења, бидејќи ние навистина се менуваме преку набљудување и гледање.

`Исус Навин, типот, ги прашал Израелците: „До кога ќе се колебате да одите да ја завладеете земјата, што ви ја даде Господ, Бог на вашите татковци?“ (Исус Навин 18,3) На кој начин Исус Христос, неговиот антитип, би го формулирал тоа прашање денес?`

---

#### Додаток: Утрински стих

**Распнатите небеса ја покажуваат Неговата моќ:** Јов 9,8-9.
