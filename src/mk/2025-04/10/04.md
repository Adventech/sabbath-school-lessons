---
title: Исус Навин, тип
date: 02/12/2025
---

`Во светлината на библиската типологија, какво е значењето на повеќекратните паралелизми меѓу животите на Мојсеј и Исус Навин? Видете ги следните текстови: 2. Мојсеева 3,1.2; Исус Навин 1,1-3; 4. Мојсеева 13,1.2; Исус Навин 2,1; 2. Мојсеева 3,5; Исус Навин 5,15.`

Како што откривме веќе во првата седмица, Исус Навин е претставен како нов Мојсеј кој, во животот на втората генерација, ги повторува најзначајните чекори преземени во времето на Излегувањето од Египет. Исто како и Мојсеј, и тој бил повикан во служба за време на лична средба со Господа. Под водство на овие двајца луѓе, гласот за Израел влевал страв меѓу народите. Мојсеј го водел Израел при преминувањето на Црвеното Море, а Исус Навин ги водел при чудесното преминување на Јордан. И на двајцата водачи им било укажано на неопходноста од обрежување и на важноста на Пасхата. Маната почнала да паѓа во времето на Мојсеј, а престанала во времето на Исус Навин. На двајцата им било заповедано да ги соблечат сандалите. Подигнатата рака и на двајцата ја означувала победата на Израел. Мојсеј дал упатства за поделба на земјата и воспоставување градови засолништа. Исус Навин постапил според тие упатства. Двајцата одржале проштални говори и ги обновиле своите завети за благосостојбата на народот на крајот од нивната служба.

`Проучете ги текстовите: 5. Мојсеева 18,15-19; 5. Мојсеева 34,10-12; Јован 1,21; Дела 3,22-26; и Дела 7,37. Кој го исполнил пророштвото за пророк како Мојсеј? Како се вклопува Исус Навин во оваа слика?`

Животот на Исус Навин бил делумно исполнување на тоа Мојсеево пророштво (5. Мојсеева 18,15.18). Меѓутоа, тоа пророштво, кое го дал самиот Мојсеј, сè уште не било исполнето во неговата целосна смисла. Тоа пророштво, во крајна смисла, можело да го оствари (или исполни) само Месија. Тој блиску и многу добро го познавал Отецот (Јован 1,14.18); Тој бил вистинит и вистински го откривал Бога (Лука 10,22; Јован 14,6; Матеј 22,16). Бог навистина ги ставил Своите зборови во Неговата уста (Јован 14,24). Според тоа, животот и на Мојсеј и на Исус Навин станал тип на идниот Месија, Исус Христос.

`Колку е суштински важен Исус Христос во вашето одење со Господа? Зошто Исус Христос и она што Тој го направил за вас мора да биде темел на целокупното ваше христијанско искуство?`

---

#### Додаток: Утрински стих

**Божјата љубов е неизмерна како небесата:** Еремија 31,37.
