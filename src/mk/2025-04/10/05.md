---
title: Вистинскиот Исус Навин, антитипот
date: 03/12/2025
---

Сторијата за Исус Навин мора да се согледа низ призмата на типологијата. Војните што ги водел Исус Навин се историски настани, кои сочинуваат клучен сегмент од историјата на Израел. Целта на овие војни била да се насели Израел во Ветената земја, каде што, во наследството што им било доделено, можеле да уживаат во мир и да воспостават ново општество засновано врз принципите на Божјиот закон.

Подоцнежните старозаветни писатели, како што е Исаија, го прикажуваат делото на Месија, кое исто така се состои од доделување на „опустошените наследства“ на неговиот народ (Исаија 49,8), користејќи ја истата терминологија која е толку честа во Книгата на Исус Навин. Исто како што задачата на Исус Навин била да им ја раздели земјата на Израелците, така и Месија, опишан како нов Исус Навин, му доделува духовно наследство на новиот Израел.

`Прочитајте Евреите 3,7-4,11. На кој начин Новиот завет потврдува дека Исус Навин, новиот Мојсеј, и самиот е тип на Исуса Христа?`

Новозаветните писатели претставиле многу аспекти од службата на Исус Христос преку дејствувањето на Исус Навин. Исто како што Исус Навин влегол во Ханан по 40 години во пустината, така и „антитипскиот Исус Навин“, Христос, ја започнал својата земна служба по 40 дена во пустината (Матеј 4,1-11; Лука 4,1-13), а својата небесна служба по 40 дена во пустината на оваа планета (Дела 1,3.9-11; Евреите 1,2).

По Исусовото крштевање во реката Јордан (што било Неговото „преминување преку Јордан“ [Матеј 3,13-17; Марко 1,9-11]), евангелистите ги цитираат стиховите Псалм 2,7 и Исаија 42,1, од месијанскиот псалм и песна за страдалниот Слуга на Јахве (Матеј 3,17; Марко 1,11; Лука 3,22). Слично на тоа, Исус, преку своето крштевање, е прикажан како божествен воин кој - во текот на целиот свој живот на верна служба и послушност до смрт - ќе ги предводи војните на Јахве против силите на злото. Неговиот живот и смрт на крстот довеле до соборување на сатаната и победа над нашите духовни непријатели, обезбедиле духовен одмор за Неговиот народ и послужиле како основа за доделување на наследството на искупените (Ефесјаните 4,8; Евреите 1,4; Евреите 9,15).

`Што значи да се најде „спокој“ во она што Христос го направил за нас? Односно, како можеме за себе да ја имаме сигурноста дека Исус го победил сатаната во наша полза?`

---

#### Додаток: Утрински стих

**Небесата Го слават:** Псалм 148,4-5.
