---
title: Гревот на Ахан
date: 03/11/2025
---

`Прочитајте го текстот Исус Навин 7,16-19. Што ни кажува целата постапка и за Бога и за Ахан?`

Наместо да го открие идентитетот на престапникот, Бог спроведува постапка што ја открива истовремено и Неговата правда и Неговата благодат. Откако ја објаснил причината за поразот на Израел и го повикал народот на посветување (Исус Навин 7,13), тој остава временско растојание меѓу најавата на постапката и нејзиното спроведување, оставајќи му на Ахан време да размисли, да се покае и да го признае својот грев. Слично на тоа, и членовите на неговото семејство (доколку знаеле што се случило) ималеможност да одлучат дали сакаат да бидат вмешани во тоа прикривање или да одбијат да бидат соучесници во него, како синовите на Кореј, кои го избегнале уништувањето одбивајќи да застанат на страна на својот татко (споредете со текстовите 4. Мојсеева 16,23-33 и 4. Мојсеева 26,11).

Решавањето на оваа неволја се одвивало во спротивна насока од онаа по која неволјата влегла и го снашла Израел: колективната вина била отстранета и пренасочена од целиот Израел на само едно племе; потоа од племето на семејството; од семејството на домаќинството; и од домаќинството на поединецот. Освен што го разоткривала престапникот, истражната постапка исто така ги ослободувала и невините. Ова бил подеднакво важен аспект на овој педантен судски процес, за време на кој самиот Бог дејствувал како сведок на невидливите Аханови дела.

Читателот едноставно може да ја почувствува напнатоста што владеела додека Бог го стеснувал кругот до Ахан. Како да не се чудиме на тврдоглавоста што ја покажал овој човек во својата надеж дека ќе остане неоткриен? Ништо не е скриено пред продорниот поглед на Господа (Псалм 139,1-16; 2. Летописи 16,9), кој знае што се крие во човековото срце (1. Самоил 16,7; Еремија 17,10; Мудри изреки 5,21).

Важно е да се забележи дека Исус Навин му се обратил на Ахан со „сине“. Овој израз не само што укажува на староста и на водечката улога на Исус Навин, туку го открива и духот со кој овој голем воин пристапувал кон правдата. Неговото срце било полно со сочувство кон Ахан, иако бил повикан да го изврши судот врз престапникот. Со својот став, Исус Навин повторно ја навестил чувствителноста, добрината и љубовта на Оној кој „Никогаш не бил груб, никогаш не изговорил непотребно некој остар збор, никогаш не ѝ нанел непотребна болка на чувствителната душа. Не ги осудувал човечките слабости.Ја зборувал вистината, но секогаш со љубов. Ги жигосал лицемерството, неверноста и беззаконието; но, додека изговарал остри прекори, во неговиот (Исусовиот) глас се чувствувала болка“ (Елена Г. Вајт, Копнежот на вековите, стр. 353 ориг.).

`Како сознанието дека Бог знае сè што правите, дури и најскришните работи, влијае на тоа како живеете? И како ова сознание треба да влијае на тоа како живеете?`

---

#### Додаток: Утрински стих

**Тој ќе ги бара своите:** Исаија 43,6.
