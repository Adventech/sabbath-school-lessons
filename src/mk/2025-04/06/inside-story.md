---
title:  Искуство
date:   07/11/2025
---

#### Враќање на Божјите работи: Прв дел

_од Ендру Мек Чесни_

Френк Мукубе останал без пари откако се преселил во нов град во Намибија и го опремил својот изнајмен дом со многу работи купени на кредит: кревет, кауч, шпорет, радио, телевизор, тепих, па дури и кујнски садови.

Тоа не бил планот. Френк имал нова работа како наставник по сметководство и внимателно го пресметал својот месечен буџет. На почетокот, немал никаков проблем да дава десеток и приноси и да ги отплаќа кредитите. Но, потоа се појавиле неочекувани трошоци. Се чинело дека нема доволно пари за сè, и тој престанал да дава десеток и приноси. Френк се чувствувал ужасно. Се молел: „Што да правам?“ Потребни се две години за да се отплати долгот. Но, Малахија 3,8.9 вели: „Смее ли човек да Му задржува на Бога? А вие Ми задржувате Мене, и прашувате: ‘ Во што Ти задржуваме?’ Во десетокот и во приносот. Удрени сте со проклетство, зашто Ми задржувате вие, сиот народ!“.

Поминале две години. Френк чувствувал тежок товар сè до денот кога ги отплатил кредитите. Но, наместо радост, се чувствувал уште помизерно. Решил да врати сè што било купено на кредит. Првиот човек што дознал за неговиот план бил неговиот шеф во државната институција каде што предавал. Побарал дозвола да го напушти кампусот неколку часа. „Треба да ги вратам моите работи во продавницата“, рекол тој.

„Зарем не ги исплати?“, прашал неговиот шеф.

„Ги имам платено целосно, но сакам да ги вратам“, рекол Френк.

„Зошто?“

„Тие стојат помеѓу мене и мојот Бог бидејќи не успеав да го вратам она што му припаѓа на Бога.“

Во просторијата се слушнала потсмевлива смеа. „Не можеш да направиш такво нешто“, рекол неговиот шеф. „Дали си луд?“ Но, му дозволил на Френк да го напушти кампусот.

Френк отишол во својот изнајмен дом и му ја соопштил својата одлука на својот брат кој живееше со него. И неговиот брат го довел во прашање здравиот разум на Френк.

„Подобро е да не спиеш со работи што се проколнати“, одговорил Френк. „Јас ги платив овие работи со Божји пари.“

Потоа Френк отишол во продавницата и разговарал со менаџерот, кој ги проверил на компјутер купените работи и видел дека сè е платено.

„Дали си го изгубил разумот?“, прашал тој.

Френк го уверил дека е добро.

„Но, не можеме да ги купиме назад од тебе“, рекол менаџерот.

На Френк тоа не му пречело.

Менаџерот испечатил документ. „Потпиши овде“, рекол тој. „Пишува дека си платил за сè, но ги враќаш без компензација.“

Остатокот од мисионерската приказна прочитајте го следната недела.
