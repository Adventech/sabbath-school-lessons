---
title: Врата на надежта
date: 05/11/2025
---

`Прочитајте го текстот Исус Навин 8,1-29. Што ни кажуваат овие настани за тоа како Бог може дури и нашите најлоши неуспеси да ги претвори во можности?`

Стратегијата на Јахве го претвора почетниот пораз на Израел во тактичка предност, преобразувајќи ја долината Ахор (еврејски збор за „неволја“) во врата на надежта (споредете со стихот Осија 2,15). Премногу самоуверени од својата почетна победа над нив, жителите на Гај ја повторуваат својата стратегија во нападот наѓајќи ги Израелците, кои глумат повлекување и пораз. Кога жителите на Гај биле намамени да излезат од нивното упориште, 30.000 Израелци, сместени во близина на градот (Исус Навин 8,4), го освоиле празниот град на тој начин што предизвикале пожар. Стихот Исус Навин 8,7 разјаснува дека победа не им донела стратегијата, туку самиот Господ им ја дарувал и им го предал градот Гај во нивни раце. Дури и во главата каде што воените аспекти доминираат во наративот повеќе отколку на кое било друго место во книгата, текстот ја нагласува основната вистина дека победата е дар од Јахве.

Решавачкиот момент во битката настапува кога луѓето од Гај го напуштаат градот и почнуваат да ги гонат Израелците. Тогаш Бог проговара по втор пат во оваа глава, откако им дал стратегија во Исус Навин 8,2, што укажува дека Тој ја надгледува битката. До тој момент, сè уште не го знаеме исходот. Но, од тој момент па натаму, станува јасно дека израелската војска победува.

Оружјето во раката на Исус Навин бил срп или закривена источничка сабја, а не меч или копје. Можеби во негово време не се користело како вистинско оружје, но станало симбол на суверенитет. И покрај тоа што давало сигнал за напад, тоа било изразза Божјиот суверенитет, кoj се видел во поразот на Гај. Држејќи ја својата сабја подигната сѐ додека не била извојувана целосна победа, Исус Навин покажал дека целосно ја презел улогата на водач што Мојсеј ја извршувал кога го преминувале Црвеното Море (2. Мојсеева 14,16) и во војната против Амалиците (2. Мојсеева 17,11-13), во која Исус Навин лично ја предводел борбата.

Овој пат нема видлива, чудесна Божја интервенција, но сепак победата над Гај е исто така извојувана со Божја помош како и победата над Египќаните во првата генерација или неодамнешната победа над Ерихон. Клучот за успехот е верата на Исус Навин во Господовата реч и неговата непоколеблива послушност кон таа реч. Принципот што го гледаме во овој извештај важи за Божјиот народ денес, каде и да живее и какви и да се неговите предизвици.

---

#### Додаток: Утрински стих

**Тој ги укорува оние што ги љуби:** Евреите 12,6.
