---
title: Кршење на Заветот
date: 02/11/2025
---

`Прочитајте го текстот Исус Навин 7. Кои биле двете главни причини за поразот на Израел од страна на жителите на Гај?`

Интересно е да се забележи дека читателот од самиот почеток ја знае причината за гневот на Јахве, како и името на престапникот. Оттука, неизвесноста во сторијата за откривањето на престапот на Ахан е обезбедена од напнатоста меѓу перспективата на читателот и перспективата на Исус Навин и Израелците. Како и многу други глави во Стариот завет, седмата глава од Книгата на Исус Навин има хијастичка структура. Централниот сегмент, кулминацијата на сторијата, одговара на прашањето зошто Израелците не можеле да го освојат Гај при нивниот прв обид.

Постојат две главни причини за поразот на Израел од жителите на Гај: гревот на Ахан и нивната прекумерна доверба во сопствената сила. Ова второво, довело до тоа да ја потценат силата на својот непријател и да пропуштат да се посоветуваат со Господа пред да го нападнат Гај.

Иако Ахан бил виновен за предавничкиот чин на кршење на забраната, врз основа на текстот Исус Навин 7,1.11-13, можеме да видиме дека целиот народ бил сметан за одговорен и дека трпел поради тоа што тој го сторил. Опишувајќи го гревот на Ахан, Бог постепено укажува на неговата сериозност преку растечка, прогресивна употреба на прилогот „дури“ или „исто така, сепак, и“ (еврејски: gam), во стихот 11. Најпрво се користи најчестиот израз за грев: „khata“. Потоа, чинот на престап се опишува со наведување на пет поконкретни гревови на кои им претходи прилогот gam: (1) 'abar, што значи: „да се премине преку, да се престапи“ (2) тие дури и зеле (lakah) од работите наменети за уништување (kherem), (3) и украле (ganab), (4) и измамиле (kakhash), и (5) дури и ги ставиле (sim) украдените kherem меѓу своите работи.*

Заветот меѓу Јахве и Израел го опфаќал народот на поединечно и колективно ниво. Во светлината на заветот, спрема Израел се постапувало како кон неделива целина на Божјиот избран народ. Според тоа, гревот на еден, или, пак, на неколкумина негови припадници, ќе навлече вина врз целокупната заветна заедница. Како што рекол Господ: „Згрешија луѓето и ја прекршија Мојата заповед, што им ја дадов“ (Исус Навин 7,11).

`На кои сѐ начини цели заедници можат да страдаат, а и страдале, поради лошите постапки на поединци во самите нив? На кои примери можете да се сетите, и како била погодена таа заедница?`

\* „Израел згреши, и го прекршија Мојот завет што им заповедав да го држат,зашто зедоа и некои од проколнатите работи, и украдоа и измамија, и ги ставија меѓу сопствените работи.“ (Исус Навин 7,11; буквален превод од англиски јазик - NKJV).

---

#### Додаток: Утрински стих

**Мојот откуп е платен:** Исаија 43,3.
