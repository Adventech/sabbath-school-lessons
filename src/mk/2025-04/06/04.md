---
title: Судбоносни одлуки
date: 04/11/2025
---

`Прочитајте го текстот Исус Навин 7,19-21. Што барал Исус Навин од Ахан да направи? Кое е значењето на таквото барање? Како го разбираме неговото признавање?`

Исус Навин бара од Ахан да направи две работи: прво, да му оддаде чест и слава на Бога. И второ, да признае што направил без никакво прикривање. Според тоа, од Ахан се очекувало да му оддаде слава на Бога со тоа што ќе го признае она што го сторил. Изразот што се користи овде (todah) може да се однесува на изразување благодарност (Псалм 26,7; Исаија 51,3; Еремија 17,26), но исто така и на признавање на грев (Езра 10,10-12).

За жал, библискиот текст не дава никакви назнаки дека Ахан покажал некаков знак на вистинско покајание. Тој до крајот се надевал дека ќе остане скриен. Неговиот пркосен став го окарактеризирал како дрзок престапник, оној кој намерно греши, за што нема помирување според Мојсеевиот закон (споредете со текстот 4. Мојсеева 15,27-31).

Зборовите на Ахан во текстот Исус Навин 7,21 потсетуваат на падот на Адам и Ева. Ева видела (ra’ah) дека дрвото е привлечно (kamad) и на крајот го набрала (laqаh) неговиот плод (1. Мојсеева 3,6). Во својата исповед, Ахан признава дека меѓу пленот видел (ra’ah) прекрасна вавилонска наметка, 200 сикли сребро и една шипка злато. Тогаш се полакомил (kamad) и ги зел (laqаh). Исто како и во случајот со Адам и Ева, изборот на Ахан открива дека гревот на алчноста е всушност грев на неверувањето. Се појавува сомневање дека Бог не го посакува она што е најдобро за Неговите созданија, и дека од нив крие некои посебни задоволства што им припаѓаат само на личностите од божествениот круг.

Покрај алудирањето на првобитниот човечки пад, текстот го нагласува и остриот контраст меѓу ставовите на Раав и Ахан (споредете со текстот: Исус Навин 2,1-13). Таа ги однела согледувачите на покривот и ги скрила од војниците, а тој ги зел забранетите работи и ги скрил од Исус Навин. Таа покажала љубезност кон израелските согледувачи и им помогнала да ја осигураат победата, додека тој, со својата алчност навлекол неволја и сигурен пораз врз Израел. Таа склучила завет со Израелците, додека тој го прекршил заветот со Јахве. Раав се спасила себеси и своето семејство, додека Ахан се осудил себеси и своето семејство на смрт и станал пример за срам.

`Размислете за гревот на алчноста. Како можеме да избегнеме да ѝ подлегнеме, без разлика колку многу имаме или немаме? (Споредете со стихот Лука 12,15.)`

---

#### Додаток: Утрински стих

**Тој е наш Спасител:** Исаија 43,11.
