---
title: За натамошно проучување
date: 07/11/2025
---

Во книгата „Патријарси и пророци“ од Елена Г. Вајт, прочитајте го поглавјето со наслов „Падот на Ерихон“, стр. 493-498 (оригинал).

„Смртниот грев што го одвел Ахан во пропаст имал свој корен во алчноста - еден од вообичаените гревови преку кој се преминува лекомислено...

Ахан бил свесен за својата кривица, но неговото признавање уследило премногу доцна и не можело да му биде од полза. Видел како израелската војска била поразена и како обесхрабрена се повлекува од Гај, а сепак не истапил да го признае својот грев. Видел како Исус Навин и старешините Израелови паднале на земја со болка што не може да се опише со зборови. Тогаш да го признал својот грев, би дал извесен доказ за вистинско покајание, но - сѐ уште молчел. Тој сфатил дека станува збор за некој голем грев, дури и точно слушнал каков е карактерот на тој грев. Меѓутоа, неговите усни сѐ уште биле запечатени. И тогаш настапило испитување. Душата му затреперила од страв кога било погодено прво неговото племе, па неговото семејство и најпосле неговиот дом. Но тој сѐ уште не го признал својот грев сѐ додека Божјиот прст не бил насочен директно кон него. Дури тогаш, кога не можел веќе да го крие својот грев, ја признал вистината. Често се изнудуваат слични признавања. Голема е разликата меѓу признавањето на фактите што веќе се докажани и признавањето на гревот што му е познат само на престапникот и на Бога. Ахан не би го признал својот грев кога не би се надевал оти со тоа ќе ги отстрани последиците за својот престап. Но неговото признавање послужило само да се види колку е праведна казната што го снашла. Тука немало каење, понизност, промена на сфаќањата, ниту гнасење од злото“ (Еленa Г. Вајт, Патријарси и пророци , стр. 496-498 оригинал).

**Прашања за разговор**

`1. Разговарајте за импликациите на Десеттата заповед (2. Мојсеева 20,17) во светот во кој доминираат рекламите и консумеризмот. Како можеме во практична смисла да направиме разлика меѓу желбите и потребите и зошто е важна оваа разлика?`

`2. Прочитајте ја молитвата на Даниел во текстот Даниел 9,4-19. Зошто е значајно тоа што Даниел, кога ги признава гревовите на Израел, постојано вели „ние“ ги направивме сите овие лоши работи, иако немаме никаков извештај за тоа дека самиот Даниел некогаш направил нешто погрешно?`

`3. Размислете за прашањето поставено на крајот од отсекот за четврток. Зошто послушноста на Израелците кон сите „закони и уредби“ била толку важна за нивното сведоштво?`

`4. Како може истиот принцип да се примени на нашата црква денес? Односно, колку поуспешно би било нашето сведочење ако навистина го следиме сето она што ни дал Бог?`

---

#### Додаток: Утрински стих

**Тој ќе ги исчисти твоите троски:** Исаија 1,25.
