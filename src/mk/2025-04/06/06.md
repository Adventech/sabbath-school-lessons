---
title: Сведок на Божјата сила
date: 06/11/2025
---

Како што веќе дознавме (видете ја петтата лекција), Бог им дал можност на паганските народи да Го запознаат и да се одвратат од своите зли патишта. Меѓутоа, тие одбиле и на крајот се соочиле со Божјиот суд.

`Прочитајте го текстот Исус Навин 7,6-9, кој се занимава со првичната реакција на Исус Навин на несреќата што ги снашла. Сосредоточете се особено на стихот Исус Навин 7,9. Кој важен теолошки принцип го наоѓаме во неговите зборови?`

На прв поглед, Исус Навин звучи слично на Израеловите деца среде нивните тешкотии по напуштањето на Египет. Како тогаш кога се жалеле: „О, да бевме умреле од раката Господова во земјата египетска, кога седевме покрај котлите со месо и јадевме леб до насит! Нè изведовте овде во оваа пустина, за да го умрете целово ова множество со глад“ (2. Мојсеева 16,3).

И еве што вели Исус Навин: „Ти се молам, Господи Боже, зошто го преведе Твојот народ преку Јордан, за да го предадеш во рацете на Аморејците на погубување? Ех, да си останевме да живееме од онаа страна на Јордан!“ (Исус Навин 7,7).

Меѓутоа, набргу по ова, тој покажува голема загриженост за штетата нанесена на Божјето име и углед по овој пораз. „Хананците и сите жители на земјата ќе чујат, ќе нè опколат и ќе нè истребат нас од земјата. И што ќе направиш за Твоето големо име?“ (Исус Навин 7,9).

Тука се откриваат темата и принципот кои биле од суштинска важност во врска со Божјите планови за Израел. Иако Бог сакал околните пагански народи да ги видат големите работи што Тој ги правел за Неговиот народ кој му е послушен, тие исто така можеле, како Раав, да научат нешто за израелскиот Бог врз основа на освојувачката сила на Неговиот народ. Од друга страна, ако работите тргнат во лоша насока, како во овој случај, околните народи ќе го сметаат израелскиот Бог за слаб и неделотворен (видете ги текстовите 4. Мојсеева 14,16; 5. Мојсеева 9,28), што би можело да ги охрабри Хананците да пружат отпор.

Со други зборови, дури и во контекстот на освојувањето на земјата од страна на Евреите, биле вклучени големи прашања и принципи, како што е оддавањето чест и слава на Бога, кој бил единствената надеж за тие пагани, исто како и за Израел.

`Прочитајте 5. Мојсеева 4,5-9. Во која смисла овде можеме да видиме паралела помеѓу Израел и неговото сведочење пред тогашниот свет и нашето сведочење како адвентисти на седмиот ден денес?`

---

#### Додаток: Утрински стих

**Божјото поучување е благослов:** Псалм 94,12.
