---
title: Заветот е на прво место
date: 09/11/2025
---

`Прочитајте го текстот Исус Навин 5,1-7. Зошто Господ му заповедал на Исус Навин да ја обреже втората генерација Израелци во тој посебен момент од освојувањето?`

По извидувањето на земјата, охрабрувачкиот извештај на согледувачите и чудесното преминување преку Јордан, би очекувале непосреден судир со непријателот. Меѓутоа, постои нешто поважно од военото освојување, а тоа е заветот на Израел со Бога.

Пред припадниците на новата генерација да се впуштат во освојувањето на земјата, тие требало да бидат целосно свесни за својот посебен однос со нејзиниот Сопственик. Обновувањето на заветниот знак доаѓа како одговор на Божјиот милостив и чудесен чин, со кој Израел бил безбедно пренесен преку Јордан.

Нашиот завет со Бога секогаш треба да претставува одговор на благодарност за она што Тој веќе го направил за нас, а никогаш обид да стекнеме некаква корист преку легалистичко прилагодување кон Неговите барања. (Истиот концепт несомнено бил клучен во судирите на Павле со оние кои инсистирале машките преобратеници од незнабоштвото да се обрежуваат, што најјасно се гледа во неговото Послание до Галатјаните.)

Израел бил на прагот на најголемиот воен поход во својата историја и би се очекувало целиот логор да биде преокупиран со подготовки за војна. И бил, но не во вообичаената смисла. Наместо да ги тимарат коњите и да ги острат мечевите, тие извршиле ритуал што го оставил поголемиот дел од борбената сила ранлив најмалку во текот на следните три дена.

Тие го направиле ова за да го прослават својот однос со својот Бог, кој ги избавил од Египет. Но,зошто? Затоа што сфатиле дека битката му припаѓа на Господа. Тој бил оној што им давал победа и успех. Исус Христос го изразил истиот принцип со малку поинакви зборови: „Но барајте го најнапред царството на Бога и Неговата правда, и сè ова ќе ви се придодаде“ (Матеј 6,33). Во поголемиот дел од времето, секојдневието нè притиска со толку многу навидум важни работи што забораваме да му дадеме приоритет на она што е најважно во животот – секојдневното обновување на нашето предавање на Христа.

Сетете се на миговите кога сте го занемариле времето со Бога за нешто „поважно“. Зошто ова ни се случува толку лесно и како можеме да се избориме против него?

---

#### Додаток: Утрински стих

**Тој се грижи за мене:** 1. Петрово 5,7.
