---
title: Копнеж по Неговото присуство
date: 13/11/2025
---

`Прочитајте го текстот Исус Навин 18,1.2. Поради која активност Исус Навин го прекинал процесот на распределба на земјиштето?`

Откако дава опис на териториите поделени меѓу двете најголеми племиња од западната страна на Јордан и половина од Манасиевото племе, овој исечок го прикажува собирањето на заедницата во Сило, каде што земјата била поделена меѓу преостанатите седум помали племиња.

Поставувањето на светилиштето, „Мојот шатор“, претставува исполнување на Божјото ветување дека ќе живее меѓу својот народ (2. Мојсеева 25,8; 3. Мојсеева 26,11.12) и ја открива средишната тема на книгата: Божјото присуство среде Израел го овозможило запоседнувањето на земјата и ќе биде траен извор на благослов за Израел, а преку нив и за целиот свет (1. Мојсеева 12,3). Служењето на Бога зазема централно и најистакнато место, поважно дури и од освојувањето и поделбата на земјата! Присуството на светилиштето, а подоцна и на храмот, требало да им помогне на луѓето секогаш да бидат свесни за Божјото присуство меѓу нив и за нивната обврска да постапуваат во согласност со заветот.

`Прочитајте ги следните текстови: Евреите 6,19.20; Евреите 9,11.12; и Евреите 10,19-23. Што можеме ние како христијани, кои немаме земно светилиште кое би го претставувало Божјото физичко присуство меѓу нас, да научиме од Книгата на Исус Навин?`

Појавувањето на светилиштето не треба да претставува изненадување, бидејќи темата за светилиштето била присутна во наративот на Книгата на Исус Навин преку Ковчегот на заветот. Тој бил главниот дел од предметите во Светињата над светињите и обележје на првите два отсека од оваа книга: преминувањето и освојувањето. Сега, со тоа што го поставил светилиштето во самиот центар на поделбата на земјата, Исус Навин покажува дека целиот живот на Израел се вртел околу светилиштето, земното седиште на Јахве.

За нас, како христијани кои живееме во антитипскиот Ден на помирување, е уште поважно да го насочиме својот поглед кон небесното светилиште додека продолжуваме да се бориме со модерните (или постмодерните) џинови, кои претставуваат предизвик за нашата вера, надеж и духовно наследство. Додека постојано се потпираме со вера на делото што Исус го остварил на крстот и во небесното светилиште, можеме со вера да го очекуваме времето кога Бог повторно ќе престојува меѓу својот народ, но овој пат тоа ќе биде засекогаш (споредете со Откровение 21,3).

---

#### Додаток: Утрински стих

**Тој ќе биде наш Бог:** 2. Мојсеева 6,7.
