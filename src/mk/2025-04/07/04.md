---
title: Олтари на обновување
date: 11/11/2025
---

`Што го мотивирало Исус Навин да му подигне олтар на Господа? Прочитајте Исус Навин 8,30.31; споредете со текстовите 5. Мојсеева 11,26-30; 5. Мојсеева 27,2-10.`

Во времето на патријарсите, олтарите ја обележувале патеката на нивното поклонение и станале опипливи показатели на нивното право на земјата што Бог им ја ветил. Сега, поставувајќи олтар, Израелците сведочеле за исполнувањето на ветувањата дадени на нивите предци. Во овој случај, подигањето на олтарот претставува директно исполнување на Мојсеевите упатства (5. Мојсеева 11,26-30; 5. Мојсеева 27,2-10).

Текстот Исус Навин 8,30-35 игра значајна улога во обликувањето на целокупната теолошка порака на оваа книга. Поврзувајќи една од најгрозоморните насилни стории (војна) со нешто сосема поинакво – со сцена на обновување на заветот (богослужение) – Исус Навин нè враќа на една од најважните теолошки теми што се појавуваат во таа книга на самиот почеток – тој има задача да го воведе Израел во живот на послушност кон заветот (Исус Навин 1,7). Тоа е исто така сликата што ја дава Исус Навин на крајот од книгата (Исус Навин 24).

Без оглед на важноста на војната и освојувањето, постои нешто уште поважно: лојалност кон барањата на Божјиот закон. Освојувањето е само еден чекор во исполнувањето на Божјиот план за Израел и за обнова на целото човештво. Верноста кон прописите на Тората претставува конечно прашање во поглед на судбината на човештвото. Исус Навин прави препис на законот на големи, варосани камења, поинакви од камењата на олтарот (споредете 5. Мојсеева 27,2-8). Така, овие камења, кои веројатно ги содржеле Десетте заповеди, формирале посебен споменик во близина на олтарот, постојано потсетувајќи ги Израелците на привилегиите и должностите што ги подразбира заветот.

Исус Навин е претслика на Новозаветниот Јехошуа (Исус Христос), чија мисија била, меѓу другото, да го врати човештвото кон верност на Бога. За да ја постигне оваа цел, тој морал да влезе во судир со силите на злото. Неговата крајна цел била да ги исполни условите на заветот во наше име: „Бидејќи сите ветувања Божји во Него се ‘Да’, и во Него ‘Амин’, за слава Божја преку нас“ (2. Коринтјани 1,20).

`Кои духовни обичаи можеме да ги практикуваме сега, а би ја имале истата улога што ја имало градењето олтари во тие древни времиња?`

---

#### Додаток: Утрински стих

**Тој испраќа ангели чувари:** Псалм 91,11.
