---
title: Пасха
date: 10/11/2025
---

`Зошто е значајно тоа што Исус Навин решил да ја прослави Пасха, и покрај итната и огромна задача да се освои Ветената земја? Прочитајте ги следните стихови: Исус Навин 5,10; 2. Мојсеева 12,6; 3. Мојсеева 23,5; 4. Мојсеева 28,16; 5. Мојсеева 16,4.6.`

Друга важна активност што му претходела на освојувањето била прославата на Пасха. Ова се одржало вечерта во четиринаесеттиот ден од месецот, со внимателно почитување на упатствата што им ги дал Бог. Симболичкото значење на празнувањето на Пасха овде добива посебен нагласок: настаните од Книгата на Исус Навин се како одраз во огледало во однос на она што се случувало за време на Излезот. Пасха потсетува на ноќта на десеттото зло (2. Мојсеева 12), кога ангелот Господов ги убил сите првородени во Египет, а ги поштедил Израелците. Потоа следело излегувањето од Египет, преминувањето на Црвеното Море и патувањето низ пустината.

За разлика од ова, сторијата на втората генерација започнува во пустината, продолжува со преминувањето преку Јордан, го опфаќа обрежувањето и прославувањето на Пасха, и води до клучниот момент во кој може да се очекува уште една Господова чудесна интервенција против израелските непријатели, жителите на Ханан. Заедно со сите претходни дела, оваа прослава на Пасха го означува почетокот на нова ера во историјата на Израел.

Исто така, преку симболот на жртвеното јагне, празникот Пасха претставувал потсетник за искупувањето на Израелците од египетското ропство. Но, исто така укажувал и на неговото идно антитипско исполнување во Јагнето Божјо (Јован 1,29.36; 1. Коринтјани 5,7; 1. Петрово 1,18.19), кое нè искупило од ропството на гревот. За време на Господовата вечера, пред да се принесе себеси како конечна жртва, Исус Христос ја претворил Пасха во спомен на својата смрт (Матеј 26,26-29; 1. Коринтјани 11,23-26).

Меѓутоа, Пасха и Вечера Господова навестуваат уште пославна реалност – мноштвото искупени кои преминуваат во небесниот Ханан.Јован, писателот на Откровението, го доловува ова антитипско „преминување“ со сликата на 144.000 кои одат по стаклено море, антитипска претстава на Црвеното Море и на реката Јордан, пред Божјиот престол (Откровение 4,6; Откровение 7,9.10) и ја прославуваат антитипската Пасха и Вечера Господова на свадбената гозба на Јагнето (Матеј 26,29; Откровение 19,9).

`На кои начини можеме, дури и кога не ја славиме Вечера Господова, секогаш да ја имаме пред себе реалноста на крстот?`

---

#### Додаток: Утрински стих

**Тој нема да те отфрли:** Псалм 94,14.
