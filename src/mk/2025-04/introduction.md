### Втора шанса: Книгата на Исус Навин

Книгата на Исус Навин го бележи преминувањето од Мојсеевото водство на водството на Исус Навин. Таа започнува со извештај за влегувањето на Израел во Ветената земја и завршува со нивното населување во таа земја.

Исус Навин, навистина, имал тешка задача пред себе – да продолжи таму каде што Мојсеј застанал. Но тој предизвик бил само почеток. Исус Навин требало да направи нешто што Мојсеј никогаш не го направил – по 40 години во пустината да го пренесе народот преку Јордан во Ханаан, во согласност со ветувањето што Бог им го дал на нивните татковци многу години претходно.

„Мојсеј, слугата Мој умре;затоа сега стани, мини преку реката Јордан, ти и сиот овој народ, во земјата, што Јас им ја давам, на синовите Израелови“ (Исус Навин 1,2).

Клучот за целиот наратив се наоѓа тука, во тие Господови зборови – требало да влезат „во земјата што Јас [ЈХВХ] им ја давам, на синовите Израелови“.

Според тоа, Исус Навин нема да го стори тоа сам, туку само со Господовата сила и под водство на Оној кој веќе би го довел народот во таа земја уште во претходната генерација доколку тие биле спремни да го исполнат својот дел од заветот. За жал, тие не го сториле тоа, и затоа се соочиле со последиците од своите постапки.

Факт е дека, во текот на претходните 40 години, Израел се соочувал со негативната страна на заветот. Поради нивниот бунт против Бога, целата генерација возрасни кои ги доживеале величествените чуда при Излегувањето, со исклучок на Халев и Исус Навин, умрелa во пустината. Четири од петте Мојсеееви книги се занимаваат со она што им се случувало додека талкале во пустината за сето тоа време. Сега, под водство на Исус Навин, втората генерација била подготвена да се соочи со предизвикот да ја запоседне земјата.

„Тогаш Мојсеј го повика Исус и пред сите Израелци му кажа: ‘Биди цврст и храбар, зашто ти ќе влезеш со овој народ во земјата, за која Господ им се заколна на предците ваши дека ќе им ја даде; и ти ќе им ја разделиш на делови. И Господ ќе тргне Самиот со тебе, Самиот ќе биде со тебе, нема да отстапи од тебе и нема да те остави: не плаши се и не ужасувај се’“ (5. Мојсеева 31,7.8).

Божјите ветувања дадени на патријарсите и на Мојсеј требало да се исполнат. Атмосферата била исполнета со исчекување и возбуда. Тоа бил нов почеток за народот кој долго време бил без дом и без имот. Бог докажал дека е верен при нивното избавување од ропството и сега сигурно можеле да му веруваат дека Тој ќе го исполни своето ветување и во врска со земјата.

„Првенствена намера на пишувањето на Книгата на Исус Навин е да го опише влегувањето на Израел во Ветената земја, освојувањето на земјата и нејзината поделба меѓу племињата. Оваа намера ја нагласува пораката на книгата, а тоа е Божјата верност во исполнувањето на ветувањето за земјата што му било дадено на Аврам. Книгата ја нагласува Божјата верност кон Неговите заветни ветувања (Исус Навин 21,43–45)“ (Andrews Bible Commentary; Andrews University Press, 2020; стр. 365).

Заедно ќе откриеме дека, и покрај тоа што книгата на Исус Навин е напишана пред повеќе од три илјади години, светот во којшто живееме ние денес, кога станува збор за духовните предизвици, не се разликува многу од светот на Исус Навин. Можеби ние се соочуваме со предизвици од поинаква природа, но во секој случај постојат предизвици, особено духовни, кои ја загрозуваат нашата сигурност, нашата вера и исполнувањето на мисијата што Бог му ја доверил на својот народ. Примерот на Исус Навин сигурно ќе нè вдахне да се повикаме на Божјите ветувања кои се однесуваат на нашето време и да постигнуваме успеси со Негова сила, како што правел тој.

*Барна Маџароси моментално служи како извршен секретар на Интеревропската дивизија и претседател на одборот за истражување на Библијата при таа дивизија. Тој својата служба за црквата ја започнал како пастор и директор на одделението во Областа Јужна Трансилванија во Романија, а продолжил како професор по теологија и претседател на универзитетот Адвентус во Романија.*
