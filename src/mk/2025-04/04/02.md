---
title: Водачот (Заповедникот) на Господовата војска
date: 19/10/2025
---

`Прочитајте го текстот Исус Навин 5,13-15. Што кажува овој текст за заднината на освојувањето на Ханан?` 

Израел штотуку ја преминал реката Јордан и стапил на непријателска територија. Тврдината Ерихон стои пред нив со цврсто затворени порти (Исус Навин 6,1). Во тој момент, народот нема јасна претстава за никаква борбена стратегија. Уште повеќе загрижува тоа што Израел имал само праќки, копја и стрели за да нападне град утврден да издржи долготрајна опсада. 

На своите прашања во врска со идентитетот на необичниот посетител, Исус Навин добива прилично нејасен одговор: „Не“. Одговорот на тој посетител ја открива Неговата неподготвеност да се вклопи во која било од категориите што ги дефинирал Исус Навин. Со други зборови, вистинското прашање не е дали Тој е на страната на Исус Навин, туку дали Исус Навин е на Негова страна.

`Споредете го текстот Исус Навин 5,14.15 со текстовите 2. Царевите 6,8-17; Неемија 9,6; и Исаија 37,16. Што дознавате овде за идентитетот на водачот на Господовата војска?`

Иако изразот „водачот на војската Господова“ е единствен за еврејската Библија, комбинацијата на изразите „водачот“ и „војската“ секогаш се однесува на воен водач. Зборот „војска“ во Светото писмо може да се однесува на воени трупи, на ангели или на небесни тела. 

Преотелотворениот Христос се појавува пред Исус Навин не само како сојузник, па дури ни како вистински Водач на израелската војска, туку како Водач на невидливата но вистинска војска од ангели вклучени во далеку поголем судир од оној што постоел меѓу Исус Навин и Хананците. Реакцијата на Исус Навин јасно покажува дека разбрал кој е овој Водач (Заповедник). Тој е еднаков на Бога, и Исус Навин паѓа пред Него во знак на длабока почит и обожавање (Исус Навин 5,14; 1. Мојсеева 17,3; 2. Самоил 9,6; 2. Летописи 20,18). Тој сега е подготвен да прими борбена стратегија за воен поход, којшто е составен дел од многу поголем конфликт во кој е вклучен самиот Господ над војските.

`Каква утеха можеме и треба да извлечеме од сознанието дека „Водачот на Господовата војска“ е на дело во одбрана на својот народ?`

---

#### Додаток: Утрински стих

**Христовото дело е и наше дело:** Исаија 61,2.