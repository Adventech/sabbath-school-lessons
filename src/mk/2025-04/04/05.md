---
title: Господ ќе се бори за вас
date: 22/10/2025
---

`Според стиховите 2. Мојсеева 14,13.14.25, каков бил Божјиот првобитен и идеален план во врска со учеството на Израелците во војна?` 

Во тој момент на криза, кога израелскиот народ бил втеран во физички ќорсокак, „Мојсеј му рече на народот: ‘Не плашете се, застанете и ќе видите како Господ ќе ве спаси денес: Египќаните, како што ги гледате денес, нема повеќе никогаш да ги видите довека. Господ ќе се бори за вас, а вие бидете спокојни’“ (2. Мојсеева 14,13.14). Според библискиот наратив, дури и самите Египќани ја разбрале оваа реалност: „Да бегаме од Израелците, зашто Господ се бори за нив против Египќаните!“ (2. Мојсеева 14,25) 

Божјата чудесна интервенција во полза на беспомошните Израелци, необучени во воени вештини, станува образец. Излезот од Египет претставувало модел, парадигма, за Божјата интервенција во полза на Израел. Не само што Јахве ја води битката тука, туку од Израел се бара да не се бори (2. Мојсеева 14,14). Бог е воин, иницијативата му припаѓа Нему. Тој ја утврдува стратегијата, ги одредува средствата и го предводи походот. Ако Јахве не се бори за Израел, тие немаат никакви шанси за успех. 

Елена Г. Вајт го толкува ова како одраз на фактот дека „Божјата намера не била тие да ја добијат земјата со војна, туку преку покорност и бесприговорна послушност кон Неговите заповеди“ (Ellen G. White, *The Signs of the Times*, 2. септември 1880 г). Како и при нивното избавување од Египет, Бог ќе ги води битките за нив. Сè што се очекувало од нив, било да стојат мирно и да бидат сведоци на Неговата моќна интервенција. 

Историјата покажува дека секогаш кога Израелците имале доволно доверба во Бога, тие не морале да се борат (видете: 2. Царевите 19; 2. Летописи 32; Исаија 37). 

Според Божјиот идеален план, Израелците никогаш не требало да се борат за себе. Тоа што Бог им дозволил да учествуваат во војната против Хананците било последица на нивното неверие што го покажале по излегувањето од Египет. Исто како што не морале да кренат ниту еден единствен меч против Египќаните при излегувањето, така нема да биде потребно да се борат ни при освојувањето на Ханан (5. Мојсеева 7,17-19).

`„Кога Израеловите деца не би негодувале против Господа, Тој не би дозволил нивните непријатели да војуваат против нив“ (Ellen G. White, The Story of Redemption, стр. 134). Како негодувањето може да влијае на нашиот живот денес?`

---

#### Додаток: Утрински стих

**Затоа одете:** Матеј 28,19.
