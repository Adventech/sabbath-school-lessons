---
title: Следна најдобра опција
date: 23/10/2025
---

`Прочитајте 2. Мојсеева 17,7-13 и Исус Навин 6,15-20. Какви сличности наоѓате во овие два воени наративи? По што се разликуваат?`

Првиот случај кога Израел се борел по излегувањето од Египет е запишан во 2. Мојсеева 17, каде што Израелците се бранеле од Амаличаните. Израел бил сведок на неограничената моќ што Бог ја покажал, како со тоа што им нанел неволји на Египќаните, така и со тоа што ги водел Израелците кон слобода. Видовме дека Божјиот почетен план за Израел не вклучувал борба против други народи (2. Мојсеева 23,28; 2. Мојсеева 33,2). Но набргу по нивното избавување од Египет, Израелците почнале да негодуваат по патот (2. Мојсеева 17,3), доведувајќи го во прашање дури и Божјото присуство меѓу нив. Токму во тој момент, Амаличаните дошле да се борат против Израел. Ова не било случајно. Бог им дозволил да го нападнат Израел, за народот да научи повторно да Му верува. 

Без да ги компромитира своите принципи, Бог се спушта на нивото на кое се наоѓа неговиот народ, постојано повикувајќи го да се вратат на идеалниот план, кој е целосна и безрезервна доверба во божествената интервенција. Всушност, законот за војна (5. Мојсеева 20) бил даден дури по 40-годишното искуство во пустината, кое исто така било предизвикано од неверието на Израел. Новите околности барале нови стратегии, и дури тогаш Бог побарал од Израел целосно да ги уништи Хананците (5. Мојсеева 20,16-18). 

Покрај фактот дека војната станала неопходност за Израел, се покажало дека тоа било и тест за нивната преданост кон Јахве. Бог не се откажал од нив, туку им дозволил да бидат сведоци на Неговата сила на тој начин што ќе искусат целосна зависност од Него. 

Учеството на Израелците во таа војна е очигледно од заклучокот што го извлекува Исус Навин на крајот од својата книга. Таму се вели дека Хананците се бореле против Израелците (Исус Навин 24,11). Иако уривањето на ерихонските ѕидишта бил резултат на божествено чудо, израелскиот народ морал активно да се вклучи во битката и да се соочи со тврдоглавиот отпор од жителите на градот. 

Учеството на Израел во вооружен судир станало начин на кој можеле да развијат безусловна доверба во помошта на Јахве. Сепак, тие постојано биле потсетувани (Исус Навин 7,12.13; Исус Навин 10,8) дека исходот од секоја битка, впрочем, е во Господови раце и дека единствениот начин на кој можеле да влијаат на исходот од воениот судир бил да веруваат или да не веруваат во Господовите ветувања. Изборот бил нивен.

---

#### Додаток: Утрински стих

**Проповедајте го Словото:** 2. Тимотеј 4,2.
