---
title: Господ е воин
date: 21/10/2025
---

`Прочитајте ги следните текстови: 2. Мојсеева 2,23-25; 2. Мојсеева 12,12.13; и 2. Мојсеева 15,3-11. Што значи тоа дека Бог е воин?`

За време на нивниот долг престој во Египет, Израелците го заборавиле вистинскиот Бог на своите предци. Како што покажуваат многу епизоди за време на нивните патувања низ пустината, нивното знаење за Аврамовиот, Исаковиот и Јакововиот Бог избледело, а тие во своите религиозни практики внеле пагански елементи (видете 2. Мојсеева 32,1-4). Под угнетување на Египќаните, тие пекале кон Господа (2. Мојсеева 2,23-25), и Господ, во свое време, интервенирал во нивна корист. 

Меѓутоа, судирот опишан во првите 12 глави од 2. Мојсеева бил повеќе од едноставна пресметка меѓу Мојсеј и фараонот. Според древната блискоисточна воена идеологија, судирите меѓу народите во крајна линија се сметале за судири меѓу нивните богови. 2. Мојсеева 12,12 објавува дека Господ им судел не само на фараонот, туку и на египетските богови, на тие моќни демони (3. Мојсеева 17,7; 5. Мојсеева 32,17) кои стоеле зад бруталната сила и неправедниот општествен систем на Египет. 

На крајот на краиштата, Бог е во војна со гревот и Тој нема да го трпи овој судир засекогаш (Псалм 24,8; Откровение 19,11; Откровение 20,1-4.14). Сите паднати ангели, како и човечките суштества кои конечно и непоправливо се поистоветиле со гревот, ќе бидат уништени. Во светлината на сето ова, битките против жителите на земјата мора да се сфатат како претходна фаза од тој судир, кој ќе го достигне својот врв на крстот, а ќе заврши со последниот суд, кога Божјата правда и Неговиот карактер полн со љубов ќе бидат одбранети. 

Концептот за целосно уништување на Хананците мора да се разбере во светлината на библискиот поглед на светот, кој го гледа Бога вмешан во космички судир со претставниците на злото во вселената. Она што се доведува во прашање во овој судир е Божјиот углед и карактер (Римјаните 3,4; Откровение 15,3). 

Бидејќи гревот влегол во човечкото постоење, никој не може да застане на неутрална почва. Човек мора да биде или на Божја страна или на страната на злото. Според тоа, имајќи ја предвид оваа заднина, искоренувањето на Хананците би требало да се гледа како најава на конечниот суд.

`Реалноста на големата борба ви дозволува да бидете само на една од двете страни. Како знаете на чија страна сте навистина?`

---

#### Додаток: Утрински стих

**Христос дојде да ги повика грешниците:** Марко 2,17.
