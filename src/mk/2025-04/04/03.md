---
title: Војна на небото
date: 20/10/2025
---

`Исус Навин сфатил дека оваа борба е дел од еден поголем судир. Што знаеме ние за овој судир, во кој е вклучен и самиот Бог? Прочитајте ги следните текстови: Откровение 12,7-9; Исаија 14,12-14; Езекиел 28,11-19; и Даниел 10,12-14.` 

Бог ја населил вселената со одговорни суштества на кои им дал слободна волја, што било предуслов за да можат да сакаат. Тие можат да изберат дали ќе постапуваат во согласност со Божјата волја или спротивно на неа. Еден од најмоќните ангели, Луцифер, се побунил против Бога и повлекол голем број ангели со себе. 

Пророците Исаија и Езекиел зборуваат за овој судир, иако некои коментатори се обидуваат да го ограничат значењето на текстот Исаија 14 и Езекиел 28 на вавилонскиот цар и владетелот на градот Тир. Меѓутоа, во библискиот текст постојат јасни назнаки кои укажуваат на трансцендентална реалност. Вавилонскиот цар е прикажан како некој кој е на небото крај Божјиот престол (Исаија 14,12.13), а за тирскиот владетел се вели дека живеел во Едем како херувим засолнувач на Божјата света гора (Езекиел 28,12-15). Ништо од ова не се однесува на владетелите на Вавилон и Тир. 

Ниту, пак, може за овие земски владетели да се каже дека биле беспрекорни како „печат на совршенство“. Според тоа, овие особини укажуваат на нешто повеќе од дословните царства Вавилон и Тир. 

Исаија изнесува „приказна“ (еврејски: mashal) чие значење го надминува непосредниот историски контекст. Во овој случај, вавилонскиот цар станува олицетворение на бунт, самодоволност и горделивост. Слично на тоа, Езекиел прави разлика меѓу тирскиот кнез (Езекиел 28,2) и тирскиот цар (Езекиел 28,11.12), при што кнезот, врз основа на своето дејствување во земното царство, станува симбол на цар кој дејствува во небесното. 

Според текстот Даниел 10,12-14, овие бунтовни небесни суштества го попречуваат исполнувањето на Божјите намери на земјата. Токму во светлината на оваа поврзаност меѓу небото и земјата, мора да го разбереме божественото одобрување на војните што ги водел Израел. Треба да ги препознаеме како земска манифестација на големиот судир меѓу Бога и сатаната и меѓу доброто и злото - а сето тоа, впрочем, води кон целта за обнова на Божјата правда и љубов во овој паднат свет.

`На кои начини ја гледаме реалноста на оваа космичка битка меѓу доброто и злото во светот околу нас и во нашиот сопствен живот?`

---

#### Додаток: Утрински стих

**Многумина ќе оправда:** Исаија 53,11.
