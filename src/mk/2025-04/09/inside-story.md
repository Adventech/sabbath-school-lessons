---
title:  Искуство
date:   28/11/2025
---

#### Неуспешно сведочење

_од Ендру Мек Чесни_

Ким Сан, јужнокорејски тинејџер кој студирал на Адвентистичкиот универзитет на Филипините, се прашувал дали може да направи кариера од одење од врата до врата, откако еден човек, што го поканил на евангелизациски состаноци, се крстил. Тој не бил адвентист и тоа му било првпат да оди од врата до врата.

„Што е ова што го правиме?“ го прашал пасторот кој ги придружувал студентите во нивното делење покани. „Дали ова се нарекува општествена работа?“

Пасторот се насмевнал. „Не,“ рекол. „Ова се нарекува мисија.“

„Постои ли работа со полно работно време како оваа?“ прашал Сан.

„Да,“ рекол пасторот. „Се вика мисионерство.“

„Можам ли и јас да ја работам оваа работа?“

„Да. Приходот не е многу голем, но можеш да го правиш тоа.“

„Како можам да го правам тоа?“

„Ќе треба да ги промениш студиите од медицина во теологија.“

„Ох. Ќе треба да ја прашам мајка ми.“

Сан студирал на Филипините затоа што неговите родители сакале да направи нешто од својот живот. Претходно тој живеел само за себе.

Кога Сан разговарал со мајка му, ја прашал дали може да ја смени студиската насока.

Мајката била збунета. „Што е теологија?“ прашала таа.

„Теологија е да служиш на црквата,“ рекол тој, додавајќи дека платата можеби ќе биде ниска.

Мајката рекла дека може да студира теологија, ако исто така ги заврши и студиите по медицина.

„Но медицината не е значајна за мене,“ рекол Сан.

Тогаш мајката добила идеја. Нејзината цел не била тој да стане богат, туку добар човек. „Ако студираш теологија, можеш ли да пиеш или да пушиш?“ прашала таа.

Кога тој рекол не, таа извикала: „Тогаш те молам смени ги студиите!“

Сан ја засакал теологијата. Ја научил библиската основа за седмиот ден – саботата. Ги проучил пророштвата на Даниел и Откровение. Се крстил.

Кога се вратил дома на распуст, се обидувал да ги убеди своите родители да ги прифатат неговите нови верувања. „Мамо и тато, седнете и оставете ме да ви зборувам,“ рекол. „Недела не е ден за одмор. Сабота е ден за одмор. Дали го знаете толкувањето на Даниел за сонот на Навуходоносор?“

Не можел да разбере зошто неговите родители не беа отворени. Се разочарал кога мајката го замолила да престане, велејќи: „Ти земи го твојот Бог, а јас ќе си го земам мојот Бог.“

„Но тоа е истиот Бог!“ рекол тој. „Мораме да го следиме Божјото Слово.“

*Ким Сан денес е заменик-директор на Движењето на 1000 мисионери, со седиште во Силанг, Филипини.
Прочитајте повеќе следната недела.*
