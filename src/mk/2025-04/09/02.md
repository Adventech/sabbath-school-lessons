---
title: Едем и Ханан
date: 23/11/2025
---

`Прочитајте ги стиховите 1. Мојсеева 2,15 и 1. Мојсеева 3,17-24. Кои биле последиците од Падот, барем кога станува збор за животниот простор на првата човечка двојка?`

При создавањето, Бог ги сместил Адам и Ева во совршено опкружување, вистинско олицетворение на изобилство и убавина. Значи, првиот човечки пар го запознал својот Творец во прекрасна животна средина која можела да ги задоволи сите нивни физички потреби. Покрај можноста да го слушаат изговорениот збор Божји, Едемската градина претставувала образовен центар каде што Адам и Ева стекнале значаен увид во Божјиот карактер и животот што Бог го наменил за нив. Оттука, кога го прекинале својот однос на доверба со својот Творец, се променил и нивниот однос со едемското опкружување и, како знак на овој нарушен однос, морале да ја напуштат градината. Ја изгубиле територијата што Бог им ја дал. Така Едемската градина станала симбол на изобилен живот, а истите мотиви повторно ќе ги најдеме во рамките на темата за Ветената земја.

`Како патријарсите го сфатиле ова ветување за земјата? (Видете ги следните текстови: 1. Мојсеева 13,14.15; 1. Мојсеева 26,3.24; 1. Мојсеева 28,13.) Што мислите, што значи за нас адвентистите тоа дека живееме како наследници на ветувањето (Евреите 6,11-15)?`

Кога Аврам влегол во земјата што Бог му ја покажал, таа, врз основа на верата, станала земја на ветувањето за него и за неговите потомци. Таа останала земја на ветувањето во следните 400 години. Патријарсите, не ја поседувале вистински таа земја. Таа не била нивна во смисла да можат да им ја остават на своите деца како наследство. Всушност, таа му припаѓала на Бога, исто како што и Едемската градина му припаѓала Нему. Исто како што Адам и Ева не направиле ништо што би им давало право на Едемската градина, така ни Израел со ништо не придонел за да ја заслужи таа земја. Ветената земја била дар од Бога, даден по Негова иницијатива. Израел немал никакво вродено, ниту какво било друго право на таа земја (5. Мојсеева 9,4-6). Можеле да ја запоседнат само со Божјата благодат.

Патријарсите биле наследници на ветувањата сè додека тие не се исполниле. А ние, како Христови следбеници, сме наследиле уште подобри ветувања (Евреите 8,6), кои ќе се исполнат ако се угледаме на „оние кои преку вера и трпение ги добиваат ветувањата“ (Евреите 6,12).

---

#### Додаток: Утрински стих

**Откупување од гробот:** Псалм 49,15.
