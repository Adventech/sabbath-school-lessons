---
title: Предизвик на земјата
date: 25/11/2025
---

`Прочитајте Исус Навин 13,1-7. Иако земјата Ханан била дар од Бога, какви предизвици го придружувале нејзиното заземање?`

Со оглед на фактот дека живееле како робови со векови, Израелците немале соодветни воени вештини за освојување на таа земја. Дури ни нивните робовладетели, Египќаните, со својата обучена и добро опремена војска, не биле во состојба трајно да ја заземат. Египќаните никогаш целосно не го освоиле Ханан, поради непробојноста на нивните градски ѕидишта. А сега на еден народ од некогашни робови им било кажано да освојат земја што дури ни нивните некогашни господари не биле способни да ја покорат. Ако некогаш ја поседуваат таа земја, тоа ќе биде само по Божја милост, а не со нивни сопствени напори.

Текстот од 13. до 21. глава од Книгата на Исус Навин се занимава со поделбата на земјата меѓу различните племиња на Израел. Во оваа пригода, им било кажано не само што им било доделено, туку и што сè уште требало да се заземе во рамки на таа територија. Израелците можеле да живеат безбедно во земјата што Бог им ја дал како наследство. Тие биле полноправни и законски закупци на земјата која била Божја сопственост. Сепак, Божјата иницијатива морала да биде проследена со соодветен човечки одговор. Првата половина од книгата покажува како Бог им ја дал земјата одземајќи ја од Хананците. Втората половина известува за тоа како Израел ја зазема земјата населувајќи се во неа.

Сложеноста на тоа освојување ја илустрира динамиката на нашето спасение. Слично на Израел, и ние не можеме ништо да направиме за да го заработиме нашето спасение (Ефесјаните 2,8.9). Тоа е дар, исто како што земјата била Божји дар за Израел врз основа на нивниот заветен однос со Него. Тоа секако не било врз основа на нивните заслуги (видете 5. Мојсеева 9,5).

Меѓутоа, за да можат Израелците да уживаат во овој Божји дар, тие морале да ги преземат сите одговорности што доаѓале со живеењето во таа земја, исто како што и ние мора да поминеме низ процес на посветување во послушност од љубов кон барањата на граѓанското право во Божјето царство. Иако тоа не е исто, сепак, паралелата помеѓу тоа што на нив земјата им била дадена по благодат и тоа што на нас спасението ни е дадено по благодат е доволно блиска. Нам ни е даден прекрасен дар, но можеме да го изгубиме ако не сме внимателни.

`Во која смисла христијаните денес се соочуваат со слични предизвици како што биле оние поврзани со освојувањето на Ветената земја? Видете Филипјаните 2,12; Евреите 12,28.`

---

#### Додаток: Утрински стих

**Тој ќе го избави сиромавиот:** Псалм 72,12.
