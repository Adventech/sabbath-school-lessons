---
title: Обновена земја
date: 27/11/2025
---

`Прочитајте ги следните текстови: Еремија 24,6; Еремија 31,16; Езекиел 11,17; Езекиел 28,25; и Езекиел 37,14.25. Што ветил Бог во врска со враќањето на Израел во Ветената земја, и како тоа ветување се исполнило?`

За време на вавилонското прогонство, Израелците не ја искусиле само тажната реалност на тоа што останале без корен, туку и ветувањето дека нивниот однос со Бога, иако конкретизиран преку ветувањето за земјата, не бил условен од, ниту ограничен на поседувањето на земјата. Кога Израелците ги признале своите гревови, се покајале и го побарале Господа со сето свое срце, Бог повторно го исполнил Своето ветување и ги вратил во нивната земја, како знак на нивното обновување. Односно, Тој сè уште бил нивни Бог, дури и додека тие не биле во таа земја.

Меѓутоа, исто како што ветувањето дека Израел ќе ја поседува таа земја засекогаш било условно (5. Мојсеева 28,63.64; Исус Навин 23,13.15; 1. Царевите 9,7; 2. Царевите 17,23; Еремија 12,10-12), така условно било и ветувањето дека повторно ќе го насели Израел и ќе му овозможи да напредува во таа земја по прогонството. Во исто време, старозаветните пророци укажувале на обновата што ќе ја донесе идниот давидовски Цар (Исаија 9,6.7; Захарија 9,9.16). Тоа ветување се исполнило во животот, смртта и воскресението на Исуса Христа, во кого сите ветувања дадени на древниот Израел нашле свое исполнување.

Во Новиот завет, Ветената земја не се споменува директно, но ни е кажано дека Божјите ветувања се исполниле во Исуса Христа и преку Него (2. Коринтјани 1,20; Римјаните 15,8). На тој начин, во светлината на она што го знаеме за Христа, земјата добива поинакво значење, и станува симбол на духовните благослови што Бог планира да ги даде на Својот народ кој е верен на Него овде и сега (Ефесјаните 2,6), и кој ќе остане верен и во иднина.

Конечното исполнување на Божјето ветување за одмор, изобилство и просперитет ќе се случи на новата земја, ослободена од гревот и неговите последици. Во таа смисла, како христијани, ние ја темелиме нашата надеж врз Христовото ветување дека Тој ќе се врати и, по 1000-годишниот период на небото, ќе го воспостави Своето вечно царство на обновената земја. Ова ќе биде конечното исполнување на сите ветувања за земјата.

`Прочитајте ги следните текстови: Јован 14,1-3; Тит 2,13; Откровение 21,1-3. Која конечна надеж за нас се наоѓа во овие стихови, и зошто Исусовата смрт е гаранција дека оваа надеж ќе се исполни?`

---

#### Додаток: Утрински стих

**Извршувањето на Неговата волја осигурува напредок:** Исус Навин 1,8.
