---
title: Земјата како дар
date: 24/11/2025
---

`Прочитајте ги следните текстови: Излез 3,8; 3. Мојсеева 20,22; 3. Мојсеева 25,23; 4. Мојсеева 13,27; 5. Мојсеева 4,1.25.26; 5. Мојсеева 6,3; и Псалм 24,1. Каков посебен однос постоел помеѓу Бога, Израел и Ветената земја?`

На некое најосновно ниво, земјата обезбедува физички идентитет за еден народ. А просторот на кој се наоѓа, исто така, го одредува занимањето и начинот на живот на тој наорд. Робовите биле без корен и не припаѓале никаде, а некој друг уживал во плодовите на нивната работа. Поседувањето земја значело слобода. Идентитетот на избраниот народ бил силно поврзан со нивното живеење во таа земја.

Постоел посебен однос меѓу Бога, Израел и земјата. Израел ја добил таа земја од Бога како дар, а не како неотуѓиво право. Избраниот народ можел да ја поседува земјата сè додека бил во заветен однос со Јахве и додека ги почитувал условите на заветот. Со други зборови, тие не можеле да ја имаат земјата и нејзините благослови без Божјиот благослов.

Во исто време, вистина е дека земјата им обезбедувала еден вид „леќа“ низ која Израелците можеле подобро да го видат и да го разберат Бога. Животот во таа земја секогаш ќе ги потсетува на верниот и доверлив Бог кој ги држи своите ветувања. Ниту земјата ниту Израел не би постоеле без иницијативата на Бога, кој e извор и темел на нивното постоење. Додека Израелците биле во Египет, реката Нил и системот за наводнување, заедно со напорната работа, им обезбедувале земјоделски посеви кои им биле потребни за нивниот опстанок. Ханан бил поинаков. Таму тие зависеле од дождот за изобилството на нивните жетви, а само Бог можел да ги контролира временските прилики. Така, земјата ги потсетувала Израелците на нивната постојана зависност од Бога.

Иако Израел ја добил таа земја како дар од Јахве, сам Бог, во крајна смисла, и понатаму останал нејзин сопственик. А како вистински сопственик на целата планета (Псалм 24,1),Јахве имал право да му ја додели таа земја на Израел или да му ја одземе. Ако Бог е сопственик на целата земја, тогаш Израел и, пошироко гледано, сите луѓе се странци и придојденици, или, со современ јазик кажано, сите ние сме Божји долгогодишни гости на Неговата земја/планета.

`Во светлината на стиховите 1. Петрово 2,11 и Евреите 11,9-13, што значи за вас лично тоа дека живеете како странец и придојденец, чекајќи град чиј Творец и градител е лично Бог?`

---

#### Додаток: Утрински стих

**Нашиот Создател ќе нè откупи:** Исаија 43,1.
