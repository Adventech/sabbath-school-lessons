---
title: Најголемата заповед
date: 29/08/2024
---

`Прочитајте Марко 12,28-34. Кое значајно прашање му го поставил овој пријателски расположен учител на законот, и кој двоен одговор му го дал Исус?`

Сѐ до тој момент во Евангелието според Марко повеќето верски водачи, со неколку исклучоци, се непријателски расположени спрема Исуса. Ова особено важело за Ерусалим, каде што Исус се судрил со водството околу богослужението во храмот – она што ја сочинува самата срцевина на јудаизмот. Оттука, фактот што еден законик, слушајќи ги сите тие расправи, и среде преовладувачкото непријателство кон Исуса, сепак покажал дека ги цени Неговите одговори, многу зборува и за искреноста и храброста на тој човек. Би му било полесно едноставно да се повлекол и само да посматра што се случува, дури и ако осетил наклоност спрема Исуса. Но овој човек не го прави тоа.

Со своето прашање за тоа која заповед е најважна, овојзаконик проникнува во самата срж на религијата. Исус одговара едноставно и јасно, цитирајќи ja „Шема“, исповедање на верата во јудаизмот, запишано во текстот 5. Мојсеева 6,4.5. Најголемата заповед, вели Исус, е да го сакаш Бога со целото свое срце, душа, ум и сила, односно со целото свое битие. Исус му дава на тој законик дури и повеќе отколку што барал, наведувајќи ја следната најважна заповед и повторно цитирајќи го Стариот завет, овој пат текстот 3. Мојсеева 19,18 – да се сака својот ближен како самиот себе.

Понекогаш луѓето се прашуваат како е можно некому да му заповедаш да сака. Но културниот контекст во кој е изречена таа заповед од 5. Мојсеева, ни помага тоа да го објасниме. Овој начин на изразување потекнува од древните договори меѓу различни страни, а самиот израз за „љубов“ се однесува на верноста кон барањата на спогодбата и нивното доследно исполнување. Спорeд тоа, тој поим, иако не го исклучува постоењето на длабока наклонетост меѓу страните, многу повеќе се однесува на постапките што ја покажуваат таквата лојалност.

Бидејќи бил искрен, овој законик, согледувајќи ја јасноста и едноставноста на Исусовиот одговорот, се согласил со Него. Можеме само да ги замислиме муртењата на останатите верски водачи кога тој искрен учител на законот го потврдил Исусовиот одговор како точен, што никој друг не бил готов да го стори тоа. Исто така, Исус го пофалил тој законик за неговиот искрен одговор, велејќи му дека не е далеку од Божјето царство. Меѓутоа, да не се биде далеку не значи да се биде внатре. Она што сè уште му недостигало на тој законик, било да препознае кој е навистина Исус и да Го следи, што е следниот чекор во патувањето со вера.

`Како учиме да го сакаме Бога и да ги сакаме ближните како самите себе? Зошто крстот претставува клучот за постапување според тие заповеди?`

---

#### Додаток: Утрински стих

**Бурна иднина:** Откровение 13,12.
