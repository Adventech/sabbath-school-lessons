---
title: Земните должности и Небесните резултати
date: 28/08/2024
---

`Прочитајте Марко 12,13-27. Што се случува тука и за кои вистини ги учи Исус?`

Верските водачи се обидувале да го фатат Исуса во нешто за што би можеле да го обвинат, било пред римскиот управител или пред народот. Во оваа расправа, спорното прашање било околу плаќањето данок. Во тоа место и во тоа време, одбивањето да се плати данок можело да се смета за бунт против римската власт, што претставувало сериозен престап.

Од таа стапица го извлекол Исусовиот одговор дека на царот треба да му се даде она што е царево, а на Бога она што е Божјо, но воедно послужило и како важно упатство за одговорноста на верникот кон властите. „Држејќи во својата рака кована монета на која било втиснато името и ликот на цезарот, изјавил дека, бидејќи живеат под заштита на римската сила, треба да ѝ даваат потпора што ја бара сѐ додека тоа не се судри со повозвишената обврска. Меѓутоа, додека мирољубиво им се покоруваат на земните закони, тие во сите времиња треба прво да му се покоруваат на Бога“ (Елена Вајт, *Копнежот на вековите*, стр. 602 ориг.).

Потоа следи прашањето за воскресението на мртвите. Садукеите биле свештеничка група која ги прифаќала само петте Мојсееви книги како Свети списи. Тие не верувале во воскресение на мртвите. Сценариото што го изложиле пред Исуса, веројатно било хипотетичко. Се однесувало на седум браќа и една жена. Според Мојсеевиот закон, за да се зачува имотот во рамките на семејството, ако некој човек умрел без да има синови, неговиот брат бил должен да се ожени со неговата вдовица, а секое дете родено од таквата заедница законски би му припаѓало на починатиот човек (5. Мојсеева 25,5-10).

Во обид да го дискредитираат учењето за воскресението, садукеите укажуваат на моралната дилема околу тоа чија сопруга ќе биде таа жена по воскресението. Исус возвраќа на овој нивен аргумент во два чекора, повикувајќи се на Светото писмо и на Божјата сила. Прво, Тој ја опишува Божјата моќ да ги воскреснува мртвите и навестува дека нема да има мажење ни женење на небото. Потоа, тој го брани учењето за воскресението повикувајќи се на текстот 2. Мојсеева 3,1-22, каде што Бог вели дека Тој е Бог Аврамов, Исаков и Јаковов. А според Исусовите зборови, тоа значи дека тие ќе бидат воскреснати. Затоа што тие не можат да останат мртви ако Бог е Бог Аврамов, Исаков и Јаковов кои, во овој момент, се мртви.

`Ако некој ве праша: „Дали сте ја искусиле Божјата сила?“ – што би му одговориле и зошто?`

---

#### Додаток: Утрински стих

**Црквата може да го забрза Христовото доаѓање:** 2. Петрово 3,11.12.
