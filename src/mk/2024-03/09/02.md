---
title: Триумфалното влегување
date: 25/08/2024
---

`Прочитајте Марко 11,1-11 и Захарија 9,9.10. Што се случува таму?`

Половина од овој наратив се однесува на настанот кога Исус испратил двајца ученици во едно блиско село да донесат магарe коe Toj ќе го јава во Ерусалим. Зошто било потрошено толку многу време на тој извештај?

Постои двоен одговор на ова прашање. Прво, тој ја покажува Исусовата пророчка моќ,зголемувајќи го достоинството на Неговото доаѓање и поврзувајќи го со Божјата волја. Второ, овој аспект од наративот се поврзува со текстот Захарија 9,9.10, кој зборува за цар како влегува во Ерусалим јавајќи на магаре. Тоа нè потсетува на влегувањето на Соломон во Ерусалим на магаре (1. Царевите 1,32-48), кога Адониј се обидел да го узурпира престолот и кога Давид заповедал Соломон веднаш да биде крунисан.

„Петстотини години пред Христовото раѓање пророкот Захарија така го преткажал доаѓањето на царот во Израел. Ова пророштво сега треба да се исполни. Тој, кој толку долго ги одбивал царските почести, сега доаѓа во Ерусалим како ветениот наследник на Давидовиот престол“ (Елена Г. Вајт, *Копнежот на вековите*, стр. 569 оригинал).

Ерусалим е сместен на ридски терен, на надморска височина од приближно 740 метри. Во времето на Исус неговото население броело можеби 40.000 – 50.000 луѓе, но тој број значително се зголемувал за време на Пасха. Градот се простирал на приближно 250 хектари земја, а притоа само храмската гора зафаќала околу 37 хектари. Прекрасниот храмски простор доминирал во градот.

Исус влегол од исток, спуштајќи се од Маслинската гора и веројатно поминал низ Златната порта доаѓајќи на Храмската гора (порта која сега е изѕидана). Целиот град бил возбуден од Неговото доаѓање, бидејќи сите го препознале значењето на Неговиот симболичен чин. Толпата што го следела Исуса извикувала *Осана*, израз кој првично значел „спаси сега“, но на крајот го добил значењето „слава на Бога“.

Времето за тајновитост и криење, на кое Исус инсистирал во поголемиот дел од Евангелието според Марко, поминало. Сега Исус отворено влегува во Ерусалим со добро познатиот царски симболичен манир. Влегува во храмот, но бидејќи веќе е доцна, едноставно гледа наоколу, а потоа се повлекува во Витанија со дванаесеттемина ученици. А она што можело да се претвори во немири и бунт, завршува така што Тој тивко се повлекува. Сепак, следниот ден ќе биде поинаков.

`Идејата за јавање на магаре упатува на понизност. Зошто е ова толку важна карактерна црта, особено за христијаните? Во светлината на крстот, со што можеме да се гордееме?`

---

#### Додаток: Утрински стих

**Опасноста од самодовербата:** 2. Коринтјани 12,7.
