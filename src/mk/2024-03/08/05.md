---
title: Можете ли да ја пиете чашата што јас ја пијам?
date: 21/08/2024
---

`Прочитајте Марко 10,32-45. Како овие стихови го откриваат постојаното неразбирање на учениците, не само кога станува збор за Исусовата мисија, туку и за тоа што значи да го следат?`

На своето патување Исус сè повеќе се приближува до Ерусалим, а патем им открива на своите ученици што ќе се случи таму. Сепак, тоа не е сценарио во кое тие веруваат и не сакаат да слушаат за тоа. Јасната решеност на Исус во врска со деталите за Неговата смрт и воскресение, едноставно е зачудувачка. Но ако тоа не е она што сакате да го слушнете, тогаш лесно е сето тоа да го отфрлите.

А очигледно токму тоа го направиле Јаков и Јован кога му пристапиле на Исуса со своето приватно барање. Исус со право бара од нив поконкретно да се изјаснат што сакаат, а тие одговараат дека сакаат да седат со Него од десната и од левата страна во Неговата слава. Сега нам ни е лесно да го критикуваме нивното барање како егоцентрично. Меѓутоа, тие двајца целосно се посветиле на Исусовата служба, и тие нивните желби веројатно не биле целосно себични по природа.

Исус настојува да го продлабочи нивното разбирање во поглед на тоа што тие навистина бараат. Тој ги прашува дали можат да пијат од Неговата чаша или да се крстат со Неговото крштевање. Неговата чаша ќе биде чашата на страдањето во Гетсиманија и на крстот (споредете со Марко 14,36), а Неговото крштевање ќе биде Негова смрт и погреб (Марко 15,33-47), настани кои се паралелни со Неговото крштевање опишано во текстот Марко 1 глава.

Меѓутоа, Јаков и Јован не го гледаат тоа. Тие веднаш одговараат дека можат. Исус тогаш пророчки изјавува дека тие навистина ќе ја испијат Неговата чаша и ќе бидат крстени со Неговото крштевање. Јаков бил првиот од апостолите кој умрел со маченичка смрт (Дела 12,2). Јован живеел најдолго од сите апостоли и бил прогонет на островот Патмос (Откровение 1,9). Меѓутоа, Исус забележува дека местото во славата е нешто што сам Бог го одредува.

А како реагирале останатите ученици на Исусовиот одговор? Не баш најдобро. Истиот грчки збор, *aganakteō*, „да се биде лут, огорчен“, се користи во Марко 10,41 и Марко 10,14 за да се опише Исусовиот гнев поради тоа што ги држеле децата од Него.

Потоа Исус ја повикува целата група да се собере и тогаш изнесува едно од неговите најдлабоки учења. Тој истакнува дека незнабожечките владетели ја користат својата моќ за лична корист. Но во Божјето царство, моќта мора секогаш да се користи за подигање и благослов на другите. Исус ги води на тој пат како Владетел на Божјето царство. На кој начин? Давајќи го Својот живот како откуп – а тоа не било баш она што Неговите следбеници очекувале да го слушнат.

`Што значи тоа дека, како христијани, треба да им бидеме „слуги“ на другите? Односно, како овој принцип доаѓа до израз во нашите секојдневни односи со луѓето?`

---

#### Додаток: Утрински стих

**Христовата љубов во Црквата:** 2. Јованово 1,5.
