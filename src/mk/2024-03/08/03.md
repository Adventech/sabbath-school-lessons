---
title: Исус и децата
date: 19/08/2024
---

`Прочитајте го текстот Марко 10,13-16. Што направил Исус за оние што ги носеле своите деца кај Него?`

Иако децата биле многу посакувани во древниот свет (особено момчињата во таа култура во која доминирале мажите), раѓањето и одгледувањето деца не било лесно. Без модерната медицинска нега, ризиците за мајките за време на породувањето, како и за новороденчињата, за помладите и постарите деца биле исклучително високи. Во многу култури постоеле традиционални лекови и амајлии кои се користеле за заштита на овие ранливи поединци од злите сили.

Иако биле посакувани, децата имале низок општествен статус и всушност биле на исто ниво со робовите (Галатјани 4,1.2). Во грчко-римскиот свет несаканите деца или оние кои имале некаков деформитет останувале без заштита, па дури биле фрлани и во река. Момчињата биле повеќе ценети од девојчињата. Понекогаш женските бебиња ги оставале надвор за да умрат во природа. Понекогаш овие напуштени бебиња биле „спасувани“, само за да бидат одгледани и продавани како робови.

Учениците најверојатно не го разбрале Исусовото учење од текстот Марко 9, за тоа дека Божјето царство треба да се прими како дете (Марко 9,33-37). Затоа сега ги прекоруваат луѓето што ги донеле своите деца Исус да ги благослови, веројатно мислејќи дека Тој нема време за толку едноставна задача.

Но не биле во право. Затоа Исус бил огорчен. Низ целото Евангелие според Марко гледаме дека Исус реагира доста бурно на некои човечки постапки и многу е поучно што една од таквите силни реакции била насочена токму кон оние кои ги спречувале децата да му пристапат.

Тој силно инсистира на тоа дека учениците не смеат да им застанат на патот на децата. А зошто? Затоа што Божјото царство им припаѓа на нив, и човекот мора да го прими од перспектива и став на дете – што веројатно упатува на едноставна, простодушна доверба во Бога.

„Не дозволувајте вашиот нехристовиден карактер погрешно да го претставува Исуса. Не ги оддалечувајте децата од Него со вашето студенило и грубост. Не ги терајте да мислат дека Небото нема да биде пријатно место за нив ако сте и вие таму. Не зборувајте за верата како нешто што децата не можат да го разберат или да постапувате како да не се очекува од нив да го прифатат Христа во своето детство. Немојте да придонесувате да создадат погрешен впечаток дека Христовата вера е мрачна и дека, затоа што ќе дојдат кај Христа, мора да се откажат од сето она што животот го прави радосен“ (Елена Г. Вајт, *Во потрага по подобар живот*, стр. 43, 44 оригинал).

`На кои сè начини можете подобро да им го откриете Исуса на децата во вашето опкружување?`

---

#### Додаток: Утрински стих

**Црквата треба да го следи правилото на Спасителот:** Матеј 5,24.
