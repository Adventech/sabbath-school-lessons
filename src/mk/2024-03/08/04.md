---
title: Најдоброто вложување
date: 20/08/2024
---

`Прочитајте го текстот Марко 10,17-31. Кои клучни поуки за верата и цената на учеништвото за секого, богат или сиромашен, се откриени овде?`

Пристапот на овој човек укажува на неговата искреност и почит кон Исуса. Тој трча, клекнува пред Него и Му поставува прашање од суштинска важност за судбината на секоја душа: *Кои се барањата за да се наследи вечниот живот?* Исус одговара така што го упатува на втората плоча од Декалогот. И повторно, човекот го покажува својот идеализам изјавувајќи дека се придржувал до сето тоа уште од детството.

Од сите четири евангелија, само Марко забележува дека Исус го засакал овој човек. Има нешто привлечно во неговиот идеализам. Но Исус ја проверува неговата искреност повикувајќи го да продаде сè што има и да го следи. Тогаш човекот си заминува разочаран бидејќи имал голем имот. Всушност, тој не ги држел заповедите во вистинска смисла. Ја кршел првата заповед, поставувајќи нешто друго над Бога во својот живот. Неговото богатство било негов идол.

Потоа Исус објаснува колку е заводливо богатството и дека е полесно некое крупно животно, како што е камилата, да помине низ ситното отворче на една игла, отколку богат човек да влезе на небото.

Учениците се зачудени од овие зборови на Исус и се прашуваат кој може да биде спасен. Потоа Исус, во стихот Марко 10,27, ја изнесува главната порака на сторијата: „За луѓето тоа е невозможно, но за Бога не е; зашто за Бога сè е можно!“

Стихот Марко 10,27 е убава мисла за завршување на сторијата – не можете да стигнете до небото со сопствени напори, потребна ви е Божјата благодат за да бидете спасени.

Меѓутоа, Петар повторно истрчува, изјавувајќи дека тој и неговите пријатели напуштиле сè за да го следат Исуса. Исус одговара дека она што некој ќе остави за да Го следи Него, не е ништо во однос на она што ќе го прими – и сега и „во идниот век“.

Поентата е следна: Христовата смрт е она што го решава проблемот со човечката вина, а потоа Христовата благодат и Неговиот воскреснат живот се она што нè оспособува да бидеме послушни на Неговите заповеди.

`Прочитајте го текстот Римјаните 6,1-11. На кој начин овие стихови ја откриваат реалноста на Божјата благодат во нашиот живот, која едновремено нè оправдува и нè прави нови луѓе во Него?`

---

#### Додаток: Утрински стих

**Евангелската мрежа:** Матеј 13,47.
