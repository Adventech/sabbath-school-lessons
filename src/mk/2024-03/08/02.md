---
title: Божјиот план за бракот
date: 18/08/2024
---

`Прочитајте Марко 10,1-12, како и: 1. Мојсеева 1,27 и 1. Мојсеева 2,24. Која стапицата се криела зад прашањето за развод што го поставиле фарисеите, и кои поуки ги изнел Исус во својот одговор?`

Во овој исечок фарисеите го прашуваат Исуса дали е дозволено мажот да се разведе од својата жена. Меѓу фарисеите разводот се сметал за законски. Прашањето било само на која основа. Шамајската школа била порестриктивна и дозволувала развод само во случај на бездетност, материјално и емоционално запоставување или брачно неверство. Од друга страна, Хилеловата школа доста попопустлива, дозволувајќи развод практично од која било причина, но нивниот процес на одобрување развод бил посложен, што придонесувало работите да се одвиваат малку побавно.

Затоа можеби е малку чудно што тие му постапуваат прашање на Исуса дали е воопшто прифатлив разводот. Меѓутоа, зад тоа прашање стоел заговор за да му се создаде проблем на Исуса со Ирод Антипа, управителот на областа источно од Јордан, каде што во тој момент се наоѓал Исус. Антипа се развел од својата жена и се оженил со Иродијада, жената на својот брат. Ирод го погубил Јован Крстителот токму поради неговиот прекор во врска со таа недозволена врска (видете Матеј 14,1-12).

Но Исус на тоа возвраќа со сопствено прашање: Што заповедал Мојсеј во тој поглед? Текстот на кој фарисеите се повикуваат во својот одговор е 5. Мојсеева 24,1-4, кој опишува конкретен случај на повторно склопување брак по развод. Израелците во времето на Мојсеј веќе практикувале развод, така што случајот опишан во 5. Мојсеева 24 требало да ѝ обезбеди заштита на жената. Меѓутоа, во Исусово време, тоа било извртено од страна на школата Хилел за да го олесни разводот практично од која било причина. И така законот што требал да ја заштити жената, бил користен за да се олесни нејзиното напуштање.

Наместо да се впушти со нив во расправа за вообичаеното право од 5. Мојсеева 24, Исус се осврнува на Божјиот првичен идеал за бракот, опишан во 1. Мојсеева 1 и 2. Тој забележува дека во почетокот Бог ги создал мажот и жената (1. Мојсеева 1,27), две личности. Потоа ја поврзал таа вистина со 1. Мојсеева 2,24, каде што вели дека мажот ќе ги остави родителите и ќе се придружи на својата жена и дека двајцата ќе станат едно тело. Овој концепт на единство станува основа на Исусовата потврда на брачната врска. Она што Бог го составил, луѓето не треба да го раздвојуваат.

`Што може да направи вашата црковна заедница за да ги зајакне браковите во вашата заедница? Како им помагате на оние чиишто бракови веќе се распаднале?`

---

#### Додаток: Утрински стих

**Држете се заедно:** 1. Коринтјани 12,25.
