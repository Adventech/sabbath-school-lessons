---
title: „Што сакаш да сторам за тебе?“
date: 22/08/2024
---

`Прочитајте Марко 10,46-52. Како реагирал Вартимеј кога Исус поминувал?`

До тој момент во Евангелието според Марко, со неколку исклучоци, Исус им зборувал на луѓето да не шират глас за Неговите чуда и за тоа кој е Тој. Во овој извештај, кога Тој го напушта Ерихон, еден слеп човек што проси покрај патот, откако слушнал дека тоа е Исус од Назарет, почнува да вика: „Исусе, сине Давидов, смилувај ми се!“ (Марко 10,47). Во согласност со темата за криење и откривање во оваа книга, мноштвото ја презема улогата на оној што повикува на молчење, безуспешно обидувајќи се да го замолчи бучниот просјак.

Но Вартимеј е непоколеблив и уште погласно извикува: „Исусе, сине Давидов, смилувај ми се!“ (Марко 10,48) Неговите зборови се истовремено признавање на верата во Исуса како Месија и израз на доверба во тоа дека Тој може да го исцели. Два концепта биле поврзани со титулата „син на Давид“ во времето на Исус – враќањето на царот на израелскиот престол (споредете со текстовите: Исаија 11; Еремија 23,5.6; Еремија 33,15; Езекиел 34,23.24; Езекиел 37,24; Михеј 5,2-4; Захарија 3,8; Захарија 6,12) и очекувањето оваа личност да биде исцелител и егзорцист.

Исус застанува и бара да го повикаат слепиот човек. Значајно е што овој слеп човек ја фрла својата наметка додека му пристапува на Исуса. Слепите луѓе во времето на Исус биле на дното на општествената скала, заедно со вдовиците и сирачињата. Тие поединци живееле под нивото на егзистенција и им се заканувала реална опасност. Наметката ја претставувала сигурноста на човекот. Фактот што Вартимеј го оставил зад себе, значело дека имал доверба дека Исус ќе го излечи.

И Исус не го разочарал. Навистина, кој и да Му се обрател за помош во евангелијата, секогаш ја добивал. Исус му го поставил на Вартимеј истото прашање што им ги поставил на Јаков и Јован во текстот Марко 10,36: „Што сакаш да сторам за тебе?“ (Марко 10,51) Без никакво двоумење, слепиот човек бара да му се обнови видот, а Исус го прави тоа во истиот момент. И човекот веднаш тргнува да оди по Него.

Со оваа сторија се завршува делот посветен на учеништвото во Евангелието според Марко, каде што таа служи како меѓник, напоредно со другата, која зборува за исцелување на слепиот човек, забележано во текстот Марко 8,22-26. Тие две стории порачуваат дека учеништвото е, во суштина, гледање на светот со нови очи. Тој обновен вид можеби на почетокот не е сосема јасен, но секогаш подразбира одење со Исуса по патот по кој Тој нè води.

`На кој начин во одреден момент и вие во некој миг сте извикале: „Исусе, сине Давидов, смилувај ми се!“? Што се случило и што сте научиле од тоа искуство?`

---

#### Додаток: Утрински стих

**Црквата не е мислење на еден човек:** 1. Коринтјани 8,2.
