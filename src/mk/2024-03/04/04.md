---
title: Причината за зборување во параболи
date: 23/07/2024
---

`Прочитајте Марко 4,10-12. Зошто Исус поучувал во параболи?` 

Со површно читање на тие стихови се стекнува впечаток дека Исус поучувал во параболи за да ги држи во темнина оние што се надвор од Неговиот најтесен круг. Меѓутоа, таквото гледиште не се совпаѓа со Исусовите постапки опишани на други места во Евангелието според Марко. Во стиховите Марко 3,5.6, Исус жали поради закоравените срца на верските водачи. Во текстот Марко 3,22-30, Тој сериозно ги зема предвид аргументите на учителите на законот и детално им објаснува во што грешат. Во Марко 12,1-12, верските водачи сфаќаат дека параболата за лозарите се однесува на нив. Тоа е, всушност, предупредување каде ги води нивниот заговор против Него и какви страшни последици ќе следат. Кога не би бил заинтересиран за нив, Тој не би ги предупредувал во врска со тоа. Затоа, Исусовите зборови забележани овде, во 4та глава, треба да се разгледаат повнимателно за да сфатиме за што всушност се работи. Исус го парафразира текстот од Исаија 6,9.10. 

`Прочитајте Исаија 6,1-13. Што му се случило тука на пророкот Исаија и која порака му била дадена да му ја пренесе на израелскиот народ?` 

Исаија добива визија за Бога во Неговиот храм и е обземен од чувството за Божјата слава и сопствената нечистота. Но, Бог го чисти и го испраќа до луѓето со шокантна порака. Како и кај Марко, се добива впечаток дека отстапува од остатокот од Книгата на Исаија, која содржи многу утешни пораки за Божјиот народ. 

Пораката во текстот Исаија 6 имала за цел да ги шокира луѓето за да ги разбуди и да ги наведе да се одвратат од нивните зли патишта. Во Евангелието според Марко го наоѓаме клучот за разбирање на Исусовите зборови во стихот Марко 3,35. За да ги разбере Исусовите зборови и учења, човек мора да ја извршува Божјата волја (Марко 3,35). Тоа го воведува таквиот човек во Исусовото семејство. Меѓутоа, оние кои веќе заклучиле дека Исус е *опседнат* од ѓаволот, нема да сакаат да Го слушаат. 

Смислата на Исусовото цитирање на зборовите од текстот Исаија 6 глава, не е да каже дека Бог ги држи луѓето надвор од некој свој тесен круг, туку дека нивните сопствени, однапред создадени идеи и тврдоста на срцето ги спречуваат да ја прифатат спасоносната вистина. 

**Таа вистина претставува сеопфатна рамка на параболата за сејачот. Секој избира каков вид почва ќе биде. Секој за себе одлучува дали ќе му се предаде на Исуса или не. На крајот на краиштата, изборот е на секој од нас.**

---

#### Додаток: Утрински стих

**Родителската посветеност:** Ефесјаните 5,8.