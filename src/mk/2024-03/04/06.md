---
title: Параболите за растење на семето
date: 25/07/2024
---

`Прочитајте Марко 4,26-29. Кој е главниот фокус на оваа парабола?` 

Поголемиот дел од евангелието според Марко има свои паралели во евангелието според Матеј или Лука, или и во двете. Меѓутоа, тоа не е случај со оваа парабола. Таа е единствена за Евангелието според Марко. Фокусот на таа кратка парабола е на процесот на растење. Исус навестува дека Божјето царство функционира на таков начин. Луѓето играат улога во тоа, но вистинското растење е Божјо дело. И тоа не е бесконечен процес. Приказната завршува нагло, со созревање на семето. Токму така, со второто Христово доаѓање, историјата на нашиот свет нагло ќе заврши. 

`Прочитајте го текстот Марко 4,30-32. Што е посебно нагласено во параболата за синаповото семе?` 

Оваа парабола нагласува како нешто сосема ситно може да прерасне во нешто исклучително крупно. Синаповото семе обично има дијаметар од 1 до 2 милиметри. Растението опишано овде е веројатно црниот синап (Brassica nigra) со ситни семиња (над 700 семиња во еден грам). Иако тоа не е најситното семе на светот, сепак е доста ситно, особено ако се спореди со билката што ја произведува и која може да порасне и до три метри во височина. Исус забележува дека дури и птиците ги градат гнездата на синаповото дрво. Таа последна забелешка претставува алузија на стихот Псалми 104,12, како и на текстот Даниел 4,10-12. Псалми 104 зборува за Божјата сила која се покажала за време на создавањето на светот, а Даниел 4 го претставува Навуходоносорa како големо дрво под кое целиот свет наоѓа храна и засолниште. 

Смислата на Исусовите зборови е дека Божјето царство, кое започнало како нешто мошне ситно, ќе стане големо и многу импресивно. Луѓето во времето на Исус можеби од висина гледале на тој правлив патувачки проповедник од Галилеја со неговата група ученици, но времето покажало дека Неговото царство на благодатта продолжило да се шири низ целиот свет. 

`„И ова Евангелие за Царството ќе биде проповедано по целиот свет, за сведоштво на сите народи, и тогаш ќе дојде свршетокот“ (Матеј 24,14). Земете предвид како изгледала „црквата“ во мигот кога Исус го изнел тоа предвидување. Зошто ова предвидување е толку извонредно и толку охрабрувачко за нашата вера?`

---

#### Додаток: Утрински стих

**Бидете упорни:** 3. Јованово 1,2