---
title: Исусовото толкување
date: 22/07/2024
---

Исус завршил со кажувањето на таа парабола, без да даде никакво објаснување на почетокот. А според текстот (Марко 4,1), „многу народ“ го слушал Неговото раскажување. Дури подоцна, пред многу помала група (Марко 4,10), објаснил што значи таа парабола. 

`Прочитајте го текстот Марко 4,13-20. Како Исус ја протолкувал параболата за сејачот?` 

Исус ја толкува параболата на тој начин што ги препознава елементите надвор од приказната кои се претставени со извесен број детали во самата приказна. Неговото толкување укажува дека таа приказна е всушност широка алегорија која упатува на реалниот свет, без нужно да се осврнува на секој поединечен детаљ. 

Исус го нарекува семето „слово“ („реч“ или „збор“; заб. на прев.). Тој збор се однесува на Божјата реч, особено кога ја проповеда Исус. Во стихот Јаков 1,21 се вели: „Затоа отфрлете од себе: секаква нечистота, и последниот остаток на злобата, и примете го со кротост во вас насаденото Слово, кое може да ги спаси вашите души.“ 

Различните почви се различни типови на слушатели. Според Исусовото толкување, сите го слушаат Словото. Односно, семето било посеано на сите видови почви. Но, приемот е различен. Изгазената почва на патот е тврда, а птиците успеваат да го зграпчат семето. Исус го поврзува ова со тоа што сатаната ја прикрива вистината. Камената почва е плитка. Исус ја поврзува со луѓе чие посветување е површно. Тие не ја пресметале цената на учеништвото. Почвата обрасната со трње и плевел, го задушува семето посеано на неа. Исус објаснува дека тоа ги означува животните грижи и стремежот по богатство, кои го задушуваат Словото. А добрата земја ги означува луѓето кои го слушаат Словото и го примаат, така што тоа во нив созрева и дава изобилен род. 

Најдолгите објаснувања се однесуваат на камената и трнлива почва. Опишувајќи ги слушателите обележани со камена почва, Исус укажува на некои меѓусебно спротивставени елементи – тие го примаат Словото со радост, но нивното учеништво е краткотрајно. Кога ќе настапи прогонството, тие отпаѓаат. Од друга страна, слушателите опишани со почва обрасната со плевел, се сосема спротивни. Тие не отпаѓаат поради лошите, туку токму поради добрите времиња – нивниот фокус е на работите од овој свет наместо на Божјето царство. Нивните грижи и интереси се фокусираат на она што го нуди овој свет. 

`Размислете за својот живот. Дали тоа покажува дека некои карактеристики на изгазената патека, камената или трнливата земја се вовлекуваат во вашето искуство? Тоа може да се случи многу понезабележливо отколку што мислите. Кои одлуки можете да ги донесете за да се промените, доколку е тоа потребно.`

---

#### Додаток: Утрински стих

**Примерот на Јован Крстител:** Лука 1,15.
