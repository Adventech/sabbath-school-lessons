---
title: Светилката и мерата со која мериме
date: 24/07/2024
---

`Прочитајте го текстот Марко 4,21-23. Што посебно нагласува Исус во оваа парабола за светилката?` 

Куќите во тој дел од светот во Исусово време се разликувале по големина и градба, што зависело од локацијата и материјалниот статус. Бил следен грчкиот образец на градење, така што куќите биле ѕидани околу внатрешниот двор, но со различни нивоа на префинетост. А можеби Исус зборувал и за помалите куќи на селаните. Во секој случај, без разлика дали станувало збор за голема или мала куќа, во прашање е ист принцип: еден ден вистината за Исуса ќе биде откриена. 

Во текстот Марко 4,21 Исус поставува две прашања. На првото прашање се очекува негативен одговор: „Затоа ли се внесува светилка за да се стави под вршник или под легло?“, додека на второто прашање треба да биде позитивен одговорот: „...а не за да се стави на светилникот?“ Според тоа, Исус тука изнесува едно апсурдно, речиси шеговито сценарио, за да ја нагласи својата мисла. Светилките мора да осветлуваат, или ја изгубат својата намена. Стихот Марко 4,22 ја објаснува оваа парабола со напомена дека сите тајни еден ден ќе станат јавни. Секој на кој му бил хакиран компјутерот или електронската пошта знае што значи тоа кога тајните стануваат јавни! Но она за што Исус зборува овде е евангелието. 

`Прочитајте го текстот Марко 4,24.25. На која поука ни го свртува Исус вниманието со параболата за мерата со која се мериме?` 

Во многу области во светот свежите производи се продаваат на пазарите. Продавачите обично имаат некој уред за мерење на нивната стока. Вообичаена практика на таквите продавачи е да додаваат уште неколку производи на купената стока, со што купувачите имаат чувство дека кон нив се постапува чесно. Според тоа, Исус го привлекува вниманието на тоа како добрите продавачи се однесуваат кон купувачите, за да ја нагласи идејата за отвореност кон вистината. Ако некој е отворен и ја следи светлината, ќе добие уште поголема светлина. Но, ако ја одбие, ќе му се одземе и она малку што го има. 

`Како подобро да го разбереме принципот дека ќе ни се мери со мерката со која и самите мериме? Размислете што значи ова кога станува збор за тоа како се однесувате спрема другите во секоја околност.`

---

#### Додаток: Утрински стих

**Апетитот не е сигурен водич:** 1. Коринтјани 10,31
