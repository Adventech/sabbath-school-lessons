---
title: Параболата за сејачот
date: 21/07/2024
---

`Прочитајте го текстот Марко 4,1-9. Како изгледаат тие различни видови почва и што се случува со семето кога ќе падне на нив?` 

Кога ги читаат Неговите параболи во Евангелијата, луѓето честопати сакаат брзо да преминат на објаснувањето што го дава Исус. Впрочем, зар смислата на тие приказни не е во тоа да поучат за некоја духовна вистина важна за христијанскиот живот? Да, но понекогаш, освен кратки коментари како „Царството Божјо е слично како“, или „Кој има уши да слуша, нека слуша“, Исус не дава друго објаснување за некоја парабола. 

Затоа е добро да запреме и едноставно да ја анализираме самата парабола, за да разбереме на што нè упатуваат различните обележја на нејзиниот наратив. Кога на овој начин пристапуваме кон параболата за сејачот, се јавуваат различни идеи. Семето е исто во секој случај, но паѓа на четири различни видови почва. Значи, видот на почвата во голема мера влијае на тоа што ќе се случи со семето. Наместо една непрекината сторија, параболата всушност содржи четири поединечни, заокружени приказни. А времето потребно за секоја од нив да се изнесе, се продолжува со секоја следна сторија. 

Семето што паѓа покрај патот, птиците веднаш го колва. „И кога сееше, едно зрно падна покрај патот, и дојдоа птици и го исколваа“ (Марко 4,4). 

Семето што паѓа на каменита почва може да се одржи неколку дена или седмици пред да пропадне, на пример, затоа што сонцето ќе го спржи. 

Семето што ќе падне на трнлива почва може да се одржи уште подолго, пред да го достигне својот неславен крај и да биде задушено од трње. 

Но семето што паѓа на добра почва, тоа трае најдолго од сите, веројатно целата вегетативна сезона, што е вообичаен образец во процесот на созревање на посевите културите. 

Трите параболи зборуваат за неуспех, а само последната зборува за успехот – добар, изобилен принос на жито. Должината на самите параболи, сè подолгиот временски период што секоја од нив го опфаќа, како и фактот дека само една од нив зборува за успех – сето тоа укажува на ризикот од неуспех, но и на обилниот род во случај на успех. 

Се чини дека оваа парабола ни го свртува вниманието на цената на учеништвото и ризиците поврзани со него, но и на богатата награда што ги очекува Исусовите следбеници. 

`Кои други духовни поуки можеме да ги најдеме во природата?`

---

#### Додаток: Утрински стих

**Моќта на умереноста:** 1. Коринтјани 6,20.
