---
title: Втора шанса
date: 01/07/2024
---

`Прочитајте Дела 15,36-39. Зошто Павле го одбил Јован Марко, а зошто Варнава му дал втора шанса?` 

Причината за отфрлањето на овој млад човек од страна на Павле е дадена во Дела 15,38. Марко се повлекол од нив и не продолжил да работи во мисионството. Ставот на Павле, иако остар, сосема е разбирлив. Животот на еден мисионер, особено во античкиот свет, бил тежок и напорен (споредете со 2. Коринтјани 11,23-28). Павле зависел од неговите соработници мисионери за да го носат товарот на таквата работа полна со предизвици и под тешки услови. Од негова перспектива, некој што ги напуштил толку брзо не заслужувал место во мисионскиот тим кој се борел гради в гради со силите на злото. 

Варнава не се сложил со тоа. Тој видел потенцијал во Марко и не сакал да се откаже од тој млад човек. Имало толку длабоко несогласување меѓу Павле и Варнава за Јован Марко што тие се разделиле. Павле го избрал Сила да оди со него, а Варнава го зел Марко. 

Книгата Дела апостолски не објаснува зошто Варнава решил да го земе Марко со себе. Впрочем, во тој стих тие двајца се спомнуваат за последен пат во Дела на апостолите. Меѓутоа, интересно е што ова не е последен пат Марко да се споменува во Новиот завет. 

`Прочитајте ги стиховите: Колосјани 4,10; 2. Тимотеј 4,11; Филимон 1,24 и 1. Петрово 5,13. Какви детали за враќањето на Марко во служба даваат овие стихови?` 

Се чини дека кај Марко дошло до чудесна преобразба. Во овие стихови, Павле укажува на вредноста на Марко за него лично и за службата. Павле го смета за еден од своите соработници и сака Тимотеј да го донесе со себе. Во 1. Петрово послание е забележано дека и Петар бил во близок меѓусебен однос со Марко. Тие посланија на Павле и Петар веројатно биле напишани во раните 60-ти години на првиот век од нашата ера, околу 15 до 20 години по искуството на текстот од Дела 15 глава, Марко, по неговиот неуспех, очигледно закрепнал, речиси сигурно поради довербата што му ја укажал неговиот роднина Варнава. 

`Размислете за моментите кога вие или некој ваш пријател сте доживеале неуспех и кога ви била дадена втора шанса. Како тоа искуство ве променило вас и оние што ви помогнале? Како сето тоа внело промена во вашата служба за другите?`

---

#### Додаток: Утрински стих

**Бог е сопственик на сè:** Псалми 50,10.
