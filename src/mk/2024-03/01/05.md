---
title: Исусовото крштевање
date: 03/07/2024
---

`Прочитајте го текстот Марко 1,9-13. Кој е присутен на Исусовото крштевање, и што се случува тука?` 

Јован го крштава Исуса во реката Јордан, а кога излегол од водата, Тој го гледа небото ширум отворено и Светиот Дух како се спушта од небото над Него во вид на гулаб. Тој, исто така, го слуша Божјиот глас од небото како вели: „Ти си Мојот возљубен Син, Кој е по Мојата волја“ (Марко 1,11). 

Овие настани укажуваат на важноста на Исусовото крштевање. Отецот, Синот и Светиот Дух се присутни и заедно го потврдуваат почетокот на Исусовата служба. Важноста на тој настан ќе најде свој одраз во сцената на крстот, прикажана во текстот Марко 15 глава. Многу од истите елементи на настанот ќе се повторат во таа пригода. 

Духот го „изведе“ Исуса во пустината. Зборот „изведе“ доаѓа од грчкиот термин *ekballō*, кој вообичаено се користи во Евангелието според Марко за истерување на демони. Присуството на Духот овде ја илустрира силата на Светиот Дух во Исусовиот живот. Господ веќе го започнува патувањето во рамките на својата служба и веднаш се соочува со сатаната. Навестувањето на борбата во таа сцена се огледува во повикувањето на 40 дена на искушение, присуство на диви ѕверови и ангели кои му служат на Исуса. 

Невообичаена карактеристика на воведната сцена во евангелието според Марко е тоа што Исус е претставен како личност која поседува и божествена и човечка природа. Од божествена страна: Тој е Христос, Месија (Марко 1,1), Господ кој бил најавен од гласник (Марко 1,2.3), помоќен од Јован (Марко 1,7), возљубен Син над кого се спушта Духот (Марко 1,10.11). Но од човечка страна го гледаме следново: Јован него го крштава (а не обратно, Марко 1,9), бил воден од Духот (Марко 1,12), искушуван од сатаната (Марко 1,13), престојувал меѓу ѕверови (Марко 1,13) и Му служеле ангели (Марко 1,13). 

За што служат овие контрасти? Тие ни укажуваат на прекрасната реалност на Христос, кој е наш Господ и Спасител, наш Бог, а во исто време и човечко суштество, наш брат и наш пример. Како целосно да ја разбереме таа мисла? Ние, впрочем, и не можеме. Но ја прифаќаме со вера и се чудиме на она што ни го открива таа вистина за Божјата љубов кон човештвото. 

`Што ни кажува за Божјата чудесна љубов тоа што Исус, иако Бог, ја зел на себе нашата човечка природа за да нѐ спаси?`

---

#### Додаток: Утрински стих

**Воспитување во повереничката служба:** Лука 12,34.
