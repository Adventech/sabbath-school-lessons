---
title: Неуспешен мисионер
date: 30/06/2024
---

`Прочитајте го текстот Дела 12,12. Како е претставен Марко во книгата Дела на апостолите?` 

Може да се претпостави дека Јован Марко, кој по сѐ изгледа е автор на Евангелието според Марко, сè уште бил младич кога се случиле настаните опишани во текстот Дела 12, веројатно во средината на 40-тите години на првиот век. Тој е претставен во Дела 12,12 како син на жена по име Марија. А таа очигледно била една од богатите приврзаници на црквата и во нејзиниот дом се одржал молитвен состанок, кој станал познат благодарение на текстот Дела 12. Сторијата за бегството на Петар од затвор и натамошните настани, а потоа и зa смртта на Ирод, е полна со впечатливи, па дури и со духовити контрасти меѓу Петар и тој цар. Јован Марко, всушност, не игра никаква улога во наративот, но неговиот вовед во овој момент нè подготвува за неговото подоцнежно поврзување со Варнава и Савле. 

`Прочитајте Дела 13,1-5.13. Како Јован Марко се поврзал со Савле и Варнава и каков бил исходот од таа соработка?` 

Текстот Дела 13 го опишува првото мисионерско патување на Саул и Варнава, кое започнало околу 46 година од нашата ера. Јован Марко се спомнува дури во Дела 13,5, а неговата улога тука е едноставно да биде помошник или слуга. Ништо друго не е кажано за младиот човек до Дела 13,13, каде што накратко е забележано дека се вратил во Ерусалим. 

Не се наведува никаква причина за неговото заминување, а отсуството на каков било опис на неговите чувства ѝ остава на имагинацијата да заклучи што го мотивирало неговото повлекување од тој мисионски потфат, кој несомнено бил полн со предизвици и опасности. Елена Г. Вајт забележува дека „Така Марко, совладан од страв и малодушност, се поколебал извесно време во својата намера со сето срце да му се посвети на Господовото дело. Ненавикнат на тешкотии, се обесхрабрил од постојаните опасности и од скудноста на патот“ (Делата на апостолите, стр. 169 оригинал). Накратко, работите станале премногу тешки за него и тој сакал да излезе од сето тоа. 

`Кој од нас немал такви моменти кога сакал да се откаже од нешто или неуспешно се залетал во нешто, особено кога станува збор за нешто духовно и поврзано со нашето христијанско патување? Што сте научиле од таквите искуства?`

---

#### Додаток: Утрински стих

**Божјиот закон и саботата се оправдани:** Откровение 15,4.
