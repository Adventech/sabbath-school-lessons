---
title: Почетокот на евангелието
date: 29/06/2024
---

### Прочитајте ги библиските текстови:
Дела 13,1-5.13; Дела 15,36-39; Марко 1,1-15; Исаија 40,3; Даниел 9,24-27.

> <p>Запомнете го стихот</p>
> „А потоа, откако Јован беше затворен, дојде Исус во Галилеја и ја проповедаше радосната вест за царството Божјо, и велеше: ʼВремето се исполни и царството Божјо наближи; покајте се и верувајте во Евангелиетоʻ“ (Марко 1,14.15).

Кој го напишал Евангелието според Марко, и зошто е напишано? 

Ниту едно евангелие не го споменува името на својот автор. Во Евангелието според Јован наоѓаме нешто најблиску до тоа, каде што се спомeнува ученикот „кого Исус го сакаше“ (видете Јован 21,20.24). 

Меѓутоа, од најрани времиња, секое од канонските евангелија се поврзувало со некој од апостолите (Матеј, Јован) или со нивните придружници. На пример, Евангелието според Лука се поврзува со Павле (видетe Колосјани 4,14; 2. Тимотеј 4,11; Филимон 1,24), а Евангелието според Марко со Петар (видете 1. Петрово 5,13). 

Иако авторот на Евангелието според Марко не го наведува своето име никаде во текстот, раната црковна традиција укажува дека тоа бил Јован Марко, некогашниот сопатник на Павле и Варнава (Дела 13,2.5), а подоцна и соработник на Петар (1. Петрово 5,13). 

Нашиот прв чекор оваа седмица ќе биде да научиме нешто за Марко врз основа на наводите од Светото писмо, да го разгледаме неговиот ран неуспех и конечното враќање во службата. Потоа во нашето истражување ќе се осврнеме на воведниот дел на ова Евангелие, гледајќи однапред каде води таа сторија и навратувајќи се на прашањето зошто тој првично неуспешен, но потоа рехабилитиран мисионер напишал еден таков текст.

---

#### Додаток: Утрински стих

**Реформа на саботата:** Исаија 56,2.
