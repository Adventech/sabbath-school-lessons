---
title: Напуштен од Бога
date: 18/09/2024
---

`Прочитајте го текстот Марко 15,33-41. Кои биле единствените Исусови зборови изговорени на крстот во Евангелието според Марко? Што во конечна смисла значи Христовата смрт за сите нас?`

Евангелието според Марко го прикажува крстот како многу мрачно место, и во физичка и во духовна смисла. Натприродна темнина се спуштила врз Голгота тој петок, приближно од пладне до 3 часот попладне. „А во шестиот час, настана темнина по сета земја, до деветтиот час“ (Марко 15,33).

Тие зборови на Исус, познати како „вик поради напуштеност“, изговорени на крстот, додека Тој се моли, го повикува Бога и прашува зошто Го оставил. Тој го цитира стихот Псалми 22,1. Други референци на истиот псалм се појавуваат во Марко 15,24-29, укажувајќи дека Светото писмо се исполнило со Исусовата смрт. Дури и преку злите човечки заговори, Божјата волја се исполнува.

Исусовите зборови, искажани од крстот, биле запишани на арамејски јазик, заедно со преводот. Зборовите „Боже мој, Боже мој“ во овој стих се „Елои, елои“ (што е транслитерација на арамејскиот *’elahi*). Затоа лесно може да се помисли дека Исус го повикува Илија (на арамејски *’eliyyah*, што значи „мојот Бог е Јахве“). Некои од присутните набљудувачи дошле до тој погрешен заклучок.

Она што е особено впечатливо во врска со овие стихови е неговата паралела со Исусовото крштевање, опишано во текстот Марко 1,9-11.

![Table](lesson12-table1.png)

Овие паралели укажуваат на тоа дека, исто како што крштевањето на Исус опишано во текстот Марко 1 го претставува почетокот на Неговата служба, проречен во текстот Даниел 9,24-27, така и она што се случува на крстот, во текстот Марко 15, ја претставува кулминацијата или целта на Неговата служба, кога Тој умира како откуп за многумина (Марко 10,45). Исусовата смрт на крстот исполнува и дел од пророштвото во Даниел 9,24-27. Кинењето на завесата во храмот (Марко 15,38) укажува на исполнување на жртвениот систем, бидејќи типот се сретнал со антитипот и започнала нова фаза од историјата на спасението.

`И покрај злите заговори на човечките суштества, Божјите намери се исполниле. Како тоа ни помага да сфатиме дека и покрај сето она што се случува околу нас, сепак можеме да се потпреме на Бога, знаејќи дека на крајот ќе надвладее Неговата добрина?`

---

#### Додаток: Утрински стих

**Домови во кои престојуваат ангелите:** Евреите 13,2.