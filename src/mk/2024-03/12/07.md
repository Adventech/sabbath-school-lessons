---
title: За натамошно проучување
date: 20/09/2024
---

Во книгата *Копнежот на вековите* од Еленa Г. Вајт, прочитајте ги поглавјата со наслов „Во судницата на Пилата“, „Голгота“ и „Се сврши“, стр. 723-764 оригинал.

„Пилат копнеел да го ослободи Исуса. Меѓутоа, увидел дека тоа не може да го стори и да ја сочува својата положба и чест. Побргу избрал да жртвува еден невин живот отколку да ја загуби својата световна моќ. Колку многу има такви кои, за да ја избегнат штетата или страдањата, на сличен начин го жртвуваат начелото. Совеста и должноста укажуваат на еден пат, а личната корист на друг. Струјата силно се движи во погрешен правец, и оној што склучува спогодби со злото, бидува однесен во густата темнина на кривицата“ (Елена Г. Вајт, *Копнежот на вековите*, стр. 738 оригинал).

„Врз Христа како наша замена и гаранција е положено беззаконието на сите нас. Тој се вброил меѓу престапниците за нас да нѐ откупи од осудата на Законот. Неговото срце го оптоварувала кривицата на секој Адамов потомок. Божјиот гнев кон гревот, страшниот израз на неговото незадоволство кон неправдата, ја исполнувале со ужас душата на неговиот Син. Во текот на целиот свој живот Христос на паднатиот свет му ги објавувал добрите вести за милоста и љубовта на Отецот која проштава.

Често зборувал за спасението на најголемите грешници. Меѓутоа, сега со страшниот товар на кривицата што ја носел, не можел да го види милостивото лице на Отецот. Повлекувањето на божественото лице од Спасителот во овој час на најголеми страдања го проболо неговото срце со таква болка што човекот никогаш не може потполно да ја сфати. Неговите душевни страдања биле толку големи што одвај ги чувствувал своите телесни болки“ (*Копнежот на вековите*, стр. 753 ориг.).

**Прашања за разговор**

`1. Забележете колку важна била теологијата на замена за Елена Вајт (и за Библијата воопшто; видете, на пример, Исаија 53). Зошто секоја теологија што ја омаловажува централната улога на замената и Христовото умирање наместо нас, со кое Самиот Тој ја платил казната за нашите гревови, е всушност лажна теологија?`

`2. Кој или што е „Варава“ во денешниот свет, што го бараат наместо Исуса?`

`3. Што треба да нè научи сторијата за Јосиф од Ариматеја, кога станува збор за тоа дека не треба да судиме врз основа на надворешниот изглед?`

`4. Размислете за текстот Даниел 9,24-27. Зошто треба да умеете да одржите библиски час на темата од тој текст на секој што ќе го побара тоа од вас? Умеете ли да го направите тоа?`

---

#### Додаток: Утрински стих

**Моќта на љубовта:** 1. Јованово 3,18.