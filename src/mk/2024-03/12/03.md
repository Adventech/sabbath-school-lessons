---
title: Здраво Јудејски царе!
date: 16/09/2024
---

`Прочитајте го текстот Марко 15,15-20. Што му направиле војниците на Исус и какво е значењето на сето тоа?`

Римјаните користеле суров начин на тепање/мачење за да ги подготват затворениците за погубување. На жртвата би ѝ била свлечена облеката, би била врзана за столб, а потоа ја камшикувале со кожни врвки на кои биле врзувани парчиња коска, стакло, камен и канџи.

Откако Го камшикувале, војниците задолжени за Исусовото погубување продолжиле да го понижуваат така што му наметнале пурпурна наметка, му ставиле венец од трње на главата и го исмевале како цар на Јудејците. Таа група војници била означена како чета (баталјон), што во овој случај значи дека можеле да бидат меѓу 200 и 600 на број.

Иронијата во таа сцена е очигледна за читателот, бидејќи Исус навистина е Цар, а војниците со зборови на потсмев ја објавувале таа вистина. Таквото постапување на војниците било пародија на начинот на кој Римјаните го поздравувале својот император, велејќи: „Здраво, Цезаре, Императоре!“ Значи, овде постои имплицитна споредба со царот.

Војниците го исмевале Исуса на тој начин што Го „удираа“ со трска по главата, „Го плукаа“ и „паѓајќи на колена Му се клањаа“, оддавајќи му почести на потсмешлив начин. Сите три дејства во грчкиот јазик се изразени во несвршено време. Во овој контекст, тој облик на глаголот означува дејство што се повторува. Така, тие продолжиле да Го удираат, да Го плукаат и да клекнуваат пред Него со потсмешливо искажување почит. И Исус сето тоа го поднесува во тишина, не реагирајќи воопшто.

Типичниот образец на римското извршување смртна казна со распнување подразбирал осудената личност да го носи својот крст гола до местото на погубувањето. И тука повторно, требало до крајни граници да ја понижи и посрамоти таа личност пред целата заедница.

Но, Евреите се згрозувале од голотијата на јавно место. Во стихот Марко 15,20 се вели дека тие му ја соблекле пурпурната наметка и дека повторно Му ја облекле Неговата облека. Од ова може да се заклучи дека тоа било посебна отстапка што Римјаните им ја правеле на Евреите во тоа време и на тоа место.

Размислете за иронијата која се огледува во тоа што тие му се поклонуваат и му укажуваат „почести“ на Исуса како Цар потсмевајќи му се, иако Исус навистина бил Цар, не само на Евреите туку и нивен Цар.

`Тие луѓе немале никаква претстава за тоа што всушност прават. Зошто нивното незнаење, сепак, нема да им послужи како изговор на Денот на судот?`

---

#### Додаток: Утрински стих

**Што е „семејна религија“?:** 1. Мојсеева 35,2.
