---
title: Ти ли си Јудејскиот цар?
date: 15/09/2024
---

`Прочитајте Марко 15,1-15. Која иронична ситуација се јавува овде?`

Понтиј Пилат бил прокуратор (управител) на Јудеја од 26. до 36 година од новата ера. Тој не бил благ владетел и некои од неговите постапки предизвикувале гнасење меѓу населението во таа земја (споредете со стихот Лука 13,1). Еврејскиот суд му изрекол смртна пресуда на Исуса поради богохулење. Меѓутоа, под римското владеење Евреите, во повеќето случаи, не смееле да извршуваат смртна казна и затоа Го донеле кај Пилат за да биде осуден.

Обвинението под кое го извеле пред Пилат не се споменува, но може да се наѕре врз основа на краткото прашање што Пилат му го поставува на Исус: „Дали си ти еврејскиот цар?“ (Марко 15,2) Во старозаветно време, Израелците извршувале помазание над своите цареви, така што не е тешко да се увиди дека смислата на изразот Месија („Помазаник“) може да биде извртено и погрешно претставено како полагање право на царска почест, и со самото тоа, како конкуренција на Императорот. Според тоа, обвинението изнесено пред Синедрионот било богохулење, додека обвинението изнесено пред прокураторот (обвинителот) било предизвикување бунт, кој се казнувал со смрт.

Иронијата се огледува во фактот што Исус е и едното и другото – и Месија и Цар на Евреите. Осудите изречени врз Него, за богохулење и бунт, биле погрешни. Наместо тоа, Тој навистина требало да прими царски почести и изрази на обожавање. Исус, од друга страна, сè уште постапува со царски манир. Одговорот што му го дал на Пилат е необврзувачки: „Ти велиш“ (Марко 15,2). Затоа, Тој ниту ја негира таа титула ниту ја потврдува. Таквиот одговор сугерира дека Тој е цар, но од друг вид (споредете со Јован 18,33-38).

Стихот Марко 15,6 го воведува во наративот обичајот да се ослободи еден од затворениците за време на Пасха. Во стихот Марко 15,9, Пилат му поставува прашање на народот дали сака да им го ослободи „царот на Евреите“. И иако тој можеби го изговара тоа со иронија, таа иронија, всушност, е насочена против него.

Текстот на Марко 15,9.10, впрочем, претставува проучување на перцепцијата и неперцепцијата (забележување и незабележување). Пилат забележува дека верските водачи го предале Исуса од завист, но не забележува дека тоа што се обратил до толпата им оди во прилог на истите тие водачи. Тие ја подбунуваат толпата и таа бара Исус да биде распнат. Дури и Пилат отстапил пред ова. Распнувањето било толку ужасен начин на погубување, особено за некој за кој тој сметал дека е невин. Колку е болно иронично што паганскиот прокуратор сакал да го ослободи Месија, додека верските водачи сакале Тој да биде распнат.

`Што може да ве сочува да не ја следите толпата, токму тогаш кога се врши толку голем притисок да го сторите тоа?`

---

#### Додаток: Утрински стих

**Родители, одговорноста е на вас** Пословици 22,6.