---
title: Положен на починка
date: 19/09/2024
---

`Прочитајте Марко 15,42-47. Кое е значењето на интервенцијата на Јосиф од Ариматеја, особено кога ќе земеме предвид дека ниту еден од Исусовите ученици не бил никаде на повидок во тој момент?`

По сета таа драма, се случуваат уште некои „поприземни“ работи. За почеток, мртвите луѓе секогаш мора да бидат закопани. Но некои подробности во она што следи се, во духовна смисла, прилично трогателни, додека други, во историска смисла, се исклучително важни.

Во овој пасус се појавува Јосиф од Ариматеја, за прв и последен пат во Евангелието според Марко. Тој бил почитуван член на Синедрионот и еден од оние што ги нарекуваат „урбана елита“. Како богат и почитуван човек, тој уживал извесен углед кај прокураторот, што објаснува зошто се осмелил да му пријде на Пилат и да го побара Исусовото тело. Трогателно е тоа што еден член на советот покажал таков интерес за Исусовиот закоп. Во меѓувреме, каде биле Исусовите ученици од доверба во сето ова?

Историски детаљ од исклучително значење во овој момент е потврдата за Исусовата смрт. Стихот Марко 15,43 кажува за барањето на Јосиф да го преземе Исусовото тело. Пилат се изненадил кога слушнал дека Исус е веќе мртов (Марко 15,44), па затоа го повикал капетанот задолжен за распнувањето да го провери тоа. Капетанот потврдил дека тоа е вистина.

Ова е исклучително важно поради подоцнежните тврдења на поединци дека Исус всушност не умрел на крстот, туку само се онесвестил. Сведочењето на капетанот пред римскиот прокуратор директно противречи на таквото тврдење. На крајот на краиштата, Римјаните знаеле како да извршат смртна казна.

Јосиф донел ленено платно со кое го завиткал Исусовото тело и го положил во гробница издлабена во карпа. Таа гробница била доволно голема за да се влезе во неа (Марко 16,5). Освен Јосиф, писателот на Евангелието споменува и две жени кои ја виделе локацијата на гробот – Марија Магдалена и Марија, мајката на Јосија. Тие две, заедно со Соломија, оддалеку го следеле распнувањето. И сите три ќе појдат на тој гроб во недела наутро за, како што мислеле, да ја довршат работата околу балсамирање на Исусовото тело (Марко 16,1).

Зошто се споменуваат тие три жени? Тие ќе бидат сведоци на празниот гроб во текстот Марко 16 глава, и со самото тоа тие се и важни сведоци на Исусовото воскресение.

`Колку е иронично тоа што Исусовите следбеници овде „ги нема на дело“, додека член на Синедрионот, истото тело што го осудило Исуса, се покажал како херој. Како да бидеме сигурни дека и ние во критичните моменти нема да исчезнеме на дело?`

---

#### Додаток: Утрински стих

**Вистинската љубов е свет принцип:** Матеј 5,44.