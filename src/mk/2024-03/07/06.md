---
title: Здрав човек во пеколот
date: 15/08/2024
---

`Прочитајте го текстот Марко 9,42-50. Што ги поврзува Исусовите учења во овој исечок?`

На прв поглед, овој исечок изгледа како збир на неповрзани Исусови учења, дадени едно по друго без некоја посебна логика. Меѓутоа, со подлабоко разгледување откриваме дека секое следно учење содржи одредена фраза што ја поврзува со претходната. Целиот исечок се врти околу три главни фрази кои нè носат чекор по чекор напред во ова поучување. Овие изрази се: „соблазни“ (на англиски буквално: „да наведе на грев“), „оган“ и „сол“.

Првото учење се занимава со „малите“, што се однесува на новообратените верници. На учителите и водачите во Божјото царство им е доверена одговорноста да водат посебна грижа за овие новообратени, исто како што, според старозаветната етика, се грижеле за најслабите во општеството – вдовиците, сирачињата и дојденците. Користејќи хипербола, Исус вели дека би било подобро човек да се удави во морето, отколку да соблази едно од овие „мали“.

Изразот „соблазни“ води до најдолгото учење во овој пасус. Пред читателот се појавуваат две недоумици. Прво, дали Исус навистина ги учи луѓето да си отсечат рака или нога, или да си го извадат своето око? Второ, дали Тој поучува за вечен пекол што гори? Одговорот на првото прашање е: Не, Исус не учи за сакатење на самиот себе – тоа било забрането во јудаизмот (споредете со: 5. Мојсеева 14,1; 1. Царевите 18,27.28). Господ едноставно користи хипербола за да ја нагласи својата мисла. Ако е толку страшно некој да изгуби рака, нога или око, колку е пострашно за еден христијанин да стори грев!

Одговорот на второто прашање е исто така негативен: Не, Исус не учи за пекол што гори вечно. Како го знаеме тоа? Прво, целиот пасус содржи извесна доза на комичност. Замислете како луѓето влегуваат во небесниот град со едно око, една рака или една нога. А потоа замислете ги оние кои влегуваат во пеколот со полно здравје. Зар не би требало да биде обратно? Здрав човек во пеколот? Тоа е комедија. Таквата комичност во врска со толку сериозна тема нè наведува да помислиме дека Исус тука, всушност, ја илустрира својата порака со хипербола. Гревот треба да се сфати толку сериозно, како да е подобро да се изгуби раката, ногата или окото, отколку да се згреши.

`А што се однесува до пеколот, неговите последици се вечни, а не огнот или пеколот сам по себе. „Зашто Бог толку го возљуби светот, што Го даде Својот Единороден Син, та секој, кој верува во Него, да не загине, туку да има вечен живот“ (Јован 3,16). Оние кои ќе бидат изгубени, нема да горат вечно. Тие ќе умрат засекогаш, што е многу голема разлика!`

---

#### Додаток: Утрински стих

**Должност на Црквата:** 1. Тимотеј 4,6.
