---
title:  Искуство
date:   16/08/2024
---

#### Изборот на храна предизвикува галама

_од Ендру Мек Чесни_

Една сабота, Ануш и мајка и се вратиле дома од црква и дознале дека таткото направил планови за пикник на село. „Ајде да правиме скара“, рекол тој. 

Ануш се сетила како Израелците ги подготвувале своите саботни оброци во петок, пред саботните часови (Излез 16), и се прашувала дали е добра идејата да се прави скара во сабота. Гласно рекла: „Не, тато. Тоа не е добар план. Јас дури и не јадам месо“. Таа станала вегетаријанка. 

Таткото го откажал пикникот, но сè уште не разбирал дека навистина Ануш повеќе не јаде месо. Следниот ден, тој подготвил пилешко за неделниот ручек и и подал парче. „Татко, јас не јадам месо“, рекла Ануш. 

Сега таткото разбрал и се вознемирил. Мислел дека е ненормално да не се јаде месо. Следниот ден им забранил на Ануш и на мајка и да одат на молитвениот состанок во куќната црква во нивниот град. Кога тие протестирале на таа одлука, таткото налутено ги искажал сите фрустрации што ги собирал против адвентистите. Тој го критикувал и библиското барање за враќање на десетокот и приносите (Малахија 3,8–10). 

„Десетокот и приносите се бизнис“, рекол тој. „Вие само поддржувате бизнис“. 

Тој ја обвинил адвентистичката црква дека е странска група која има намера уништување на Ерменија. Тој го критикувал и начинот на живот на Ануш. „Денес велите: „Јас не јадам веќе месо“, а утре ќе речете: „Немам веќе татко“, рекол тој. 

Ануш седела мирно и тивко се молела: „Што да кажам, Господи? Секој пат кога таткото зборувал против Бога или против црквата, таа се молела: „Ова не го зборува тој за мене. Ова е упатено до тебе. твоја е одговорноста да му одговориш“. Таа се сетила на Римјаните 2,4, каде се вели: „Божјата добрина те води кон покајание“ (Константинов). Таа насетувала како Бог и велел да покаже слична добрина кон нејзиниот татко. Таа се молела: „Не можам ништо да направам освен да го сакам татко ми“. 

Таткото поседувал маалска продавница. Кога ги оставал мајката или Ануш внатре да наплаќаат, тие не продавале алкохол или цигари. Сега, во моментот кога таткото ги прекорувал, тој се почувствувал осуден. „Дали мислите дека јас сум зло, а вие сте добрите затоа што јас продавам алкохол и цигари, а вие не? - прашал тој. „Јас сум подобар христијанин од вас. Од сега јас ќе ви ги водам богослужбите во сабота. Повеќе не можете да одите во црква. Јас ќе ги водам богослужбите“. 

Со тоа завршил разговорот. Ануш отишла во нејзината соба, а мајка и тргнала по неа. И двете биле шокирани. "Што ќе правиме?" прашала мајката. 

Ануш предложила да го послушаат таткото се додека тој не се противи на Библијата. „Тој рече дека ќе имаме богослужение дома во сабота“, рекла таа. „Тој не ни ги одзеде Библиите. Дури и ја почитува саботата. Да почекаме Сабота. Ако го држи зборот, ќе ја празнуваме саботата дома кај него. Ако го заборави својот збор, ќе се молиме и ќе видиме како Бог ќе не води“.
