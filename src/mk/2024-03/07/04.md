---
title: Гората и мноштвото
date: 13/08/2024
---

`Прочитајте го текстот Марко 9,1-13. Што виделе Петар, Јаков и Јован една ноќ кога биле со Исуса?`

Исусовото предвидување запишано во стихот Марко 9,1, дека некои од оние што се со Него нема да вкусат смрт пред да го видат Божјeто царство како доаѓа во својата слава, се исполнило во рок од неколку дена, кога ги одвел Петар, Јаков и Јован на високата гора да бидат насамо со Него. Таму се преобразил пред нив и им се покажал во славата на небесното царство.

Илија и Мојсеј од небесното царство дошле и разговарале со Исуса. Лука бележи дека тие разговарале за Исусовото заминување (грчки: *exodos*) кое требало да се случи во Ерусалим (Лука 9,30.31). Според тоа, таа сцена на славата била поврзана со претстојната Исусова смрт на крстот (споредете со Марко 9,9). Ова требало да им влее надеж на учениците кога ќе го видат распнат.

Следното утро, откако се спуштиле од планината, тројцата ученици го прашуваат Исуса за тврдењата дека најпрво треба да дојде Илија. Веројатно ова е поврзано со очекувањето дека Илија повторно ќе се појави пред доаѓањето на Месија (споредете со Малахија 4,5.6). Исус одговорил дека Илија веќе дошол, и со тоа ги упатил на Јован Крстителот. И како што го убиле Јован, така и Исус ќе умре од нивни раце, но во третиот ден ќе воскресне.

По таа ноќ на слава, сцената што ги затекнал во подножјето на гората била жално хаотична (видете Марко 9,14-29). Деветмина од учениците наишле на момче кое било опседнато од демон и кое не можеле да го исцелат. Кога Исус ќе стапи на сцената, сите трчаат да Го видат. Сторијата понатаму ја разоткрива моќта на демонот над тоа дете. А се чини како на Исуса да му треба доста време за да се распраша за деталите околу неговата опседнатост. Излегува дека тоа е премногу за таткото на момчето, кому му излетуваат зборовите: „Ако можеш нешто, смилувај ни се и помогни ни!“ (Марко 9,22).

Исус веднаш се фаќа за тоа навестување на сомнеж. Неговиот одговор може да се парафразира со зборовите: „Што мислиш да кажеш со тоа: ‚Ако можеш‘?“ (Марко 9,23). Одеднаш, како да го погодил гром, таткото сфаќа дека неговиот син не е единствениот што има проблем – и самиот тој има проблем со неверувањето. А како последица на неговото неверување, неговиот син можел да не биде излечен. Очаен, таткото се држи за Исусовата милост, изговарајќи ги незаборавните зборови: „Верувам, Господи, помогни му на моето неверие!“ (Марко 9,24) Тогаш Исус го исцелува момчето.

`Кога, ако имало такви ситуации, сте морале да викате: „Верувам!“ Помогни му на моето неверие“? Што научивте од тие искуства?`

---

#### Додаток: Утрински стих

**Бог го води својот народ:** Еремија 31,33.
