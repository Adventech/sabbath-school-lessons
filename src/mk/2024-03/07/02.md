---
title: Јасен вид
date: 11/08/2024
---

`Прочитајте Марко 8,22-30. Зошто на Исуса му биле потребни два допира за да го исцели слепиот човек, и кои поуки можат да се извлечат од овој извештај?`

Евангелијата известуваат за одреден број слепи луѓе што Исус ги исцелил. Освен овој исечок од текстот Марко 8, исцелен е и слепиот Вартимеј, како што е запишано во Марко 10,46-52. Матеј зборува за двајца слепи луѓе (Матеј 20,29-34), а Јован 9 ја изнесува сторијата за исцелувањето на човекот слеп од раѓање, кој се измил во Силоамската бања.

Сепак, оваа сторија во текстот Марко 8 е навистина единствена. Се појавува само кај Марко, и тоа станува збор за единственото чудо што го направил Исус, а кое бара повторена постапка за да донесе совршено здравје. Како дел од таа сторија, се споменува трогателен момент кога Исус го зема човекот за рака и го води надвор од селото. Едноставно може да се почувствува Неговото сочувство поради човечката немоќ.

Но, зошто биле потребни два допира? Бидејќи ова е единственото чудо во кое се случува повторена постапка, веројатно не е во прашање никаков недостаток на сила од страна на Исуса. Многу поверојатно е дека овде станува збор за жива парабола, која покажува како понекогаш е потребно време за духовното согледување да се развие. Таквото толкување е поткрепено со книжевниот образец на тој исечок во Евангелието според Марко, каде што Исусовото излагање пред учениците за Неговата претстојна смрт и воскресение е сместено меѓу две извештаи за исцелување на слепи. На овој начин, обновувањето на видот станува метафора за учеништвото засновано на духовни согледувања.

Учениците сакаат да поставуваат прашања. Тие често се клучот што на учениците им го отвора патот кон разбирањето. Овој пасус од текстот Марко 8 претставува пресвртница во Евангелието. Три подробности го поддржуваат ова тврдење. Прво, Исус ги испрашува учениците за својот идентитет, што не го правел тоа пред тој момент. Второ, Петар е првиот човек кој не е опседнат со демон, а кој изјавува дека Исус е Месија. Трето, веднаш по тоа откровение за тоа кој е Тој, Исус почнува да објаснува каде оди – на крстот.

Зошто Исус бара од своите ученици никому да не кажуваат дека тој е Месија? Тоа се чини како да е спротивно на здравиот разум, бидејќи станува збор за воспоставувањето на Божјето царство. Меѓутоа, во времето на Исус, името „Месија“ имало политички призвук во смисла на рушење на римската власт. Но Исус не дошол да стане таков месија. Затоа повикувал на молчење во врска со Неговиот идентитет.

`Што можеме да научиме од оваа сторија за ситуациите кога е важно да не се изговорат некои работи, колку и да се тие вистинити?`

---

#### Додаток: Утрински стих

**Ослободете се од своето „јас“:** Јован 3,30.
