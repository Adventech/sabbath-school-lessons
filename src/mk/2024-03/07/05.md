---
title: Кој е најголем?
date: 14/08/2024
---

`Прочитајте го текстот Марко 9,30-41. По што се разликува Исусовото второ претскажување за неговата смрт и воскресение (споредете со: Марко 8,31)? Исто така, околу што се расправаат учениците, и каков совет им дава Исус?`

Во првата најава за својата смрт и воскресение, Исус зборува за оние кои ќе Го отфрлат и убијат. Во втората најава, Исус зборува за фактот дека некој ќе го предаде. Предавникот во тој момент не се споменува, но читателот знае кој е тој, бидејќи Јуда е веќе означен како таков (видете: Марко 3,19). И повторно, Господ вели дека ќе биде убиен и дека во третиот ден ќе воскресне. Но овојпат се чини дека учениците се уште помалку заинтересирани за деталите од тоа предвидување, отколку што биле првиот пат. Несаканите вести не поттикнуваат дискусија.

Во стихот Марко 8,27 гледаме дека Исус се наоѓал северно од Галилејското Море, во близина на Цезареја Филипова. Стихот Марко 9,30 Го опишува како минува низ Галилеја, а во стихот Марко 9,33 се вели дека Тој влегол во Капернаум. Оттука, не е тешко да се замисли тоа Негово патување од север кон југ. Меѓутоа, Тој влегува сам во Капернаум, бидејќи дванаесеттемина ученици заостанале зад Него. Во куќата Исус ги прашува за што се расправале патем. Никој не проговорува, што претставува сигурен знак дека им е непријатно поради тоа прашање, речиси како децата кога ќе бидат фатени како прават нешто за кое знаат дека е погрешно. Бидејќи нивниот разговор се водел околу тоа кој е најголем. Колку и да не се готови луѓето да го признаат тоа, прашањето за тоа кој е најголем е нешто за што сите понекогаш размислуваат. Меѓутоа, во Божјото царство таа идеја е сосема поинаква.

Исус одговара на тој проблем во два чекора. Прво, Тој јасно изјавува дека ако сакате да бидете први (најголеми), мора да станете слуга. Тогаш Тој на дело покажува што сакал да каже со тоа. Очигледно, во близина стоело некое дете и ги слушало. Исус го зема тоа дете и го става среде нивниот круг. Toa веројатно било страшно за детето. Но Исус потоа го зема в раце, опуштајќи ја ситуацијата. Продолжувајќи со поучувањето, Тој вели дека ако го примите детето, го примате Него. A ако Го примите Него, Го примате Неговиот Отец. Според тоа, детето, најниско по ранг, е поврзано со самиот Бог.

Јован потоа поставува прашање во врска со оние кои се надвор од најтесниот Исусов круг, при што Тој им изнесува важна поука: кој не е против нас, тој е за нас. Со тоа Господ потврдува дека помагањето на оние кои се наоѓаат во христијанската служба, дури и во нешто ситно, не останува незабележано на небото.

`Какво е библиското сфаќање на величината за разлика од световното сфаќање? Кон кое се стремите вие?`

---

#### Додаток: Утрински стих

**Влијанието на совршената хармонија:** Ефесјаните 4,1.3.
