---
title: Цената на учеништвото
date: 12/08/2024
---

`Прочитајте го текстот Марко 8,31-38. Што нè учи Исус за тоа колкава е цената на тоа што го следиме?`

Учениците дошле клучна пресвртница во нивниот меѓусебен однос со Исуса. Тие сега знаат дека Тој е Месија. Читателот на Евангелието според Марко тоа го знае уште од самиот почеток на книгата (Марко 1,1), па затоа има предност пред понекогаш збунетите ученици.

Во првиот момент кога ги повикал своите ученици, Исус им рекол дека ќе ги направи рибари на луѓе (Марко 1,17). Тогаш не се спомнувале некакви неволји. Но сега, кога дознале кој е Тој навистина, Исус им ја открива целта на Својата мисија – дека е потребно многу да пострада, да биде отфрлен и убиен, а потоа, во третиот ден, да воскресне.

Тоа е шокантна вест. Петар, кој штотуку признал дека Исус е Месија, го тргнува настрана, па дури почнува и да го прекорува поради тие негови зборови. Писателот на Евангелието сето тоа го изнесува на индиректен начин, во трето лице, но сега директно ги кажува Исусовите зборови, кои сигурно длабоко го погодиле Петар кога ги слушнал. Исус го нарекува сатана и бара од него да се тргне од неговиот пат, бидејќи неговото размислување не е во согласност со Божјата волја.

„Таквите зборови на Петар не можеле да бидат помош и окрепа за Исуса во големото искушение што го очекувало. Тие не би биле во сообразност со Божјата цел на милоста за загубениот свет, ниту со поуката за самопожртвуваноста што Христос дошол да ја даде со својот личен пример“ (Еленa Г. Вајт, *Копнежот на вековите*, стр. 415 ориг.).

Исусовите следбеници се повикани да ја имаат истата цел што ја има и Тој – да го земат својот крст и да го следат. Распнувањето било најсуровиот, најсрамниот и крајно понижувачки метод на спроведување смртна казна што ја практикувале Римјаните. Сите сакале да го избегнат крстот. Зошто тогаш некој би сакал да го земе крстот како симбол на својата посветеност на Исуса?

Исус ја објаснува не само цената на ученишвото туку и неговата огромна вредност. Според христијанската вера, парадоксално, губењето на животот станува начин тој да се најде. Спротивно на тоа, да се придобие целиот свет а да се изгуби вечниот живот е сосема бесмислено. Тоа мошне елегантно го сумирал мисионерот Џим Елиот, кога во својот дневник на 28 октомври 1949 година напишал: „Не е луд кој дава нешто што не може да го сочува,за да го добие она што не може да го изгуби“.

`„Кој го љуби својот живот, ќе го изгуби, а кој го мрази својот живот на овој свет - ќе го запази за вечен живот“ (Јован 12,25). Како вие лично сте ја доживеале реалноста на овие зборови?`

---

#### Додаток: Утрински стих

**Самопожртвуваност во Црквата:** 1. Јованово 4,12.
