---
title: Чувајте се од нездравиот леб
date: 08/08/2024
---

`Прочитајте го текстот Марко 8,11-13. Кој пристап на фарисеите длабоко го разочарал Исусa?`

Зошто Исус не ја покажал јасно својата божествена моќ и не ги убедил тие недокажани луѓе? Тој проблем нè враќа на крајот на третата глава од Евангелието според Марко, каде што Исус зборува за гревот против Светиот Дух. Ако нечии уши и очи се затворени, ниту некое чудо, па дури и знак од небото, нема да ги убеди. Тоа едноставно би било отфрлено, како и сè пред него. Дури ни чудата не се доволни за да ги убедат оние кои се решителни во своето неверување.

`Прочитајте го текстот Марко 8,14-21. Што заборавиле учениците и каква опомена им упатува Исус во таа пригода?`

Исус ја користи оваа прилика да ги предупреди своите ученици за фарисејскиот и Иродовиот „квасец“ (Марко 8,15), мислејќи притоа на нивните учења (споредете со Матеј 16,12).

Меѓутоа, учениците погрешно го разбираат ова и мислат дека Исус го рекол тоа затоа што не купиле леб. И како и обично, кога учениците нешто погрешно разбирале, Исус ги поучува. Тој поставува низа прашања, од кои првите неколку имаат реторичка природа, изразувајќи го своето разочарување што не ја разбрале Неговата мисија. Тој Исусов говор потсетува на она што го рекол во текстот Марко 4,10-12 за оние што се наоѓаат надвор. Неговите моќни зборови имале за цел да ги разбудат учениците од нивната духовна летаргија.

Во текстот Марко 8,19-20 Исус им поставува едноставно прашање за тоа колку кошници со остатоци собрале откако прво нахранил 5.000 (Марко 6,30-44), а потоа и 4.000 луѓе (Марко 8,1-10), со што им порачува дека до тогаш веќе требало да го разберат фактот дека ограничените ресурси, сами по себе, не претставуваат никаква пречка за Господовиот Месија. Неговото последно прашање во текстот Марко 8,21 повторно има реторичка природа: „Уште ли не разбирате?“ Впрочем, размислете за сето она што тие веќе го виделе и го доживеале со Исуса.

`Како можеме да научиме да го држиме своето срце и умот отворени за реалноста на Божјото постоење и Неговата љубов? Размислете детално за сите докази за Бога и за Неговата љубов што ни се дадени. Зошто ни се чини дека, сепак, понекогаш толку лесно да се сомневаме?`

---

#### Додаток: Утрински стих

**Мисијата на Црквата:** Лука 19,10.
