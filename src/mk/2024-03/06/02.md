---
title: Човечките обичаи наспроти Божјите Заповеди
date: 04/08/2024
---

`Прочитајте Марко 7,1-13. Кои значајни вистини се изложени тука?`

Лесно може да се замисли како децата го проучуваат овој пасус во саботната школа, а потоа одат дома и им кажуваат на своите мајки дека повеќе не треба да ги мијат рацете пред јадење, затоа што Исус рекол така. Меѓутоа, овој наратив не се однесува на хигиената.

Во времето на Исус, на многу луѓе во таа земја им била особено важна ритуалната чистота. Иако првично, во Стариот завет, овие правила се однесувале само на свештениците (2. Мојсеева 30,17-21), во меѓузаветниот период, идејата за миење раце за да се зачува ритуалната чистота, била проширена и на обичните луѓе. И токму во согласност со ова сфаќање, верските водачи доаѓаат кај Исуса за да се пожалат на Неговите ученици.

Меѓутоа, Исус не одговара директно на прашањето што Му го поставиле. Наместо тоа, одговорот, со кој Тој ги брани своите ученици, ги упатува слушателите во две насоки. Прво, Тој ги цитира суровите зборови на пророкот Исаија, кој го прекорува народот дека го почитуваат Бога само со зборови, додека нивното срце е далеку од Него (Исаија 29,13). А потоа, надоврзувајќи се на тој цитат, искажува осуда над нивниот обичај да ги заменат божествените заповеди со човечки преданија.

Во вториот дел од својот одговор, Господ преку практичен пример покажува за што зборувал пророкот Исаија. Тој ја цитира Божјата заповед дека треба да се почитуваат родителите (2. Мојсеева 20,12), односно да се грижат за нив кога ќе остарат. А потоа го спротивставува на верскиот обичај, според кој човек можел да му посвети нешто на Бога (прилог, корбан), а сепак да го користи за себе, наместо со тоа да им помогне на своите постари родители кои трпат скудност. Можеме само да ја замислиме таа средба: „Жал ми е, татко. Со задоволство би ти помогнал, но тие пари ги наменив за храмот“.

Токму таквото лицемерство Исус бескомпромисно го напаѓа. Фарисеите ги ставиле човечките обичаи над Божјата реч и со тоа сториле грев.

Тогаш, кој бил одговорот на прашањето на фарисеите? Исусовиот одговор навестува дека Тој не го смета за убедливо нивното инсистирање на тоа дека ритуалното миење на рацете е задолжително според Божјата волја. Напротив, Неговиот одговор јасно дава приоритет на барањата на Законот во однос на човечките обичаи. (Видете исто така: Марко 1,44; Марко 7,10.11; Марко 10,3-8; Марко 12,26.29-31)

`Дали имаме некакви „обичаи“ кои би можеле да бидат во спротивност со начелата на Божјиот закон? Ако имаме, кoи би можеле да бидат тие обичаи?`

---

#### Додаток: Утрински стих

**Канал на светлината:** Дела 9,6.
