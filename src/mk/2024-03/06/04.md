---
title: Трошки за кучињата
date: 06/08/2024
---

`Прочитајте Марко 7,24-30. Кои важни поуки се наоѓаат во таа сторија?`

Веднаш по вчерашното проучување полно со предизвик, сторијата во овој пасус повторно покренува некои збунувачки прашања. Зошто Исус толку остро ѝ одговара на оваа жена, практично нарекувајќи ја куче?

Тој не го објаснува тоа отворено, но две карактеристики на Неговиот одговор на оваа жена сугерираат што Тој навистина сака да каже. Во Марко 7,27, Исус вели дека „прво“ треба да се нахранат децата. А кога има нешто што е „прво“, сосема е логично да има и нешто што е „второ“. Друга карактеристика е тоа што Исус го користи деминутивот (смалена форма) на зборот куче, не во смисла на „кученце“, туку, во овој контекст, куче на кое му е дозволено да престојува во куќата, за разлика од уличните кучиња. Жената, во својот разговор со Исуса, се фаќа за овие две навестувања, кои ни помагаат да го објасниме нејзиниот одговор.

А нејзиниот одговор е многу остроумен. Таа вели: „Да, Господи; но и кучињата под трпезата јадат од трошките на децата“ (Марко 7,28).

Како оваа жена успеала да смисли таков одговор за да му одговори на Исуса? Несомнено, љубовта кон нејзината ќерка ја поттикнала да продолжи. Но и самиот Исус ја охрабрил. Тој рекол „прво“, укажувајќи дека може да има и „второ“. Освен тоа, тој навестил дека таа е како „кучињата под трпезата“. И токму како што кучето се наоѓа во куќата под трпезата, така и таа клечела пред Исусовите нозе и го молела да ѝ помогне на нејзината ќерка. Затоа се повикала на правото што го имаат кучињата на храната што паѓала на подот.

Одговорот на жената ја открива нејзината вера. Toa што моќното чудо сторено од далечина за исцелување на нејзината ќерка таа го нарекла „трошка“, едновремено подразбира и дека Исусовата моќ е исклучително голема (зашто, ако таквото чудо е „трошка“, каков би бил целиот леб?), и дека исполнувањето на нејзиното барање за Него претставува нешто ситно. Исус бил трогнат и го исполнил нејзиното барање.

„Со своето постапување кон неа покажал дека таа, која е сметана за отфрлена од Израел, не е повеќе туѓинка, туку дете на Божјето семејство“ (Еленa Г. Вајт, *Копнежот на вековите*, стр. 401 оригинал).

`Зошто предрасудите кон припадниците на другите раси и народи се во целосна спротивност со Исусовото учење? Како можеме да бараме да бидеме oчистени од тоа зло?`

---

#### Додаток: Утрински стих

**Пример за црковно единство:** Дела 2,47.
