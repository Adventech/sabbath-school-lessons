---
title: Врзан јазик
date: 07/08/2024
---

`Прочитајте го текстот Марко 7,31-37. Кој бил доведен пред Исуса и што направил Исус за него?`

Враќајќи се во Галилеја од областите Тир и Сидон, Исус не одел по најкраткиот пат. Се чини дека тој тргнал нагорно, северно од Тир, поминал низ сидонските краишта, а потоа се спуштил во внатрешноста, во област североисточно од Галилејското Море, за на крајот да стигне и до самото море. Тоа бил заобиколен пат, веројатно за да добие повеќе време да ги поучува своите ученици.

Текстот не кажува точно кој го довел човекот кај Исуса, но неговиот проблем бил мошне јасен – не можел да слуша и имал потешкотии да зборува. Губењето на слухот ги изолира луѓето од нивната околина, а длабоката глувост во голема мера им отежнува да научат да зборуваат. Проблемот на тој човек веројатно бил долгогодишен.

Исус разбрал во каква неволја се наоѓал човекот и сам го тргнал настрана. А начинот на кој го излечил е многу необичен, особено за денешните читатели. Ги ставил неговите прсти во ушите на човекот, плукнал, го допрел неговиот јазик и воздивнал. Разбирливо е што Исус ги допира заболените делови од телото на човекот што треба да го излечи, но зошто воздивнува? Елена Г. Вајт забележува: „Воздивнал при помислата на ушите што нема да се отворат за вистината, и на јазиците што не сакале да го признаат Откупителот“ (*Копнежот на вековите*, стр. 404 ориг.).

Исус на чудесен начин му го обновил слухот на човекот и го оспособил јасно да зборува. Но Неговата воздишка ги илустрира ограничувањата што Бог ги поставил пред себе во однос на слободната волја на човекот. Тој нема да ни ја наметнува својата волја. Сите луѓе се слободни да изберат во која насока ќе ги води нивниот живот – кон Кнезот на животот или кон кнезот на темнината. Исус може да ги отвори глувите уши, но Тој нема да ги принуди неверните срца да го признаат Неговото месијанство.

Оваа кратка сторија исто така илустрира што може Бог да направи за оние кои доброволно му се обраќаат Нему. Можеби и вие сте доживеале слична вкочанетост кога сте се обиделе да зборувате за својата вера – како јазикот да ви е врзан во поглед на она што треба да го кажете. Но ова чудо ни дава охрабрување дека Господ Исус може да ги отвори нашите уши за да можеме да бидеме чувствителни на потребите на другите и да ги имаме вистинските зборови што ќе ги подигнат на нивното патување.

`Што правите со даровите на слух и говор што ви се доверени? Затоа што тие се дарови! Како се служите со нив?`

---

#### Додаток: Утрински стих

**Црковен ред:** Дела 6,7.
