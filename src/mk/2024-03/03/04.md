---
title: Господар на саботата
date: 16/07/2024
---

Во текстот Марко 2,23.24, фарисеите ги обвинуваат учениците за кршење на саботата. Според еврејската традиција, во сабота биле забранети 39 видови на работа, што, според мислењето на фарисеите, го опфаќало и она што го работеле учениците. 

`Прочитајте го текстот Марко 2,23-28. Како Исус се спротивставува на обвинувањата што ги изнесуваат фарисеите?` 

Исус одговара со сторијата за тоа како Давид јадел посветени лебови (1. Самуил 21,1-6). Посветените лебови биле отстранувани во сабота, така што Давид веројатно бил во итно бегство што се одгирало во сабота. А ако било оправдано тоа што Давид и неговите луѓе јаделе посветени лебови, тврди Исус, тогаш е оправдано и тоа што Неговите ученици кинеле класје за да јадат. 

Исус понатаму спомнува дека саботата е направена за доброто на човештвото, а не обратно, и дека основата за тоа Негово тврдење е токму таа што Тој е Господар на саботата. 

`Прочитајте го текстот Марко 3,1-6. Како тој наратив го илустрира Исусовиот заклучок дека саботата е создадена поради човекот?` 

Исус повторно доаѓа во судир со верските водачи во врска со саботата. (Меѓутоа, забележете дека самиот саботен ден никогаш не бил доведен во прашање.) Тие планираат да го обвинат Исуса ако исцелува во сабота. A Исус, пaк, не се колеба да се соочи со нив. Тој прави разлика меѓу тоа да се прави добро и да се прави зло, меѓу спасувањето и одземањето живот. Одговорот на Неговото прашање е очигледен – правењето добро и спасувањето животи се многу посоодветни како саботни активности. 

Исус продолжува да го лекува човекот, а тоа ги налутило Неговите противници, кои веднаш почнуваат да планираат да го убијат. Иронијата на оваа сторија е дека оние кои гледаат да го фатат Исуса како ја прекршува саботата, всушност самите ја кршат саботата со заговор против Него токму во тој ден. 

`Кои принципи во врска со држењето на саботата можете да ги преземете од тие извештаи, и со какви предизвици се соочуваме ние, во ова модерно време, кога станува збор за држењето на саботата?`

---

#### Додаток: Утрински стих

**Поуки од подемот и падот на народите:** Даниел 2,22.
