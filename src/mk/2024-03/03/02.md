---
title: Исцелување на фатениот човек
date: 14/07/2024
---

`Прочитајте го текстот Марко 2,1-12. Што очекувал тој парализиран човек кога го донеле кај Исуса, и што примил?` 

Човекот бил парализиран, така што четворица негови пријатели морале да го однесат до Исуса. Откако го пробиле крoвот и го спуштиле пред Исуса, во Марко 2,5 се вели дека Исус ја видел нивната вера. Како може верата да биде видлива? Како и љубовта, таа станува видлива преку делата, а упорноста на пријателите на овој човек јасно го илустрира тоа. 

Потребата на овој човек очигледно била од физичка природа. Меѓутоа, кога се нашол во присуство на Исус, првите зборови што ги кажува Исус се однесуваат на простување на гревовите. Самиот човек не кажува ниту збор во текот на целиот настан. Наместо тоа, верските водачи се тие кои протестираат (во нивните мисли) за она што Исус штотуку го рекол. Тие ги доживуваат Неговите зборови како богохулење, клеветење на Бога и узурпирање на прерогативи кои му припаѓаат само на Бога. 

Исус се соочува со нивните приговори на нивен терен, користејќи типично рабински стил на аргументирање наречен *„од помало кон поголемо“*. Едно е да се *каже* дека некому гревовите му се простени, а друго е да се направи парализиран човек да прооди. Ако Исус можел со Божја сила да направи тој човек да прооди, тогаш Неговото тврдење дека простува гревови ја добива својата потврда. 

`Прочитајте го текстот Михеј 6,6-8. На кој начин тој текст го објаснува она што се случило меѓу Исусa и овие водачи?` 

Овие верски водачи го изгубиле од вид она што навистина е важно: правдата, милоста и понизно одење пред Бога. И така, опседнати со одбраната на сопственото разбирање за Бога, тие биле слепи за Божјото дејствување што се одвивало директно пред нивните очи. Нема никакви показатели дека тие го промениле своето мислење за Исуса, иако Тој им пружил доволно докази дека доаѓа од Бога. Зашто, не само што им ставил до знаење дека може да ги чита нивните мисли (што само по себе не е занемарлив подвиг), туку и парализираниот човек го исцелил во нивно присуство на начин што тие не можеле да го побијат. 

`Како можеме да ја избегнеме истата стапица во која западнале овие луѓе - да бидеме толку опседнати со верските форми, да го изгубиме од вид она што е навистина важно во вистинската религија (видете Јаков 1,27)?`

---

#### Додаток: Утрински стих

**Приклучување на Христовата војска:** Откровение 7,9.
