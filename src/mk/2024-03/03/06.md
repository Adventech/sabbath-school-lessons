---
title: Сендвич-сторија (2 дел)
date: 18/07/2024
---

`Прочитајте го текстот Марко 3,20.21. Кое искуство го натерало Исусовото семејство да помисли дека Тој не бил при Себеси?` 

Обвинението за ментална нестабилност е доста сериозно. Обично до неа се доаѓа во ситуации кога едно лице претставува закана за сопствената безбедност. Исусовото семејство го помислило истото за Него, бидејќи бил толку зафатен што немал време да застане дури ни да јаде. Тие решаваат сами да ја преземат грижата за Него и токму тогаш се прекинува надворешната сендвич-сторија и се вметнува настанот со учителите на законот, кои го обвинуваат Исуса дека е во сојуз со ѓаволот. 

Во тој „сендвич“ постои необична паралела меѓу надворешната и внатрешната сторија. Се чини дека мислењето што Исусовото семејство го има за Него е паралелно со мислењето на учителите на законот. Семејството вели дека тој е безумен, а учителите на законот велат дека се здружил со ѓаволот. 

`Прочитајте го текстот Марко 3,31-35. Што сака семејството на Исус, и како Тој одговара на тоа?` 

Таа сцена делува малку необична. Кога вашата мајка или други членови на семејството би дошле да ве видат, зар не би требало да се сретнете со нив? Проблемот бил во тоа што Исусовото семејство тогаш не постапувало во согласност со Божјата волја. Исус го препознал овој факт и затоа Тој го редефинира семејството во овој пасус. Оние што ја извршуваат Божјата волја се Негови браќа, сестри и мајка. Тој е Божји Син, а оние што се усогласуваат со Божјата волја стануваат Негово семејство. 

Овие две сендвич-стории, набљудувани заедно, содржат длабока иронија. Во внатрешната сторија, Исус вели дека домот поделен сам против себе не може да опстане. На прв поглед се чини дека во надворешната сторија Исусовиот дом и неговото семејство се поделени сами против себе! Меѓутоа, Исус го решава тоа прашање на тој начин што го редефинира семејството. Негово вистинско семејство се оние кои ја вршат Божјата волја заедно со Него (видете: Лука 12,53; Лука 14,26). 

**Многупати низ историјата христијаните биле отуѓени од сопствените роднини. Тоа е тешко искуство. Овој пасус од Евангелието според Марко открива дека и сам Исус поминал низ иста таква мака. Тој разбира како изгледа тоа и може да ги утеши оние кои страдаат од таквата, честопати многу болна, изолација.**

---

#### Додаток: Утрински стих

**Умот и телото:** Пословици 3,1.2.
