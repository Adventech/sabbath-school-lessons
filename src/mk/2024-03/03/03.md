---
title: Повикувањето на Левиј и прашањето за постот
date: 15/07/2024
---

`Прочитајте го текстот Марко 2,13-22. Кој бил Левиј, синот на Алфеј, и зошто можело да се даде приговор тој да стане Исусов ученик?` 

Даночниците (цариниците) во времето на Исус биле државни службеници под некоја локална, или директно под римска власт. Тие биле непопуларни кај еврејскиот народ затоа што често земале повеќе отколку што се барало од нив, и така се богателе на сметка на нивните сонародници. Во еден еврејски коментар на верски закони (*Mishna tractate Tohoroth*) пишува: „Ако оние што собираат данок влезат во куќа, сите што се внатре во неа стануваат нечисти...“ 

Според тоа, не е чудно што книжниците и фарисеите прашале со неодобрување: „Зошто Тој со цариници и грешници јаде и пие?” 

Како одговорил Исус на нивното прашање? Тој не го отфрла, туку го превртува наопаку, истакнувајќи дека на болни, а не на здрави луѓе на кои им треба лекар. Со ова, Тој ја презема титулата духовен лекар, оној кој може да исцели душа болна од гревот. А зар лекарот не треба да оди таму каде што се болните? 

Текстот Марко 2,18-22 започнува нова тема. Таа е централна во овие пет стории кои се занимаваат со полемиката меѓу Исуса и верските водачи. Додека во претходниот дел станува збор за гозба што ја подготвил Левиј, следната сторија се однесува на прашањето за постот. Во неа се поставува прашањето зошто Исусовите ученици не постат како учениците на фарисеите и на Јован Крстител. Исус одговара со илустрација или парабола во која го споредува своето присуство со свадбена свеченост. Би било крајно необично сите гости на некоја свадба да постат. Меѓутоа, Исус предвидува дека ќе дојде денот кога младоженецот ќе биде одведен, јасна алузија на крстот. Тогаш ќе има доволно време за пост. 

Исус продолжува со две илустрации кои ја нагласуваат спротивноста меѓу Неговите учења и учењата на верските водачи – параболата за нова крпа на стара облека и за ново вино во стари мевови. Колку интересен начин на кој се споредуваат Христовите учења и учењата на верските водачи. Тоа покажува колку верските учители застраниле од вистинските патишта. Дури и вистинската религија може да се претвори во темнина ако луѓето не внимаваат. 

`Кои се оние на кои денес би можело да се гледа како што се гледало на даночниците во времето на Исус? Како можеме да изградиме урамнотежено мислење за нив?`

---

#### Додаток: Утрински стих

**Градење на карактерот:** Римјаните 8,1.
