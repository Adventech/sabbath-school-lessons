---
title: Сендвич-сторија (1 дел)
date: 17/07/2024
---

`Прочитајте го текстот Марко 3,20-35. Каква врска гледате меѓу двете испреплетени стории во овој исечок?` 

Овој исечок ја претставува првата „сендвич-сторија“ во Евангелието според Марко – една сторија започнува, а потоа се прекинува со друга, за да биде завршена дури подоцна. 

Надворешната сторија е во врска со Исусовите роднини кои решиле да ја преземат грижата за Него, бидејќи мислат дека Тој го изгубил умот (Марко 3,21). Внатрешната сторија е за учителите на законот од Ерусалим, кои го обвинуваат Исуса дека е во сојуз со ѓаволот. (Денешната лекција се фокусира на внатрешната сторија што ја наоѓаме во текстот Марко 3,22-30). 

Во стихот Марко 3,22 учителите на законот изнесуваат обвинување дека Исусовата исцелувачка моќ доаѓа од ѓаволот. Исус најпрво одговара така што им поставува општо прашање: „Како може сатаната да го истерува сатаната?“ Не би имало смисла сатаната да работи против себе. Потоа Тој продолжува да зборува за поделба внатре во царството, домот и на самиот сатана, укажувајќи дека таквата поделба би била апсурдна и фатална за нивниот успех. А тогаш Господ ја менува темата и зборува за врзување на силен човек за да му го ограбат домот. Во овој последен пример, Исус е „крадецот“ кој влегува во сатанскиот дом, го врзува кнезот на темнината и ги ослободува неговите заробеници. 

`Прочитајте Марко 3,28-30. Што е непростлив грев и што значи тој?` 

Непростливиот грев е грев против Светиот Дух, при што делата на Духот се прогласуваат за ѓаволски дела. Забележете дека во стихот Марко 3,30, како причина за Исусовото тврдење од текстот Марко 3,28.29, се наведува дека учителите на законот говореле дека во Него има нечист дух, додека во Него всушност бил Светиот Дух. Ако дејствувањето на Светиот Дух го нарекувате дело на ѓаволот, тогаш нема да го слушате Духот, затоа што никој со здрав разум не би го следел ѓаволското водство. 

`Зошто стравот дека можеби сте направиле „непростлив грев“ открива дека, всушност, не сте го направиле? Зошто и самиот тој страв е доказ дека не сте го направиле тоа?`

---

#### Додаток: Утрински стих

**Стекнување знаење за Бога:** Пословици 9,10.
