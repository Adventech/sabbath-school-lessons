---
title: Нешто незаборавно
date: 08/09/2024
---

`Прочитајте го текстот Марко 14,1-11. Кои две стории се испреплетуваат тука и како се надоврзуваат една на друга?`

Во стихот Марко 14,1 се спомнува дека имало уште два дена до Пасха. Тоа значи дека таа средба се одиграла или во вторник навечер или во среда таа седмица. Верските водачи имале план и „тајминг“ (згоден момент). Ним им требало само прилика за да ја остварат својата цел. А таа се појавила од неочекувана страна.

Овој исечок е петта сендвич-сторија во Марковото евангелие (видете ја 3-та лекција). Сторијата за заговор против Исуса е поврзана со сторијата за жената што ќе изврши помазание врз Исусовата глава со скапоцено мирисно масло. Два спротивни карактери вршат спротивни дејства, создавајќи ироничен контраст.

Марко не открива која е жената што се споменува тука. Нејзиниот прекрасен дар за Исуса е во спротивност со подмолноста што ја покажува Јуда кога го предава својот Господ. Таа останува неименувана, а тој се претставува како еден од Дванаесеттемина. Вредноста на нејзиниот дар е точно наведена, додека неговата награда се само ветените пари.

Не се спомнува никаква конкретна причина зошто таа го прави тоа, но во моментот кога жената ќе го излее мирисното масло на Исуса, останатите гости на таа вечера згрозено реагираат на нејзината постапка, која ја сметаат за големо трошење на речиси цела годишна плата. Меѓутоа, Исус застанува во нејзина одбрана и вели дека она што го направила ќе биде вклучено во објавувањето на евангелието низ целиот свет, како спомен за неа. Тоа е нешто незаборавно. И навистина, сите четири евангелија ја изнесуваат таа сторија во една или онаа форма, веројатно поради Исусовите зборови кои го чуваат споменот на тоа нејзино дело.

И предавството на Јуда не може да се заборави. Марко навестува дека неговиот мотив била алчноста. Во Евангелието според Јован тоа отворено се кажува (Јован 12,4-6).

Марко го користи зборот „добро“ за да илустрира дека во тие стории во игра се два различни мотива или заплета. Во стихот Марко 14,6, Исус ја прогласува постапката на жената „добра“. Тој вели дека секогаш можеме да им правиме „добро“ на сиромашните (Марко 14,7), а во стихот Марко 14,9 го прогласува тој нејзин чин како составен дел од „добрата вест/евангелието“. Спротивно на тоа, во Марко 14,11,Јуда бара „погодно“ време, односно „добра“ можност да го предаде Исуса. Она што сугерира оваа игра на зборови, е дека човечкиот заговор за уништување на Месија, всушност, ќе стане дел од евангелскиот наратив, бидејќи води до остварување на Божјата волја да го даде својот Син за спасение на човештвото.

`Како Римјаните 8,28 ни помага да објасниме што се случило тука?`

---

#### Додаток: Утрински стих

**Родители, дајте вистински пример** Ефесјаните 6,1.