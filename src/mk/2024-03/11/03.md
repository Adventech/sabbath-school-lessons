---
title: Последната вечера
date: 09/09/2024
---

`Прочитајте Марко 14,22-31 и 2. Мојсеева 24,8. Од какво огромно значење за христијанската вера на она што е изнесено во овој извештај?`

Во стихот Марко 14,12 споменува дека тоа бил првиот ден на бесквасни лебови, кога се жртвувало пасхалното јагне. Така, тој оброк бил приреден во четвртокот навечер.

На Последната вечера, Исус воспоставува нова служба за спомен. Тоа е премин од еврејската пасхална свеченост, и е директно поврзана со настаните кога Израел го напуштил Египет и станал Божји заветен народ на Синај. За да го запечати тој завет, како што е наведено во стихот 2. Мојсеева 24,8, Мојсеј го попрскува народот со крвта на жртвите и вели: „Ова е крвта на Заветот што Господ го воспоставува сега со вас на основа на сите овие зборови“.

Впечатливо е тоа што за време на Господовата вечера, која Исус ја воспоставил во таа пригода, не било користено ништо од пасхалното јагне кое било послужено за оброк. Тоа е затоа што Исус е Јагнето Божјо (спореди Јован 1,29). Лебот што се користи за време на Господовата вечера го претставува Неговото тело. Новиот завет (споредете со текстот Еремија 31,31-34) е запечатен со Исусовата крв, а тоа е претставено со чашата. Тој вели: „Ова е Мојата крв на Новиот Завет, која се пролева за мнозина“ (Марко 14,24).

И тогаш, среде сето тоа, Исус претскажува дека сите Негови ученици ќе го напуштат. Тој го цитира стихот од Захарија 13,7, кој зборува за тоа како мечот ќе го удри пастирот, и овците ќе се распрснат. Исус е тој пастир, а Неговите ученици се овците. Тоа е остра и вознемирувачка порака. Но Исус додава и збор на надеж, повторувајќи го пророштвото за своето воскресение. И додава дека Тој ќе отиде пред учениците во Галилеја. Младичот крај Исусовиот гробо ќе се осврне на тоа пророштво во стихот Марко 16,7, и затоа овде тоа има посебна тежина.

Меѓутоа, на учениците им е премногу тешко да го прифатат сето тоа, особено за Петар, кој тврди дека сите други можат да Го напуштат, но дека тој нема. Сепак, Исус продолжува со тој сериозен тон и предвидува дека Петар трипати ќе се откаже од него пред да запее петелот двапати. Тоа предвидување ќе одигра клучна улога во сцената на Исусувото судење и откажувањето на Петар, така што има клучна улога и овде.

`Што сте научиле од некоја ситуација кога сте му ветиле на Бога дека ќе направите нешто или дека нема да направите, а на крајот сепак сте го направиле она сте рекле дека нема да го направите, или не сте го направиле она што сте рекле дека ќе го направите?`

---

#### Додаток: Утрински стих

**Направете го христијанството привлечно:** 1. Петрово 3,1.
