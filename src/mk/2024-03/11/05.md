---
title: Оставање на сè и бегање од Исуса
date: 11/09/2024
---

`Прочитајте Марко 14,43-52. Што се случува тука а е клучно за планот на спасението?`

Шокантно е тоа што еден од неговите најблиски соработници им го предал Исуса на Неговите непријатели. Евангелијата не навлегуваат во детали за мотивацијата на Јуда. Но, Еленa Вајт пишува: „Јуда по природа ги сакал парите, но не бил секогаш толку алчен да стори такво дело какво што е ова. Негувал лош дух на скржавштина сѐ додека тој дух не станал владејачка побуда во неговиот живот. Љубовта кон богатството, на кое ропски му служел, ја победила неговата љубов кон Христа. Станувајќи роб на еден порок, му се предал на сатаната потполно да го вовлече во гревот“ (*Копнежот на вековите*, стр. 716 оригинал).

Предавството, само по себе, е нешто што сите го осудуваат, дури и оние што користат предавници (споредете со текстот Матеј 27,3-7). Но, делото на Јуда е особено подмолно, бидејќи тој се обидува да го скрие своето предавство под маската на пријателство. Тој ѝ дава упатство на толпата дека човекот што ќе го бакне е тој што треба да го уапсат. Изгледа дека Јуда со тоа се обидел да ја скрие својата перфидност од Исуса и од останатите ученици.

Додека толпата го апси Исуса, настанува општ хаос. Некој извлекува меч (во Јован 18,10.11 се тврди дека тоа бил Петар) и му го отсекува увото на слугата на првосвештеникот. Исус се обраќа до толпата, прекорувајќи ги што тајно го прават она што се плашеле да Му го направат јавно додека Тој поучувал во храмот. Сепак, Исус завршува со напомена дека Светото писмо се исполнува. Ова е уште еден показател за двојниот заплет што се провлекува низ Наративот за страдањето – дека Божјата волја се остварува, дури и кога човекот, по своја волја, работи на тоа да го уништи Месија.

Сите ученици бегаат, вклучувајќи го и Петар, кој сепак повторно се појавува подоцна, го следи Исуса од далечина и на крајот запаѓа во неволја. Меѓутоа, Марко 14,51-52 зборува за еден младич кој го следел Исуса, извештај што се наоѓа само овде и никаде на друго место во канонските евангелија. Некои сметаат дека тоа бил самиот Марко, но тоа е невозможно да се докаже. Она што е особено интересно е што трча гол. Тој младич, наместо да остави сè за да го „следи“ Исуса, остава сè за да „побегне“ од Него.

`Размислете за застрашувачката идеја дека тоа што бил роб на само еден порок, го навело Јуда да го направи она што го направил. Што ни кажува ова за омразата што треба да ја чувствуваме кон гревот и за надминувањето на гревот со Божјата благодат?`

---

#### Додаток: Утрински стих

**Какви родители, такви деца:** Псалми 34,11.