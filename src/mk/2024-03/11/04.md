---
title: Гетсиманија
date: 10/09/2024
---

`Прочитајте го текстот Марко 14,32-42. За што се молел Исус во Гетсиманија, и како било одговорено на таа молитва?`

Напуштајќи го потесното подрачје на Ерусалим, каде што јаделе Пасха, Исус и Неговите ученици ја преминуваат долината Кидрон и доаѓаат во една градина на падините на Маслинската гора. Називот Гетсиманија значи преса за масло, што укажува на тоа дека некаде во близина имало преса за маслиново масло. Точната локација на таа градина е непозната, бидејќи Римјаните ги исекле сите дрвја на Маслинската гора за време на опсадата во 70 година од нашата ера.

Откако влегол во градината, Исус тука ги оставил повеќето од своите ученици, продолжувајќи само со Петар, Јаков и Јован. Но потоа ги остава и нив тројцата и продолжува сам. Ова просторно оддалечување сугерира дека Исус станува сè поизолиран и поосамен додека се соочува со своето претстојно страдање.

Исус се моли таа чаша на страдање да биде отстранета, но само ако е тоа Божја волја (Марко 14,36). Тој го користи арамејскиот термин *Ава*, кој Марко го преведува како „Татко/Оче“. Терминот не значи „татенце“, како што некои сметаат. Зборот што го користеле децата за да им се обратат на своите татковци нагалено бил *abi* (Raymond E. Brown, *The Death of the Messiah*, Anchor Bible Reference Library [New York: Doubleday, 1994], vol. 1, pp. 172, 173). Меѓутоа, употребата на терминот *Ава, Татко*, навистина укажува на блиска семејна врска која не треба да се потцени.

Она за што се моли Исус е отстранување на чашата на страдањето. Сепак, Тој се покорува на Божјата волја (споредете го тоа со Господовата молитва, Матеј 6,10). Во продолжение на тој наратив, станува очигледно дека Божјиот одговор на Исусовата молитва е: „Не“. Тој нема да ја отстрани таа чаша на страдање, бидејќи токму преку тоа искуство спасението му е понудено на светот.

Кога се соочуваме со тешкотии, охрабрувачки е да имаме пријатели кои нѐ поддржуваат. Во текстот Филипјаните 4,13, Павле зборува за тоа како може да прави сè преку Оној кој му дава моќ. Меѓутоа, многумина го губат од вид следниот стих, Филипјаните 4,14, кој почнува со зборот „туку“ (или„но“). Тој вели: „Туку добро направивте, што зедовте учество во моите неволји.“ Тоа е она по што Исус копнеел во Гетсиманија. Тој дошол трипати за да побара утеха од своите ученици. И трипати ги затекол како спијат. На крајот, ги буди да одат со Него во пресрет на судот. Тој е подготвен, но тие не се.

---

#### Додаток: Утрински стих

**Добро размислете пред да стапите во брак:** Пословици 31,10.