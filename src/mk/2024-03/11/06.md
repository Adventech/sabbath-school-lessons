---
title: Кој си ти?
date: 12/09/2024
---

`Прочитајте Марко 14,60-72. Споредете ја Исусовото реагирање на настаните со онаа на Петар. Какви поуки можеме да извлечеме од овие разлики?`

Текстот Марко 14,53-59 го опишува изведувањето на Исус пред Синедрионот и првиот дел од судењето. Тоа е слика и прилика за фрустрација. Повторно и повторно водачите се обидуваат да добијат потврда за нивните обвинувања против Исусa. Писателот на Евангелието забележува дека сведочењата се лажни и дека сведоците никако не успеваат да се сложат.

Конечно, првосвештеникот станува и директно му се обраќа на Исуса. Исус на почетокот не одговара. Но тогаш првосвештеникот Го заколнува во Бога (види Матеј 26,63) и му постапува директно прашање дали е Тој Месија. Исус искрено и отворено признава дека е, а потоа се повикува на текстот Даниел 7,13.14, којзборува за Синот Човечки, како Оној кој седи од десната страна на Бога и доаѓа на небесните облаци. Ова е премногу за првосвештеникот, кој ја раскинува облеката и повикува Исус да биде осуден, а советот тоа го прави во истиот момент. Тогаш водачите почнуваат да го срамотат Исуса, плукаат по Него, му го покриваат лицето, го тепаат и го повикуваат да пророкува.

Додека Исус е внатре, додека му се суди и додека Тој верно сведочи за Себе, Петар е надвор и лажно се претставува. Тоа е шестата и последна сендвич-сторија во евангелието според Марко, и таму иронијата е особено изразена. Гледаме два паралелна карактера, Исус и Петар, како прават спротивни дела. Исус изнесува верно сведоштво, а Петар лажно. Трипати некој му пристапува на Петар, слуга или некој од посматрачите, и секојпат тој ја негира својата поврзаност со Исуса, и тоа со пцости/погрдни зборови и клетви.

Токму во тој момент, петелот запеал по втор пат, а Петар веднаш ќе се сети на Исусовото пророштво дека истата вечер трипати ќе се откаже од својот Господ. Ова го обесхрабрува и тој почнува да плаче. Во ова гледаме фрапантна иронија – на крајот од судењето на Исуса му ги врзуваат очите, го тепаат и му наредуваат да „пророкува“! Нивна намера била да се подбиваат со Него, бидејќи Тој не можел да види кој Го удрил. Меѓутоа, во истиот момент кога тие го прават тоа, во дворот под нив, Петар се откажува од Исуса, исполнувајќи едно од Исусовите пророштва. И така, Петар, откажувајќи се од Исуса, докажува дека Исус е Месија.

`Кои зборови на надеж би му упатиле на некој што сака да го следи Исуса, сепак не успева во тоа? Кој од нас понекогаш не доживеал неуспех во обидот да го следи она што знаеме дека Исус го сака?`

---

#### Додаток: Утрински стих

**Мајката:** Пословици 31,28.
