---
title: Ни камен на камен
date: 02/09/2024
---

`Прочитајте Марко 13,1-13. Како реагирале учениците на Исусовата изјава за храмот и какво е значењето на одговорот што Тој им го дал?`

Како што веќе забележавме, храмскиот комплекс бил навистина чудесна градба. Јосиф забележува дека царскиот трем на јужната страна на комплексот имал 162 столбови, од кои секој бил толку дебел што биле потребни тројца луѓе со раширени раце да го опфатат (*Antiquities*, 15.11.5 §§413-414). А Исус вели дека сето тоа ќе биде разурнато. Таквото пророштво за таа восхитувачка градба на слушателите им звучело како крај на светот.

„Што можел да мисли Отфрлениот, додека неговото внимание било насочувано кон величественоста на Храмот. Сцената пред него навистина била извонредна, но Тој со тага рекол дека сето тоа го гледа. Зградите навистина се величествени. Вие покажувате на овие Ѕидови како да се потполно неуништиви, но чујте ги моите зборови: Ќе дојде ден кога ’овде нема да остане ни камен на камен‘“ (Елена Г. Вајт, *Копнежот на вековите*, стр. 627 оригинал).

Учениците сега сакале да знаат кога ќе се исполни тоа Исусово пророштво. И така, во стихот Марко 13,4, гледаме мала група од нив – Петар, Јаков, Јован и Андреј – како се распрашуваат за точното време на тие настани. Тие сакаат да знаат кога сето ова ќе се случи и кој ќе биде знакот дека овие настани се близу.

Она што е особено впечатливо во текстот Марко 13,5-13 е тоа што Исус најмногу време посветува не на опишување на падот на Ерусалим, туку на предупредувањето на учениците за тоа што можат да очекуваат во нивната служба за воспоставување на ранохристијанската црква. Но ни тоа не звучи дека ќе биде лесно.

Тие, всушност, ќе бидат прогонувани, изведувани пред судови, а некои ќе бидат и убиени. Но и покрај сето тоа, забележува Исус, сè уште нема да биде крајот. Тие не треба да бидат измамени од тие бурни настани. Освен тоа, Светиот Дух ќе им дава зборови кои треба ги изговараат во вистинско време, дури и кога семејството и пријателите ќе ги напуштат.

Главната поука што можеме да ја извлечеме од тие воведни зборови на Исусовото пророштво е дека Божјиот народ не треба да се плаши од нереди и искушенија. Тие треба да бидат будни, бидејќи Божјиот Дух ќе ги води низ неволјите.

`Какво било вашето искуство со неволјите што ве снашле затоа што сте го следеле Исуса? Ако не сте имале никакви неволји, можеби би требало да се запрашате дали навистина го следите?`

---

#### Додаток: Утрински стих

**Мало Небо на Земјата:** Тит 2,12.
