---
title: Голема неволја
date: 04/09/2024
---

`Прочитајте го текстот Марко 13,19. На што се однесува тој текст?`

Стихот Марко 13,4, кој зборува за „мерзоста на запустувањето“, е клучна точка околу која се врти целата глава (видете го проучувањето од вторникот). И стихот Марко 13,19 означува преодна точка. Се однесува на голема неволја каква што немало од создавањето на светот. Тоа претскажува поголемо и посеопфатно прогонство од она што се случило при падот на Ерусалим. Во стихот Марко 13,19 се преминува на идно време, кое упатува на настани уште подалечни од Исусовото време.

И токму како што стихот Марко 13,14 е поврзан со пророштвото од 9. глава од Книгата на пророкот Даниел, големото прогонство опишано овде во текстот Марко 13,19-23 упатува на пророштвата од 7. и 8. глава во истата книга, кои говорат за тоа како силата на малиот рог го прогонува Божјиот народ „за едно време и за две времиња и за половина време“ (Даниел 7,25). Тоа пророчко време од 1.260 дена одговара на периодот од 1.260 буквални години (4. Мојсеева 14,34; Езекиел 4,6). Тоа време се протега од 538 до 1798 г. од новата ера. Во 1798 година Наполеон го испратил својот генерал да го зароби папата. Во текот на тој период од 1.260 години, силата на малиот рогот ги прогонувала и убивала оние што не се согласувале со нејзиниот систем на црковна власт.

`Прочитајте го текстот Марко 13,20-23. Каква надеж му упатува Бог на својот народ во врска со траењето на тоа прогонство и кое предупредување им го дава за времето откако тоа ќе заврши?`

Стихот Марко 13,20 зборува за тоа дека прогонството ќе биде скратено заради Божјиот народ. Историски гледано, огновите на прогонството малку стивнале по подемот на протестантската реформација, со што е скратено времето на неволји. Како што се намалувала моќта на малиот рог, сè повеќе луѓе се приклучувале на реформите. Меѓутоа, малиот рог повторно ќе се издигне на власт, како што најавува пророштвото од Откровение 13 глава.

Во Марко 13,21-23, Исус предупредува на уште една друга закана – лажни пророци и лажни Христоси, кои ќе се појават пред Неговото враќање. Исус ги предупредува своите следбеници да се чуваат од нив.

`Во времето кога Исус предупредувал против тие лажни Христови, Неговото движење едвај било во својот зачеток, но сепак Тој можел да изнесе такво неверојатно предвидување, кое се остварило (дури и денес има луѓе кои тврдат за себе дека се Исус). Зошто тоа пророштво треба да ја зајакне нашата доверба во Божјата реч?`

---

#### Додаток: Утрински стих

**Вистинска радост:** Псалми 16,11.
