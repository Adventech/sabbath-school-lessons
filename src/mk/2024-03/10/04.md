---
title: Мерзоста на запустението
date: 03/09/2024
---

`Прочитајте Марко 13,14-18. Какво навестување дава Исус за тоа на што може да се однесува изразот „мерзоста на запустението“ [мерзост – нешто одвратно, што предизвикува пустошење; заб. на прeв.]?`

Во стихот Марко 13,14 Исус доаѓа до централната точка во врска со падот на Ерусалим. Тој ја спомнува „мерзоста на запустението“. Господ вели дека читателот би требало тоа да го разбере. Со овие зборови, Исус ги упатува учениците кон Книгата на пророкот Даниел. Сличен израз се појавува во стиховите Даниел 9,27, Даниел 11,31 и Даниел 12,11, со паралела во стихот Даниел 8,13.

`Прочитајте го текстот Даниел 9,26.27. Кој е „Помазаникот“, а кој „кнезот“ што ќе дојде?`

Зборот „помазаник“ од стихот Даниел 9,26 на еврејски е *m̄šiaḥ* (машиах), односно *Месија*. Врз основа на внимателно проучување на текстот Даниел 9,24-27, станува јасно дека изразот „помазаник“ се однесува на доаѓањето на Исуса Христа.

Но кој е тој „кнез“ што ќе дојде и ќе донесе пустошење на градот Ерусалим? Градот бил разорен од римскиот генерал Тит. Според тоа, логично е дека тој е водачот што ќе дојде, за кој се зборува во текстот Даниел 9,26.27. Тие две личности се поврзани затоа што начинот на кој се постапувало кон Месија довел до пропаст на градот.

Но каква е таа „мерзост на запустението“ за којашто зборува Исус повикувајќи се на Даниел? За жал, многу изучувачи на Библијата сметаат дека тоа пустошење се однесува на сквернавењето на храмот од страна на Антиох Епифан во текот на вториот век пр.н.е. Меѓутоа, тоа не се вклопува. Исус ја опишува таа „мерзост на запустението“ како нешто што се случило по Неговото време, па затоа тешко може да се однесува на нешто што се случило два века пред Христовата земна служба.

Всушност, тоа пустошење веројатно се однесува на поставувањето римски пагански знамиња во Израел за време на опсадата на Ерусалим кон крајот на 60-тите години од нашата ера. Ова било знак за христијаните да побегнат, а тие тоа и го направиле.

`Токму како што предвидел Исус, Ерусалим паднал. Како можеме да научиме да Му веруваме Нему и на Библијата во сите нејзини предвидувања?`

---

#### Додаток: Утрински стих

**Семејниот круг:** 1. Мојсеева 2,24.
