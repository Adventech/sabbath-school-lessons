---
title: Доаѓањето на Синот Човечки
date: 05/09/2024
---

`Прочитајте Марко 13,24-32. Кој голем настан е опишан тука?`

Тоа не е ништо друго освен враќањето на Исуса Христа во слава, на кое му претходат знаци на сонцето, месечината и ѕвездите. Новиот завет е полн со пророштва кои укажуваат на тој чудесен настан. Апостол Павле детално го опишува тоа во текстот 1. Солунјани 4,13-18, каде што зборува за тоа како оние што заспале во Христа ќе бидат вратени во живот и како ќе ги стигнат живите свети, за да се сретнат заедно со Христа во воздухот. Во 1. Коринтјани 15, апостолот детално зборува за реалноста на воскресението на мртвите што ќе се случи при Христовото враќање.

Петар исто така го опишува тој голем ден во текстот 2. Петрово 3,3-13, објаснувајќи дека Господ не доцни со исполнувањето на своите ветувања, туку Тој сака сите луѓе да се покајат. А во книгата Откровение има поживописни прикази на Христовото враќање (види: Откровение 1,7; Откровение 6,12-17; Откровение 14,14-20 и Откровение 19,11-21). Новиот завет доследно учи за Христовото враќање како лично, буквално, видливо и чујно. Кога ќе дојде, сите ќе Го видат.

Тогаш што мисли Исус под изразот „ова поколение“, „за оној ден“ и „за оној час“? Тие зборови ги мачат многу луѓе, бидејќи поколението на оние на кои им зборувал Исус, очигледно, одамна не е меѓу живите.

Предложени се повеќе решенија за толкување на тој пасус. Некои тврдат дека изразот „поколение“ може да се однесува на одреден народ, во овој случај, на Евреите. Што би значело дека еврејскиот народ нема да изумре пред Христовото враќање. Според друго решение, тоа значи дека генерацијата луѓе кои ќе го видат исполнувањето на сите тие знаци, нема да изумре пред Христовото враќање.

Меѓутоа, поедноставно решение е да се забележи дека во стихот Марко 13,30 Исус го користи зборот „ова“, како во изразот „ова поколение“, и дека во стихот Марко 13,32 го користи зборот „оној“, како во изразот „за оној ден и час“. Во 13. глава од Евангелието според Марко, зборот „ова“ (*houtos, hautē, touto*) се јавува почесто во стиховите Марко 13,1-13 , кои упатуваат на уништувањето на Ерусалим. А зборот „ова“ го карактеризира последниот дел од таа глава.

Според тоа, изразот „ова поколение“ веројатно се однесува на генерацијата од првиот век, која го видела разорувањето на Ерусалим, како што опишува стихот Марко 13,30. Меѓутоа, Марко 13,32 зборува за второто Христово доаѓање, кое сè уште е во иднина и временски е мошне оддалечено од првиот век. Во согласност со ова, во текстот Марко 13,32 се употребува зборот „оној или тој“, бидејќи се зборува за настани кои се временски пооддалечени од првиот век.

---

#### Додаток: Утрински стих

**Улогата на христијанскиот дом:** 1. Солунјани 2,12.
