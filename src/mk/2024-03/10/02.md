---
title: Двете ситни парички како прилог
date: 01/09/2024
---

`Прочитајте го текстот Марко 12,41-44. Колку дала таа вдовица и што имал Исус да каже во врска со тоа?`

Ерусалимскиот храм бил неверојатно убава градба. Храмската гора доминирала над градот, а масивните камени блокови користени во изградбата на храмот остануваат вистинско чудо до ден-денес, бидејќи некои од нив тежат и повеќе стотици тони. Обновата и проширувањето на храмот и на храмската гора започнале во времето на Ирод Велики, околу 20 година од нашата ера, но неговата изградба и украсување траеле сѐ до 60-тите години.

Многу луѓе носеле големи приноси, кои ги ставиле во 13 ковчези поставени во дворот за жени во близина на храмот. И токму тука седел Исус кога видел како една вдовица се приближува и става две лепти. Тоа би одговарало на сооднос 1/32 во однос на денарот, вообичаената дневница на физичките работници. Затоа прилогот на жената бил прилично мал.

Меѓутоа, Исус бил импресиониран од нејзиниот прилог. Многу богати поединци ставале големи суми, но Тој не ги коментирал даровите што тие ги оставале. Сепак, прилогот на вдовицата ја поттикнал Неговата пофалба. Тој изјавува дека таа дала повеќе од сите други. Како е можно? Исус забележува дека другите давале од своето изобилство, а таа од својата сиромаштија. На нив им останало уште многу, а таа дала сѐ што имала за живот. Овој факт го направил нејзиниот дар дури и претерано голем, иако неговата парична вредност била мала.

Оваа сторија содржи длабока поука за управувањето со ресурсите. Давањето за Божјото дело не зависи од постапките на водачите за да биде оправдано. Верското раководство на храмот било корумпирано, но Исус не го поддржувал задржувањето на прилозите поради тоа. Ако некогаш постоеле корумпирани верски водачи (разни Кајафи, Ани), водачите од тоа време биле меѓу најлошите. А Исус го знаел тоа.

Вистина е дека водачите имаат света одговорност да ги користат средствата во согласност со Божјата волја, но дури и ако не го прават тоа, луѓето кои приложуваат за Божјото дело ќе бидат благословени во тоа, како што била и оваа жена.

Задржувањето на десетокот и прилозите, од друга страна, кога водачите ќе направат нешто несоодветно, би значело дека нашето дарување е поврзано со нивните постапки, а не со благодарноста кон Бога. Колку и да сме во искушение да постапиме така, тоа сепак е погрешно.

`Што треба да нè научи таа сторија за тоа колку е важно да бидеме верни во она што го даваме за Божјото дело?`

---

#### Додаток: Утрински стих

**Зачетоците на домот:** 1. Мојсеева 2,15.