---
title: Продолжување на Саботната служба
date: 09/07/2024
---

`Прочитајте го текстот Марко 1,29-34. Како Исус му помогнал на семејството на Петар и кои духовни поуки можеме да ги извлечеме од тој извештај?` 

По извонредната служба во синагогата, Исус се повлекува со својата мала група ученици (Петар, Андреј, Јаков и Јован) во домот на Петар, очигледно со намера остатокот од саботниот ден да го поминат во дружење и заеднички ручек. 

Но забележете ја грижата што се надвила над таа сцена – бабата на Петар се разболела и добила треска, што во тоа време значело дека можеби ќе закрепне, а можеби и ќе умре. Но Исус, откако бил известен за таа болест, ја фатил за рака бабата на Петар и ја подигнал. А потоа таа веднаш почнува да им служи. Колку моќен пример за начелото дека оние што Исус ќе ги исцели и спаси треба, за возврат, да им служат на другите! 

Во Евангелието според Марко често се случува Исус да исцели болни луѓе така што ги допира (видете Марко 1,41; Марко 5,41), а сепак, во други случаи, допирот не се споменува (видете Марко 2,1-12; Марко 3,1-6; Марко 5,7-13).

Но Исусовата служба тој ден сè уште не била завршена. По зајдисонце многумина дошле во домот на Петар очекувајќи исцелување, несомнено поттикнати од она што го виделе или го слушнале во синагогата тој ден. Фактот што писателот на ова Евангелие не нагласува дека луѓето дошле подоцна затоа што чекале да заврши саботата, укажува на тоа дека тој очекувал од своите читатели да знаат што претставува саботата. Оваа карактеристика на евангелието според Марко е во согласност со претпоставката дека неговите читатели ја почитувале саботата. 

Марко вели дека целиот град се собрал кај портата таа вечер (Марко 1,33). На Исуса му требало доста време за да им помогне на сите тие луѓе. 

„Постојано доаѓале и си заминувале, зашто никој не знаел дали утрешниот ден ќе го затече Исцелителот меѓу нив. Никогаш порано Капернаум не бил сведок на таков ден. Воздухот бил исполнет со гласови на победа и со извици на ослободување. Спасителот бил радосен во радоста што ја разбудил. Додека бил сведок на страдањата на тие што доаѓале кај него, неговото срце било поттикнато со сочувство и се радувал што можел со својата сила да им го поврати здравјето и среќата. 

Исус не престанал да работи сè додека и последниот страдалник не бил излекуван. Ноќта веќе поодминала кога мноштвото се повлекло и мир се спуштил врз домот на Симона. Долгиот возбудлив ден поминал и Исус побарал мир. Меѓутоа, додека градот уште бил во сон, Спасителот ‘изутрината мошне рано стана и излезе, и отиде на осамено место и таму се молеше на Бога’“ (Елена Г. Вајт, *Копнежот на вековите*, стр. 259 ориг.).

---

#### Додаток: Утрински стих

**Бог зборува:** Псалми 46,10.
