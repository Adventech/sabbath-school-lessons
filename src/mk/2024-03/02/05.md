---
title: Тајната на Исусовата служба
date: 10/07/2024
---

`Прочитајте го текстот Марко 1,35-39. Кои важни поуки можат да се извлечат од она што го направил Исус овде?` 

Исус станал пред зори и отишол на тивко, осамено место да се моли. Стихот Марко 1,35 ја нагласува молитвата како фокус на Исусовото дејствување. Сите други глаголи во таа реченица се во свршен вид – Тој „стана“, „излезе“ и „отиде“ (во грчкиот јазик сите се во аорист, што укажува на довршеност на дејството). Меѓутоа, глаголот „се молеше“ е во несвршена форма, што се користи за означување, особено во овој случај, процес што трае. *Тој се молел и продолжувал да се моли.* Текстот исто така нагласува колку било рано кога Исус излегол надвор, што укажува дека неговото време за молитва насамо траело доста долго. 

Во сите евангелија го среќаваме Исуса како човек од молитва (видете Матеј 14,23; Марко 6,46; Јован 17). Тоа, очигледно, била една од клучните тајни, кога станува збор за силата што се пројавувала за време на Неговата служба. 

`Прочитајте го текстот Лука 6,12. Што нè учи ова за молитвениот живот на Исус?` 

Многу христијани одвојуваат за себе посебно време за молитва. Тоа е добар и правилен обичај, но и тој може да се претвори и во рутина, во нешто што се прави без многу размислување. Еден начин да се разбие воспоставениот образец е повремено да се менува времето за молитва или да се молиме малку подолго од вообичаеното. Поентата не е да се ограничиме себеси на некаква формула која никогаш не се менува. 

Петар и неговите пријатели не му се придружиле на Исуса на Неговото место за молитва. Сепак, тие веројатно знаеле за тоа место, бидејќи на крајот таму и го нашле. Нивната забелешка дека сите го бараат Исуса, подразбирало дека Тој требал да продолжи со возбудливото искуство од претходниот ден, со уште повеќе исцелувања и поучувања. Но, за чудо, Исус не се согласува со тоа и им го свртува вниманието кон пошироко поле на служба во други области: „И им одговори: ‘Да одиме: во соседните села, да проповедам и таму, зашто затоа и излегов’“ (Марко 1,38). 

`Ако сам Исус имал потреба да поминува толку многу време во молитва, што можеме да кажеме за нас? Колку време ние треба да поминуваме во молитва? Што ни кажува Исусовиот пример за тоа?`

---

#### Додаток: Утрински стих

**Помогнете си едни на други да растете:** Римјаните 12,10.
