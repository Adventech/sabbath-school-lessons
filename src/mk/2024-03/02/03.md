---
title: Незаборавно Богослужение 
date: 08/07/2024
---

`Прочитајте го текстот Марко 1,21-28. Кој незаборавен настан се одиграл во синагогата во Капернаум, и кои духовни вистини можеме да ги преземеме од тој извештај?` 

Повеќето христијани имале неколку незаборавни моменти во нивното христијанско одење: одлука да го следат Христа, денот на нивното крштaвање, некоја моќна проповед за време на која длабоко го почувствувале Божјото присуство. Некои од тие моменти не се само незаборавни, туку имаат и моќ да ни го променат животот. 

И ова искуство во Капернаум таа сабота, опишано во текстот на Марко 1, можело да биде такво за некои луѓе. „Зашто ги учеше како Оној, Кој има власт, а не како книжниците“ (Марко 1,22). Додека Исус поучувал, еден опседнат човек, несомнено под влијание на силата на Неговите зборови, извика: „Ах! Што имаме ние со Тебе, Исусе Назарејче? Дали дојде да нè погубиш? Знам Кој си Ти: Божји Светец!“ (Марко 1,24), и Исус го истерал демонот од него. 

`Размислете за импликациите на тие зборови што ги изговорил демонот.` 

Прво, демонот го препознава Исуса како Оној кој е „Божји светец“. Тој признава дека Исус е Божјиот свет пратеник, спротивно на нечистата, несвета сатанска војска. Човек, во контекст на богослужението, би очекувал да го види само она што е свето, а не нешто несвето и нечисто. Оттука, во оваа сторија можеме да забележиме остра спротивност меѓу силите на доброто и силите на злото. Тука можеме да ја видиме реалноста на големата борба. Луѓето сè уште не знаеле кој е Исус, но демонот несомнено знаел и јавно го признал тоа. 

Потоа, разбирливо е зошто му заповедал на демонот да излезе од човекот, но зошто заповедта: „Молкни“? Почнувајќи од овде, во Евангелието според Марко се јавува еден интересен мотив – Исусовиот повик на молчење во поглед на тоа кој е Тој. Научниците ова го нарекуваат „месијанска тајна“. 

Тој Исусов повик на молчење има смисла, со оглед на политичкиот призвук на месијанските очекувања во Негово време. Ризично било да се биде Месија. Сепак, тие повици за молчење биле помешани со непогрешливи откритија за тоа кој е Исус. Но она што станало особено јасно со текот на времето бил фактот дека Исусовиот идентитетот не може да се скрие, и вистината за тоа кој е Тој станала средиште на евангелската порака. На народот му било потребно не само да дознае кој е Исус, туку и да се определи како да реагира на Неговото доаѓање и да сфати какво значење има тоа за нив. 

`Додека настојуваме да им сведочиме на другите, во кои ситуации би било мудро да не им кажеме баш сѐ што веруваме во поглед на „сегашната вистина“?`

---

#### Додаток: Утрински стих

**Најголемата потреба на светот:** Псалми 24,3.4.
