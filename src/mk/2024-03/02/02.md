---
title: „Врвете по Мене“
date: 07/07/2024
---

`Прочитајте го текстот Марко 1,16-20. Кои биле луѓето што Исус ги повикал да бидат Негови ученици, и каков бил нивниот одговор?` 

Текстот Марко 1 не бележи многу зборови на Исус. Меѓутоа, во стихот Марко 1,17 ги читаме Неговите зборови упатени до двајца рибари, Симон, кој подоцна ќе се вика „Петар“, и до неговиот брат Андреј. Тие двајца стоеле крај брегот на Галилејското Море и фрлале мрежи. 

Не се спомнува никаков чамец ниту друга рибарска опрема, што сугерира дека тие двајца не биле баш во најдобра материјална положба. Во текстот Марко 1,19.20 гледаме дека Јаков и Јован се наоѓаат во чамец со нивниот татко и со слугите, што сугерира дека тие подобро стоеле финансиски од Петар и Андреј. Меѓутоа, Лука укажува дека Петар сепак имал чамец и дека Јаков и Јован, всушност, биле партнери на Петар и Андреј (видете Лука 5,1-11). Можно е во Евангелието според Марко да е нагласен контрастот меѓу овие два пара браќа, за да се илустрира тоа дека Исус ги повикувал да бидат ученици и оние со помалку и оние со повеќе ресурси. 

Исусовиот повик до тие луѓе бил едноставен, директен и пророчки. Тој ги повикува да Го следат, односно да станат Негови ученици и спомнува дека, ако одговорат на Неговиот повик, Тој ќе ги направи ловци на луѓе. 

`Размислете зошто тие луѓе веднаш (Марко 1,16-20) оставиле сè и тргнале по Исуса.` 

Евангелието според Јован дополнително ја комплетира таа слика (видете Јован 1,29-42). Очигледно, тие браќа биле следбеници на Јован Крстител и ја слушнале објавата дека Исус е „Jагнето Божјо кое ги зеде гревовите на светот“ (Јован 1,29). Тие го запознале Исуса и поминале извесно време со Него покрај реката Јордан. Според тоа, нивното прифаќање на Исусовиот повик за служба не било некаква лекомисленост ниту авантуризам. Тие добро промислиле околу тоа. 

Но, зошто Марко не наведува повеќе детали за тоа? Веројатно за да ja нагласи Исусовата моќ. Тој повикува, рибарите спремно ќе се оѕвијат, и нивниот живот, како ни самиот овој свет, никогаш повеќе нема да бидат исти. 

`Од што сте повикани да се откажете за да го следите Исуса? (Размислете за импликациите на својот одговор, особено ако не можете да се сетите на ништо.)`

---

#### Додаток: Утрински стих

**Повереници на Божјите благодети:** Римјаните 12,6.
