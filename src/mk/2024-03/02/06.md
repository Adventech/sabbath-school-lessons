---
title: Умеете ли да чувате тајна?
date: 11/07/2024
---

`Прочитајте го текстот Марко 1,40-45. Што нè учи ова во врска со Исуса и Неговиот однос спрема луѓето на маргините на општеството?` 

Лепрата или губата опишана во овој пасус, како и во целиот Стар завет, не се однесува само на она што денес е познато како Хансенова болест (лепра во вистинска смисла на зборот). Тој библиски израз би бил подобро преведен како „страшна кожна болест“, а можел да се однесува и на други кожни болести. Хансеновата болес стигнала до древниот Блиски Исток околу третиот век од нашата ера (видете: Дејвид П. Рајт и Ричард Н. Џонс, „Лепра“, *The Anchor Bible Dictionary*, том 4 (Њу Јорк: Doubleday, 1992), стр. 277-282). Според тоа, лепрозниот споменат во овој пасус навистина можел да има Хансенова болест, иако не знаеме со сигурност од што страдал, туку само дека се работи за нешто лошо. 

Меѓутоа, овој лепрозен ја положил својата вера во Исуса и Неговата моќ да го очисти. Според текстот 3. Мојсеева 13, тој бил ритуално нечист и морал да избегнува контакт со другите (видете 3. Мојсеева 13,45.46). 

Исус, од своја страна, се сожалил на тој човек и го допрел. „И му се смили, ја протегна раката и го допре и му рече: „Сакам! Биди чист!” (Марко 1,41). Оваа постапка требало да го направи Исуса нечист до вечерта, кога се очекувало да се искапе за да биде повторно ритуално чист (споредете со 3. Мојсеева 13-15). Но, Марко јасно тврди дека Исусовиот допир го очистил болниот од неговата лепра. Според тоа, Исус не станал нечист кога го допрел. 

Исус потоа го испраќа тој човек кај свештеникот, упатувајќи го да ја принесе жртвата што ја пропишал Мојсеј за такви случаи во текстот 3. Мојсеева 14. Низ целото Евангелие според Марко, Исус се поставува како бранител и застапник на она за што учел Мојсеј (видете Марко 7,10; Марко 10,3.4; Марко 12,26.29-31). Таквиот став е во остра спротивност со ставот на верските водачи, кои во 7та, 10та и 12та глава од евангелието според Марко ја извртуваат првобитната смисла на учењата дадени преку Мојсеј. Тие детали ја објаснуваат Исусовата заповед во Марко 1,44, со која тој се обидува да го замолчи овој човек. Неговото кажување за тоа како Исус го излекувал, можело да предизвика пребрза одлука на свештениците кои имале предрасуди кон Исуса. 

Меѓутоа, очистениот лепрозен очигледно не го разбрал тоа и не ја послушал Исусовата заповед, туку ја раширил веста надалеку, па затоа Исус не можел отворено да влезе во градовите за да ја извршува својата служба. 

`Зошто мораме да се грижиме да не правиме ништо што би можело да го попречи ширењето на евангелието, колку и да се добри нашите намери?`

---

#### Додаток: Утрински стих

**Бирајте мудро:** Матеј 16,26.
