---
title: За натамошно проучување
date: 27/09/2024
---

Во книгата *Копнежот на вековите* од Елена Г. Вајт прочитајте ги поглавјата со наслов „Господ стана“, стр. 779-787 оригинал и „Одете и сите народи сторете ги мои ученици“, стр. 818-828 оригинал.

„Христос за верниците е воскресение и живот. Во нашиот Спасител е обновен животот што е загубен поради гревот; Тој во себе има живот да го оживее оној кого што сака. Нему му е дадено правото да дарува бесмртност. Животот што го положил во човечка природа, Тој повторно го зема и му го дава на човечкиот род. ’Јас дојдов‘, рекол Тој, ’да имаат живот, и да го имаат во изобилство.‘ ’А оној што ќе пие од водата што ќе му ја дадам јас, нема никогаш да ожедни. Уште повеќе, водата што ќе му ја дадам јас во него ќе стане извор на онаа вода што тече во живот вечен‘. ’Кој го јаде телото мое и ја пие крвта моја, има живот вечен, и јас ќе го воскреснам во последниот ден‘ (Јован 10,10; Јован 4,14; Јован 6,54).

За верникот смртта не значи многу. Христос за неа зборува како да има мала важност. ’Оној што ќе ја одржи мојата реч, нема никогаш да види смрт‘, ’нема никогаш да вкуси смрт.‘ За христијанинот смртта е само сон, миг на тишина и темнина. Животот е скриен со Христа во Бога и 'кога ќе се појави Христос, вашиот живот, тогаш и вие ќе се појавите со него облечени во слава' (Јован 8,51.52; Колосјани 3,4)“ (Елена Г. Вајт, *Копнежот на вековите*, стр. 786, 787 оригинал).

Дури и историчарите атеисти, оние кои не можат да ја прифатат реалноста на воскресението, признаваат не само дека Исус бил убиен, туку и дека по Неговата смрт многумина тврделе дека го виделе воскреснатиот Христос и како резултат на тоа го поставиле јадрото на она што ќе стане христијанска црква. Некои, во обид да ги објаснат овие тврдења, велат дека Исус имал брат близнак или дека раните ученици халуцинирале мислејќи дека го виделе Исуса. Други велат дека Исус всушност не умрел, туку дека само се онесвестил a подоцна оживеал. Има и такви кои тврдат дека дошле вонземјани и го зеле Неговото тело. За подетална дискусија за таквите аргументи и за нивната неоснованост, видете: Clifford Goldstein, Risen: *Finding Hope in the Empty Tomb* (Pacific Press, 2021).

**Прашања за разговор**

`1. Зошто учениците би лажеле за Исусовото воскресение? Врз основа на сè што знаеме, тие не наишле на ништо друго освен на омраза, отуѓување и прогонство поради нивната вера. Што би можеле да добијат со измислување на една таква приказна?`

`2. Кој доказ за Исусовото воскресение е најубедлив за вас? Споделете ги вашите размислувања во класата.`

`3. Размислувајте повеќе за големата надеж што ни ја нуди Исусовото воскресение. Прочитајте го целиот текст од 1. Коринтјани 15 глава. Колкаво значење му придава Павле на Исусовото воскресение?`

---

#### Додаток: Утрински стих

**Повикот е упатен до членовите на семејството кои сè уште не го прифатиле спасението:** 2. Коринтјани 5,20.