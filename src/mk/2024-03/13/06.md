---
title: Одете по целиот свет
date: 26/09/2024
---

`Прочитајте Марко 16,14-20. Што им рекол Исус на своите ученици кога се појавил пред нив, и што значат тие зборови за нас денес?`

Првите зборови што Исус им ги упатува на своите ученици се запишани само во индиректен говор во Марко 16,14. Тој ги прекорува за нивното неверување и тврдоста на срцето. Според тоа, ова прашање за неверувањето не е само денешен проблем. Како што веќе видовме, дури и првите Исусови ученици бореле со неверувањето (Матеј 28,17; Јован 20,24-29), и тие биле со Исуса во тело и секогаш одново гледале чуда.

Но Тој, служејќи се со различни докази, им ја покажал реалноста на Неговото воскресение. Тогаш нивното сведочење,здружено со доказите накратко изнесени во проучувањето од понеделникот, формирале цврст темел на верата.

Тогаш Исус ги испраќа своите ученици да го однесат евангелието на светот. Неговиот налог е експанзивен. Тие треба да одат по целиот свет и да го објавуваат Евангелието на секое создание. Потоа им објаснува дека исходот од нивната работа ќе донесе благосостојба на некои, а беда на други – верниците ќе се спасат, а неверниците ќе бидат осудени.

Исус ги опишува и знаците што ќе ја следат работата на Неговите ученици – истерување демони, зборување на нови јазици, заштита од злото и исцелување на болните. Некои погрешно го протолкувале Марко 16,18 како потврда дека христијаните треба да ја покажуваат својата вера со земање отровни змии в раце. Меѓутоа, Исусовите зборови не претставуваат дозвола за такви дрски постапки. Исус тука ја опишува заштитата на поединците кои се вклучени во мисијата, како што е служењето на Павле за другите, а што го гледаме во Дела 28,3-6.

Се разбира, Библијата не тврди дека учениците секогаш ќе бидат заштитени од злото. Понекогаш Бог смета дека е соодветно да направи чудо за да го унапреди делото на евангелието. Но понекогаш христијаните страдаат поради нивното сведочење. Во такви околности, нивното стрпливо поднесување им дава уште еден знак на неверниците за моќта на верата.

И тогаш, откако го завршил своето дело овде, „се вознесе на небо и седна оддесно на Бога“ (Марко 16,19). Исус се вознел за да седне од десната страна на Бога, на позицијата на врховна власт, бидејќи ги победил сите сили на злото.

Забележете го последниот стих. Иако оделе „насекаде“ проповедајќи го Евангелието, тие не оделе сами. „А Господ помагаше и го утврдуваа словото со знаци, кои го придружуваа. Амин!“ (Марко 16,20) Тој бил со нив во тоа време и ветил дека ќе биде и со нас во ова време, додека го продолжуваме делото што тие го започнале.

`„Јас Сум со вас во сите дни до свршетокот на светот“ (Матеј 28,20). Каква утеха би можеле и би требало да ја најдеме во тоа ветување додека и самите настојуваме да го објавуваме Евангелието „насекаде“?`

---

#### Додаток: Утрински стих

**Семејна рекреација:** Проповедник 5,18.