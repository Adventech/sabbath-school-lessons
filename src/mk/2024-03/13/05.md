---
title: Појавување пред Марија и пред другите
date: 25/09/2024
---

`Прочитајте го текстот Марко 16,9-20. Што додаваат овие стихови на сторијата за воскресението?`

Речиси целиот текст Марко 16,9-20 има паралели во други пасуси од Новиот завет – Марија Магдалена го гледа Исуса кај гробот (Матеј 28,1.9-10;Јован 20,11-18; споредете со Лука 8,2); двајца луѓе Го гледаат во селото (Лука 24,13-35); единаесеттемина го добиваат Големиот налог (Матеј 28,16-20; Лука 24,36-49; Јован 20,19-23).

Првата личност што го видела Исуса жив била Марија Магдалена (Јован 20,11-18). Го виделе и други жени (Матеј 28,8-10). Фактот дека први личности кои го виделе воскреснатиот Господ биле жени, е мошне значаен. Со оглед на тоа дека жените во античкиот свет немале висок статус како сведоци, кога настанот би бил измислен, многу поверојатно е дека некои мажи би биле наведени како први сведоци. Но не биле во прашање некои мажи, ниту некој од Дванаесеттемина, туку една жена. Таа оди да им ја соопшти радосната вест на учениците, но тие, што не е никакво чудо, не веруваат во нејзиното сведоштво, пред сѐ затоа што звучело нереално, но за жал, и затоа што го изнела жена.

Бранителите на настанот за Исусовото воскресението го користеле овој факт – тоа што жени биле први што го виделе воскреснатиот Исус – како моќен доказ во прилог на вистинитоста на таа сторија.

`Што се случува во Марко 16,14 што не би имало смисла кога таа сторија би била измислена?`

Се разбира, ако тие ја измислиле таа сторија,зошто би се претставиле себеси во толку лоша светлина? Исус морал да ги прекори поради „закоравеноста на срцето“. Евангелските извештаи, од моментот на Исусовото апсење па сѐ до Неговото појавување по воскресението, ги опишуваат Неговите следбеници во мошне негативно светло – како оние кои побегнале, се откажале од него, кои не верувале итн. Тоа не би имало смисла кога оваа сторија би била измислена.

Напротив, нивното подоцнежно смело и непоколебливо објавување на воскреснатиот Христос и надежта што тоа им ја нуди на сите, е моќен доказ во прилог на вистинитоста на нивните тврдења.

`Како да се заштитиме од запаѓање во духовната стапица на сомневањето и неверувањето? Зошто мора секој ден да се поврзуваме со воскреснатиот Христос?`

---

#### Додаток: Утрински стих

**Семејно богослужение:** Филипјаните 4,6.