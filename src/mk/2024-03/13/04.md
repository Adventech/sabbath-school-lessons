---
title: Жените кај гробот
date: 24/09/2024
---

„Жените што стоеле крај Христовиот крст будно бдееле и чекале да помине саботата. Првиот ден во седмицата, мошне рано, се упатиле кон гробот, носејќи драгоцени мириси за да извршат помазание на телото на Спасителот. Не помислувале на неговото воскресение од мртвите. Сонцето на нивното надевање зашло и во нивните срца се настанила ноќ. Додека оделе патем си прикажувале за Христовите дела на милосрдие и за неговите утешни зборови. Меѓутоа, не се сетиле за неговите зборови: „Но пак ќе ве видам“ (Јован 16,22)“ (Елена Г. Вајт, *Копнежот на вековите*, стр. 788 оригинал).

`Прочитајте го текстот Марко 16,1-8. Што се случило и како реагирале жените на почетокот?`

Уште на почетокот на Марковото Евангелие, читателот знае дека Исус е Месија. Но во самиот текст, првата личност што го признава како Месија, без да биде опседнат од демони, е Петар во стихот Марко 8,29. Па дури и до тоа признание не дошло пред да стигнеме до половина од книгата!

Низ целото Евангелието според Марко Исус бара од луѓето да молчат за тоа кој е Тој, или за исцелувањето што им го донел. Во стихот Марко 1,44, Тој му кажува на лепрозниот да не кажува никому за неговото исцелување. Во Марко 5,43, тој ги предупредува Јаир и неговата жена да не кажуваат никому за воскресението на нивната ќерка. Во стихот Марко 7,36, тој предупредува група луѓе да не им кажуваат на другите за тоа како исцелил глувонем човек. А тогаш им заповеда на своите ученици да не му кажуваат на народот дека Тој е Месија (Марко 8,30; видете и Марко 9,9). Несомнено, главната причина зошто Исус побарал од нив да молчат е да си обезбеди доволно време за да ја заврши својата мисија во согласност со временските пророштва од текстот Даниел 9,24-27.

И сега, во оваа сцена, дури и откако им било кажано дека Исус воскреснал, овие жени, преплашени и зачудени, побегнале оттаму и, барем во првите мигови, ни тие не зборувале за она што се случило.

Меѓутоа, тој молк не траел долго. Како што доаѓаме до крајот на Марковото Евангелие, што читаме наместо тоа? „А тие излегоа и проповедаа насекаде; а Господ помагаше и го утврдуваа словото со знаци, кои го придружуваа“ (Марко 16,20).

Според тоа, мотивот за молчење за Исусa, за тоа кој е Тој и што направил е прекинат, а книгата завршува со проповедање „насекаде“.

`Зошто ние не треба да молчиме за тоа кој е Исус и што направил Toj? Кому можете денес да му зборувате за Исуса и за планот на спасението?`

---

#### Додаток: Утрински стих

**Префинетост во домот:** Исаија 48,10.