---
title: Каменот е тргнат!
date: 23/09/2024
---

`Прочитајте ги текстовите Марко 16,1-8 и 1. Коринтјани 15,1-8. Што имаат заедничко овие пасуси?`

Извештајот за воскресението се појавува во секое од евангелијата. Писателот на секое од нив го изнесува тој настан од различна перспектива и сите содржат основни концепти кои се појавуваат и во текстот од 1. Коринтјани 15,1-8.

Четири идеи се појавуваат секогаш одново – *умрел, бил погребан, воскреснал и го виделе*. Во Евангелието според Марко, тоа дека тој *умрел* и дека бил *погребан*, е опишано во 15. глава. А тоа дека тој *воскреснал* и дека бил *виден* подоцна е наведено во 16. глава, но со одреден пресврт. Во стихот Марко 16,7 се зборува за состанокот во Галилеја и им се вели: *Таму ќе Го видите* (видете Јован 21).

За некои луѓе е неверојатно тоа што христијаните веруваат во воскреснат Господ. Сепак, доказите во прилог на Неговото воскресение се цврсти и во согласност со здравиот разум.

За почеток, доволно е само да се верува во Бога како Создател (видете 1. Мојсеева 1-2) и идејата за воскресение,за тоа чудо, станува разумна. Бог, кој ја создал вселената и животот на земјата, сигурно имал моќ, ако сакал, да го воскресне Исуса. Божјото постоење не го прави Исусовото воскресение неопходно, туку само разумно.

Потоа, гробот бил дефинитивно празен. Дури и историчарите атеисти го прифаќаат тојфакт.  Да не било така, тврдењето за Неговото воскресение би пропаднало од самиот почеток, бидејќи постоењето на Неговото тело на тоа место би го уништило секој глас за тоа дека Тој воскреснал.

Потоа, објаснувањето дека Неговите ученици го украле телото, нема основа. Учениците сигурно не можеле да поминат покрај римската стража. Па дури и да успеале во тоа, и да го зеле телото, зошто не биле уапсени поради тоа? Одговорот е дека верските водачи знаеле дека учениците не го сториле тоа.

Исто така, голем број луѓе сведочеле дека го виделе воскреснатиот Христос. Многумина од нив, вклучително и учениците, првично не верувале во тоа. A поранешниот лут непријател, Павле, не само што тврди дека го видел воскреснатиот Господ туку дека тоа искуство го променило целокупниот тек на Неговиот живот на многу радикален начин.

И конечно (иако има и многу други причини), како да се објасни подемот на христијанската црква, основана од луѓе кои тврделе дека го виделе воскреснатиот Господ? Зошто овие луѓе би биле спремни да умрат за лага? Нивното доследно сведочење, веднаш по Неговата смрт (Дела 3,15), како и години подоцна (1. Петрово 1,3), претставува моќен доказ во прилог на Неговото воскресение.

`Што би рекле ако некој ве праша: Кои докази ги имате во прилог на Христовото воскресение?`

---

#### Додаток: Утрински стих

**Сочувствителна рака:** Исаија 41,6.