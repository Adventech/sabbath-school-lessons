---
title:  Искуство
date:   27/09/2024
---

#### Црква изградена на отпад

_од Ендру Мек Чесни_

Пурна се соочил со навидум невозможна задача. Тој доброволно се пријавил да основа црква во нерегистриран кварт во голем јужноазиски град и не знаел од каде да почне. Тој се преселил во областа откако доброволно се пријавил да служи како пионер во Глобалната мисија. Но, како би можел да ја сподели својата љубов кон Христос со своите нехристијански соседи?

„Боже, те молам помогни ми“ - се молел тој.

Пурна се молел една недела, но сè уште не знаел од каде да започне. Но, тој знаел една работа. Не можел да ја поднесе смрдеата на отпадот пред неговата куќа. Купишта отпад и барички валкана дождовница се измешале на патот. Едно утро видел дека отпад ги блокирал олуците, а нечиста вода се прелевала на патот. Решил да направи нешто. Земајќи долг бамбусов столб, почнал да го собира отпадот од
олуците.

Соседите го забележале како работи.

„Дали градската власт ве испрати да го исчистите патот?“ - прашал некој.

Пурна одговорил дека не бил ангажиран да го чисти патот туку дека само живее овде. Соседите биле импресионирани. Никој претходно не го чистел патот.

„Вие сте добар човек“ - рекол соседот. „Потребни сте ни овде“.

„Никогаш не си заминувајте одовде“ - рекол друг.

Додека го чистел патот, Пурна станал популарен помеѓу локалното население. Сите го познавале и зборувале за него. Луѓето го канеле во своите домови.

Кога ги запознал соседите, дознал дека еден од нив е парализиран на левата страна. Пурна, кој бил обучен масажер, се понудил да помогне. Човекот се согласил, а Пурна започнал со своите масажи. Секој пат кога ќе се сретнеле, Пурна се молел, а потоа започнувал со масажата. Човекот се опоравил целосно.

Соседите биле зачудени кога го виделе човекот во толку добро здравје.

„Кој те излечи?“ - прашале тие.

„Ох, тоа беше добриот човек што ни го чисти патот!“ - одговорил човекот.

Тогаш соседите навистина сакале да го запознаат Пурна. Почнале да бараат молитви и масажи.

Денес, Пурна го постигна навидум невозможното и основа црква. Единаесет луѓе се крстени, а 20 други ја проучуваат Библијата. „Ве молам, молете се за Бога да ни помогне да Му служиме се повеќе и повеќе“, вели Пурна. „Дури и денес јас го чистам патот. Ако видам отпад заглавен во одводните канали, го чистам“.

*Пурна живее во земја каде што неговата работа не е заштитена од адвентистичката мисија, меѓу население кое често е непријателски настроено кон христијанството.*
