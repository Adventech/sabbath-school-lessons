---
title: Радување на воскресението
date: 22/09/2024
---

`Прочитајте го текстот Марко 15,42-16,6. Што се случува тука и зошто оваа сторија е толку важна за наративот за воскресението?`

Сите писатели на евангелијата се согласуваат дека Исус умрел на денот кој тие го нарекуваат „Ден на подготовка“, односно „ден спроти сабота“ (Матеј 27,62; Марко 15,42; Лука 23,54; Јован 19,14.31.42). Повеќето коментатори сметаат дека тоа се однесува на времето од зајдисонце во четврток до зајдисонце во петок. Исус умрел во петок доцна попладне, а потоа бил набрзина погребан пред заоѓање на сонцето.

Во текот на саботата Господ почивал во гробот, а мирувале и сите Негови ученици. „Во саботата, почиваа, според заповедта“ (Лука 23,56), што всушност би било сосема чудно ако Исус ја намалил, барем во нивните умови, обврската да ја држат четвртата заповед.

Во сабота навечер жените купувале мирисни масла, а во недела наутро отишле на гробот со желба да го довршат вообичаениот процес на погребување. Но, се разбира, Исус не бил таму!

Веќе на почетокот на вториот век, христијаните му придавале одредена важност на фактот дека Исус воскреснал во недела. Тоа станало основа за сфаќање на светоста на неделата. Меѓутоа, дали е тоа она што го учи Новиот завет?

`Прочитајте го текстот Колосјани 2,10-12. Според Новиот завет, што претставува спомен на Исусовото воскресение?`

Ниту еден збор во Библијата не навестува дека неделата станала света како спомен на воскресението. Тој спомен е крштевањето. „И така, преку крштавањето во смртта, погребани сме заедно со Него, – та како што Христос воскресна од мртвите преку славата на Таткото, – така и ние да одиме во нов живот“ (Римјаните 6,4).

Без оглед на лажната теологија во врска со неделното богослужение, како адвентисти мораме подеднакво да се радуваме на Исусовото воскресение во тоа неделно утро. Со својата смрт и воскресение, Исус ја победил смртта, а благодарение на Неговото воскресение, ние ја имаме гаранцијата за сопственото воскресение.

`„Благословен да е Бог, Таткото на нашиот Господ Исус Христос, Кој по Својата голема милост, преку воскресението на Исуса Христа од мртвите, нè роди одново за жива надеж“ (1. Петрово 1,3). Забележете каква сигурност имале Павле и Петар во поглед на Исусовото воскресение. Како можеме да ја имаме таа сигурност?`

---

#### Додаток: Утрински стих

**Мисија во домот:** Матеј 25,35.