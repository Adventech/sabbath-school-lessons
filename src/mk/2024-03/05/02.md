---
title: Смирување на бурата
date: 28/07/2024
---

`Прочитајте Марко 4,35-41. Што се случува во таа сторија, и какви поуки можеме да извлечеме од неа за тоа кој е Исус?`

На почетокот на четврта глава Исус влегува во чамецот за да го поучи мноштвото што се собрала на брегот. Во текстот на Марко 4,10-12, се чини дека Тој излегол од чамецот и разговарал со учениците насамо. А сега, по долгиот ден на поучување, учениците го земаат Исуса во чамецот „како што беше“, со други зборови, многу уморен. Тој веднаш заспива на простирката што се наоѓала на крмата од чамецот. Наскоро на езерото се појавува голема бура и, бидејќи чамецот е во опасност да потоне, учениците го будат Исуса. На драматичен начин, Исус им заповеда на ветрот и на брановите да се смират. Во истиот момент над езерото се спушта голема тишина. Сосема разбирливо, учениците биле преплашени пред оваа пројава на божествената моќ.

`Прочитајте Псалми 104,1-9. Како сликата на Јахве, што ја наоѓаме тука, може да се спореди со Христа кој ја смирува бурата?`

Сторијата од текстот Марко 4,35-41 се вклопува во типичниот библиски образец на „теофанија“ – појавувањето на Бога или на еден од Неговите ангели. Таквите настани имаат пет заеднички карактеристики: (1) пројавување на божествената сила, (2) човечки страв, (3) заповед, „Не бој се“, (4) зборовите на откровението зошто се појавил Бог или ангел, 5) човечкиот одговор на тоа откровение.Четири од тие пет карактеристики се присутни во оваа сторија: смирувањето на бурата претставува пројавување на божествената моќ, а стравот на учениците е типичен човечки страв. Прашањето: „Зошто се плашите толку?“ одговара на заповедта „Не бој се“. Прашањето на учениците: „Кој е овој?“ е човечки одговор. Она што недостасува се зборовите на откровението. И токму тој елемент што недостасува е дел од мотивот на „скривање и откривање“ што се провлекува низ целото Евангелие, и преку кој вистината за Исусa ќе излезе на виделина. Прашањето што го поставуваат учениците: „Kој е Овој, што и ветерот и морето Му се покоруваат?“, едноставно го мами читателот да одговори и со тоа да ги дополни зборовите на откровението што недостасуваат: Тој е Божјиот Син, Господ лично.

`Размислете за Божјата сила. Како можете да научите да се потпирате на таа сила и да се надевате во неа во сите аспекти од вашиот живот?`

---

#### Додаток: Утрински стих

**Лошо влијание:** 2. Коринтјани 6,3.
