---
title: Поинаков Месија
date: 01/08/2024
---

`Прочитајте го текстот Марко 6,34-52. Со каков проблем се соочиле Исус и Неговите ученици, и како истиот бил решен?`

Откако се вратиле од својата мисија, учениците тргнуваат со Исуса кон оддалечена област на источниот брег на Галилејското Море за да се одморат. Меѓутоа, пред нив во таа област пристигнува голема група од 5.000 луѓе. Гледајќи дека се како овци без овчар, Исус ги поучува по цел ден.

Вечерта, учениците Му предлагаат да го распушти народот за да побара нешто за јадење, но Исус им рекол да го нахранат мноштвото. Дијалогот што следи (Марко 6,35-38) покажува дека учениците размислуваат за решението на тој проблем на човечки начин. Меѓутоа, Исус го решава проблемот така што тоа огромно мноштво ќе го нахрани на чудесен начин – само со пет леба и две риби.

Околностите на оваа сторија се совпаѓаат со популарното сфаќање на Месија во времето на Исус. Од Месија се очекувало да го избави Израел од неговите непријатели и да донесе праведност и мир. А присуството на голем број мажи во ненаселено место носело со себе призвук на можен воен бунт (споредете со Јован 6,14.15; Дела 21,38).

Овој впечаток е дополнително нагласен со забелешката дека Исус гледал на овие луѓе како „овци без пастир“, што е делумен цитат од 4. Мојсеева 27,17, каде Мојсеј бара од Бога да постави водач што ќе го наследи. Овие воспоставени изрази во врска со пастирот на Божјиот народ се појавуваат и на други места во Стариот завет, главно како алузија на то дека на Израел му недостасува водач или цар (споредете со: 1. Царевите 22,17; 2. Летописи 18,16; Езекиел 34,5.6).

Меѓутоа, Исус не ги исполнува нивните погрешни очекувања, туку ги испраќа своите ученици на другата страна и го распушта народот. И наместо да почне бунт против Рим, што прави Тој? Тој се повлекува на гората за да се моли – спротивно на сите очекувања на народот.

За разлика од популарното сфаќање на Месија како цар кој го ослободува Израел, Тој доаѓа да ги ослободи луѓето од ропството на гревот. Неговото одење по водата им открива на учениците дека Тој е навистина Господар на природата, но Тој не дошол да владее, туку да го даде својот живот како откуп за мнозина (Марко 10,45).

`Што ни кажува оваа сторија за важноста на правилното разбирање на пророштвата? Ако погрешното разбирање на првото Христово доаѓање многумина одвело во пропаст, колку повеќе штета би можеле да нанесат погрешните сфаќања во врска со Неговото второ доаѓање?`

---

#### Додаток: Утрински стих

**Божји избраници:** Ефесјаните 5,25.
