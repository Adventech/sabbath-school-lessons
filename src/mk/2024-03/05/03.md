---
title: Можете ли да го слушнете шепотот среде викањето?
date: 29/07/2024
---

`Прочитајте Марко 5,1-20. Што можеме да научиме од тој извонреден извештај кога станува збор за големата битка и, повторно, за Исусовата сила?`

Ако претходната ноќ на езерото била незаборавна, доаѓањето во гадаринските краишта следното утро било, во најмала рака, подеднакво импресивно. Минатото на тој опседнат човек е изложено до најпотресни детали. Одвојувајќи се од сите стеги, живеел по гробови и се удирал со камења. „Никој не можеше да го скроти“ (Марко 5,4) – a тогаш го сретнал Исуса.

Човекот побрзал кон Исуса. Во таа пригода не се спомнуваат учениците (најверојатно избегале). Kога се приближил до Исуса, човекот Му се поклонил. Зборот „поклони“ е превод на грчкиот глагол проскинеō, кој вообичаено се користи за „богослужение“. Со голема веројатност, овој човек видел дека Исус е некој што може да му помогне. Но, кога ја отворил устата, демоните извикале од него, обраќајќи му се на Исуса, кој сепак, дури и среде тие демонски врисоци, успеал да го слушне прошепотениот повик за помош на човекот. Кога побарале да бидат ослободени за да влезат во стадото свињи, Исус им дозволил. Tогаш целото стадо, околу две илјади грла, се спуштиле надолу по насипот и се удавиле во водата. Тоа била вистинска финансиска катастрофа за нивните сопственици.

Она што зачудува е тоа што демоните точно знаеле кој е Исус, а биле свесни и за нивната немоќ пред Него, поради што двапати го „молеa“ (Марко 5,10.12) да го направи она што тие го бараат. Очигледно, тие знаеле за Неговата надмоќ над нив.

Оваа сторија има две главни обележја. Прво, таа е полна со она што, според старозаветниот закон, се сметало за сквернавено или церемонијално нечисто. Гробовите и телата на мртвите биле нечисти (4. Мојсеева 19,11.16). Крвавењето го направило човекот нечист (3. Мојсеева 15). Свињите биле нечисти (3. Мојсеева 11,7).

А нејзиното второ обележје, покрај таа литанија за нечистота, е жестокиот судир меѓу силите на доброто и силите на злото, во кој час преoвладува едната час другата страна. Исус ги истерува демоните (два поена за Исусa), a демоните ги убиваат свињите (два поена за сатаната). Жителите од тој крај го молат Исусa да си оди (два поена за сатаната), но Исус го испраќа исцелениот човек како свој сведок (три поени за Исуса). Во извесна смисла, тоа бил човек од кого најмалку можело да се очекува да стане мисионер, но тој очевидно имал да сподели една неверојатна приказна со другите.

`Каква надеж можете да извлечете од таа сторија, кога станува збор за Исусовата моќ да ви помогне во сѐ со што и да се борите?`

---

#### Додаток: Утрински стих

**Опасни теории:** Псалми 86,5.
