### Евагелието според Марко

Уште од почетокот на Евангелието според Марко читателот знае кој е Исус – Месија, Синот Божји (Марко 1,1). Меѓутоа, во оваа сторија се споменува народот на кој му било тешко да разбере кој е Тој и која е Неговата крајна цел – освен оние поединци што биле опседнати од демони. Тие точно знаеле кој е Тој! Демоните Го препознавале и се повлекувале пред Неговите моќни зборови.

Но Исус прилично доследно им заповедал да ја задржат таа информација за себе. Чуму оваа заповед за тајност? Изучувачите на Библијата со векови се борат со ова прашање. Тоа дури добило и свое научно име – месијанска тајна. Зошто едно Евангелие би барало да се молчи за тоа кој е Исус?

Сепак, она што ќе ни стане јасно на ова патување низ Евангелието според Марко, е дека во оваа библиска книга не постои само тајна – туку и чудесно откровение. Ова со право може да се нарече мотив на криење и откривање што се провлекува низ целата оваа книга, иако на крајот сета таинственост неочекувано исчезнува и се заменува со моќното Исусово откровение.

Евангелието според Марко може да се подели на два посебни дела – всушност, на две половини. Текстот од првата, па речиси до крајот на осмата глава се занимава со клучното прашање: *Кој е Исус? Одговорот лежи во Неговите учења и чуда*. Тој секогаш одново го победува злото, им носи надеж на угнетените и убедливо ги изнесува вистините кои проникнуваат до самата срж на човековото постоење. Сево ова јасно му кажува на читателот дека Тој е Месија, Христос, Оној кого еврејскиот народ толку долго го чекал.

Меѓутоа, дури во средината на книгата, некој кој *не бил опседнат од демони*, правилно ќе заклучи кој е Тој, со што одговара на прашањето поставено во првата половина од книгата во врска со Христовиот идентитет. А таа личност е Петар, кој отворено изјавува: „Ти си Христос“ (Марко 8,29).

Втората половина од Евангелието според Марко, од стихот Марко 8,31 па сѐ до крајот на книгата, одговара на едно друго прашање: *Каде оди Исус?* Одговорот е зачудувачки. Тој оди на крстот – најпрезрениот и најсрамeн вид на смртна казна во римскиот свет. Тоа е толку неочекувана цел за Месија, кој, според мислењето на неговите следбеници, требало да го порази Рим и да го утврди Израел како моќен народ.

Исусовите ученици, склони кон тоа да прават груби грешки, не можеле да разберат што им кажува Тој. И како што продолжува наративот, тие сè поретко и поретко поставуваат прашања за таа болна тема, сè додека конечно целосно не замолчат пред оваа несакана вистина.

Работите стануваат сѐ помрачни како што Исус влегува сѐ подлабоко во судир со верските водачи, кои коваат заговор да го убијат. А учениците, кои сè уште се надеваат на славно царство, се целосно шокирани од Неговото апсење, судење и распнување, а сето тоа е сосема спротивно на нивните очекувања.

Меѓутоа, низ сето тоа Исус продолжува да испраќа јасна и доследна порака за тоа каде оди и што значи тоа дека ќе умре и повторно ќе воскресне. Лебот и чашата, употребени за време на Тајната вечера, ќе го претставуваат Неговото тело и крв (Марко 14,22-25), а Тој ќе стане откуп за мнозина (Марко 10,45).

Тоа не значи дека Исус отишол на крстот со стоичка смиреност. Во Гетсиманија, Тој жестоко се бори со таа одлука (Марко 14,32-42), а на крстот во очај извикува: „Боже мој! Боже мој!зошто ме остави?“ (Марко 15,34) Евангелието според Марко јасно го открива мрачното искуство со кое се соочил Христос – цената на нашето спасение. Меѓутоа, крстот не е крај на Неговото патување. По Своето воскресение, Тој планира да се сретне со учениците во Галилеја – и, како што знаеме, тогаш настанува христијанската црква.

Тоа е извонреден наратив, изнесен во концизен и динамичен стил, со малку коментари од самиот писател на Евангелието. Тој едноставно ја изнесува сторијата, а потоа дозволува зборовите и делата сами да зборуваат за животот и смртта на Исус од Назарет.

*Д-р Томас Р. Шеферд е виш научен соработник и предавач по Нов завет на Теолошкиот факултет при универзитетот Ендрјус. Тој и неговата сопруга Шери имаат две возрасни деца и шест внуци.*
