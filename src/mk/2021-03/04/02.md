---
title: Уморен и исцрпен
date: 18/07/2021
---

Една блага пролетна вечер, царот Давид чекорел немирно по покривот на својата палата. Тој требало да биде со својата војска од другата страна на Јордан. Требало да го предводи Божјиот народ во победата над Амонците и конечно да воспостави мир во своето царство.

`Тоа што Давид не бил таму каде што требало да биде, ја отворило вратата на искушението пред него. Прочитајте го овој запис во 2. Самуил 11,1-5. Што се случило и кој голем грев го направил Давид?`

Давид видел една жена „која беше многу убава“ како се бања на покривот од неговата куќа. Грешните импулси добиле превласт истата вечер, и тој ноќта ја поминал со Витсавеја, жената на еден од неговите најдоверливи воени водачи. Како и сите цареви на стариот свет, Давид имал апсолутна моќ. Како цар, тој не морал да ги следи правилата што важеле за сите останати. Сепак, болната приказна за Давидовото семејство, која следела по таа пресвртница, нè потсетува дека, дури и како цар, тој не бил над Божјиот закон.

И навистина, законот постои како заштита, чувар, така што дури и царот, кога излегол надвор од неговите рамки, се соочил со страшни последици. Штом Давид ги пречекорил границите на Божјиот закон, почнал да ги чувствува последиците од тој чин во сите аспекти од неговиот живот. Давид сметал дека неговиот страстен испад поминал незабележано. Сепак, Витсавеја останала бремена, а нејзиниот сопруг бил далеку.

`Прочитајте го текстот 2. Самуил 11,6-27. Како Давид се обидел да го прикрие својот грев?`

Дури и најзамрсените планови на Давид да го доведе Урија дома, кај неговата сопруга, пропаднале. Урија бил човек со цврсти принципи, кој возвратил на убавите навестувања на Давид: „Ковчегот Божји, Израел и Јуда се под шаторите, а господарот мој Јоав и слугите на господарот мој престојуваат во полето, а јас да влезам во куќата своја да јадам, да пијам и да лежам со жената своја?“ (2. Самуил 11,11). На крајот, очајниот Давид посегнува по „далечинско“ убиство за да го прикрие својот грев.

`Тешко ни е да поверуваме дека Давид, на кого Бог му дал толку многу, можел да се спушти толку ниско. Какво предупредување за себе треба да најдеме во оваа приказна, кои и да сме?`