---
title: Цената на одморот
date: 17/07/2021
---

### Прочитајте ги библиските текстови:
2. Самуил 11,1- 27; 2. Самуил 12,1-23; 1. Мојсеева 3,1-8; 1. Јованово 1,9.

> <p>Запомнете го стихот</p>
> „Создај чисто срце во мене, Боже, и нов и прав дух стави во мене“ (Псалми 51,10).

Се чини дека многу луѓе очајно се обидуваат да најдат малку мир и тишина. Тие се дури и подготвени да платат за тоа. Во многу големи градови има соби без пристап до интернет, кои можат да се изнајмат на еден час. Правилата се строги – нема бучава, нема посетители. Луѓето се подготвени да платат за да можат да седат во тишина и едноставно да размислуваат или да поспијат. Мошне популарни станаа кабините за спиење што можат да се изнајмат на аеродромите, како и слушалки за намалување на бучавата. Постојат дури и посебни видови наметки и преклопни лични засолништа што можете да ги купите за да ги префрлите над главата и торзото за кратка пауза на работното место.

Вистинскиот одмор има цена. Иако поборниците на идејата за самопомош би сакале да нè убедат дека можеме сами да си ја одредиме сопствената судбина и дека одморот е само прашање на избор и планирање, сепак, ако го разгледаме тоа прашање искрено, ќе видиме дека не сме способни да внесеме вистински мир во нашето сопствено срце. Августин, црковен отец од четвртиот век, тоа го сумирал во неговите познати Исповеди (книга 1), зборувајќи за Божјата благодат: „Ти си нѐ создал за себе и нашето срце е немирно додека не го најде мирот во Тебе“.

Оваа седмица, накратко ќе го разгледаме животот на еден човек кој бил според Божјото срце, за да дознаеме како тој ја открил вистинската цена на Божјиот одмор.