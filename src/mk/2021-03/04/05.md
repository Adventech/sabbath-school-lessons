---
title: Нешто ново
date: 21/07/2021
---

`Откако го признал својот грев без да се обиде да го оправда или ублажи, Давид му упатува молитва на Бога. Што бара тој од Бога во таа пригода? Прочитајте го текстот Псалми 51,7-12.`

Споменувајќи го очистувањето со исоп, Давид користи терминологија позната на секој Израелец што некогаш посетил светилиште. Осврнувајќи се на чинот на ритуално чистење, опишан во Мојсеевиот закон (3. Мојсеева 14,4), тој ја признава моќта на жртвата – Жртва што ќе дојде во иднина да ги одземе гревовите на светот.

Давид тогаш бара „радост“ и „веселба“. Со оглед на сериозноста на неговиот грев, зарем тоа не е можеби премногу смело? За да го разбереме ова, можеби треба да ја разгледаме следната парафраза: „Кажи ми дека ми е простено, за повторно да влезам во светилиштето, каде што ќе можам да ги посматрам радоста и победоносниот дух на оние што те обожаваат“.

`Кога Адам и Ева згрешиле, се скриле и се засолниле од Божјото присуство (1. Мојсеева 3,8). Што мислите, зошто барањето на Давид, дури и по неговиот грев, било толку различно? Прочитајте Псалми 51,11.12.`

Давид не сака да ја изгуби свеста за живото присуство на Бога. Тој сфаќа дека без Светиот Дух е беспомошен. Нему му е јасно дека исто толку лесно како што паднал во грев со Витсавеја, тој може повторно да падне во грев. Неговата самодоверба е поткопана.

Давид разбира дека неговите идни победи нема да доаѓаат од него самиот. Тие ќе дојдат само од Бога, кога целосно ќе се потпре на Него.

Победоносниот христијански живот не зависи од нас. Тој зависи од Исуса. Ние копнееме по Неговото присуство, копнееме по Неговиот Дух, ја посакуваме Неговата радост и Неговото спасение. Ја признаваме нашата потреба за обновување и исцелување. Потребен ни е Неговиот одмор – божествен чин на ново создавање. Таквиот одмор не е далеку од проштавањето. Молитвата: „Создај чисто срце во мене, Боже, и нов и прав дух стави во мене“ (Псалми 51,10) ја користи терминологијата на создавањето. Во Стариот Завет, само Бог може да „создаде“ (bara’) – и само тогаш кога наново сме создадени, можеме вистински да се одмориме.

`Ако сè уште не сте ја доживеале радоста и убавината на ослободувањето од грижата на совеста, што ве спречува да го сторите тоа? Ако е тоа вина, што можете да научите од оваа приказна што би можело да ви помогне?`