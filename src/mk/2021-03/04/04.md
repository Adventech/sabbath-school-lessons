---
title: Простено и заборавено 
date: 20/07/2021
---

Бидејќи Давид несвесно си изрекол казна на самиот себе (2. Самуил 12,5.6), Натан го соочил со огромните размери на неговиот грев. Срцето на Давид се скршило и тој го признал својот грев. Но, веднаш потоа, Натан го утешил со зборовите: „И Господ го симна од тебе гревот твој“ (2. Самуил 12,13), што значи дека му било простено. Нема период на чекање за Божјето проштавање. Давид не морал да ја докажува својата искреност пред да му биде простено.

Но Натан сега, предвидувајќи ги последиците од гревот на Давида во 2. Самуил 12,10-12, изјавува дека детето што го чекале ќе умре.

`Што значи тоа дека Бог го симнал гревот од Давида? Дали тој едноставно го избришал? Дали сите едноставно заборавиле на него? Додека размислувате за овие прашања, прочитајте 2. Самуил 12,10-23.`

Самиот Давид сигурно си ги поставил истите прашања кога неговиот свет се срушил – бебето починало, неговото семејство било во распад (приказните за Амнон и Авесалом се добар пример за семејните проблеми во реалниот живот), неговата иднина била неизвесна. Но, и покрај последиците од неговиот грев, кој погодил невини лица како што се Урија и новороденчето, Давид видел дека Божјата благодат ќе го покрие сето тоа и дека еден ден сите последици од гревот ќе бидат поништени. Во меѓувреме, тој можел во Божјата благодат да го најде единствениот одмор од грижата на совеста.

`Што сметал Давид дека е најпотребно? Што посакувал? Прочитајте го текстот Псалми 51,1-6.`

Во Псалми 51, Давид го отвора своето срце и јавно ги признава своите гревови. Додека пека за милост, Давид се повикува на Божјата неисцрпна љубов и голема милост. Тој копнее за обновување.

Кога ја разгледуваме цената на одморот што го наоѓаме во Исуса, најпрво треба да бидеме свесни дека ни е потребна помош од надвор. Ние сме грешници и потребен ни е Спасител. Ние ги признаваме своите гревови и пекаме кон Оној кој може да нè измие, да нè очисти и обнови. Кога ќе го сториме тоа, можеме да црпиме храброст од следново сознание: постоел еден прељубодеец, манипулатор, убиец, некој што прекршил најмалку пет од Десетте заповеди, кој побарал помош – и се повикал на ветувањето за простување од Бога.

`Ако Бог му простил на Давида сè што направил, каква надеж ви дава тоа вам?`