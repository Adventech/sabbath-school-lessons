---
title: Повик за будење
date: 19/07/2021
---

Во еден од најмрачните моменти од животот на Давид, сепак постоела добра вест – Бог му испратил свој пророк. Натан и Давид добро се познавале. Претходно, Натан го советувал Давида за неговите планови за изградба на храм (2. Самуил 7). Меѓутоа, сега, пророкот морал да изврши друга задача за својот цар.

`Што мислите, зошто Натан решил да ја раскаже приказната, наместо веднаш да го именува и укори Давида? Прочитајте 2. Самуил 12,1-14.`

Натан знаел што требало да каже и тоа го кажал на начин на кој Давид можел да разбере. Тој раскажал приказна со која Давид, поранешен пастир, лесно можел да се поврзе. Тој бил запознаен со Давидовото истенчено чувство за правда и чесност. Значи, во извесна смисла може да се каже дека Натан постапил стапица и дека Давид паднал право во неа.

Дури кога Давид несвесно си изрекол смртна казна, Натан му рекол: „Ти си тој“ (2. Самуил 12,7). Постојат различни начини да кажете: „Ти си тој.“ Можете да го кажете тоа со повишен тон, може да обвинете некое лице вперувајќи му прст во лице или може да покажете дека навистина се грижите за нив. Зборовите на Натан биле несомнено проткаени со милост. Во тој момент, Давид сигурно ја почувствувал болката што Бог ја чувствува кога еден од неговите синови и ќерки свесно ја пречекорува Неговата волја. Нешто кликнало во Давидовиот ум. Нешто му го раскинало срцето.

`Зошто Давид одговорил: „Згрешив пред Господа“ наместо „Згрешив пред Витсавеја“ или „Јас сум убиец“ (2. Самуил 12,13; види и Псалми 51,4)?`

Давид увидел дека гревот, кој внесува немир во нашето срце, на прво место е навреда за Бога, Создателот и Откупителот. Вистина е дека се повредуваме себеси и лошо влијаеме на другите. Му нанесуваме срам на нашето семејство и на црквата. Но, пред сè, го повредуваме Бога и ковеме уште еден клинец во грубата греда на Голгота, вперена кон небото.

„Укорот на пророкот го допрел срцето на Давида и ја разбудил неговата совест; Давид го согледал својот грев во сета негова големина. Душата му се наведнала во покајание пред Бога. Тресејќи се рекол: ‘Му згрешив на Господа.’ Сето зло што им го правиме ние на другите го погаѓа, освен навредениот, пред сё Бога. Давид тешко му згрешил не само на Урија туку и на Витсавеја; и тој тоа длабоко го чувствувал. Во однос на Бога, неговиот грев бил бесконечно поголем“ (Еленa Вајт, *Патријарси и пророци*, стр. 722, оригинал).

