---
title: Рефлектори на Божјата светлина
date: 22/07/2021
---

Кога ќе доживееме некаков срамен неуспех, а веднаш потоа и проштавање, најприродно за нас e веднаш да се обидеме да заборавиме дека тоа воопшто се случило. Сеќавањата за неуспех можат да бидат болни.

`Што сакал Давид да направи во врска со неговото болно искуство? Прочитајте Псалми 51,13-19.`

Кога некој сад или скапоцена вазна падне и се распарчи на парчиња, ние обично воздивнуваме и ги чистиме бескорисните остатоци. Сепак, во Јапонија постои традиционална уметност наречена кинтсуги, која се занимава со реставрација на скршена грнчарија. Некој благороден метал, течно злато или сребро, се користи како лепило што ги спојува парчињата и го претвора скршениот предмет во нешто убаво и вредно.

Секојпат кога Бог ќе ни ги прости гревовите и ќе нè обнови, нешто се менува. Божјото благородно проштевање го спојува она што е скршено во нас, а видливите споеви го свртуваат вниманието кон Неговата благодат. На тој начин, ние стануваме Божји гласноговорници. Како што вели псалмот: „Јазикот мој ќе пее за Твоето избавување“ (Псалми 51,14). Тоа не е обид самите да се поправиме или себеси да се подобриме (дури ни постепено). Нашиот скршен дух, нашето покајничко срце, му служат во чест на Бога – тоа се зраците на светлината што може да ги види светот околу нас. Искуството на оние на кои им е простено, привлекува и други кои исто така трагаат по проштавање.

`Која е поврзаноста меѓу Псалми 51 и 1. Јованово 1,9?`

Текстот 1. Јованово 1,9 е резиме на 51. псалм (Псалми 51). Исто како што Давид знаел дека „срце понизно и смирено Ти, Боже, не отфрлуваш“ (Псалми 51,17), така и Јован нè уверува дека „ако ги исповедаме гревовите свои, Тој е верен и праведен за да ни ги прости гревовите и да нè очисти од секаква неправда“ (1. Јованово 1,9). Така, можеме да го држиме Бога за збор.

И да повториме: Давид не бил во состојба да ја поправи огромната штета што ја предизвикал со своите постапки, ниту лошиот пример што му го дал на своето семејство. Дури и самиот тој трпел последици од неговите одлуки и постапки. Сепак, тој знаел дека му е простено. Знаел дека треба со вера да се потпре на ветувањето дека еден ден ќе дојде вистинското Јагне Божјо и дека ќе застане на негово место.

`Како можете уште сега да го примените ветувањето од текстот 1. Јованово 1,9 во вашиот живот? Како би треба да се чувствувате после тоа, знаејќи дека Божјето ветување се однесува и на вас?`