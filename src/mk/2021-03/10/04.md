---
title: Странецот што е внатре во твоите порти
date: 31/08/2021
---

`Прочитајте 2. Мојсеева 19,6. Што ни кажува овој текст за статусот на древниот Израел? (Видете и 1. Петрово 2,9.)`

Израел бил повикан од Египет да стане Божји заветен народ – народ преку кој, ако останел верен, евангелието би било раширено низ целиот свет. Несомнено, тие биле предмет на Божјото посебно внимание и грижа, им биле дадени посебни предности, но истовремено и посебни одговорности.

`Прочитајте го текстот 2. Мојсеева 23,12. Што се случува овде? Што нè учи овој текст за тоа како Бог гледал на другите народи, освен на самите Израелци?`

Универзалноста на саботата е нешто за што многумина не се свесни. Се разбира, најчестата заблуда е дека саботата е наменета само за Евреите – заблуда што е разоткриена во првите две глави од 1. Мојсеева (1. Мојсеева 1-2). Впрочем, Бог ги создал сите луѓе – според тоа, сите треба да се сеќаваат на саботниот ден.

Иако секогаш треба да имаме предвид што за нас значи саботата, не смееме да заборавиме што таа ни кажува за другите. Нашиот одмор и потпирање на Создателот и Откупителот нè наведува, во извесна смисла, автоматски да гледаме на другите со нови очи, да ги гледаме како суштества создадени од истиот Бог кој нè создал и нас, дека ги сака истиот Бог што нè сака и нас и за кои умрел исто како што умрел за нас. Како што видовме (2. Мојсеева 20,10; 5. Мојсеева 5,14), на слугите, на странците, па дури и на животните, исто така треба да им се обезбеди саботен одмор.

Тоа кажува многу дека дури и странците што се наоѓаат внатре во нашиот дом, дури и оние кои (сè уште) не учествуваат во заветните ветувања дадени на Израел, треба да уживаат во саботниот одмор. Човечките суштества, па дури ни животните, никогаш не би требало да бидат експлоатирани, злоупотребени или искористени. Секоја седмица, еврејскиот народ (како нас) требало на моќен начин да се потсети колку заедничко имаме со другите луѓе, и дека, дури и ако уживаме во благословите и предностите што другите ги немаат, мора да имаме предвид дека сè уште сме дел од истото човечко семејство и дека затоа треба да се однесуваме едни кон други со почит и со уважување кон сопственото и туѓото достоинство.

`Како, тоа што вие лично ја држите саботата, евентуално може да стане благослов за оние што не ја држат? Односно, како можете да ја употребите саботата како сведоштво за другите?`