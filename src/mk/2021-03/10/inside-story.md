---
title:  Искуство
date:   03/09/2021
---

#### Ангел на бензинска станицата

_од Тери Сали_ 

Лампај Сихавонг збунето гледала во сложениот лавиринт од автопати околу неа и над неа во американскиот град Чикаго. Таа не знаела како да го пронајде нејзиниот сопруг. Ги погледнала четирите деца седнати во автомобилот и се прашувала што понатаму.

Брачниот пар пристигнал во САД како бегалци од југоисточната азиска земја Лаос, и тие се возеле со своите шест деца низ целата земја за да најдат работа. Заминувајќи од Сакраменто, Калифорнија, семејството прво патувало 1400 милји до Гранд Исланд, Небраска, каде што слушнале за некоја работа во фабрика. Но, кога пристигнале, дознале дека работните места се веќе пополнети. Потоа слушнале за можна работа во Холанд, Мичиген, уште 750 милји далеку. Семејството тргнало на 12-часовното патување до Мичиген. Сопругот на Лампај го водел патот напред, возејќи камион заедно со две деца и целата нивна покуќнина. Таа го следела со останатите четири деца возејќи автомобил.

Сè одело добро сè до Чикаго. Лампај се обидувала внимателно да го следи својот сопруг, но таа заглавила во густиот сообраќај и го изгубила од вид неговиот камион. Презаситена од лавиринтот на патиштата, застанала на една бензинска станица. Ниту таа, ниту нејзиниот сопруг немале мобилни телефони. Таа немала начин како да го контактира и немала поим како да ја најде нивната крајна дестинација. Нејзина единствена надеж бил Бог. За неа било навистина благослов што мисионери го посетиле нивниот бегалски камп во Тајланд за да им кажат за Бога. Сега, заедно со своите четири деца искрено се молеле на Бога за помош.

Додека ги отворале очите после молитвата, виделе еден човек со пријатен изглед како оди кон нив.

„Дозволете ми да погодам“, рекол тој. „Дали можеби го барате вашиот сопруг, Веуј?“
<br>
„Да!“ Лампај со изненадување пoтврдила.

Се прашувала како ли странецот го знае името на нејзиниот сопруг.

„Влези во својот автомобил и следи ме“, рекол човекот. „Ќе ти помогнам да го најдеш“.

Лампај го следела од позади и низ целиот тој лавиринт од автопатишта сè додека одеднаш не го забележала камионот во движење на нејзиниот сопруг. Таа и децата благодарно се свртеле да го отпоздрават странецот, но странецот го немало никаде.

Семејството пристигнало безбедно во Мичиген, а Веуј и Лампај пронашле работа и започнале да присуствуваат на богослуженијата во Адвентистичката црква на седмиот ден во Холанд, Мичиген. Наскоро тие поканиле и нови пријатели од Лаос да им се придружат, а црквата им дала мала просторија за оваа мала група верници да има богослужение на својот јазик. Денес оваа мала група има своја црква каде што Лампај ги запознава луѓето со Бога кој испратил за неа ангел на бензинската станица.

