---
title: Саботата и создавањето
date: 29/08/2021
---

Од сите Десет заповеди, само четвртата започнува со глаголот „помни“. Немаме заповед што гласи: „Помнете да не крадете“ или „Помнете да не завидувате“. Постои само: „Помни го саботниот ден...“

Поимот „помни“ претпоставува историја, претпоставува дека се случило нешто во минатото на што ние треба да се сеќаваме. Кога се сеќаваме на нешто, се поврзуваме со минатото, а зборовите: „Помни го саботниот ден, за да го празнуваш“, се директно поврзани со самата седмица на Создавањето.

`Прочитајте го текстот 1. Мојсеева 1,26.27 и 1. Мојсеева 9,6. Што можеме да научиме од овие стихови за тоа колку сме посебни ние, како човечки суштества, и колку сме радикално поразлични од останатите Божји созданија на земјата? И друго, зошто е важно да ја разбереме оваа разновидност?`

Кога ќе се сетиме на создавањето, се сеќаваме дека сме создадени според Божјиот лик, а тоа не е кажано за ништо друго освен за сето она што е опишано во извештајот за Создавањето. Очигледно е дека, како луѓе, ние сме радикално поинакви од кое било друго суштество на планетата, без разлика колку слични ДНК секвенци делиме со некои животни. И наспроти популарната митологија, ние не сме само некои понапредни видови мајмуни, ниту пак некоја високо еволуирана верзија на праисконски примати. Како човечки суштества, создадени според Божјиот лик, ние заземаме единствено место во однос на сè што Бог создал на овој свет.

`Како извештајот за Создавањето нè потсетува на нашиот однос кон другите созданија? 1. Мојсеева 2,15.19.`

Сознанието дека Бог го создал и остатокот од светот, нè потсетува на одговорноста што ја имаме спрема другите суштества. Ние треба да „владееме“ над создадениот свет. Поседувањето власт не подразбира нејзина злоупотреба. Ние треба да владееме како Божји намесници. Кон светот на природата треба да се однесуваме онака како што би постапил Бог.

Да, гревот збркал и расипал сè, но земјата е сè уште дело на Божјото создавање и ништо не ни дава за право да го експлоатираме, особено на штета на другите луѓе, што често се случува.

`Освен тоа што нè потсетува на Бога како Творец, на кои други начини држењето на саботата ни помага да станеме посвесни за потребата да дејствуваме како добри повереници во нашата животна средина?`

