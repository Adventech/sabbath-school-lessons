---
title: Со служење на другите ја величаме Божјата сабота 
date: 01/09/2021
---

Во Новозаветниот свет, верските водачи го донеле држењето на саботата на ниво на уметност. Воспоставени биле десетици забрани и правила за да се сочува саботата света.

Тоа вклучувало и забрана да се врзе или да се одврзе нешто, да се одвојат две нишки, да се угаси пожар, да се пренесе предмет меѓу приватно и јавно место или да се однесе нешто на јавно место на растојание поголемо од строго дефинираното.

`Какво обвинение било покренато против Исуса во Јован 5,7-16?`

Целосно игнорирајќи го прекрасното чудо што го направил Исус и ослободувањето од болеста што му го овозможил на тој човек, водачите биле опседнати со тоа што исцелениот човек јавно ја носел лежалката во саботата. Наместо да забележат како „Господарот на саботата“ (Марко 2,28) го употребил тој посебен ден, водачите биле решени да ги одржат сопствените правила и прописи. Треба да внимаваме да не правиме и ние слични грешки во нашите околности и во нашиот домен.

`Како текстот Исаија 58,2.3 го претставува Божјиот план за држење на саботата?`

Бог не сака празно богослужение или побожна тишина. Тој сака да го види својот народ како се залага за другите луѓе, особено за оние кои се изложени на насилство, кои се занемарени и обесправени.

Пророкот Исаија јасно го кажува ова: „Ако заради саботата ја воздржиш ногата своја да ги исполнува желбите на твоето срце во светиот Мој ден, и ако ја нарекуваш саботата радост, свет ден Господов, ако ја празнуваш и ако ја почитуваш со тоа да не се занимаваш со обичните работи, да им угодуваш на своите грешни желби и да празнословуваш, – тогаш ќе имаш радост во Господ, а Јас ќе те искачам на височини земни и ќе ти дадам да вкусиш од наследството на Јаков, твојот татко: устата на Господ го изрече тоа“ (Исаија 58,13.14)

Да го правиме „она што ни е нам угодно“ (Исаија 58,13, или „што е од наш интерес“ – во некои други преводи) е еднакво на „газење на саботата“. Човечките планови не се дел од Божјиот идеал за саботата. Наместо тоа, ние сме повикани да обрнеме внимание на оние кои се мачат, кои се заробени, гладни и голи, кои одат во темница и чии имиња како никој повеќе да не ги памети. Повеќе од кој било друг ден во седмицата, саботата треба да нè одвлече од нашата себичност и да нè натера да размислуваме повеќе за другите и за нивните потреби отколку за нас самите и за нашите потреби.

