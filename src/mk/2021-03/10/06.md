---
title: Знак дека му припаѓаме на Бога 
date: 02/09/2021
---

За време на Втората светска војна, Англија очекувала скорашна инвазија од страна на германската армија. Биле направени подготовки за што повеќе да се брани британскиот остров. Долж крајбрежјето биле поставени дополнителни утврдувања. Патиштата, се разбира, би му овозможиле на непријателот најбрз пристап до целта, поради што биле поставени барикади на стратешките точки. Но тогаш англиските власти направиле нешто невообичаено. Со цел да го забават и збунат непријателот, тие ги отстраниле сите знаци на железничкиот и патниот сообраќај. Гравираните ознаки на камењата и на зградите не можеле да се отстранат, но биле покриени со цемент.

Знаците се важни. Тие служат како показатели и насоки. Во ерата пред ГПС, сите имавме карти и ги следевме знаците.

`Каков знак е саботата? Прочитајте го текстот на 2. Мојсеева 31,13.16.17. На кој начин можеме да го примениме кажаното овде на нас денес, како народ што верува во непоминливоста на Божјиот закон?`

Иако овие зборови биле упатени конкретно до древниот Израел, ние, кои припаѓаме на Христа, сме исто така „Авраамово семе, наследници по ветувањето“ (Галатјани 3,29), а саботата останува знак меѓу Бога и неговиот народ. Текстот на 2. Мојсеева 31 истакнува дека саботата е знак на Божјиот непомилнив (вечен) завет (2. Мојсеева 31,16.17). Овој знак ни помага да го „запознаеме“ својот Создател, Откупител и Посветител. Таа е како знаме што се крева на секои седум дена и ни помага да се сеќаваме, бидејќи сме склони да забораваме.

Божјата сабота е траен потсетник за нашето потекло, ослободување, судбина и одговорност кон презрените и отфрлените. Саботата е, всушност, толку важна што наместо ние да доаѓаме кај неа, таа доаѓа кај нас, секоја седмица без исклучок, како постојан потсетник за тоа кои сме, кој нè создал, што прави Тој сега за нас и што ќе направи за нас на крајот, кога ќе создаде ново небо и нова земја.

Светиот Бог ги повикува луѓето што склучиле завет со Него да размислат за ритамот што управува со она што навистина е важно, а тоа е спасоносниот однос на Создателот и Откупителот кон неговите тврдоглави суштества. Со моќта и авторитетот што доаѓаат од Бога, ни е заповедано секоја седмица да се одмораме „гледајќи во Исуса, Почетникот и Исполнителот на нашата вера, Кој, поради радоста што беше пред Него, го претрпе крстот“ (Евреите 12,2).

`Како да стекнете подлабоко искуство со Бога во текот на саботата?`