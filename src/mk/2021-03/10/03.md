---
title: Прославување на слободата
date: 30/08/2021
---

Како што видовме претходно, саботата упатува на нешто повеќе од самото создавање. Вториот пат ги слушнеме Десетте заповеди во моментите кога Мојсеј се навраќа на 40-те години што Израелците ги поминале во пустината. Овој пат, изјавата во која се наведува причината за празнување на саботата не се однесува на создавањето, туку на ослободувањето од ропството во Египет (5. Мојсеева 5,12-15).

И иако не сме робови во Египет денес, сите можеме да се соочиме со друг вид на ропство што, во извесна смисла, може да биде исто толку сурово.

`Со кои други облици на ропство се соочуваме денес? Прочитајте 1. Мојсеева 4,7; Евреите 12,1 и 2. Петрово 2,19.`

Саботата е слобода од сето она што нè заробува. Во сабота се потсетуваме дека постои ослободување од гревот, не со наша, туку со Божјата сила што ни се нуди со вера. Исто така, се потсетуваме и дека ова е слобода што не ја заслужуваме. Првородените синови во Израел биле спасени со крвта на јагнето на столбовите од своите куќи, ноќта пред да го напуштат Египет (2. Мојсеева 12). И ние сме спасени со крвта на Јагнето и уште сега треба да чекориме во слободата што сме ја примиле во Христа Исуса.

`Прочитајте го текстот Римјаните 6,1-7. Што кажува Павле овде, а може да се поврзе со она што ни е дадено преку саботата?`

Со самиот израз во текстот 5. Мојсеева 5,15: „Спомни си дека и ти беше роб во Египетската Земја и дека оттаму те избави Господ, твојот Бог, со силна рака и со испружена мишка“ – народот повторно се потсетува дека ги спасила само Божјата сила и Божјото дејствување во негова полза. Колку повеќе ние, како христијани, треба да бидеме свесни дека само Христовата сила и неговото дејствување во наша полза е она што нè спасува од гревот?

Таа заповед ни кажува да најдеме одмор и мир во спасението што Бог го извојувал за нас со својата моќна рака. Кога се сеќаваме дека Бог е Создател и дека можеме да му веруваме дека Тој повторно ќе нè создаде, дека ќе нè избави од ропството на гревот уште сега, под услов да сме подготвени да му дозволиме да делува во нас – тоа нè ослободува од обидите со своја сила да се трудиме да бидеме праведни.

`Какво е вашето лично искуство во врска со гревот? Како можеме да научиме да ги присвојуваме за нас лично ветувањата за ослободување од ропството што ни се дадени во Исуса?`