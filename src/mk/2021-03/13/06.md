---
title: Радувајте се секогаш во Господа  
date: 23/09/2021
---

Една од најкористените додатоци на нашите паметни телефони дефинитивно се Гугл-мапите (Google Maps). Повеќето од нас веќе не се ни сеќаваат што сме правеле пред да постојат GPS мапите на нашите телефони. Некогаш нѐ фаќаше нервоза кога требаше да одиме некаде каде што порано не сме биле, но со „Гугл мапите“ во нашите телефони, можеме со сигурност да се охрабриме да одиме на какво било патување и да се снајдеме во кој било странски град. Може ли таа сигурност да послужи како илустрација за оној вид одмор што Бог сака да ни го даде со својата пророчка мапа на настаните?

Меѓутоа, се случува да внесеме погрешна адреса во нашиот уред или едноставно да одлучиме да не ги следиме неговите упатства, затоа што мислиме дека знаеме пократок пат. Во тој случај, можеме да завршиме некаде каде што не сме сакале да бидеме – а тоа сигурно нема да нѐ доведе во состојба на смиреност.

`Прочитајте го текстот Филипјаните 4,4-6. Што ни кажува Павле овде за начинот на кој можеме да најдеме вистински одмор, вистински мир, дури и среде притисоците и болките во овој свет?`

Во овие стихови, Павле не вели секогаш да се радуваме на сите искушенија со коишто се соочуваме. Тој вели: „Радувајте се секогаш во Господ“. Ако се држиме за Бога, за Неговата добрина, љубов и за Неговата жртва за нас на крстот, тогаш, без оглед на моменталните околности и искушенија што нè опсипуваат, можеме да се радуваме во Него и да најдеме мир за својата уморна душа.

Дури и тонот на тие стихови подразбира спокојство, мир и возвишена надеж во нешто надвор од овој свет.

Замислете исто така, каков душевен мир на умот би имале, ако навистина би можеле да не „се грижиме за ништо“. Тоа звучи доста нереално за кој било на овој свет (дури и Павле имал многу грижи), но сепак, сознанието дека Бог, кој нè сака, во крајна линија, држи сè под контрола – тоа е нешто што сигурно може да ни помогне сето она што нѐ вознемирува да го согледаме од вистинска перспектива.

„Господ е близу“? Тој е секогаш близу до нас, а кога ќе ги затвориме очите и ќе заспиеме во смртен сон, следното за што ќе станеме свесни e Христовото враќање.

Нема сомнение дека животот е полн со напнатости, искушенија и борби. Никој не може да го избегне тоа, исто како што и самиот Апостол Павле сигурно не го избегнал (види 2. Коринтјани 11). Сепак, неговата порака е дека, и покрај сето она што го трпиме сега, можеме да се радуваме на она што ни е дадено во Христа и дека навистина можеме да најдеме душевен мир, дури и сега.

`Прочитајте го повторно текстот Филипјаните 4,4-6. Како можете да ги примените овие преубави зборови на вашето искуство овде и сега, без оглед на искушенијата и неволјите со кои се соочувате?`