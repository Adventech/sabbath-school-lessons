---
title:  Искуство
date:   24/09/2021
---

#### Тежок прв училишен ден

_од Ендру Мек Чесни_ 

Првиот училишен ден бил тежок за Нианг Муанг. Навистина, навистина тежок.

Деветгодишното девојче пристигнало во САД само еден месец порано од Мјанмар. Нејзините родители биле бегалци. Таа не знаела англиски, и немала пријатели.

„Здраво, како се викаш?“ - ја прашало едно девојче.
<br>
Нианг одмавнала со главата.
<br>
„Не“, рекла таа.
<br>
„Ах“, збунето рекло девојчето. "Од каде си?"
<br>
Нианг повторно одмавнала со главата.
<br>
„Не“, рекла повторно.

Нианг не се обидувала да биде груба со нејзините одговори. Таа само не разбирала. 

Бидејќи не знаела англиски, седела тивко целото утро во класот. За време на големиот одмор, таа ги следела другите деца до кафетеријата и гледала во храната што се послужувала. Начос со сирење и рендано говедско месо. Мини пици. Поховано пилешко. Храната и била многу чудна. Таа била навикната да јаде лисја од синап, лисја од компир, крес, кафеав грав и црвена леќа.

Откако ја пробала храната, таа се вратила во училницата и седела тивко сè додека часовите за тој ден не завршиле. Дома, таа се молела за помош. „Драг Боже, те молам помогни ми да преживеам уште еден училишен ден“, се молела таа.

Четврто одделение поминала тешко, но петтото одделение го поминала многу подобро. Таа веќе започнала да зборува англиски и да се дружи и запознава другарчиња.

"Како се викаш?" - ја прашало едно друго девојче.
<br>
„Јас се викам Нианг“, одговорила таа со срамежлива насмевка.
<br>
„Ах, од каде си?“ продолжило девојчето.
<br>
„Јас сум од Бурма, која уште се нарекува и Мјанмар“, рекла Нианг.

Девојчето климнало со главата. Слушнала за таа земја. Веќе неколку други деца бегалци од Мјанмар учеле во нивното училиште.

„А, во ред“, рекла таа. „Дали сакаш да си играме?“

Нианг се чувствувала среќна. Таа започна да се вклопува. Се чувствувала уште посреќна во седмото одделение. Бидејќки, таа успеала да се префрли од државното училиште во адвентистичко училиште благодарение на парите собрани во 2011 година на тринаесетта сабота. Пари наменети за помош на бегалците во северноамериканската дивизија.

Му благодари на Бога во нејзините секојдневни молитви. „Драг Боже, многу Ти благодарам што ми помогна да го научам овој нов јазик и што се грижиш за мене “, се молела таа.