---
title: Визија за крајот 
date: 19/09/2021
---

Последниот преживеан ученик, кој навистина бил со Исуса, седел заробен на еден карпест остров, далеку од сè што му било драго и блиско. Што ли само минувало низ умот на Joван кога се нашол заглавен на тој пуст остров? Како завршил овде и во таква состојба? На крајот на краиштата, го видел Исуса како заминува, а видел и двајца ангели како стојат во близина, велејќи: „Луѓе Галилејци, што стоите и гледате кон небото? Овој Исус, Кој од вас се вознесе на небото, ќе дојде пак на истиот начин како што Го видовте да оди на небото“ (Дела 1,11).

Но, тоа се случило пред многу години, а Исус сè уште не се вратил. Во меѓувреме, другите апостоли што ги слушнале овие зборови, веќе умреле – повеќето од нив со маченичка смрт заради нивното сведочење за Исуса. Младата црква поминала низ промена на генерациите и сега се соочувала со ужасно прогонство однадвор и необични еретички учења однатре. Joван сигурно се чувствувал осамено, уморно и вознемирено. И тогаш, ненадејно, добива визија.

`Што мислите, каква утеха му дала таа визија на Joван? Прочитајте го текстот Откровение 1,1-19.`

На своите следбеници Исус им рекол: „И ете, Јас сум со вас преку сите дни до свршетокот на светот“ (Матеј 28,20) – зборови што несомнено го охрабриле Јован кога се соочил со своето осаменичко прогонство. Сигурно оваа визија, ова „откровение“ на Исуса, му влеала голема утеха – сознание дека Исус, „Алфа и Омега, Почетокот и Крајот“, сега на еден посебен начин му се покажал на прогонетиот апостол.

Она што следува по овие стихови се визии за иднината на овој свет. Пред него се појавил восхитувачки панорамски поглед на историјата – што за нас, во основа, е историја на христијанската црква, но за него тоа била иднината. И повторно, среде искушенијата и неволјите што ќе дојдат, на Јован му било прикажано како сето тоа ќе заврши. „И видов ново небо и нова земја, зашто поранешната земја помина, и морето го немаше веќе. Тогаш јас, Јован, го видов светиот град Ерусалим, нов, како слегува од Бога, од небото, стокмен како невеста променета за својот маж“ (Откровение 21,1.2).

Големата апокалиптична визија што ја запишал во книгата Откровение, му помогнала на Јован со доверба да се потпре на Божјите ветувања.

`Животот сега и тука може да биде тежок, на моменти дури и застрашувачки. Сепак, како сознанието дека Бог ја познава иднината и дека таа иднина, долгорочно гледано, е добра, ни дава утеха во сегашно време?`