---
title: Одбројување 
date: 20/09/2021
---

Исус со широки потези ја насликал историјата на Маслиновата гора, одговарајќи на прашањето на неговите ученици: „Кажи ни, кога ќе биде тоа, и каков ќе биде знакот за Твоето доаѓање и за крајот на светот“ (Матеј 24,3).

Познатата Исусова проповед, забележана во Матеј 24 глава, опфаќа континуирана историска временска рамка од Неговите денови до Второто доаѓање и понатаму.

Исус сакал да му обезбеди на својот народ од сите векови основна скица на божествениот пророчки распоред за последното време, за да можат оние што ќе живеат во тоа време да се подготват за последните настани. Тој сака да бидеме во состојба со доверба да најдеме починка во Неговата љубов, дури и кога сè околу нас се распаѓа.

Описот на Даниел за последното време им е добро познат на адвентистите: „И ќе настане време тешко, какво што немало откако постојат луѓето“ (Даниел 12,1). Исус сака да бидеме подготвени за овие настани, кои ќе му претходат на Неговото второ доаѓање.

`Како ќе изгледа Неговото доаѓање? Како можеме да избегнеме да бидеме измамени? Прочитајте Матеј 24,4-8.23-31.`

Исусовото доаѓање ќе биде буквален настан на крајот на времето. Со оглед на просторот што му бил даден на Неговото враќање во пророштвата, па дури и во Исусовите проповеди, тоа ќе биде нешто навистина големо.

Последен пат, кога овој свет бил погоден од сеопшт катаклизмички настан, само осум луѓе биле подготвени за тоа. Исус ја споредува неочекуваноста на Второто доаѓање со тој настан – со Потопот (Матеј 24,37-39). Иако никој не го знае денот и часот на Второто доаѓање (Матеј 24,36), Бог нè насочува кон пророчко одбројување на времето, кое можеме да го следиме врз основа на она што се случува во светот околу нас.

`Нам ни е дадена одредена улога што треба да ја одиграме во таа пророчка драма. Кој е нашиот удел во сето ова? Сосредоточете се на текстот Матеј 24,9-14.`

Во големиот космички конфликт, ние сме нешто повеќе од набљудувачи. Ние треба да бидеме активни учесници во ширењето на евангелието во сите краишта на светот, што значи дека ќе се соочиме и со прогонства.

`Што значи да се „издржи до крај“? Како успеваме во тоа? Кои одлуки треба секојдневно да ги носиме, за да не отпаднеме од верата, како што направиле и ќе направат многумина?`