---
title: Почивање во мир 
date: 22/09/2021
---

Христијаните го чекаат Исусовото враќање веќе многу векови. Тоа е навистина кулминација на сите наши надежи – и не само на нашите, туку и на надежите на сите луѓе верни на Бога низ историјата.

`Прочитајте Евреите 11,13-16. Кое големо ветување го наоѓаме овде, не само за луѓето од старо време, туку и за нас?`

Од многу причини, овие стихови не би имале смисла кога вообичаените и популарни сфаќања за состојбата на мртвите би биле вистинити. На што се мисли кога се кажува дека тие луѓе „умреа... не добивајќи ги ветувањата“? Тие се мртви и, наводно, сега се во рајот со Исуса, каде уживаат во својата голема награда. Кога, на пример, Били Греем почина, постојано слушавме како тој сега е на небото со Исуса.

Постои своевидна иронија во врска со ова верување, бидејќи, кога некој ќе умре, обично се вели: „Почивај во мир.“ Според тоа, што се случува тука? Дали овие луѓе почиваат во мир или се горе на небото и го прават она што веќе требало да го прават (на пример, ја посматраат сета таа „забава“ овде долу)?

`Како Исус ја опишува смртта? Прочитајте го текстот Јован 11,11.`

Всушност, идејата за „почивање во мир“ најмногу одговара на вистина, кога станува збор за она што се случува по смртта, зар не? Мртвите навистина почиваат. „За верникот смртта не значи многу. Христос за неа зборува како да има мала важност. 'Оној што ќе ја одржи мојата реч, нема никогаш да види смрт', 'нема никогаш да вкуси смрт.' За христијанинот смртта е само сон, миг на тишина и темнина. Животот е скриен со Христа во Бога и 'кога ќе се појави Христос, вашиот живот, тогаш и вие ќе се појавите со него облечени во слава.' (Јован 8,51.52; Колосјани 3,4)“ (Елена Вајт, *Копнежот на вековите*, стр. 787 (оригинал).

Исус ја споредува човековата состојба меѓу смртта и утрото на воскресението со спиење без соништа (Јован 11,11.14). Тој, исто така, нагласува дека сите – и спасените и изгубените, ќе ја добијат својата награда по воскресението (Јован 5,28.29). Тој ја истакнал неопходноста од подготовка за смртта, кога и да настапи таа.

`Која утеха ви ја дава сознанието дека вашите најмили што починале, сега всушност почиваат во мир?`
