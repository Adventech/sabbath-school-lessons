---
title: Лицемерие
date: 14/07/2021
---

Лицемер е некој што глуми, кој сака да се претстави таков каков што всушност не е. Овој израз се користи седум пати во Матеј 23, во говор во кој Исус јавно ги посрамува книжниците и фарисеите, центарот на еврејското религиозно водство (Матеј 23,13.14.15.23.25.27.29). Евангелијата го откриваат Исуса како некој што им нуди милост и проштавање на прељубодејците, собирачите на даноци, проститутките, па дури и убијците, но кој не покажува многу сочувство кон лицемерите (видете ги многуте дополнителни стихови во: Матеј 6,2.5.16; Матеј 7,5; Матеј 15,7-9; Матеј 22,8).

`Прочитајте го текстот Матеј 23,1-13 и наведете ги четирите главни обележја на лицемерите што Исус ги споменува тука.`

Исус овие четири обележја им ги припишува на книжниците и фарисеите. Во рамките на јудаизмот во првиот век од новата ера, фарисеите претставувале конзервативна религиозна десница. Тие биле заинтересирани за пишаниот и устен закон и ја нагласувале ритуалната чистота. Од другата страна на спектарот беа садукеите, група претежно богати водачи, честопати поврзани со елитната свештеничка класа. Тие во голема мера биле хеленизирани (т.е. зборувале грчки и добро ја познавале грчката филозофија), а не верувале во Божјиот суд или во живот по смртта. Ние би ги опишале како либерали. Меѓутоа, обете групи биле обвинети за лицемерство.

Според Исус, ние сме лицемери ако не постапуваме во согласност со она што го зборуваме, ако им наметнуваме строги религиозни критериуми на другите, а не ги применуваме на нас самите, ако сакаме другите да ѝ аплаудираат на нашата верска ревност, ако бараме чест и признавање што му припаѓа само на нашиот небесен Татко.

Колку и да биле остри и отсечни неговите зборови, односот на Исус кон оние што ги нарекол лицемери сепак бил полн со љубов и грижа.

„Додека со бавен поглед го опфаќал Храмот и своите слушатели, на лицето на Божјиот Син се видело божествено сожалување. Со глас придушен со длабока болка и со горки солзи, извикнал: “Ерусалиме, Ерусалиме, што ги убиваш пророците и ги каменуваш оние што ти се испратени! Колкупати сакав да ги соберам твоите деца како квачката што ги собира своите пилиња под крилјата, но вие не сакавте!“ (Елена Вајт, *Копнежот на вековите*, стр. 620, оригинал).

`Зошто не е потребно да бидете религиозен водач за да бидете виновни за таквиот вид лицемерие што Исус овде толку отворено го осудува? Како да научиме да препознаеме какво било лицемерство во себе, ако тоа постои, и како да се ослободиме од истото?`