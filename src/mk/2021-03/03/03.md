---
title: Себичност
date: 12/07/2021
---

Како и во случајот на јасиката и нејзиниот поголем подземен дел, себичноста е дел од огромниот систем под површината, наречен „грев“, кој нѐ спречува да најдеме вистински одмор во Исуса. Од сите видови грев во нашиот живот, себичноста се чини дека најлесно да се манифестира, зар не? За повеќето од нас, себичноста е подеднакво природна како и дишењето.

`Прочитајте Лука 12,13-21. Опишете го проблемот што се потенцира во таа Исусова парабола. Дали планирањето на иднината е израз на себичност и непочитување спрема Божјото царство? Ако не, или барем не секогаш, тогаш какво предупредување ни упатува Исус?`

Оваа парабола се појавува само во Евангелието според Лука и дадена е како одговор на проблемот на анонимен човек од народот. Откако му било поставено прашање во врска со наследството, Исус одговара на тој начин што ја одбива улогата на судија меѓу браќата. Наместо тоа, Тој покажува со прст кон поголемиот проблем што се наоѓа зад сето тоа – имено, кон себичноста. Тој копа подлабоко за да ја покаже масата од корени што лежат во основата на нашите поединечни постапки.

`Размислувајте за тоа како се манифестира себичноста во вашиот живот. Како себичноста влијае на нашиот однос со Бога, со нашите сопружници и фамилијата, со нашето црковно семејство, со соседите и колегите на работа? Кој клуч го наоѓаме во Филипјаните 2,5-8?`

Фокусирајќи се само на сопствените потреби и амбиции, анонимниот богат човек од Исусовата парабола заборавил да ги земе предвид невидливите небесни реалности. Поголеми, подобри и повеќе не се основните принципи на Божјото царство. Павле ни нуди увид во она што го натерало Исуса да одлучи да стане наш Заменик.

Текстот Филипјаните 2,5-8 опишува образец на несебичноста, понизноста и љубова. Ако љубовта кон Бога и ближниот не управува со нашите избори и приоритети, ние ќе продолжиме да градиме поголеми амбари за себе на овој свет и да собираме помалку богатства на небото (Матеј 6,20).

`Зошто толку лесно нè обзема желбата за богатство и материјални добра? Иако на сите ни треба одредена сума пари за да преживееме, зошто се чини дека ние, без оглед колку имаме, секогаш сакаме повеќе?`

