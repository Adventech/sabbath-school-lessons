---
title: Амбиција 
date: 13/07/2021
---

Проучувањето на последната седмица од Исусовата служба на земјата, пред Неговото распетие, секогаш е извор на охрабрување и вдахновение, а ни дава и добар увид во тоа како немирот и амбицијата можат да ги наведат луѓето да кажат и да направат нешто непромислено.

`Прочитајте Лука 22,14-30 и замислете како се чувствувал Исус додека ги слушал своите ученици, во таа свечена пригода, како расправаат за тоа кој треба да се смета за најголем меѓу нив (Лука 22,24). Зошто вниманието на учениците било свртено од тој извонреден настан и било насочено кон човечкото величие?`

Ретко се расправаме со другите за тоа кој е најголем во нашата црква, во семејството или на работното место. Можеби многу размислуваме за тоа, но кој навистина е подготвен отворено да зборува за тоа? 

Но, во заедницата на Исусовите следбеници, ова не било првпат да се постави вакво прашање. Во Матеј 18,1 наоѓаме извештај токму за тоа како учениците му го поставиле на Исуса истото прашање, формулирајќи го малку поапстрактно: „Кој е најголем во царството небесно?“ Одговорот на Исус опфатил и една очигледна поука. Повикувајќи тогаш едно дете, Тој го поставил во центарот на нивната група. Очите на присутните се рашириле, веѓите се кренале. Исусовата постапка барала објаснување и Тој го дал тоа во Матеј 18,3 и рекол: „Вистина ви велам, ако не се промените и не бидете како деца, нема да влезете во царството небесно“.

Обратувањето има темелно значење за наоѓање вистински одмор во Исуса. Ние признаваме дека нам ни е потребна помош однадвор. Одеднаш сфаќаме дека не можеме да се надеваме во себеси и дека треба да се потпреме на Исуса. Доживуваме преобразување на личните вредности и амбиции. Исус, всушност, на своите ученици им порачува: Верувајте во мене и потпрете се на мене како ова дете. Вистинската величина подразбира откажување од сопствените права и прифаќање на вредностите на Царството.

За жал, се чини дека учениците сè уште не ја научиле таа лекција до моментот кога Исус ја имал последната вечера со нив. Нивното кошкање и натпреварување го уништиле моментот на совршеното заедништво, кое никогаш повеќе нема да се повтори.

И сето тоа по годините поминати со Исуса, служејќи заедно со Исуса, слушајќи и учејќи крај Неговите нозе? Колку тажен пример, кој ни открива колку човечкото срце останува навистина расипано! Меѓутоа, гледано од попозитивната страна, ја согледуваме секогаш присутната реалност на Господовата благодат, која се огледува во фактот дека, и покрај оваа патетична дискусија меѓу Неговите следбеници, Исус сепак не се откажал од нив.

`Зошто задржувањето на нашето внимание на Исуса на крстот треба да биде моќен лек против желбата за самовозвишување, на која сите ние, како паднати човечки суштества, сме станале плен?`