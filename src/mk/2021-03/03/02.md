---
title: Исус внесува поделба 
date: 11/07/2021
---

Малкумина се оние што уживаат во конфликт. Копнееме по слога и мир. Ние одржуваме дури и семинари во нашите цркви и институции за помирување и решавање на конфликтите.

`Прочитајте го текстот Матеј 10,34-39. Што сака да каже Исус кога вели дека не дошол да донесе мир, туку меч? Што значи тоа, имајќи предвид дека Исус е „кнез на мирот“ (Исаија 9,6)?`

Исусовата изјава во текстот Матеј 10,34-39 е шокантно спротивна на нашите очекувања. Спасителот, кој дошол како беспомошно бебе а не како моќен цар опкружен со елитни телохранители, кој се залагал за љубов и кон ближните и кон непријателите, сега им кажува на своите следбеници дека тој всушност носи поделби и судири. Неговите ученици и слушатели веројатно си го поставувале себеси истото прашање што си го поставуваме и ние денес: Како е можно тоа?

Текстот Матеј 10,35-39 всушност зборува за почит и преданост. Цитирајќи го стихот Михеј 7,6, Исус ги повикува своите слушатели да напрaват избор – да ја изберат вечноста. Синот треба да ги сака и почитува своите родители. Тоа е барање на законот што го примил Мојсеј на гората. Тоа е начинот на кој Бог барал да се одвиваат работите, но ако таа љубов била посилна од нашата посветеност на Христа, тоа би барало тешка одлука. Таткото и мајката треба да ги сакаат своите деца и да се грижат за нив. Меѓутоа, ако таа љубов ја надмине нивната посветеност кон Исуса, тоа ќе бара тешка одлука. Се знае што е на прво место – нè потсетува Исус во овој исечок.

Исус го објаснува тој избор со формулирање на три реченици, од кои секоја го користи терминот *достоен*. Таа достојност не се заснова на високи морални стандарди, па дури ниту на победување на гревот. Достојноста се заснова на нечиј заемен однос со Исуса. Достојни сме кога ќе го избереме Него пред сè друго – вклучувајќи ги мајката, таткото или децата. На тој начин, ние го земаме нашиот крст и го следиме Исуса.

„Немам поголема желба од таа да ги видам нашите млади проникнати со дух на чиста вера, која ќе ги натера да го земат својот крст и да го следат Исуса. Одете напред, млади Христови ученици, раководени од принципите, облечени во облеката на чистота и праведност. Спасителот ќе ве донесе на положбата која најмногу одговара на вашите таленти и каде што ќе можете да бидете најкорисни“ (Елена Вајт, *Теstimonies for the Church*, vol. 5, p. 87).

`Понекогаш сме принудени да носиме крст што не сме го избрале самите, а понекогаш го носиме доброволно. Кој е клучот што ни овозможува верно да го носиме тој крст и во двата случаи?`