---
title: Искоренување на немирот
date: 15/07/2021
---

`Прочитајте го текстот Јован 14,1-6. Што можеме да преземеме во моментот на нашиот најголем немир за нашето срце да не се вознемири? Кој е клучот за надминување на поделбите, себичноста, амбициите, лицемерието и изнаоѓањето на вистински одмор?`

Совладувањето на немирот секогаш започнува со Исус. Тој е патот, вистината и животот. Тој знае кој правец е правилен, кога бесцелно талкаме низ пустината на нашиот од медиуми презаситен свет. Како божествен Законодавец, Самиот Тој е отелотворена вистина и Неговиот Дух ќе нè води кон целокупната вистина (Јован 16,13). Кога сме повредени, уморни, изнемоштени, болни и обесхрабрени, Тој е живот – и тоа не каков било живот. Тој ни ветил живот во изобилство (Јован 10,10). Тоа се однесува на нашиот вечен дом и на вечниот живот, но исто така подразбира и поинаков квалитет на животот овде. Создателот е несомнено способен уште сега да нè дарува изобилно и повеќе отколку што мислиме и бараме.

„Да не се плаши срцето ваше“ е повик да живееме во исчекување. Кога тонеме емоционално, Тој е во состојба да нè издигне на едно повисоко ниво. Кога се бориме со темнината и гревот, Тој е оној што не само што ќе го започне, туку и ќе го доврши своето дело во нас (Филипјаните 1,6).

Колку и да станат лоши нашите околности тука (о, да, тие можат да станат лоши), погледнете го ветувањето што ни е дадено во Исуса. Тој подготвува „место“ за нас, место од каде што нашата болка, немирот и страдањата ќе бидат протерани засекогаш. Тоа е надежта што ни е дадена во Христа Исуса, и таа ни е понудена на сите нас, кои и да сме, какво и да е нашето потекло, колку и да ни бил валкан животот, или сè уште е таков.

Клучот за нас, меѓутоа, е да му пристапиме на Бога во секоја ситуација – во нашата слабост, повреда, скршеност, во нашата општо падната состојба, знаејќи дека, наспроти сето тоа, Тој нас нè прифаќа. Тоа е суштината на благодатта и причината зошто мора да веруваме дека таа ни е дарувана ако ја бараме со вера.

`Прочитајте го текстот Еремија 3,22. Што бара од нас Бог и, како одговор на тоа, што ќе стори тогаш Тој за нас?`

`Размислувајте за Исусовите зборови: „Кога ќе отидам и ќе ви приготвам место, пак ќе дојдам и ќе ве земам вас кај Себе за да бидете и вие каде што сум Јас“ (Јован 14,3). Што ни кажува ова за суштинската и пресудна важност на ветувањето за Второто доаѓање? Зошто ветувањето за Второто доаѓање е толку драгоцено, особено за нас адвентистите (со оглед на нашето разбирање на смртта)?`

