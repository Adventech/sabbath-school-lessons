---
title: Двонасочна улица 
date: 16/09/2021
---

Изгледало како Јона да бил повеќе дел од проблемот отколку од неговото решение. Ниневија била опасна, но во сторијата за Јона, проблемот не се Ниневјаните. Тие ја разбрале пораката и веднаш се покајале. Се чини дека Јона, мисионерот, е слабата алка во таа мисионерска приказна.

Во овој извештај, Бог го прогонува колебливиот пророк, знаејќи дека на Јона му треба мисионско патување до Ниневија, исто како што на Ниневјаните им било потребно да ја слушнат таа мисионска порака.

`Прочитајте го Јудиното послание (Јуда 1). Како можеме да се одржиме „во љубовта Божја“ (Јуда 1,21). Што значи тоа?`

Во своето кратко послание во Новиот завет, Јуда ни порачува: „Запазете се во љубовта Божја, очекувајќи милост од нашиот Господ Исус Христос, за вечен живот“ (Јуда 1,21).

Личното доживување на Божјата љубов и благодат не е еднократно искуство. Сигурен начин да се одржите „во љубовта Божја“ е да настојувате да допрете до другите. Во следните стихови, Јуда ни вели: „едни милувајте, а други со страв спасувајте, истргнувајќи ги од оган“ (Јуда 1,22.23).

`Прочитајте Јуда 1,20-23. Што се кажува овде а би можело да биде поврзано со приказната за Јона, и што ни кажува тоа нам?`

Бог го повикал Јона да оди во Ниневија, бидејќи тој веројатно не посветил многу време да размисли за неговиот однос спрема Асирците пред тој посебен повик. Веројатно бил свесен дека тие не му се допаѓаат, но немал вистинска претстава за тоа колку ги мрази и до која крајност бил подготвен да оди за да ги избегне, дури и по добивањето на повикот. Јона не бил подготвен некој Ниневјанин да му биде прв сосед на небото. Тој не научил да сака како што сака Бог. Бог го испратил Јона во Ниневија, затоа што Тој ги сака Ниневјаните и сака да бидат во Неговото царство. Но, Бог го повикал Јона затоа што го сака. Тој сакал Јона да расте и да стане посличен на Него, додека работат заедно. Бог сакал Јона да најде вистински мир што произлегува само од спасоносниот однос со Него и од прифаќањето на Неговата волја, а тоа подразбира да им служиме на другите и да ги насочуваме кон верата и надежта што ја имаме.

`Колку време поминувате работејќи на спасување на другите? Во духовна смисла, како овој вид на работа ни овозможува да најдеме вистински одмор во Исуса?`
