---
title: Бегање 
date: 12/09/2021
---

Јона бил неверојатно успешен мисионер. Во исто време, тој многу безволно ја прифатил таа мисија, барем на почетокот. Што и да сторил Јона, Божјиот повик значително му го нарушил животот. Но, наместо да го земе Божјиот јарем врз своите плеќи и самиот да открие дека Неговиот јарем е благ и дека неговото бреме е лесно (Матеј 11,30), Јона решил да најде свој личен „спокој“, и тоа бегајќи во спротивна насока од онаа во која Господ го повикал да оди.

`Каде се надевал Јона дека ќе најде мир и починка криејќи се од Божјиот повик? Колку бил успешен во тоа? Прочитајте го текстот Јона 1 глава.`

Јона се упатил во спротивна насока од местото на кое го повикал Бог. Тој дури и не престанал да се расправа со Бога, како што направиле многу други библиски пророци кога биле повикани да бидат Божји гласници (видете, на пример, 2. Мојсеева 4,13).

Интересно е што Јона не бил повикан за првпат да зборува во Божје име, како што гледаме врз основа на текстот 2. Цареви 14,25. Во таа пригода, Јона очигледно го направил она што Господ го повикал да го направи. Но, не и овој пат.

Зошто? 
<br>
Историските и археолошките списи сведочат за суровоста на неоасирските господари коишто владееле со древниот Блиски Исток во текот на 8. век пред нашата ера, во времето кога Јона проповедал во Израел. Околу 75 години подоцна, неоасирскиот цар Сенахирим ја нападнал Јуда. Израел и Самарија веќе паднале, околу дваесет години пред тоа, а царот Езекија очигледно се придружил на антиасирската коалиција.

Меѓутоа, дошол моментот Асирците да ги израмнат сметките. Библијата (2. Цареви 18; Исаија 36), асирските историски документи, како и ѕидните релјефи во палатата на Сенахирим во Ниневија – сите ја раскажуваат суровата приказна за падот на Лахис, една од најважните, посебно утврдени јужни граници на царот Езекија. Во еден натпис, Сенахирим тврди дека зел повеќе од двесте илјади затвореници од 46 утврдени градови, за кои вели дека ги уништил. Кога асирскиот цар го зазел Лахис, стотици илјади затвореници биле набиени на колец. Тврдокорните приврзаници на царот Езекија биле живи одрани, а останатите биле одведени во Асирија како евтина робовска работна сила.

Асирците знаеле да бидат неверојатно сурови, дури и според мерилата на тогашниот свет. А Бог го испратил Јона во самиот центар на тоа царство?

`Дали е воопшто чудно што Јона не сакал да оди? Но, да се бега од Бога? Дали некогаш сте се обиделе такво нешто? Ако е така, дали ви успеало? Кои лекции требало да ги извлечете од таа грешка?`
