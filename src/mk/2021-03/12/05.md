---
title: Лутиот вознемирен мисионер
date: 15/09/2021
---

За жал, сторијата за Јона не завршува со 3. глава (Јона 3).

`Прочитајте го текстот Јона 4,1-11. Кој бил проблемот на Јона? Што можеме да научиме од неговиот прилично грешен карактер?`

Текстот Јона 4 глава започнува со опис за гневот на Јона кон Бога, затоа што неговиот мисионски потфат бил толку успешен. Јона се грижи дека ќе изгледа глупаво. Меѓутоа, гледаме дека Бог одвоил време да разговара и да се обиде да го вразуми својот пророк, кој се однесувал како налутено, разгалено дете.

Тоа е доказ дека искрените Божји следбеници, па дури и пророците, исто така, мораат да растат и да ги победуваат своите недостатоци.

„Кога дознал дека Бог го пошедил градот кој, и покрај неговата безбожност, се покајал во кострет и пепел, Јона, наместо прв да се израдува на Божјата прекрасна милост, тој се исплашил дека сега ќе го сметаат за лажен пророк. Грижејќи се првенствено да го зачува својот добар глас, ја загубил од вид бескрајно поголемата вредност на душите во тој беден град“ (Елена Вајт, *Пророци и цареви*, стр. 271 оригинал).

Трпението што Бог го покажал кон својот пророк едноставно восхитува. Имал намера да го употреби Јона, а кога Јона избегал, испратил бура и риба за да го врати назад. Па дури и сега, кога Јона се спротивставил, Бог се трудел да го вразуми и да го исправи неговиот лош став, прашувајќи го: „Дали со право се лутиш?“ (Јона 4,4)

`Прочитајте Лука 9,51-56. Која паралела постои меѓу тој извештај и она што се случило во искуството на Јона?`

„Зашто Бог толку го возљуби светот, што Го даде Својот Единороден Син, та секој што верува во Него да не загине, туку да има вечен живот“ (Јован 3,16), или, како што рекол Бог во Јона 4,11: „А Мене да не Ми е жал за Ниневија, за овој голем град, во кој живеат повеќе од сто и дваесет илјади души, кои не можат да ја разликуваат десната рака од левата, а и за многу добиток?“ Колку треба да бидеме благодарни што Бог, а не ние, на крајот ќе биде конечен судија, кој го испитува срцето, умот и побудите.

`Како можеме да стекнеме таков вид на сочувство и трпение, каков што Бог има кон другите, или барем да научиме да покажуваме такво сочувство и трпение?`