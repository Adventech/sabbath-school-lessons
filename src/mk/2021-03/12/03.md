---
title: Тридневен одмор 
date: 13/09/2021
---

Бегството на Јона од Бога не поминало без проблеми. Неговиот краток „одмор“ бил прекинат од чудесната Божја интервенција во вид на бура. Сепак, Јона се спасил од водениот гроб, така што Бог ѝ наредил на една риба да го избави.

И дури кога се нашол на принуден тридневен одмор во стомакот на големата риба, Јона сфатил колку навистина зависи од Бога. Понекогаш треба да останеме без никаква поддршка на овој свет, за да разбереме дека Исус е оној што навистина ни е потребен.

`Прочитајте ја молитвата на Јона во стомакот на рибата (видете Јона 2,1-9). За што се моли тој?`

Иако се нашол во големи длабочини, во мошне опасна ситуација, Јона во својата молитва го споменува светилиштето. Тој вели: „Сепак ќе погледнам повторно кон Твојот свет храм“.

Што се случува овде?
<br/>
Храмот е во средиштето на неговата молитва, како што треба да биде во средиштето на молитвата воопшто. Постои само едно место во Стариот завет каде што може да се најде Бог. Тој е во своето светилиште (2. Мојсеева 15,17; 2. Мојсеева 25,8). Светилиштето е средиште на молитвата и на заедницата со Бога.

Сепак, Јона не го спомнува тука ерусалимскиот храм. Тој зборува за небесното светилиште (Јона 2,7). Неговата надеж е таму, бидејќи Бог е таму и оттаму навистина доаѓа спасението што Тој го нуди.

Јона конечно ја увидел оваа важна вистина. Тој ја искусил Божјата благодат. Тој бил спасен. Кога големата риба го плукнала, тој од прва рака ја спознал Божјата љубов кон него, пророкот во бегство. Тој навистина научил (иако не без извесно талкање) дека единствениот сигурен пат за секој верник е да се стреми да остане сообразен со Божјата волја.

Затоа тој сега одлучил да ја изврши својата должност и да се потчини на Божјите наредби. Конечно се упатил кон Ниневија (заб. на прев.: или во некои преводи Нинива) и, несомнено со вера, оди кон тој крајно лош град, на чиишто жители можеби нема да им се допадне некој пророк туѓинец да им соопшти колку се тие лоши.

`Понекогаш едноставно е потребно да се оддалечиме од сè, за да согледаме сè од нов агол. Иако сторијата за Јона, кој преживеал во стомакот на риба, е доста екстремен случај, како излегувањето од вообичаеното опкружување може да ви помогне да го согледате тоа ваше опкружување од нова и можеби неопходна перспектива?`
