---
title: Прости и заборави?
date: 10/08/2021
---

Простувањето се дефинира како подготвеност на еден човек да се откаже од правото на огорченост, осудување и одмазда против поединец или група што постапила неправедно. Докторката Мерилин Армор, семеен терапевт, работела со жртвите што го преживеале холокаустот за да открие како овие луѓе успеале да најдат смисла во она што им се случило. Таа пишува: „Целата оваа идеја за проштавањето е свесен чин на жртва. Тоа не е нешто што само така се случува“.

Простувањето не значи дека нема да има никакви последици. Простувањето не значи да му се дозволи на насилникот да продолжи со својот насилен начин на однесување. Простувањето едноставно подразбира да го напуштиме нашето чувство на незадоволство и желбата за одмазда да му ја препуштиме на Бога. Ако не го сториме тоа, гневот, огорченоста, лутината и омразата само ќе го влошат она што некој нам ни го сторил.

`Како влијае на нас кога им простуваме на другите? Разгледајте го текстот Матеј 18,21-35.`

Кога учиме како да им простуваме на другите, несомнено, од клучна важност е да препознаеме што сè ни е простено во Христа. Сите сме грешеле, не само против другите луѓе, туку и против Бога.

Секој грев е, всушност, грев против нашиот Господ и Творец. Сепак, во Исуса можеме да побараме проштавање за сите гревови, не затоа што тоа го заслужуваме – бидејќи не го заслужуваме – туку само благодарение на Божјата благодат кон нас. Кога еднаш ќе ја разбереме оваа света вистина, кога ќе го усвоиме тоа проштавање за нас самите, кога сами ќе ја искусиме реалноста на Божјето проштавање, можеме да почнеме да се предаваме и да им простуваме на другите. Ние не простуваме затоа што другите го заслужуваат тоа, туку затоа што сме примиле проштавање од Бога и затоа што треба да си простиме и на самите себе. Всушност, колку и самите ние воопшто заслужуваме проштавање?

Како што можеме да видиме, Јосиф им пружил уште една прилика на своите семејни односи. Без замерки, без враќање на она што се случило во минатото.

Речиси е невозможно да се обнови семејството ако станеме експерти во заемното повредување. Јосиф не реагирал така. Се чини дека тој сакал да го остави минатото зад себе и да гледа напред со љубов и прифаќање. Ако Јосиф зазел поинаков став, и оваа приказна би имала поинаков, не толку среќен крај.

`„Блажени се оние, чии беззаконија се простени и чии гревови се покриени. Блажен е човекот, кому Господ не му засметува грев“ (Римјаните 4,7.8). Според овие зборови на Павле, што ни е дадено во Исуса? Како би требало ова преубаво ветување да влијае на нашиот однос спрема оние што нè повредиле?`

