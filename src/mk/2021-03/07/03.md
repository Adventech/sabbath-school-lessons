---
title: Поставување на сцената
date: 09/08/2021
---

Јосиф им простил на своите браќа. Не знаеме точно кога се случило тоа, но тоа очигледно се случило многу пред тие повторно да се појават во неговиот живот. Јосиф можеби не би успеал во Египет ако не им простил, бидејќи гневот и огорченоста, доколку ги негувал, веројатно би му ја разјадувале душата и би го нарушиле неговиот однос со Господа.

Неколку студии спроведени над луѓе што преживеале некоја трагедија предизвикана од туѓа вина, укажуваат на фактот дека за жртвите погодени од најстрашни страдања, простувањето е клучен фактор за наоѓање исцелување и сила да продолжат со нормален живот. Без проштавање, остануваме жртви. Простувањето ни е попотребно на нас самите, отколку на оние кои ни нанеле зло.

Меѓутоа, и покрај тоа што им простил на своите браќа, Јосиф не сакал да дозволи неговите семејни односи едноставно да продолжат таму каде што застанале – во сувиот бунар во Дотаим. Тој морал да се увери дека нешто се сменило.

`Што начул Јосиф? Прочитајте го текстот на 1. Мојсеева 42,21-24. Што научил за неговите браќа по тој повод?`

Бидејќи целокупната комуникација се одвивала преку преведувач, браќата на Јосиф не биле свесни дека тој може да ги разбере. И така, Јосиф го слушнал нивното признавање. Тие мислеле само за тоа како, откако ќе се ослободат од Јосиф, ќе се ослободат и од неговите обвинувања кај нивниот татко. Мислеле дека повеќе нема да мора да слушаат за неговите соништа и да ја гледаат неговата надменост во улогата миленик на неговиот татко. Но, наместо да најдат мир, сите тие години ги мачела страшна грижа на совеста. Тој чин им донел само немир и парализирачки страв од Божјата одмазда. Јосиф дури и се сожалил над нивните страдања толку многу што се расплакал.

Јосиф знаел дека гладот ќе продолжи уште неколку години и затоа инсистирал следниот пат кога ќе дојдат да купат жито, да го земат со себе и Венијамина (1. Мојсеева 42,20). Освен тоа, тој го задржал Симеона како заложник (1. Мојсеева 42,24).

Подоцна, откако го видел жив Венијамина, Јосиф организирал гозба на која тој покажал очигледна пристрасност кон него (1. Мојсеева 43,34), со цел да провери дали старите обрасци на љубомора сè уште важат. Браќата не покажале никаков знак на љубомора, но Јосиф знаел колку можат да бидат итри. На крајот на краиштата, тие еднаш измамиле цел еден град (1. Мојсеева 34,13), и тој претпоставил дека го излажале својот татко и за тоа што му се случило (1. Мојсеева 37,31-34). Затоа смислил уште еден голем тест (Види 1. Мојсеева 44).

`Прочитајте 1. Мојсеева 45,1-15. Што ни кажува ова за чувствата на Јосиф кон неговите браќа и за проштавањето што им го дал? Кои поуки треба да ги научиме од таа приказна?`