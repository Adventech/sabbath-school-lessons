---
title: Соочување со минатото
date: 08/08/2021
---

На крајот, работите почнаа да одат во поволна насока за Јосифа, и тоа во големи размери. Не само што бил ослободен од затвор, туку станал и премиер на Египет откако ги протолкувал соништата на фараонот (1. Мојсеева 41). Се оженил и имал два сина (1. Мојсеева 41,50-52). Амбарите во Египет биле полни и започнал претскажаниот глад. Но тогаш, еден ден, се појавиле браќата на Јосиф.

`Прочитајте за првата средба меѓу Јосифа и неговите браќа во текстот 1. Мојсеева 42,7-20. Зошто бил потребен таков заплет? Што сакал да постигне Јосиф за време на таа прва средба?`

Јосиф сега имал моќ и можел да им се одмазди на своите браќа, без да мора да одговара пред никого. Но, наместо одмазда, Јосиф бил заинтересиран за членовите на своето семејство што останале дома. Тој се грижел за својот татко. Дали е сè уште жив или неговото дисфункционално семејство останало без глава на домот? А што е со неговиот брат Венијамин? Како радост и гордост на татко му, Венијамин сега се нашол во истата положба како и Јосиф порано. Дали опасната љубомора на неговите браќа сега се пренела на Венијамина? Јосиф сега е во позиција да се погрижи за тие ранливи членови на неговото семејство и тој го прави токму тоа.

Практикувањето на библиските принципи во нашите односи не значи дека можеме и дека треба да ја прифатиме злоупотребата. Секој од нас е драгоцен во Божјите очи. Исус ја платил на крстот највисоката цена за секој од нас.

`Зошто Исус злоупотребувањето и занемарувањето на другите го доживува толку лично? Прочитајте Матеј 25,41-46.`

Сите ние сме откупени со Исусовата крв, и според законот ние му припаѓаме Нему. Според тоа, секој што е насилен, го напаѓа Исусовото сопствеништво.

Сексуалната злоупотреба, емоционалното или физичкото насилство никогаш не треба да бидат дел од семејната динамика. Тоа не е некоја приватна работа што треба да се решава во рамките на семејството. Ова бара надворешна помош и интервенција однадвор. Ако вие или некој во вашето семејство е малтретиран, ве молиме да побарате помош од доверлив професионалец.

`Кои библиски принципи треба да ги примените на одредени тешки семејни односи со кои евентуално сега се справувате?`