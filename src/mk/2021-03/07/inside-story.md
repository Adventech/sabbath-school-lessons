---
title:  Искуство
date:   13/08/2021
---

#### „Подготви се да се сретнеш со твојот Бог“

_од Џесика Себухар Атвел_ 

Мојот шестгодишен син Ашер ми пријде дома во Бангкок, Тајланд. „Мамо, сакам да им поделам трактати на луѓето“, рече тој.

По кратко испитување на работата, сфатив дека тој сака да подели меѓу луѓето еден мал трактат на тајландски јазик под наслов „Љубовно писмо од Исус“. Моето срце скокна од радост кога разбрав дека моето мало момче сака да ја сподели својата љубов кон Исус со останатите. Но, тој петок не изгледаше како најдобриот ден за тоа. Ковид-19 пандемијата ги затвори луѓето по своите домови. Покрај тоа, јас се подготвував за саботниот ден.

За време на мојата утринска молитва таа сабота наутро, се сетив на барањето на Ашер и се чувствував поттикната да го изнесам надвор со трактатите. Но, јас не го сторив тоа.

Тоа попладне и вечер, гледав саботни проповеди заедно со една пријателка. Еден проповедник ја заврши својата проповед со апел од Елен Вајт: „Како народ што верува во Христовото скоро доаѓање, имаме порака која треба да ја носиме, ‘Подготви се да се сретнеш со твојот Бог’ (Амос 4:12) “. Овој цитат е од *Евангелски работници*, страница 52. Токму тоа сакам да им го кажам на тајландскиот народ! - си помислив.

Во неделата наутро, ја отворив апликацијата "EGW Writings" за да ја прочитам посветената порака од Духот на Пророштвото за тој ден. Погодете што прочитав таму? Цитат што го вклучуваше стихот од Амос 4:12: „Подготви се да се сретнеш со твојот Бог“. Бев стаписана.

На појадокот, Ашер ме гледаше со копнеж. Му ветив дека ќе споделува надвор трактати без оглед на се. Откако тој го запомни стихот во Амос 4:12 на тајландски, заминавме.

Мојот сопруг, Брајан, и јас моравме да ја извршиме вообичаената достава на свеж леб од една пекара која се наоѓа во еден урбан центар за влијание, што помогнавме да се воспостави по нашето пристигнување од американската држава Вашингтон во 2014 година. Обично Ашер го вози својот велосипед наоколу за време на доставите, но тој најави дека сега ќе биде премногу зафатен. „Ќе одам и ќе ги поделам сите овие трактати“, рече Ашер.

Започнавме со пешачење од една милја (1,6 километри) до соседот што имаше порачано леб. Ашер го запираше секој минувач што ќе го видеше. „Подготви се да се сретнеш со твојот Бог! “ извикуваше тој на тајландски јазик, давајќи им трактати на минувачите. И покрај загриженоста околу КОВИД-19 вирусот, никој не можеше да го одбие ова сериозно момченце.

Тој беше воодушевен кога се вративме дома два часа подоцна. Имаше поделено 100 трактати. „Сакам да го правам ова секој ден!“ изјави тој насмеан.

Бог навистина сака големиот град Бангкок - и луѓето од другите големи градови низ светот - да бидат подготвени. „Како народ што верува во Христовото скоро доаѓање, имаме порака која треба да ја носиме: ‘Подготви се да се сретнеш со твојот Бог.’ “