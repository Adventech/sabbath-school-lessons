---
title: Наоѓање на одмор по проштавање
date: 12/08/2021
---

Семејството на Јосиф конечно пристигнало во Египет. Немало повеќе темни тајни меѓу нив. Неговите браќа најверојатно морале да му признаат на својот татко дека го продале Јосифа, додека му објаснувале дека неговиот син, за кога мислел дека е мртов, сега е премиер на Египет.

Иако не секогаш е можно или паметно да ги обновуваме односите, тоа не значи дека не можеме да простиме. Можеби нема да можеме навистина да се прегрнеме и да плачеме со некој што ни нанел зло, но ќе можеме да изразиме проштавање или со збор или преку писмо. И тогаш е време да се ослободиме од болката во што е можно поголема мера. Можеби некоја болка ќе остане засекогаш, но барем можеме да се најдеме на патот кон исцелувањето.

`Прочитајте 1. Мојсеева 50,15-21. Која била причината за загриженоста на Јосифовите браќа и зошто тоа ги загрижувало? Што кажува тој страв за нив?`

Браќата на Јосиф веќе седумнаесет години живееле во Египет (1. Мојсеева 47,28), а сепак, кога умрел Јаков, се плашеле дека Јосиф би можел да посака да им се одмазди. Повторно станале свесни колку го повредиле. Затоа Јосиф ги уверил дека им простил, овојпат по смртта на нивниот татко. Тоа освежување му годело на Јосифа, веројатно во истата мера како и на неговите браќа.

Ако раната е длабока, можеби ќе треба да простиме повеќепати. Кога ќе ни се врати сеќавањето на злото што сме го доживеале, треба веднаш да му се обратиме на Бога во молитва и да донесеме одлука повторно да простиме.

`Прочитајте го текстот 1. Мојсеева 50,20. Како овој стих ни помага да ја објасниме, барем делумно, подготвеноста на Јосиф да им го прости на своите браќа гревот што го сториле против него?`

Јосиф цврсто верувал дека неговиот живот е дел од големиот Божји план да го спаси од глад сиот до тогаш познат свет, но и да му помогне на неговото семејство да го исполни Божјото ветување дека од нив ќе настане голем народ. Сознанието дека Бог направил пресврт во плановите на неговите браќа за да изведе сè на добро, му помогнало на Јосиф да прости.

`Сторијата за Јосиф има среќен крај. Но како ние реагираме кога крајот на приказната не е толку среќен? Или можеби би било поправилно да се каже (долгорочно гледано), дека дури на крајот од големата борба, кога нема да има повеќе грев, кога сите проблеми ќе бидат решени – ќе имаме навистина среќен крај? Како може таа надеж, во меѓувреме, да ни помогне да се справиме со не толку среќните завршетоци?`