---
title: Немир во пустината 
date: 04/07/2021
---

Израелците сигурно се чувствувале несреќни и вознемирени кога го напуштиле Синај на својот пат кон Ханаан. Поминало повеќе од една година откако не излегле од Египет (4. Мојсеева 1,1). Тие биле подготвени да влезат во Ветената земја. Биле преброени и организирани. Сведочеле со неверојатни изрази на божествена наклоност и со јасни знаци на Божјото присуство. Сепак, на првото место на коешто дошле откако го напуштиле Синај, тие почнале да се жалат.

`Прочитајте 4. Мојсеева 11,1-15. За што се жалеле Израелците?`

Израелците копнееле по месо, краставици, дињи, праз, кромид и лук од Египет. „Придојдените меѓу нив почнаа да негодуваат, а заедно со нив и синовите израелски седнаа, плачеа и велеа: ‘Кој ќе нè нахрани со месо? Ја помниме рибата што ја јадевме како подарок во египетската земја, краставиците и дињите, и кромидот, и празот, и лукот; а сега душата наша се исушила: освен мана, ништо друго пред очите наши’“ (4. Мојсеева 11,4-6). Тие сигурно страдале од сериозен случај на селективно помнење, бидејќи се сеќавале на храната, а заборавиле на ропството и на неверојатните тешкотии што ги трпеле (спореди 2. Мојсеева 1).

Тие се хранеле со мана што Бог им ја давал повеќе од една година, но сепак се чувствувале вознемирени и сакале нешто повеќе. Тоа се одразило дури и на Мојсеја. Не е лесно да се води група од вознемирени луѓе. Но, Мојсеј знае кому да се обрати. „Зошто му го правиш ова на твојот слуга? И зошто не најдов милост пред тебе, туку го обложив товарот на целиот овој народ?“ (4. Мојсеева 11,11).

`Како одговара Бог на овие приговори? Прочитајте 4. Мојсеева 11,16-33.`

Бог не е неосетлив на нашите потреби поради кои често се чувствуваме вознемирено. Во овој случај, тој им дал на Израелците потполошки за да им го задоволат гладот за месо. Меѓутоа, месото не било она што Израелците навистина го сакале. Кога сме несреќни, вознемирени и лути, она што нѐ прави лути е често само „искра“, а не причина за проблемот. Се судираме затоа што има нешто друго што не е во ред, што влијае на нашите односи на подлабоко ниво. Израел всушност се побунил против Божјото водство, и тоа е нешто што сите треба да го земеме предвид, без оглед на нашата непосредна ситуација и околности, бидејќи тоа може да се случи полесно отколку што мислиме.

`Зошто минатото во нашето сеќавање лесно може да изгледа подобро отколку што навистина било?`