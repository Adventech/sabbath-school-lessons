---
title: Посредник
date: 07/07/2021
---

`Каква можност му понудил Бог на Мојсеја, кога се соочил со овој бунт? Прочитајте го текстот 4. Мојсеева 14,11.12.`

Бог нуди да ги уништи Израелците и да создаде целосно нов народ, чиј прaтатко би бил Мојсеј.

`А како реагирал Мојсеј на овој отворен бунт, насочен не само против него, туку и против Бога? (4. Мојсеева 14,13-19).`

Тоа е моментот кога можеме да го видиме вистинскиот Божји човек. Одговорот на Мојсеј, замрзнат во времето, укажува однапред на Посредникот кој, повеќе од 1400 години подоцна, ќе се моли за своите ученици во нивните неволји (Јован 17). Навистина, она што го направил Мојсеј таму, многу теолози и проучувачи на Библијата го гледаат како пример за она што Христос го прави за нас. Воопшто не се доведува во прашање нивната вина и нашата вина. А сепак, Мојсеј сесрдно го моли Бога да му прости на својот народ „поради Твојата преголема милосрдност“ (4. Мојсеева 14,19). И, како што тогаш постапил благодарение на посредувањето на Мојсеј, така Господ постапува и кон нас благодарение на Исуса – на Неговата смрт, воскресение и посредување за нас.

И така, Мојсеј се моли: „Прости им го гревот на овие луѓе поради Твојата преголема милосрдност, како што си му простувал на овој народ од Египет до тука“ (4. Мојсеева 14,19). Благодатта го сече бунтот и немирите од самиот корен. Простувањето нуди нов почеток.

Меѓутоа, постои цена. Благодатта никогаш не е евтина. Иако му е простено, народот ќе се соочи со последиците од својот бунт и таа генерација нема да влезе во Ветената земја (4. Мојсеева 14,20-23).

Да, Бог ќе ги издржува уште триесет и осум години во пустината. Тој ќе ги храни. Тој ќе им се обраќа од светилиштето. Тој ќе биде со нив во пустината. Но, тогаш тие ќе умрат, а новата генерација ќе мора да ја преземе палката и да најде одмор во Ветената земја.

Тоа звучи како суд, и всушност е милост. Како може таа генерација воопшто да ги освои моќните ханански градови-држави кога сè уште не научила да се потпира на Него? Како можат тие да бидат светлина за народите, кога и самите талкаат во мрак?

`Кои тешки лекции и самите сте ги научиле за последиците од простените гревови?`