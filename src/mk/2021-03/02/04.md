---
title: Немирот води до бунт 
date: 06/07/2021
---

Приказната започнува со позитивен тон. Израелците конечно стигнале до границите на Ханаан и биле испратени 12 согледувачи за да ја испитаат земјата. Нивниот извештај е извонреден.

`Прочитајте го извештајот за согледувачите во 4. Мојсеева 13,27-33. Меѓутоа, во кој момент спласнале очекувањата на Израелците?`

И покрај интервенцијата на Халев, преовладал гласот на сомневачите и на скептиците. Израел не тргнал да го освои она што Бог им го ветил. Немирни во срцето, тие избрале плачење и негодување наместо воен марш и победнички восклици.

Кога имаме немир во срцето, тешко ни е да чекориме со вера. Немирот, меѓутоа, не влијае само на нашите емоции. Научниците тврдат дека постои директна причинско-последична врска меѓу недоволниот одмор (вклучително и недостатокот на сон) и погрешните одлуки што доведуваат до дебелина, зависност, а со тоа и до зголемување на немирот и незадоволството.

`Прочитајте 4. Мојсеева 14,1-10. Што се случило понатаму?`

Работите оделе од лошо кон полошо. Очајната молба на Халев, „само не бунтувајте се против Господ“ (4. Мојсеева 14,9), останала неуважена и целата толпа се подготвила да го каменува својот водач. Немирот доведува до бунт, а бунтот до смрт.

„Неверните извидници гласно ги проколнувале Халева и Исуса Навина, па дури се подигнал глас дека треба да се каменуваат. Збеснетата толпа грабнала камење да ги убијат овие верни луѓе. Како избезумени се устремиле со лудачки викот, но наеднаш камењето им испаднале од рацете. Сите замолкнале тресејќи се од страв. Бог се вмешал да ги спречи нивните убиствени намери. Неговото присуство како блесок на молња го осветлило шаторот за состанок. Сиот народ го видел Божјиот знак. Им се открил Некој кој е посилен од нив и никој не се осмелувал и понатаму да дава отпор. Другите извидници што донеле лоши извештаи, проникнати со страв, се повлекле во своите шатори“ (Еленa Вајт, *Патријарси и пророци*, стр. 390, оригинал).

Токму тогаш, Господовата слава се покажала јавно. Кога го читаме овој извештај во 4. Мојсеева 14, добиваме впечаток дека целата сцена одеднаш замрзнува и сега го слушаме приватниот разговор меѓу Бога и Мојсеја. Иако камењата биле наменети за Мојсеј, Халев и Исус Навин, Бог бил свесен дека овој бунт, впрочем, бил насочен против самиот Него.

