---
title: Заразно е
date: 05/07/2021
---

`Прочитајте 4. Мојсеева 12,1-3. Зошто биле вознемирени Марија и Арон?`

Марија и Арон, наводно, биле незадоволни од сопруга на Мојсеј, која била туѓинка. Сефора имала мидијанско потекло (види 2. Мојсеева 3,1). Така, дури и меѓу израелската „елита“ се покажала грешноста на човечката природа, и тоа на многу непријатен начин. (Дали е тој некогаш пријатен?) Меѓутоа, библискиот текст јасно открива дека тоа било само оправдување.

Главната причина за нивното негодување бил пророчкиот дар. Во претходната глава гледаме дека Бог му вели на Мојсеја да назначи седумдесет израелски старешини, кои ќе му помагаат да го носи товарот на управување со народот (4. Мојсеева 11,16.17.24.25). Арон и Марија исто така имале важни раководни улоги (2. Мојсеева 4,13-15; Михеј 6,4), но сега се почувствувале загрозени од новите промени во водството: „Само на Мојсеј ли му зборува Господ? Не ни говореше ли Тој и нам?“ (4. Мојсеева 12,2)

`Како одговорил Бог на овие жалби? Прочитајте 4. Мојсеева 12,4-13. Што мислите, зошто Бог одговара толку решително?`

Бог одговара веднаш и не остава простор за различни толкувања. Пророчкиот дар не е оружје за стекнување поголема моќ. Мојсеј бил подобен да биде водач токму затоа што бил свесен за својата целосна зависност од Бога.

Фактот дека Марија се споменува пред Арон во првиот стих, сугерира дека таа можеби била поттикнувач на тој напад врз Мојсеја. Во тоа време, Арон веќе служел како првосвештеник во Израел. Ако бил погоден од лепра, тој не би можел да влезе во светилиштето и да ја извршува службата во полза на народот. Божјата казна во форма на привремена лепра што ја добила Марија, јасно го покажала Неговото незадоволство од нивното однесување и придонела за промена на ставот што му бил потребен на тој семејство. Молитвата на Арон за Марија потврдува дека и тој бил вклучен во овој грев (4. Мојсеева 12,11). И сега, наместо критицизам и немири, гледаме дека Арон се моли за Марија и дека Мојсеј исто така посредува за неа (4. Мојсеева 12,11-13). Ваквиот став Бог сака да го види кај својот народ. Тој го слушнал тоа и ја исцелил Марија.

`Иако секогаш е лесно да се биде критички расположен кон црковното водство на кое било ниво, колку подобро би било нашата црква и нашиот личен духовен живот ако, наместо да негодуваме, посредуваме за нашите водачи, дури и кога не се согласуваме со нив?`