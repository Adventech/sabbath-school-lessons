---
title: Вера наспроти дрскост
date: 08/07/2021
---

`Какви сличности забележувате меѓу талкањето на Израелците низ пустината и Божјиот народ што живее непосредно пред второто Христово доаѓање? (Види 1. Коринтјани 10,1-11.)`

Низ целата историјата, Божјиот народ талкал низ пустина во потрага по Ветената земја. Таа пустина има многу лица. Во овој момент, таа се огледува во немилосрдната медиумска навала, постојаното рекламирање на дојдовни пораки и подмолниот татнеж на бесконечна забава. Таа се обидува да ни продаде порнографија како љубов и материјализам како одговор на сите наши грижи. Да бевме само малку повитки, малку помлади, малку побогати, малку попривлечни – тоа ќе ги реши сите наши проблеми.

Како и Израелците, ние сме неспокојни во потрагата по мир и премногу често го бараме на погрешни места.

`Како реагирале Израелците на Божјиот суд, како што читаме во 4. Мојсеева 14,39-45?`

Израелците реагирале на божествениот суд на типичен начин. „Ете, ќе отидеме на она место, за кое Господ рече, бидејќи згрешивме“ (4. Мојсеева 14,40).

Посветување со половина срце е неделотворно – како и лошо спроведената вакцинација. Денес лекарите препорачуваат вакцинирање против хепатитис Б да се изврши веднаш по раѓањето – во првите 24 часа од животот. Тоа е, наводно, добар почеток. Меѓутоа, ако по таа прва доза, уште две или три не се дадени во вистинско време и во соодветна концентрација, тогаш нема никаква заштита од хепатитис Б.

Предомислувањето на Израелците по бунтот, како што известуваат последните стихови од 4. Мојсеева 14, резултирало само со смрт и разочарување, бидејќи Израелците сега одбиле да ги прифатат новите Божји упатства и тврдоглаво тргнале во напад без Мојсеја и без ковчегот на заветот пред нив.

Дрската самоувереност е скапа. Таа води во смрт. Многу често, дрскоста е предизвикана од страв. Бидејќи се плашиме од нешто, донесуваме одлуки за кои подоцна жалиме.

`Сетете се на некој момент кога сте постапиле потпирајќи се на верата, и на друг во кој сте постапиле премногу самоуверено. Во што се состоела клучната разлика?`