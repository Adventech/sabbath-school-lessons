---
title: Бегање
date: 17/08/2021
---

Според податоците на Светската здравствена организација (СЗО), најраспространетата болест во светот, која погодува повеќе од триста милиони луѓе секоја година, не секогаш има јасно видливи симптоми. Депресијата денес е водечка причина за попреченост во светот и најмногу придонесува за глобалниот товар од болести.

За жал, депресијата не се споменува често во христијанството, бидејќи може да се сфати како знак на недостаток на вера. На крајот на краиштата, зар од христијаните не се очекува секогаш да бидат полни со радост, среќа и слични чувства? И, дали тогаш депресијата не е знак дека нешто не е во ред во нашиот однос со Бога?

Повеќето луѓе знаат дека тоа не е точно. Дури и христијаните, верните христијани, можат повремено да се борат со депресија, особено по некој трауматичен настан. Тоа не е знак на недостаток на вера и доверба во Бога. Кога ги читаме Псалмите, можеме да ја забележиме болката, страдањето и тешкотиите што ги мачеле и некои верни Божји луѓе.

Депресијата понекогаш нè обзема полека, тивко и стануваме свесни за тоа само кога ќе го засили својот стисок. А, понекогаш нè удира брзо, обично по некој емотивен и физички особено исцрпувачки настан. На пример, верниот Божји пророк, Илија, бил и емоционално и физички целосно исцрпен по настаните што се случиле на планината Кармил.

`Во 1. Царевите 18, Илија само го видел Божјото чудо во вид на оган што слегува од небото. Како одговор на неговата молитва, дождот почнал да паѓа и завршил тригодишниот период на суша. Тогаш, зошто Илија реагирал на заканата на Езавела со бегство? Прочитајте го текстот 1. Царевите 19,1-5.`

Илија претходно имал многу исцрпувачки дваесет и четири часа. Тоа искуство, во комбинација со непријатнотo будење и смртнатa закана, служело како придвижувач за неговата депресија.

Освен тоа, Илија бил присутен кога биле погубени околу 850 Ваалови пророци – некои можеби погубени и од негова рака (1. Царевите 18,40). Таквиот настан, дури и кога поводот е праведен, може да доведе до трауматичен стрес кај оние што го набљудуваат, или – што е уште полошо, ако учествуваат во него.

Затоа Илија бега, обидувајќи се да се засолни. Понекогаш „бегаме“ кон фрижидерот и се обидуваме да најдеме утеха во храната. Понекогаш се обидуваме да ја преспиеме нашата емоционална исцрпеност. Понекогаш бараме нова врска, нова работа или нов престој во обид да избегаме. И, понекогаш се претрупуваме од работа, бројни рокови и состаноци, додека со сето срце се обидуваме да побегнеме од неименуваното „нешто“ што ни ја црпи радоста и ни го краде мирот. Се разбира, многумина исто така користат „лекови“ од најразличен вид, а сето тоа во обид да ја затапат нивната болка. Меѓутоа, на крајот, сево ова само ги маскира симптомите, проблемите не се решени, а работите често стануваат уште потешки.