---
title: Одмор и многу повеќе
date: 19/08/2021
---

Бог знае дека Илија е уморен од сето тоа бегање. Бог знаел дека Илија бил повеќе емотивно отколку физички уморен и дека носел страшен товар на вина. Како што направил Исус многу години подоцна за фатениот човек, Бог му дал на Илија нов почеток и можност да се одмори. Конечно можел навистина да заспие и да се освежи.

Можело да се очекува тоа да биде крај на приказната, но не е. Божјиот одмор не е еднократен настан. Влегувањето во Божјиот одмор има врска со исцелувањето – со лесното напуштање на негативните мисловни обрасци и штетни навики. Бог не лекува набрзина.

`Прочитајте 1. Царевите 19,5-8. Каде се упатил сега Илија и зошто?`

Откако се одморил, Илија го продолжил патувањето. Но, овојпат Бог ги пренасочил своите чекори. Бог разбира дека живеењето во овој грешен свет може да предизвика депресија. Тој го разбира нашиот нагон за бегање, но сака да нè пренасочи. Наместо различните самоуништувачки механизми кон кои прибегнуваме, Тој сака да избегаме кај Него. Тогаш нè учи да го слушаме тој „шепот на лесно и благо тивко ветре“ (1. Царевите 19,12) што ќе ни даде одмор.

Илија немал сила да стане и да тргне во пресрет на Бога. Но, Бог дава сила за таквата средба, и Бог ветува подобро утре.

Додека седел под смреката и сакал да умре, Илија мислел дека неговите најдобри денови завршиле.

`Прочитајте 1. Царевите 19,15.16 и 2. Царевите 2,11. Што друго го чекало Илија?`

Бог знаел дека пред Илија се подобри денови. Пророкот ќе доживее исцелување кога ќе научи да го усогласи својот живот со Божјите ритми и да го прифати одморот. Сè уште имало цареви кои требало да бидат помазани, а требало да се избере и наследник. Бог веќе го имал во план Елисеја, кој ќе стане близок со Илија како син. Бог знаел дека Илија повторно со вера ќе запали оган од небото (2. Царевите 1,10). Наместо очајна смрт под смрека, Илија го чекала огнена кочија, која ќе го однесе на небото.

`Што можеме да научиме од приказната за Илија во врска со тоа зошто, колку и да се чувствуваме лошо, треба да бараме сила од Бога да не се предаваме?`