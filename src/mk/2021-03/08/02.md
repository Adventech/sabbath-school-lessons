---
title: Исцелувачки одмор
date: 15/08/2021
---

Ако некогаш ни треба одмор, тогаш тоа е во ситуации кога сме болни. Тогаш ни треба физички одмор за да може нашето тело да го мобилизира својот имунолошки систем.

Но, честопати подеднакво ни треба и ментален одмор. Се случува да се разболиме од нешто што е безопасно за животот, како што е настинка или мигрена. Тогаш лежиме в кревет и се обидуваме да не размислуваме за сите работни обврски што нè очекуваат, но со кои, во тој момент, едноставно не сме во состојба да се занимаваме.

Меѓутоа, ако станува збор за нешто што го загрозува животот, ние веројатно ќе лежиме будни и ќе се прашуваме какви ќе бидат нашите следни здравствени резултати. Тогаш обично се поставува прашањето: Зошто? Дали конечно не стигнале последиците од нездравиот начин на живот? Дали е тоа поради дрога што сме ја земале пред 20 години? Дали е причина прекумерната тежина од која страдаме во последно време? Или можеби Бог нè казнува за оној таен грев за кој никој освен нас не знае?

`Прочитајте го текстот Марко 2,1-4. Што се случувало таму?`

Кога станува збор за одземениот човек од приказната, неговиот проблем бил очигледен. Во книгата *Копнежот на вековите* (стр. 267-271 оригинал), добиваме увид во заднината на тој проблем. Своевремено човекот правел нешто со што навистина не можел да се пофали. Неговиот грешен живот го довел до болест, а експертите за духовни прашања укажале на јасна врска меѓу причината и последицата. Тој ја предизвикал болеста со своите гревови и немало лек.

Таквиот став е доста чест. Ние едноставно сме опседнати со тоа што сакаме да дознаеме кој е крив. Ако е сторено кривично дело, некој треба да плати за тоа. Ако се случила несреќа, мора да се обвини некој. Сепак, припишувањето вина нема да донесе исцелување или обновување на оној што е болен.

Првичниот Божји план не вклучувал болести и страдања. Болестите се појавиле на оваа планета дури по падот во грев. Затоа Бог ни дал здравствени упатства – за да можеме уште сега да уживаме во поквалитетен живот. Меѓутоа, сè додека сме во овој свет погоден од гревот, не ни е загарантирано здравје, без оглед колку внимателно ги следиме здравствените принципи.

Сепак, добрата вест е дека Бог може да ни даде мир и кога сме здрави и кога сме болни, без оглед дали таа болест е последица на нашите постапки, нечија туѓа небрежност, поради нашите гени или едноставно неизбежен придружник на живеењето во грешен свет. Бог знае како да ни даде одмор.

`Кога некој ќе се разболи, не е добро да се бара виновникот. Сепак, зошто разбирањето на причината за болеста, во повеќето случаи, е клучен чекор кон исцелување и закрепнување?`