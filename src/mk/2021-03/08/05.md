---
title: Премногу уморен за да бега
date: 18/08/2021
---

Илија бил премногу уморен за да може да бега. И така, тој повторно почнал да се моли. Меѓутоа, таа молитва била сосема поинаква од молитвата вдахната со вера, која Бог ја услишил на планината Кармил (1. Царевите 18,36.37) пред свештениците и пророците на Вал, пред членовите на дворот и обичните луѓе. Тоа била едноставна, кратка, очајничка молитва.

`Во 1. Царевите 19,4 Илија тврди дека не е ништо подобар од неговите татковци. Што навистина сака да каже тука?`

Кога Илија конечно се смирил, го обзела вина. Му станало јасно дека неговото ненадејно бегство уништило извонредна можност да спроведе реформа во Израел. Така ги разочарал оние на кои им бил потребен. А сега тој бил немоќен да стори нешто во врска со тоа. Така, во еден болен момент на самоспознавање, и свесен за историјата на својот народ, Илија се согледал себеси во вистинската светлина.

Тоа може да биде болно откровение за секој од нас, зар не – да се видиме себеси онакви какви што навистина сме? Колку треба да бидеме благодарни за ветувањето дека Бог, благодарение на Христа, колку и да е грешен нашиот живот, ќе гледа на нас како што гледа на Исуса. Која поголема надеж би можеле да ја имаме од таа со вера да можеме да се повикаме на Христовата праведност? (Види Филипјаните 3,9).

Сепак, депресијата наоѓа начин да нè втурне во мрачниот вител на самопрезирот. И така, понекогаш почнуваме да мислиме дека смртта е единствениот излез.

Се чини дека тоа било случај со Илија. Сè му дошло преку глава, кога рекол: „Доста е веќе, Господи, прибери ја душата моја, бидејќи јас не сум подобар од предците свои“ (1. Царевите 19,4).

Меѓутоа, добрата вест е дека големиот Лекар не го осудил Илија. Бог многу подобро од нас разбира со што се соочуваме кога се бориме со депресијата.

„Можеби во тој миг нема да имаме никаков сигурен доказ дека лицето на нашиот Откупител се надвива над нас со многу сочувство и љубов, но сепак е така. Можеби нема да го почувствуваме неговиот видлив допир, но неговата рака е над нас со многу љубов и со нежно сожалување“ (Елена Вајт, *Патот кон Христа*, стр. 97 оригинал).

Бог знае и разбира дека „долг пат“ (1. Царевите 19,7) е пред нас, и понекогаш мора да чека да престанеме да бегаме. Само тогаш може да интервенира.

Луѓето што се дават понекогаш се толку избезумени, што им даваат отпор на своите спасувачи, кои тогаш мора да се повлечат и да чекаат жртвата да се онесвести, за да можат да ја спасат.

`Каква надеж и утеха можеме да најдеме во следниве текстови: Псалми 34,18; Матеј 5,1-3; Псалми 73,26; Исаија 53,4-6?`