---
title: Лечење на коренот
date: 16/08/2021
---

Фатениот човек бил спуштен пред Исуса и сите погледи биле свртени кон Него. Дали Тој ќе сака да го излекува очигледниот грешник? Дали тој ќе упати зборови на укор во врска со болеста?

`Меѓутоа, како пристапува Исус кон исцелувањето на фатениот човек? Кое е првото нешто што Исус го прави за него? Прочитајте го текстот Марко 2,5-12.`

Бидејќи често не сме свесни за болеста додека не ги забележиме симптомите, честопати имаме тенденција да ја изедначуваме болеста со нејзините симптоми. Затоа сметаме дека елиминирањето на симптомите автоматски значи исцелување. Меѓутоа, Исус поинаку пристапува кон болеста. Тој го знае коренот на секоја болест и на секое страдање и сака најпрво тоа да го излекува.

Во случајот со парализираниот човек, наместо директно да ги лекува очигледните последици од болеста, Исус се насочува право кон коренот на она што најмногу му пречело на тој човек. Тој ја чувствувал тежината на својата вина и одвојувањето од Бога многу посилно отколку самата болест. Лицето, кое почива во Бога, во состојба е да го издржи секое физичко страдање што ќе го снајде во овој свет заболен од гревот. Затоа Исус веднаш се насочува кон самиот корен на проблемот и прво нуди проштавање.

Но, фактот што Исус го објавил проштавањето, ги шокирало верските водачи. И како одговор на нивните неизговорени обвинувања, Исус поставува едно прашање.

`Прочитајте го текстот Марко 2,8.9. Со кои прашања Исус ги предизвикал книжевниците? Со кој проблем тој, всушност, се справувал?`

Зборовите се главно евтини, но не и кога Бог зборува. Со моќта на Божјата реч, сè настанало (1. Мојсеева 1). Проштавањето не е нешто што може да се види, но тоа е многу скапо. Цената на проштавањето бил животот на Божји Син на крстот. Сè друго е споредно. За да ја покаже моќта и реалноста на проштавањето, Исус решил да го исцели тој фатен човек.

Бог сака да нè исцели најпрво однатре. Потоа, понекогаш тој одлучува да ни донесе и моментално физичко исцелување, како во случајот со овој фатен човек. Сепак, можеби ќе треба да почекаме до утрото на воскресението за да доживееме целосно физичко исцелување. Во секој случај, нашиот Спасител сака да најдеме одмор во верата и сигурноста во Неговата љубов, благодат и проштавање, дури и среде нашите страдања.

`Како можеме да најдеме мир и одмор, дури и кога молитвите за исцелување не ни се услишени, барем засега?`

