---
title: „Земете го Мојот јарем на себе“
date: 26/07/2021
---

`Прочитајте го текстот Матеј 11,29.30. Зошто Исус ни заповеда да го земеме неговиот јарем веднаш откако нè повика да му ги предадеме нашите товари и да најдеме вистински одмор?`

По првиот императив „дојдете“ во Матеј 11,28, следат уште два императиви во следниот стих: Матеј 11,29.

„Земете“ и „научете се“ го насочуваат вниманието на слушателите (и читателите) кон Исуса. Треба да го земеме неговиот јарем и да учиме од Него.

Блиската врска меѓу Отецот и Синот во рамките на Божеството (веќе навестен во текстот Матеј 11,25-27) нуди моќна илустрација, која може да ја објасни метафората на јаремот во овие стихови. Отецот и Синот работат сложно на спасение на човештвото. Иако јаремот е симбол на покорност (види Еремија 27), тој е исто така метафора што илустрира заедничка цел. Ние го прифаќаме Неговиот јарем, но исто така и задачата што Тој ни ја дава – да бидеме на благослов на оние што се околу нас. Неговиот јарем не го носиме сами. Ние сме впрегнати заедно со Него и затоа неговиот јарем е „благ“, а неговото бреме е „лесно“ (Матеј 11,30).

Вториот императив „Научете се од мене“ го повторува истиот концепт. Во грчкиот јазик (како и во македонскиот) глаголот „учи“ е поврзан со поимот „ученик“. Кога учиме од Исуса, ние сме навистина Негови ученици. Послушноста и посветеноста се обележјата на учењето.

`Која е разликата помеѓу „натовареноста“ (Матеј 11,28) и земањето на неговиот јарем (Матеј 11,29)?`

Во јудаизмот, јаремот бил вообичаена метафора за законот. Во текстот на Дела 15,10 тој се однесува на законот за обрежување. Во Галатјани 5,1 се споредува слободата што ја нуди Исус со „јаремот на ропството“, што се однесува на сфаќањето дека законот е средство за спасение. Врпрегнатоста во Исусовиот јарем ја нагласува нашата послушност и посветеност да ги следиме неговите стапки и да учествуваме во неговата мисија. Иако не можеме да се надеваме дека ќе додадеме нешто на спасението што Исус веќе го извојувал за нас на крстот, сепак можеме да станеме негови амбасадори и да ја споделуваме радосната вест со оние околу нас. Исусовото толкување на законот, откриено во Беседата на гората (Матеј 5-7), е дури и порадикално од тоа што го застапувале фарисеите. Тоа бара операција на срцето и целосна промена на мотивите – и тогаш Неговиот јарем станува благ и неговото бреме лесно (Матеј 11,30).

`Колку прекрасно ветување! Одмор за вашата душа. На кој начин го доживувате тој одмор? Како изгледа тој? Како, сосредоточувајќи се на Исуса и на она што Тој ни го нуди, почнуваме да го запознаваме вистинското значење на тој одмор?`