---
title: „Дојдете кај Мене...“
date: 24/07/2021
---

### Прочитајте ги библиските текстови:
Матеј 11,20-30; Матеј 5,5; 5. Мојсеева 18,15; Галатјани 5,1; 2. Мојсеева 18,13-22; Галатјани 6,2.

> <p>Запомнете го стихот</p>
> „Дојдете при Мене сите, кои се трудите и сте обременети, и Јас ќе ви дадам одмор“ (Матеј 11,28).

„Дојдете при Мене сите, кои се трудите и сте обременети, и Јас ќе ви дадам одмор.“

Колку прекрасно ветување што ни го дава Исус тука. На крајот на краиштата, кој од нас повремено не се чувствува претоварен, ако не толку поради самата работа (иако и тоа често се случува), тогаш заради напорот и товарот што ги носи самиот живот? О да, Исус овде ни кажува дека знае низ што поминуваме и да! – Тој може да ни помогне – т.е. може ако Му дозволиме.

И тогаш, откако ни вели да го земеме неговиот јарем, Исус додава: „Зашто јаремот Мој е благ и бремето Мое е лесно“ (Матеј 11,30). Со други зборови: Ослободете се од јаремите и товарите што ги носите (предадете ми ги на мене) и земете го мојот јарем, зашто тој е полесен за носење.

Како можеме да го искусиме одморот за којшто зборува Исус? Конечно, живееме во свет во кој, по падот во грев, Господ му рекол на Адама: „Со пот на лицето свое ќе јадеш леб“ (1. Мојсеева 3,19). Според тоа, ние знаеме што значи напорна работа и носење товар кој може да биде премногу тежок, особено кога го носиме сами.

