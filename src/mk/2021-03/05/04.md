---
title: „Бидејќи Сум кроток и мирен по срце“
date: 27/07/2021
---

Кротоста е потценета особина денес. Понизноста е предмет на потсмев. Социјалните медиуми нè учат да обрнуваме внимание на нападни, бучни, чудни, незауздани и арогантни луѓе. Толку многу стандарди на овој свет се навистина во спротивност со она што Бог го сметал за важно и вредно.

„Сознанијата за вистината не зависат толку од силата на интелектот колку од чистотата на намерите, од едноставната искрена и цврста вера. Божјите ангели се веднаш крај оние кои со понизно срце бараат Божје водство. Ним им се дава Свети Дух да им ги отвори богатите ризници на вистинатa“ (Еленa Вајт, *Христовите параболи*, стр. 59, оригинал).

`Прочитајте Матеј 5,5; 1. Петрово 3,4 и Исаија 57,15. Како би ги дефинирале кротоста и понизноста врз основа тие стихови?`

Павле зборува за Христовата „благост и кроткост“ во 2. Коринтјани 10,1. Кротоста и понизноста не се опис на слаба и колеблива личност, која не е во состојба да се спротивстави и да го одбрани своето гледиште. Самиот Исус не предизвикувал судири и често ги избегнувал, бидејќи Неговата мисија сè уште не била исполнета (Јован 4,1-3). Меѓутоа, кога би бил вовлечен во судир, тој смело возвраќал. Но, сепак, дури и тогаш тој зборувал љубезно. Своето жалење над Ерусалим, непосредно пред распетието, Тој не го изразувал со гласни клетви, туку живо ја доловил страшната иднина со плач во гласот (Лука 19,41-44).

Во Новиот Завет, Исус често се опишува како втор Мојсеј. Тој на Гората му се обратил на народот, изнесувајќи ги принципите на своето царство (Матеј 5,1). На чудесен начин обезбедил храна за голем број луѓе (Матеј 14,13-21). Во текстот 4. Мојсеева 12,3, Мојсеј се опишува како „кроток“, што потсетува на Матеј 11,29. Оние што присуствувале на хранењето на 5000 луѓе зачудено извикале: „Овој е навистина Пророкот кој требаше да дојде на светот“ (Јован 6,14) – а тоа упатува на 5. Мојсеева 18,15 и на пророчката улога на Мојсеј.

Меѓутоа, Исусовата кротост и понизност видно ја надминуваат Мојсеевата. Впрочем, Тој е нашиот божествен Спасител. Иако Мојсеј бил подготвен да се жртвува себеси за да го спаси својот народ (2. Мојсеева 32,32), со неговата смрт ништо не би се постигнало, бидејќи и тој самиот бил грешник кој има потреба од Спасител, кој ќе ги понесе неговите гревови и ќе ја плати цената за нив. Иако многу работи можеме да научиме од неговата животна приказна, сепак не можеме да најдеме спасение во Мојсеја.

Нам ни е потребен Спасител кој може да стои наместо нас, не само како Посредник, туку и како наша Замена. Посредувањето е важно, но само Бог кој виси на крстот како Носител на нашите гревови, како Оној кој врз себе ја презел казната за нив, може да н  спаси од законските последици што нашите гревови, со право, би ни ги донеле. Од таа причина, колку и да е Исус добар пример за нас, тоа ништо не би вредело кога не би биле крстот и воскресението.