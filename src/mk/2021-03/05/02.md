---
title: „Јас ќе ви дадам одмор“
date: 25/07/2021
---

`Прочитајте Матеј 11,20-28 во кој Исус, меѓу другото, вели: „Дојдете при Мене сите, кои се трудите и сте обременети, и Јас ќе ви дадам одмор“. Во кој контекст го изјавил тоа? Како Исус ни дава одмор?`

Исус, како нас, никогаш не зборувал надвор од контекстот. Затоа, за да го разбереме правилно, треба да обратиме внимание на непосредниот контекст во кој Тој дава одредена изјава, ако сакаме да избегнеме недоразбирања со Исусa.

Единаесеттата глава претставува пресвртница во Евангелието според Матеј. Осудите за важните галилејски градови се најострите изјави што сме ги прочитале до тој миг во таа книга. Исус не им ласкал на слушателите. Тој го вперувал прстот во болните места и се дружел со „погрешни“ луѓе (Матеј 9,9-13). Неговото тврдење дека може да ги простува гревовите, било скандалозно во очите на верските водачи (Матеј 9,1-8).

Навистина, Исус им упатил на овие луѓе некои тешки зборови на осуда, споредувајќи ги дури и во многу неповолна смисла со Содом, кој (како и денес) се смета за место на бесрамна расипaност. „Но ви велам, на земјата Содомска ќе ѝ биде полесно на судниот ден, отколку тебе“ (Матеј 11,24).

Тензијата растела – меѓутоа, среде сето тоа, Исус го менува правецот и нуди вистински одмор. Тој може да го стори тоа бидејќи, како што вели: „Сè Ми е предадено од Мојот Татко, и никој не Го познава Синот, освен Таткото“ (Матеј 11,27). Според тоа, Исусовата способност да обезбеди одмор се заснова на Неговото божество и единство со Отецот.

Но, пред да му пријдеме за да ги оставиме нашите товари, треба да сфатиме дека не сме во состојба да ги носиме сами. Повеќето од нас, всушност, нема ни да дојдат ако не ја признаат својата вистинска состојба. Затоа што Исусовиот повикот се заснова на нашата потреба.

Неговата изјава во Матеј 11,28 започнува со императив во грчкиот оригинал. „Дојдете“ не е само една од повеќе можности. „Дојдете“ е предуслов за пронаоѓање на одмор. „Дојдете“ значи дека треба да се препуштиме на контролата. Во време кога преку нашите паметни телефони можеме лесно да управуваме со многу работи во нашиот живот, доаѓањето кај Исус не е природна насока на движење. За многу луѓе, предавањето е всушност најтешкиот дел од христијанскиот живот.

Ние сакаме да зборуваме, и со право, за сè што Бог прави за нас преку Христа, за тоа дека не можеме самите себеси да се спасиме и слично. Сето тоа е точно. Но, на крајот, сепак треба свесно да одлучиме да „дојдеме“ кај Исуса, што значи да му се предадеме. Само тогаш реалноста на слободната волја ќе стане предуслов и средиште на христијанскиот живот.

`Какви товари носите вие? Како може да научите да му ги предавате на Исуса и да го искусите одморот што Тој го нуди, а кој Него лично го чинел толку многу?`