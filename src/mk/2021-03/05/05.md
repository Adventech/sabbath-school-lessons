---
title: „Зашто јаремот Мој е благ“
date: 28/07/2021
---

Веќе забележавме дека Матеј го користи терминот „јарем“ во овој текст, на ист начин како што е користен во јудаизмот, додека во другите делови на Новиот завет тој израз се однесува на погрешно разбирање на законот.

`Грчкиот збор преведен како „благ“ во текстот Матеј 11,30 може да се преведе и како „добар, пријатен, корисен и благонаклонет“. Многумина околу нас сметаат дека Божјиот закон е премногу строг и дека е тежок за држење, а некои сметаат дека не е важен. Како можеме да им помогнеме да ја откријат убавината на законот, што ќе разбуди кај нив љубов кон Законодавецот?`

Родителите никогаш не го забораваат моментот кога нивното дете го направило првиот чекор. По тој несигурен прв чекор следел вториот, пробен чекор, а потоа и третиот – и до тоа време детето веројатно веќе се сопнало и паднало. Можеби имало малку солзи, можеби дури и модринка, но кога детето еднаш ќе ја почувствува слободата на движење, тоа ќе станува и повторно ќе се обидува. Ќе оди, ќе паѓа, ќе станува, пак ќе оди, ќе паѓа и станува. Оваа наредба ќе се повторува многу пати додека не се зајакне неговиот чекор. А сепак, и покрај сите овие сопнувања и падови, едно мало гордо лице триумфално ќе извика: Мамо, тато, јас одам!

Одењето со Исуса нема да биде секогаш лесно, но секогаш е добро и правилно да го правиме тоа. Можеби ќе се сопнеме. Можеби дури и ќе паднеме. Сепак, додека Тој е со нас, ќе можеме да станеме и да продолжиме да одиме.

`Во Галатјани 5,1, Павле напишал: „Стојте во слободата, со која Христос нè ослободи, и не се подавајте пак под ропски јарем!“ Што значи ова? Како Христос нè ослободил? Која е разликата помеѓу јаремот што Тој нè повикува да го носиме и „ропскиот јарем“ за кој Павле предупредува?`

Што и да мислел Павле под изразот „ропски јарем“, можеме да бидеме сигурни дека тоа не се однесувало на послушноста на Божјиот закон – Десетте заповеди. Зашто, дури тогаш кога ќе сфатиме дека нашето спасение ни е осигурано – не врз основа на законот, туку врз основа на Христовата праведност која нè покрива – можеме да најдеме вистински одмор и слобода – во послушноста, преку верата.

`Зошто наоѓаме подлабок мир и поквалитетен одмор кога живееме во послушност на Божјиот закон, отколку кога го кршиме?`

