---
title: „Бремето Мое е лесно“
date: 29/07/2021
---

Во својата последна изјава во Матеј 11,30, Исус се послужил со сликата на носење товар: „Зашто јаремот Мој е благ и бремето Мое е лесно“.

`Мојсеј се радувал што се сретнал со својот свекор Јотор откако Израел го напуштил Египет и го преминал морето. Прочитајте 2. Мојсеева 18,13-22. Како е претставено носењето на товарот на друга личност во тој запис?`

Текстот 2. Мојсеева 18,13 ни кажува дека народот доаѓал од утро до вечер кај Мојсеја за да им суди. Кога Јотор го видел тоа, почнал да го убедува својот зет да воспостави структура која ќе му овозможи да се посвети на покрупни проблеми, а секојдневните прашања да им ги доверува на другите. Светото писмо ни кажува дека Мојсеј се покорувал на зборовите на својот дедо и ги вовел тие оживувачки промени.

Кога рекол дека Неговото бреме е лесно, Исус сакал да нè потсети дека можеме да се потпреме на Него како краен носител на товарот. Како Мојсеј, и ние мора да научиме дека ни се потребни другите со кои ќе ги споделуваме нашите товари. Во текстот 1. Коринтјани 12,12-26, сликата на Павле за Христовото тело нуди добра илустрација за делење на товарот. Потребно ни е функционално тело за да можеме да носиме каков било товар. Потребни ни се нозе, раце, рамења, мускули и тетиви за да носиме што било.

`Прочитајте Галатјани 6,2. Како, тоа што ги носиме товарите едни на други, ни помага да го исполниме Христовиот закон?`

Непосредниот контекст на тој стих може малку да ни помогне. Во Галатјани 6,1, Павле тврди дека братот или сестрата што паѓаат во грев треба да ги поправаме во дух на кротост (сетете се на Исусовата изјава во Матеј 11,29 дека Тој е кроток). Носењето товар значи враќање на некој што заталкал од патот, со цел да му се помогне да ја согледа божествената благодат. Тоа исто така значи дека треба да си помагаме едни на други кога минуваме низ тешкотии. Грчкиот израз за „бреме“ може да се однесува на некој тежок товар или камен. Тоа нè потсетува дека сите ние носиме некој наш товар и дека на сите им се потребни оние кои можат да им помогнат во тоа. Делењето на товарот е божествено осмислена црковна активност, која бара кротост, а произведува сочувство.

`Сетете се кога последен пат некој ви помогнал да го носите товарот под кој сте се мачеле. Зошто тоа ви значело толку многу? На кого можете сега да му помогнете да го носи товарот?`