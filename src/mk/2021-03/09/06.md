---
title: Држење на саботата 
date: 26/08/2021
---

Бог му заповеда на својот народ да го држи саботниот ден. Заедно со забраната за убиство и кражба, постои и заповед да се сеќаваме на саботата, иако Библијата не ни дава никакви детали за тоа како точно треба да ја држиме.

`Каква треба да биде атмосферата што ја создаваме и ја поттикнуваме во сабота? Видете Псалми 92 и Исаија 58,13.`

Бидејќи држењето на саботата подразбира славење на Создавањето и Откупувањето, таа треба да биде проникната со атмосфера на радост и уживање во Господа, а не со мрачност.

Сеќавањето на саботата не започнува во седмиот ден. Како што првата сабота била кулминација на седмицата на создавањето, така треба да ја „помниме“ саботата цела седмица и да планираме однапред за да можеме да ја оставиме настрана нашата секојдневна работа и на тој начин да ја празнуваме саботата кога ќе дојде. Свесното подготвување во текот на седмицата, а особено во денот на подготовка (Марко 15,42), односно во петок, е од клучно значење. Задоволството е дотолку поголемо, како што расте очекувањето дека ќе дојде овој многу посебен ден.

`Кој важен аспект на држење на саботата е нагласен во 3. Мојсеева 19,3?`

Држењето на саботата подразбира и негување на семејните и пријателските односи. Бог обезбедува време за сосредоточено дружење со целото семејство, што подразбира одмор дури и за слугите и за домашните животни (види 2. Мојсеева 20,8-11). Саботата и семејството одат заедно.

Иако одморот и времето за семејството се важни принципи, држењето на саботата подразбира и учество во колективно, сосредоточено богослужение со нашето црковно семејство. Исус присуствувал на црковните служби и ги водел додека бил на земјата. (Види 3. Мојсеева 23,3; Лука 4,16 и Евреите 10,25).

Иако нашите седмични рутини и ритми понекогаш се забрзани, сепак, длабоко во нашето срце копнееме за вистински саботен одмор, вистинско дружење со нашиот Творец. Сеќавајќи се да ги запреме сите наши работи, планирајќи да поминуваме време со Бога и да ги негуваме нашите односи, можеме да влеземе во саботниот ритам на одмор.

`Какво е вашето лично искуство со саботата и благословите што произлегуваат од држењето на саботата? На кои начини би можеле да направите повеќе, за да го претворите во свето време како што и треба да биде?`