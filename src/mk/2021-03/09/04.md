---
title: Нови околности
date: 24/08/2021
---

По четириесет години талкање низ пустината, се појавила нова генерација, која нејасно се сеќавала на Египет, ако воопшто и се сеќавала на него. Тие имале многу различни животни искуства во споредба со нивните родители. Таа генерација била сведок на недостатокот на вера што го покажале нивните родители многу пати, поради што и самите тие морале да талкаат во пустината додека не изумре претходната генерација.

Тие биле почестени да имаат светилиште во центарот на својот логор и можеле да видат облак што укажувал на Божјето присуство над шаторот. Кога би се поместил, тие знаеле дека е време да се спакуваат и да го следат. Тој облак, кој им обезбедувал сенка преку ден, и светлина и топлина преку ноќ, бил постојан потсетник на Божјата љубов и грижа за нив.

`Кој опиплив потсетник за саботниот одмор го имале тие? Прочитајте 2. Мојсеева 16,14-31.`

Наспроти популарната теологија, овие стихови докажуваат дека саботата, како седми ден, претходела на донесувањето на законот од Синај.

Што се случило таму?

Посебната храна што Бог им ја обезбедувал, била секојдневен потсетник на фактот дека Создателот ги издржува своите созданија. Бог, на многу опиплив начин, ги задоволувал нивните потреби. Секој ден се случувало ова чудо со храната која се појавувала и исчезнувала со изгрејсонцето. Секојпат кога некој се обидувал да собере поголемо количество за следниот ден, таа би мувлосала и расипала, а сепак секој петок добивале двојно количество мана, а остатокот што требало да се изеде во сабота останувал чудесно свеж.

Израелците сега имале служба во светилиштето и сите закони и прописи се напишани во 3. и 4. книга Мојсеева. Сепак, остарениот Мојсеј ги собрал сите заедно, ги потсетил на нивната историја и ги повторил законите што им ги дал Бог (види 5. Мојсеева 5,6-22).

Таа нова генерација конечно била подготвена да влезе во Ветената земја. Требало да дојде до промена на водството во Израел, а Мојсеј сакал да биде сигурен дека припадниците на таа генерација ќе запомнат кои се и која е нивната мисија. Не сакал тие да ги повторат грешките на своите родители. Затоа ги повторил Божјите закони. Десетте заповеди биле повторени за оваа генерација, на прагот на освојувањето на Ханаан, да не ги заборави.

`Според наше лично искуство, второто Христово доаѓање настапува само неколку моменти откако ќе умреме. Според тоа, Неговото враќање е секогаш близу, можеби поблизу отколку што можеме да замислиме. Како празнувањето на саботата нè потсетува не само на она што Бог го направил за нас, туку и на она што Тој ќе го стори за нас кога ќе се врати?`