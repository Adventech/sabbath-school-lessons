---
title: Заповед да се одмараме
date: 23/08/2021
---

Создавањето било „многу добро“, но сепак недовршено. А завршило со Божјиот одмор и посебен благослов над седмиот ден, саботата. „И Бог го благослови седмиот ден, и го освети, зашто во тој ден си отпочина од сите дела Свои, што ги направи и создаде“ (1. Мојсеева 2,3).

Саботата е нераздвоен дел од Божјото создавање. Таа е, всушност, врв на Создавањето. Бог се одмора и создава простор за заедница во која луѓето (во тоа време првобитното семејство на Адам и Ева) ќе можат да ги прекинат своите секојдневни активности и да се одморат рамо до рамо со својот Творец.

За жал, гревот влегол во светот и променил сè. Повеќе немало директна комуникација со Бога. Наместо тоа, следеле болни породувања, напорна работа, кревки и дисфункционални односи, и така натаму – тажно набројување на јадовите што сите ги знаеме, како и животот на овој паднат свет. Сепак, среде сето ова, Божјата сабота останува како постојан симбол на нашето создавање, но исто така и на надежта и ветувањето за ново создавање. Ако саботата била потребна пред падот во грев, колку повеќе е потребна по падот во грев?

Многу подоцна, кога ги ослободил своите деца од ропството во Египет, Бог ги потсетил на тој посебен ден.

`Прочитајте 2. Мојсеева 20,8-11. Што нè учи тој кога станува збор за важноста на саботата и нејзината поврзаност со создавањето?`

Со оваа заповед, Бог нè повикува да се сеќаваме на нашето потекло. Наспроти она што многумина веруваат, ние не сме случаен производ на студени, слепи и бесчувствителни сили. Напротив, ние сме суштества создадени според Божјиот лик. Ние сме создадени за заедништво со Бога. Не е важно што кон Израелците се однесувале како спрема робови од мала вредност. Секоја сабота, на посебен начин, тие биле повикани да се сетат кои се навистина – суштества создадени според ликот на самиот Бог.

„И бидејќи саботата е спомен на делото на создавањето, таа е симбол на Христовата љубов и моќ“ (Елена Вајт, *Копнежот на вековите*, стр. 281 оригинал).

`Размислете колку е навистина важно учењето за шестдневното создавање. Впрочем, кое друго учење е толку важно што Бог заповедал една седмина од својот живот, секоја седмица, без исклучок, да ја посветиме на него? Зошто овој факт, сам по себе, треба да нè научи колку е важно да не го заборавиме нашето вистинско потекло опишано во 1. Книга Мојсеева?`

