---
title: Уште една причина за одмор 
date: 25/08/2021
---

Израел го поставил својот логор на источната страна на Јордан. Тој ги освоил земјите на васанскиот цар и на двајца аморејски цареви. И повторно, во тој клучен момент, Мојсеј го собира народот и го потсетува дека заветот склучен на Синај не бил наменет само за нивните родители, туку и за нив. Потоа, тој ги повторува Десетте заповеди, повторно за нивно добро.

`Споредете ги текстовите 2. Мојсеева 20,8-11 и 5. Мојсеева 5,12-15. Која разлика се огледува во начинот на кој е изразена заповедта за саботата во секој од нив?`

Во текстот 2. Мојсеева 20,8, заповедта започнува со зборот „помни“. Текстот 5. Мојсеева 5,12 започнува со зборот „пази“. Зборот „запомни“ доаѓа нешто подоцна во самата заповед (5. Мојсеева 5,15). Во тој стих им се кажува дека треба да запомнат оти биле робови. Иако таа генерација пораснала во слобода, сите тие би биле родени во ропство да не се случило тоа чудесно избавување. Заповедта за саботата требало да ги потсети дека истиот Бог, кој бил активен при создавањето, бил активен и при нивното ослободување: „Господ, твојот Бог, те изведе оттаму со силна и испружена рака“ (5. Мојсеева 5,15).

Таа вистина одговарала на моменталните околности во кои Израелците се нашле додека по вторпат стоеле на границите на Ветената земја по втор пат, четириесет години откако првата генерација претрпела мизерен неуспех. Бидејќи, тие биле исто толку беспомошни, кога станува збор за освојување на таа земја, како што биле и нивните предци додека бегале од Египет. И на нив им бил потребен истиот Бог „со силна рака и со испружена мишка“.

Саботата требало да добие една дополнителна димензија. Бидејќи Бог е Бог на ослободувањето, Израел требало да го празнува саботниот ден (5. Мојсеева 5,15).

Се разбира, создавањето не е далеку од заповедта за саботата, дури ни во текстот 5. Мојсеева 5, и покрај различната мотивација. Ослободувањето на Израел од Египет, во извесна смисла, е почетна точка на едно ново создавање, слично на она од 1. Мојсеева. Израел, како ослободен народ, е ново Божје создание (види го и текстот Исаија 43,15).

Бидејќи на 2. Мојсеева се гледа како на симбол на ослободување од гревот, односно на откупувањето, во саботата можеме да го најдеме симболот и на создавањето и на откупувањето. Затоа, во многу реална смисла, саботата упатува на Исуса, нашиот Творец и Откупител.

`Прочитајте го текстот Јован 1,1-13. Што можеме да научиме од овие стихови за Исус како наш Творец и Откупител?`