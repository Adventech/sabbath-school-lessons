---
title: Ритамот на одморот
date: 21/08/2021
---

### Прочитајте ги библиските текстови:
1. Мојсеева 1; 2. Мојсеева 20,8-11; 2. Мојсеева 16,14-31; 5. Мојсеева 5,12-15; Псалми 92; Исаија 58,13.

> <p>Запомнете го стихот</p>
> „И Бог го благослови седмиот ден, и го освети, зашто во тој ден си отпочина од сите дела Свои, што ги направи и создаде“ (1. Мојсеева 2,3).

Кој воопшто може да замисли каков бил чинот на создавање – појава на светлина среде темнина, океан преполн со живот, птици кои одеднаш се разлетале – па како навистина изгледало сето тоа? A што да кажеме за натприродното создавање на Адам и Ева? За нас е потполно несфатливо како Бог го сторил тоа.

И тогаш, по сето тоа активно создавање, Тој посветил внимание на нешто сосема друго. На прв поглед, тоа не изгледало толку спектакуларно како китовите што скокаат од вода или пердувите со занесни бои. Бог едноставно создал ден, седмиот ден, а потоа го направил посебен. Дури и пред човечката раса да навлезе во својот самонаметнат стресен живот, Бог поставил еден знак како жив потсетник. Тој сакал тој ден да биде време кога ќе застанеме и свесно ќе уживаме во животот – ден кога ќе бидеме тоа што сме, а не она што го правиме, кога ќе ги прославуваме даровите како што се тревата, воздухот, дивите животни, водата, луѓето, но првенствено Творецот на секој добар дар.

Тој повик продолжил да важи дури и откако првата брачна двојка била протерана од Едем. Бог се погрижил овој повик да го издржи тестот на времето, така што, уште на почетокот, тој го вклучил во самиот ток на времето.

Во текот на оваа седмица ќе го проучуваме тој прекрасен Божји повик да влегуваме во динамичниот одмор, одново и одново, секој седми ден.