---
title: Крстени „во Мојсеја“
date: 05/09/2021
---

`Прочитајте 1. Коринтјани 10,1-11. Што сакал Павле, споменувајќи ги „примерите“, да им пренесе на своите читатели во Коринт?`

Грчкиот збор што се користи во 1 Коринтјани 10,6 (а во слична форма во 1. Коринтјани 10,11), кај нас преведен како „примери“, е зборот типос. На англиски јазик (и на наш) зборот *тип* потекнува од таа грчка именка. Тип (углед или пример) никогаш не е оригиналот, туку еден вид симбол и приказ. Тоа е макета на нешто друго.

Текстот Евреите 8,5 нуди добар пример за ваквиот вид на односи: „И им (старозаветните свештеници што ја извршувале службата во храмот) служат на образот и на сенката на небесните работи, како што му беше речено на Мојсеј, кога ја подигаше скинијата: ‘Гледај, рече, да направиш сè според образецот, што ти беше покажан на планината’.“ 

Овој пасус во Посланието до Евреите ја нагласува директната врска меѓу небесната и земната реалност, а потоа го цитира текстот 2. Мојсеева 25,9, каде што Бог му вели на Мојсеја да направи светилиште во пустината „како што ќе ти покажам“ – според сликата што ја видел на планината. Суштината е во тоа дека земното светилиште, со сите свои обреди и процедури, било „пример“, симбол, претстава за она што се случува на небото, со Исуса како наш Првосвештеник во небесното светилиште.

Имајќи го предвид ова, можеме подобро да разбереме за што зборува Павле во 1. Коринтјани 10. Во овој текст, Павле потсетува на некои од клучните искуства на Божјиот народ во пустината, на нивниот пат кон Ветената земја. Изразот „нашите татковци“ се однесува на еврејските предци кои го напуштиле Египет, кои биле под облак, го преминале морето и така сите биле крстени во новиот живот на слобода од ропството.

Павле смета дека овие важни места на патувањето низ пустината се тип или модел за поединечно крштевање. Ако ја следиме логиката на Павле, „духовната храна“ сигурно се однесува на маната (спореди 2. Мојсеева 16,31-35). Израел пиел од карпата, која Павле ја идентификува со Христа (1. Коринтјани 10,4). Ако се сетиме дека Исус зборува за себе како „леб на животот“ (Јован 6,48) и „жива вода“ (Јован 4,10), сево ова има совршена смисла. Затоа овде можеме да видиме дека Павле ја користи старозаветната историја како пример за откривање на духовните вистини, кои можат да се применат денес на секој христијанин поединечно.

`Сетете се и на другите искуства на Израелците опишани во 2. Мојсеева. Кои духовни поуки можеме да ги научиме од тие „примери“ што ни ги оставиле, како добри така и лоши?`