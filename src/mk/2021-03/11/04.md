---
title: „Пример“ за одмор
date: 07/09/2021
---

Покрај примерите што веќе ги разгледавме, оваа забелешка за типовите и симболите може да се примени и на библискиот поим за одмор. За да се увериме во тоа, ќе го побараме новозаветното послание до Евреите.

`Прочитајте го текстот Евреите 4,1-11. На што се однесува тоа „оставено ветување“ за влегување во Неговиот спокој? Како искуството на Израел за време на Излезот и талкањето низ пустината ни нуди дополнителни сознанија за поимот за влегување во Божјиот одмор?`

Во рамките на сево ова, темата за истрајност и верност е многу важна. Иако зборуваат за седмиот ден, саботата, фокусот на овие стихови (и она што им претходи – види Евреите 3,7-19) е всушност на повикот упатен до припадниците на Божјиот народ да истраат во верата, односно да му останат верни на Господа и на евангелието.

Овие стихови го потсетуваат читателот сериозно да ги сфати поуките стекнати врз основа на Божјото водство во минатото, „та да не би некој да падне во слична непослушност“ (Евреите 4,11). Обрнете внимание, ова е прилика! Израел го чул евангелието, текстот продолжува, но немал корист од тоа. Наместо да ја зајакнат својата вера со доверба и послушност, тие избрале бунт (споредете со Евреите 3,7-15) и на тој начин никогаш не го искусиле одморот што Бог го наменил за нив.

Текстот Евреите 4,3 укажува на блиската врска меѓу верата и одморот. Можеме да влеземе во Неговиот спокој само ако веруваме и се надеваме во Оној што ни ветил одмор и кој може да го исполни тоа ветување, а тоа е, се разбира, Исус Христос.

`Прочитајте го повторно текстот Евреите 4,3. Кој бил главниот проблем на луѓето за коишто станува збор? Каква поука можеме да извлечеме од ова за нас самите, зашто евангелието „и нам ни се соопшти, како и ним “ (Евреите 4,2)?`

Првата христијанска заедница го прифатила Божјето претходното откровение (она што ние го нарекуваме „Стар завет“) и поверувала дека Исус Христос е Јагнето Божјо, жртвата за нивните гревови. Врз основа на верата во таа жртва, тие можеле да го искусат спасението во Исуса и одморот што им бил понуден во Него.

`Како разбирањето за тоа што значи да бидеме спасени со Исусовата крв, ни помага да влеземе во оној вид одмор што можеме да го имаме во Исуса, знаејќи дека сме спасени преку благодатта а не преку делата?`