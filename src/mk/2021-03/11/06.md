---
title: Освојување на небесниот град
date: 09/09/2021
---

Логичното продолжение на клучните идеи од 4-та глава на посланието до Евреите станува сосем очигледно кога ќе гo прочитаме текстот Евреите 4,8-11. Исус Навин им дал спокој на Израелците. Затоа, бидејќи Бог не лаже, мора да има некој друг „спокој“ што му останува на Божјиот народ. Но тој народ не е составен исклучиво од еврејски верници. Ги вклучува сите кои го прифатиле Исуса за свој личен Спасител.

`Прочитајте го текстот Галатјани 3,26-29 и забележете ги карактеристиките на Божјиот заветен народ по крстот. Што значи тоа дека нема повеќе Евреи ни Грци, робови или слободни, машко или женско во контекст на она што го пишува Павле?`

Текстот Евреите 4 понекогаш се користи во прилог на празнувањето на седмиот ден, сабота, а понекогаш и за да се побие оправданоста на тој саботен одмор, со оглед на фактот дека постои уште еден одмор (на крајот на времето). Меѓутоа, ниту еден од овие ставови не го отсликува правилно библискиот текст. Всушност, текстот сугерира дека сосредоточеноста на Божјиот посебен одмор е присутна уште од Создавањето и дека празнувањето на саботниот одмор нуди мал, седмичен претвкус на тој одмор на крајот на времето. Навистина, Евреите ја разбираат саботата како минијатурен претходник на „оlаmhаbа“ („светот што ќе дојде“).

Спокојот сличен на саботата му е оставен на Божјиот народ, кој потсетува на Божјиот одмор во првата сабота од земната историја, што значи дека можеме да запреме со нашите дела, верувајќи дека Бог ќе го исполни своето ветување за нашето спасение.

Наспроти тврдењата на некои толкувачи, контекстот не ја поддржува претпоставката дека заповедта за саботата е веќе исполнета преку спасението што го донел Христос, поради што христијаните не би биле обврзани да ја почитуваат. Конечниот одмор што ни е ветен врз основа на она што Христос го направил за нас, не го заменува библискиот седми ден, саботата. Напротив, тој ја нагласува.

Во свет кој многу ја цени самостојноста, напорната работа и претприемчивоста, почивањето во Исуса и верувањето дека Неговата благодат е доволна за да нè спаси и да нè преобрази, тоа е навистина контракултурно.

`Како може да им помогнете на другите да најдат одмор во Исуса, ако мислат дека нивните гревови се премногу тешки, дека нивните срца не можат да се променат, а дека нивниот случај е навистина безнадежен? Кои библиски цитати би ги споделиле со нив?`
