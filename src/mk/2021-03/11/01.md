---
title: Копнеж по нешто повозвишено
date: 04/09/2021
---

### Прочитајте ги библиските текстови:
1. Коринтјани 10,1-11; 3. Мојсеева 4,32-35; Јован 1,29; Евреите 4,1-11; Псалми 95,8-11.

> <p>Запомнете го стихот</p>
> „А тоа беа примери за нас, за да не бидеме похотливи по злото, како што тие беа похотливи“ (1. Коринтјани 10,6).

Во њујоршкиот Музеј на уметностите во Квинс, во Соединетите Држави, е сместена најголемата архитектонска макета во светот, на која првично била прикажана секоја зграда во Њујорк. Во сооднос 1:1200 (каде 2,5 см одговара на должина од 33 метри), се протега на приближно 870 квадратни метри. Сто луѓе работеле на тоа повеќе од три години. Завршена е во 1964 година, но редовно ажурирана сè до 90-тите години на минатиот век, така што денес, во 2021 година, не одговара на комплетниот градски пејзаж. Сепак, таа претставува неверојатно сложена и детална копија на оригиналот.

Меѓутоа, на крајот на краиштата, тоа е само тоа – копија, модел, приказ на нешто поголемо, пообемно и многу покомплексно од самата макета.

Ова е всушност случај со сите макети. Тие не се оригинали, туку само симбол на оригиналот. Макетата ни помага да ја видиме суштината на оригиналот, но никогаш не може да го замени. Постои за да им помогне на луѓето подобро да разберат што всушност претставува оригиналот.

И самата Библија е полна со минијатурни прикази на активности и институции што упатуваат на далеку поголемата небесна реалност. Евреите 4 глава ни помага да проучиме една од овие реалности во врска со библиското прашање за одморот.