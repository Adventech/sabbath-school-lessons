---
title: Обреди и жртви
date: 06/09/2021
---

Старозаветниот систем на обреди и жртви, како оној што го наоѓаме во 3. Книга Мојсеева, нуди повеќе примери за она што го видовме вчера – старозаветни симболи што укажуваат на новозаветните вистини. Иако денешните читатели на Библијата честопати лесно поминуваат преку овие обреди, тие содржат многу важни духовни вистини, кои можат да бидат од голема важност за оние што ги проучуваат.

`Прочитајте ги упатствата дадени во текстот 3. Мојсеева 4,32-35 – во врска со жртвата за грев што се барала од обичниот народ во Израел. Што можеме да научиме од овој обред, иако немаме храм ниту некое светилиште со олтар на кој би можеле да принесуваме жртви за нашите гревови? Поврзете го овој обред со текстовите Јован 1,29 и 1. Петрово 1,18-21.`

Обредот пренесува важни информации и вредности, и треба да се разбере во вистинскиот контекст. За да биде делотворен, тој обично бара посебно време, одредена локација и однапред зацртана низа од процедури што треба да се следат. И навистина, кога ги следиме различните библиски одредби во врска со принесувањето на жртвите, станува јасно дека Бог дал многу конкретни детали во поглед на тоа што можело да се жртвува, а исто така и кога, каде и кои ритуали и процедури требало да се спроведат.

Главната работа во многу ритуали, се разбира, била крвта, односно пролевањето крв и попрскувањето со крв. Тоа не било пријатно, а и не требало да биде, затоа што се однесувало на нешто што е најгрдо во вселената, а тоа е гревот.

Која конкретна улога ја имала крвта и зошто морала да биде намачкана на роговите на олтарот? Иако повеќето обреди поврзани со светилиштето се појавуваат во вид на прописи (т.е. дадени се упатства како сè да се направи), тој не секогаш ги вклучува сите објаснувања. Причината е веројатно таа што нивното значење било веќе познато. На крајот на краиштата, Израелскиот народо добро ја разбрал важноста на крвта (3. Мојсеева 17,11).

Сепак, примерот даден во текстот 3. Мојсеева 4,32-35 содржи едно важно објаснување во стихот 3. Мојсеева 4,35: „Така свештеникот ќе го очисти од гревот негов, што го направил, и ќе му се прости“. Според тоа, крвта била пресудна во целиот процес на помирување како средство со кое грешниците можеле да бидат очистени пред Светиот Бог. Затоа, она што го гледаме во овие жртви е типот, приказот на Христовата крв и служба во наша полза.

`Размислувајте за тоа колку е навистина лош гревот, кога неговиот откуп барал таква жртва – саможртвување на едно од лицата на Божеството, Исус. Што ни кажува ова за потребата секогаш да се потпираме на благодатта и никогаш на делата? Можеме ли да додадеме нешто на она што Христос веќе го направил за нас?`
