---
title: Големата борба - одблизу и на личен план
date: 05/08/2021
---

Како што знаеме од извештајот (1. Мојсеева 39,11-20), Јосиф страдал поради неговата принципиелна одлука. Тој бил фрлен во затвор. Како роб под власта на Потифар, тој можел да биде убиен на самото место, без никакви прашања. Потифар очигледно не ѝ верувал на својата жена, но морал да преземе нешто за да го одбрани својот углед. Сепак, дури и тогаш, и покрај застрашувачките околности, Светото писмо кажува дека „Господ беше со Јосифа“ (1. Мојсеева 39,21).

Животот на планетата земја не е фер. Доброто не е секогаш наградено, а злото честопати не се казнува веднаш. Меѓутоа, има некои добри вести – Јосиф можел да најде мир, дури и во затвор, бидејќи Бог бил со него. Во затворот, тој можел да размисли за неправдата што ја доживеал, можел да се повлече, па дури и да се откаже од Бога.

`Но, што прави Јосиф додека е во затвор? Како се однесувате кон оние што се околу вас? Прочитајте го текстот 1. Мојсеева 39,21 – 40,22.`

Во затворот, Јосиф се бори со она што е реално, а не идеално. Тој се поврзува со луѓето и им помага на другите, иако односите во затвор се далеку од идеалот што тој би го посакал. Јосиф не се двоуми да побара помош или да ја покаже својата ранливост. Тој го моли за помош пехарникот, кога му го протолкувал својот сон.

`Која поширока слика во врска со односите Павле ја прикажува во Ефесјаните 6,1-13?`

Нашите заемни односи се минијатурен одраз на големата борба меѓу Бога и сатаната, која беснее низ вековите. Тоа значи дека нема совршени односи. Секој заемен однос мора да има динамика на развој, а сатаната има интерес да ги искористи сите наши односи – особено најблиските – во своја полза, за да го оштети и попречи она што е Божја волја за нашиот живот. Можеме да бидеме благодарни што не сме оставени сами да ги водиме тие битки. Божјата реч ги поставува принципите за уредување на нашите односи. Неговото ветување дека ќе ни даде мудрост (Јаков 1,5) ги опфаќа и нашите односи. И, како што бил со Јосифа, Тој ветува дека ќе биде и со нас, кога нашите односи ќе станат премногу сложени.

`Размислете за Божјото ветување во текстот Јаков 1,5 и одвојте го моментот за да се молите за мудрост во вашите односи. Како можете да останете отворени за поттиците на Светиот Дух во својот однос спрема другите луѓе?`

