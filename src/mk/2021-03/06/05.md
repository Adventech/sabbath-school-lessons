---
title: Управување со односите на Божји начин
date: 04/08/2021
---

Во почетокот, приказната на Јосиф во Египет добила позитивен пресврт. Јосиф му се доверил себеси на Бога и Бог го благословил Јосифа, кој се издигнал во домаќинството на Потифар повеќе отколку што можел да замисли.

`На кои практични начини се покажале Божјите благослови во животот на Јосиф? Какви биле односите на Јосиф со другите? Прочитајте го текстот на 1. Мојсеева 39,1-6.`

Иако се чинело дека Јосиф добро се согласува со Потифар, и дека неговите односи со останатите членови на домаќинството течат без проблеми, на повидок била неволја. Некој во домот бил немирен.

`Со каков проблем во односите се соочил Joсиф? Како тој одлучил да постапи? Прочитајте го текстот 1. Мојсеева 39,7-10.`

Јосиф имал проблем со жената на Потифар. Тоа можеби би требало да се преформулира: Сопругата на Потифар имала проблем. Таа на другите луѓе гледала како на „работи“ со кои може да се манипулира и да се користи. Таа сакала да го „искористи“ Јосифа. Јосиф е опишан како млад човек со „стројна става и со убаво лице“ (1. Мојсеева 39,6). Библијата ретко споменува нечиј физички изглед, зашто Бог не гледа „како што гледа човек, зашто човек гледа на лицето, а Господ гледа на срцето“ (1. Самуил 16,7). Во овој случај, убавиот изглед на Јосиф повеќе бил пречка отколку помош во неговата потрага по чистота и верност кон Божјите начела.

Така Јосиф, и покрај инсистирањето на таа расипана жена, прави нешто навидум контрапродуктивно. Тој ги применува библиските принципи на сите односи – во овој случај, на односот со жената на Потифар. Библиските принципи во врска со односите не се старомодни, како што може да потврди кој било (а тоа е секој) кој трпел последици од гревот.

Библискиот наратив нагласува дека ова не било моментално искушение. Жената на Потифар го прогонувала од ден на ден (1. Мојсеева 39,10). Јосиф се обидел да ја објасни причината за својата одлука (1. Мојсеева 39,8.9), но без успех.

Тој увидел дека не може да управува со одлуките на другите. Сепак, Јосиф одлучил да живее, да ги сака и да постапува со луѓето околу себе на начин што ќе го прослави Бога. Научил да живее во Божје присуство и тоа му помогнало да му се спротивстави на искушението.

`Дали сте се обиделе да ги примените библиските принципи на сите ваши односи, дури и кога другата личност не постапува чесно? Како завршило тоа? Прочитајте Матеј 5,43-48. Зошто е важно да живееме на тој начин?`