---
title: Дисфункционален дом
date: 01/08/2021
---

На Joсифа му биле познати дисфункционални семејства. Сè започнало со неговите прабаба и прадедо, Аврам и Сара. Кога Сара сфатила дека е неплодна, го убедила Аврама да оди кај нејзината слугинка Агара. Меѓутоа, штом Агара останала бремена, почнало ривалството. Растејќи во таква атмосфера, Исмаил и Исак го пренеле притисокот и во нивните семејства. Исак отворено покажувал пристрасност кон Исав, а Јаков се обидувал цел живот да ја заработи љубовта и почитта од својот татко. Подоцна тој бил измамен да се ожени со две сестри, кои не се сложувале најдобро. Тие се натпреварувале една со друга за да му подарат повеќе деца, вклучувајќи ги и своите слугинки.

`Размислете за настанот кој е детално изложен во 1. Мојсеева 34. Какво влијание врз емоциите и односи имал овој настан во семејството како целина, но и кај младиот Јосиф?`

Ривалството меѓу мајките очигледно им било пренесено и на децата, кои пораснале во доста воинствени луѓе. Јосифовите постари браќа, уште како младичи, ги масакрирале сите мажи во градот Сихем. Најстариот брат, Рувим, покажал своеволност и инает кон својот постар татко спиејќи со Вала, слугинка на Рахела и мајка на неколку Јаковови деца (1. Мојсеева 35,22). Во меѓувреме, Јосифовиот брат Јуда ја помешал својата снаа вдовица со проститутка и на крајот добил близнаци со неа (1. Мојсеева 38).

Среде сите овие семејни тензии, Јаков додал масло на огнот, покажувајќи очигледна пристрасност кон Јосифа кога му подарил скапа шарена облека (1. Мојсеева 37,3). Ако некогаш постоело нефункционално семејство, сигурно е дека семејството на овој патријарх би можело достојно да му парира.

`Што мислите, зошто текстот Евреите 11,17-22, Аврам, Исак и Јаков се наведени како херои на верата, и покрај нивните хаотични семејни односи?`

Божјите херои на верата честопати не успевале да ги остварат своите или Божјите очекувања. Тие луѓе не се наведени во Евреите 11 глава поради нивните хаотични семејни односи, туку и покрај нив. Тие учеле – честопати на потешкиот начин – за верата, љубовта и довербата во Бога додека се бореле со своите семејни проблеми.

`Каква семејна дисфункција вие сте наследиле? На кој начин, предавањето себеси на Бога и на Неговите патишта би можелo да придонесе тој образец да се скрши, барем во иднина?`

