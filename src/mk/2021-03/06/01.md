---
title: Пронаоѓање мир во семејните односи
date: 31/07/2021
---

### Прочитајте ги библиските текстови:
1. Мојсеева 34; Евреите 11,17-22; 5. Мојсеева 4,29; 1. Јованово 3,1.2; 1. Мојсеева 39; Ефесјаните 6,1-13.

> <p>Запомнете го стихот</p>
> „А вие, возљубени, знаејќи го ова однапред, пазете се од измамата на беззакониците за да не бидете одведени со нив, и да не отпаднете од својата утврденост, туку да напредувате во благодатта и во познанието на нашиот Господ и Спасител Исус Христос. Нему слава и сега и за вечни времиња. Амин!“ (2. Петрово 3,17.18).

Млад човек внимателно го набљудувал хоризонтот. Со денови ги барал своите браќа, и конечно ги здогледал. Кога, мавтајќи и викајќи силно, се приближил до таа група мрачни лица, наишол на сè, освен на топло добредојде. Неговите родени браќа, всушност, сакале да го убијат. Да не бил Рувим, приказната можеби не би имала продолжение. Рувим ги убедил другите да го заплашат само малку и да го фрлат во пресушен бунар. И тогаш, Јуда дошол до одлична идеја како да се ослободи од него, па дури и да заработи пари – да го продадат на трговци со робови што минувале оттаму.

Каков пример за дисфункционално семејство!

Можеме да избереме многу нешта во животот, но не и нашето семејство. Никој не е совршен и никој од нас нема совршено семејство или совршени семејни односи. Некои од нас се благословени со родители, со браќа, сестри и други членови на семејството кои се трудат да ја одразуваат Божјата љубов, но повеќето мора да бидат задоволни со нешто многу помалку од идеал. Семејните односи се често комплицирани и тешки, оставајќи ни немир, болка и емоционален товар што го носиме со себе и неминовно го префрламе на другите.

Како можеме да го најдеме Божјиот мир во оваа област од нашиот живот? Оваа седмица ќе се свртиме кон приказната за Јосиф и за неговите семејни врски, и ќе набљудуваме како Бог носи исцелување и емоционален одмор, и покрај дисфункционалните семејни односи.

