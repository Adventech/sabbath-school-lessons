---
title: Избор на нова насока
date: 02/08/2021
---

Носејќи ја со себе својата болка, вознемиреност и тага поради прекинатите семејни врски, Јосиф патувал за Египет каде што требало да биде продаден како роб. Не било воопшто лесно и тој се борел со солзи целиот пат.

„Во меѓувреме Јосиф со своите господари патувал кон Египет. Кога карванот поминувал низ јужните граници на Ханан, тој можел да ги види рабовите на ритчињата под кои биле шаторите на неговиот татко. Споменувајќи си за својот мил родител, горко плачел во својата осаменост и болка. Повторно пред очи му излегла сликата од Дотаим. Ги видел своите намрштени браќа и ги чувствувал нивните грозни погледи. Во ушите му се одгласувале навредливите и подбивни зборови со кои одговарале на сите негови очајни пекања. Со страв во срцето гледал во својата иднина. Каква промена! Од нежно сакан син - немоќен и презрен роб! Каква ли судбина допрва го очекува во таа туѓа земја во која сега оди и каде што ќе биде сам и без пријатели? Јосиф од почеток паднал во безмерна болка и страв...

Тогаш мислите му се упатиле кон Бога на неговите татковци. Во детството го учеле да го сака тој Бог и да се бои од него. Често во шаторот на татка си ја слушал историјата за визијата што му била покажана на Јакова кога како бегалец и изгнаник бегал од дома. Слушал за ветувањата што му ги дал Господ на Јакова и како тие биле исполнети; како во тешките мигови дошле Божји ангели и му дале вистински упатства, го тешеле и го штителе. Дознал и за Божјата љубов со која за луѓето е предвиден и Спасител. Сите тие скапоцени поуки сега живо излегувале пред него. Јосиф верувал дека истиот Бог кој бил Бог на неговите татковци ќе биде и негов Бог. Тогаш со сето срце му се предал на Господа и се молел ‘Чуварот Израелов’ да биде и со него во земјата на неговото изгнанство“ (Еленa Вајт, *Патријарси и пророци*, стр. 213, 214, ориг.).

Некои култури ја нагласуваат улогата на заедницата во однос на поединецот, додека други имаат тенденција да ставаат поголем акцент на улогата на поединецот во однос на заедницата. Иако наоѓаме рамнотежа меѓу овие две гледишта во Светото писмо, постои јасен повик и за лично и за колективно предавање на Бога. Јосиф почнал да наоѓа мир во односите со другите на тој начин што донел лична одлука да го следи Бога.

`Што нè учат следните стихови во врска со личното посветување? (5. Мојсеева 4,29; Исус Навин 24,15; 1. Летописи 16,11; Псалми 14,2; Изреки 8,10; Исаија 55,6).`

За да најдеме мир и одмор, секој од нас поединечно мора да донесе одлука да го следи Бога. Дури и ако нашите предци биле духовни гиганти, таквата вера и духовност не се пренесуваат генетски. Запомнете – Бог има само деца, но не и внуци.

`Зошто е важно секој ден, дури и секој момент од денот, да одлучите да му се предавате на Бога? Што се случува кога не го правите тоа?`

