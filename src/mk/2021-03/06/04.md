---
title: Пронаоѓање на вашата вистинска вредност
date: 03/08/2021
---

Ако Јосиф негувал некаква надеж дека ќе успее да избега и да се врати дома, тие исчезнале со неговото пристигнување во Египет, каде што бил препродаден во угледно домаќинство. 1. Мојсеева 39,1 ни кажува дека „Потифар, дворјанинот фараонов, заповедник на стражата, Египќанец, го купи од Исмаилците, кои го доведоа таму“. Одеднаш, младиот човек бил турнат во една нова, непозната култура со непознат јазик.

Семејните врски и другите блиски односи имаат пресудна важност за изградбата на нашата самодоверба. Јосиф пораснал верувајќи дека тој е нешто посебно – првороден син на најсаканата сопруга (1. Мојсеева 29,18). Тој неспорно бил миленик на својот татко и единствениот кој имал прекрасна, разнобојна наметка (1. Мојсеева 37,3.4).

А, кој бил тој сега? Обичен роб што може да се купи или продаде според нечија проценка. Забележете колку брзо се променила целата негова ситуација. Колку брзо животот навидум му се пресвртел наопаку.

Навистина, Јосиф ја научил лекцијата што сите мора да ја научиме. Ако се потпираме на другите да ни кажат колку вредиме, ќе ни биде тешко и ќе бидеме ужасно збунети, бидејќи нема секој да умее да нè цени. Наместо тоа, ние треба да ја најдеме нашата вредност во она што Бог го мисли за нас – како Тој нè гледа – а не во улогите што ги имаме во овој момент.

`Како Бог гледа на секој од нас? (Исаија 43,1; Малахија 3,17; Јован 1,12; Јован 15,15; Римјаните 8,14; 1. Јованово 3,1.2).`

Бог гледа на секој од нас низ очила засенчени со благодатта. Тој гледа потенцијал, убавина и талент каков што не можеме ни да ги замислиме. Конечно, Тој бил подготвен да умре за нас за да добиеме можност да станеме сè она за што сме создадени да бидеме. Иако ни ја покажува нашата грешност и огромната цена платена за нашиот откуп, Крстот исто така ни покажува колку сме вредни и важни за Бога. Што и да мислат другите за нас, што и да мислиме на другите, Бог нè сака и сака да нè спаси, не само од силата на гревот, туку и од вечната смрт што ја носи гревот.

Затоа, клучното прашање е секогаш исто: Како одговараме на реалноста на Божјата љубов каква што ни е откриена во Исуса Христа?

`Постојат многу групи и поединци кои нè уверуваат дека треба да се сакаме такви какви што сме и да се прифатиме себеси потполно некритички. Од каде знаеме дека ова е, всушност, самоизмама? Зошто е важно да веруваме дека нашата вредност доаѓа однадвор, од Оној што нè создал и го знае нашиот вистински потенцијал?`