---
title: Уморен и исцрпен
date: 27/06/2021
---

`Прочитајте 1. Мојсеева 2,1-3. Зошто Бог го создал денот за одмор пред некој воопшто да се умори?`

Дури и пред човештвото да се втурне во живот полн со самонаметнат стрес, Бог одредил еден ден како знак, како жив будилник на нашето сеќавање. Тој ден треба да биде време кога ќе застанеме и свесно ќе уживаме во животот – ден во кој сме тоа што сме, а не она што го правиме, ден во кој на посебен начин ја покажуваме нашата благодарност за секој дар – тревата, воздухот, животинскиот свет , водата, луѓето и – пред сè – за Создателот на секој добар дар.

Тоа не бил некој еднократен повик кој престанал да важи по протерувањето од Едем. Бог се погрижил тој да го издржи тестот на времето, вклучувајќи ја саботата уште на почетокот од самото ткаење на времето. Тој повик важи засекогаш, и се повторува одново и одново – повик секој седми ден во мир да го прославуваме Создавањето.

Некој може да помисли дека денес, со сите уреди што ни заштедуваат време, ќе бидеме помалку уморни од луѓето што живееле пред двесте години. Меѓутоа, се чини дека никогаш нема доволно време за одмор, па дури ни денес. Дури и кога не работиме, поминуваме време во трескавична активност. Како секогаш некако да заостануваме – колку и да постигнуваме, има уште многу што треба да се направи.

Истражувањата исто така покажуваат дека луѓето денес поминуваат помалку време за спиење и дека многумина се длабоко зависни од кофеинот за да можат да продолжат понатаму. Иако имаме побрзи безжични телефони, побрзи компјутери, побрзи интернет врски, како никогаш да немаме доволно време.

`Што нè учат следниве текстови кога станува збор за важноста на одморот? Марко 6,31; Псалми 4,8; 2. Мојсеева 23,12; 5. Мојсеева 5,14; Матеј 11,28.`

Бог, кој нè создал, знаел дека ќе ни треба физички одмор. Тој воспоставил циклуси во времето – ноќта и саботата – за да ни даде прилика да се одмориме. Признавањето на Исуса како Господар на нашиот живот, подразбира дека треба сериозно да ја сфатиме нашата должност да одвојуваме време за одмор. На крајот на краиштата, заповедта за саботата не е само предлог. Тоа е заповед!

`А што е со вашата лична преоптовареност? Што можете да преземете за, одморот што Бог сака да го доживеете, да го искусите на подобар начин – и физички и духовно?`