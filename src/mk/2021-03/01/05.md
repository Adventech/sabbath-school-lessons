---
title: Одморот во новиот завет
date: 30/06/2021
---

Глаголскиот облик на зборот одмор, што честопати го среќаваме во Новиот Завет е аnapauō, што значи „да се одмори, опушти, освежи“. Се користи во една од најпознатите Исусови изјави за одморот во Матеј 11,28: „Дојдете кај Мене сите изморени и обременети и Јас ќе ве успокојам“. Овој израз може да се однесува и на физичкиот одмор (Матеј 26,45). Сепак, апостол Павле го користи и кога, збогувајќи се со Коринќаните, ја изразува својата радост за доаѓањето на пријателите кои го смириле неговиот дух (1. Коринтјани 16,18).

Друг глагол што се однесува на одморот е hēsychаzō. Во него се опишува одморот на учениците во сабота, додека Исус одморал во гробот (Лука 23,56). Исто така, се користи и за да се опише мирен живот (1. Солунјани 4,11), а може да укаже и на тоа дека некој молчи бидејќи нема забелешки (Дела 11,18).

Во текстот Евреите 4,4 се опишува Божјиот одмор по создавањето, во седмиот ден, и во таа пригода се употребува грчкиот глагол katapauō, „да застане, да се смири, да отпочине“, што се користи и во грчкиот превод на Стариот завет, Септуагинта. Особено е интересно тоа што овој глагол најчесто се користи во Новиот завет во 4-тата глава од Посланието до Евреите.

`Прочитајте Марко 6,30-32. Зошто Исус им рекол на своите ученици да се повлечат и да се одморат, со оглед на бројните можности за мисионирање што ги имале во тоа време? Разгледајте го ова прашање во поширокиот контекст на целата 6 глава од Евангелието според Марко.`

Изјавата „Дојдете и вие во осамено место и одморете се малку“ (Марко 6,31), не е формулирана како обичен повик. Тоа е искажано во императив, што укажува на наредба или заповед. Тука Исус покажува загриженост за своите ученици, за нивната физичка и емоционална благосостојба. Тие само што се вратиле од едно подолго мисионерско патување, на кое Исус ги испратил двајца по двајца (Марко 6,7). Текстот Марко 6,30 опишува колку биле восхитени учениците кога се вратиле. Нивните срца сигурно биле исполнети. Тие сакале да разговараат со Исуса за нивните победи и порази, но Тој го спречил сето тоа и, претекнувајќи ги, ги повикал да се одморат. Марк додава и објаснување: „Зашто мнозина доаѓаа и си одеа, така што немаа кога ни да јадат“ (Марко 6,31). Презафатеноста и преоптоварувањето во Божјето дело претставувало вистински предизвик дури и за учениците. Но, Исус нè потсетува дека треба да го чуваме нашето здравје и емоционалната благосостојба со тоа што одвреме-навреме ќе планираме одмор.

`На кои сè начини можете да му помогнете на вашиот локален пастор и да го олесните неговиот товар или на старешина на црквата или на некој друг што го познавате, кој е во опасност да прегори во Господовото дело? Што би можеле да преземете за да покажете почит кон таа личност и да ѝ помогнете малку да се одмори?`