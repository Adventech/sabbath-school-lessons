---
title: Дефинирање на одморот во стариот завет 
date: 29/06/2021
---

Се разбира, на сите ни е потребен одмор, и затоа оваа тема се наоѓа насекаде во Библијата. Иако Бог нè создал за активен живот, таа активност мора да биде прекината со периоди на одмор.

Еврејскиот Стар завет, на пример, содржи неколку изрази што означуваат одмор. Во описот на Божјото одморање во седмиот ден на новосоздадената земја, што го наоѓаме во 1. Мојсеева 2,2.3, се користи терминот shabbat, „да престане да работи, да отпочине, да земе одмор“, што е глаголска форма на именката „Shabbath“. Истиот глагол се користи во текстот 2. Мојсеева 5,5 во каузална форма, преведен како „вие сакате да го натерате (народот) да не работи“. Лутиот фараон го обвинил Мојсеја дека го одвлекува вниманието на народот „од неговата работа“.

Божјото мирување во седмиот ден, сабота, е опишано во четвртата заповед во хебрејската глаголска форма nuakh (2. Мојсеева 20,11; 5. Мојсеева 5,14). Овој глагол е преведен со изразот „и ќе ми беше спокојно“ во Книгата за Јов 3,13, или, повеќе фигуративно, „се запираше “, во 4. Мојсеева 10,36, кој се однесувал на ковчегот на заветот. Во текстот на 2. Цареви 2,15, се вели дека духот на Илија „слезе“ врз Елисеј.

Друга важна глаголска форма е shaqаt, што значи „да се биде смирен, да се обезбеди олеснување, да се биде тивок“. Таа се користи во Исус Навин 11,23, каде што се опишува мирување на земјата од војната по првичните освојувања на Исус Навин. Овој термин често се користи за да укаже на „мирот“ во Книгата Исус Навин и Судии.

Глаголот raga‘ се користи и да значи „одмор“. Во опомените против непослушноста дадени во 5. Мојсеева, Бог му вели на Израел дека во прогонството нема да здивнат, ниту ќе се одморат (5. Мојсеева 28,65). Истиот глагол се појавува во каузална форма во текстот Еремија 50,34, каде што ја опишува неможноста да се обезбеди мир.

`Прочитајте ги текстовите 5. Мојсеева 31,16 и 2. Самуил 7,12. За каков одмор станува збор?`

Двата стиха користат идиоматски израз од глаголот shakab, кој буквално значи „лежи, спие“. Воспоставувајќи завет со Давида, Бог му ветува на идниот израелски цар: „А кога ќе завршат твоите дни, и ти ќе починеш кај татковците свои, Јас ќе го воздигнам по тебе твоето семе што ќе произлезе од твоите бедра, и ќе го зацврстам царството негово“ (2. Самуил 7,12).

Долгата (и овде нецелосна) листа на различни хебрејски глаголи поврзани со одморот, ни помага да видиме дека теолошкиот концепт за одмор не е поврзан само со еден или два специфични зборови. Ние се одмораме индивидуално и колективно. Одморот влијае на нас во физичка, социјална и емоционална смисла, и не е ограничен само на саботата.

`Смртта е несомнено наш непријател и еден ден ќе биде победена. Но, колку и да жалиме за нашите мртви, колку и да ни недостигаат, зошто е сепак утешно да се знае дека, барем засега, тие почиваат во мир?`