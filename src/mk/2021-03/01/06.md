---
title: Изгнаник и скитник
date: 01/07/2021
---

`Прочитајте 1. Мојсеева 4,1-12. Зошто Каин станал „изгнаник и скитник“ (1. Мојсеева 4,12) на земјата?`

Библискиот текст не наведува јасно зошто Бог погледнал на Авеловиот принос, а „не погледна“ на Каиновиот (1. Мојсеева 4,4.5). Но, ние ја знаеме причината. „Каин излегол пред Бога со срце полно со незадоволство и со сомневање во ветената Жртва, и општо во потребата да се принесува жртва за грев. Неговиот принос не бил израз на каење поради гревот. Тој, како и мнозина денеска, сметал дека тоа е само доказ на слабост да се следи точно патот што го пропишал Бог, и за своето спасение потполно да се потпре врз страдањата што ќе ги поднесе ветениот Спасител. Тој сакал во своите постапки да биде самостоен и да ги истакне своите лични заслуги“ (Eлена Вајт, *Патријарси и пророци*, стр. 72, ориг.).

Иако рекол дека Каин ќе биде „изгнаник и скитник“ на земјата, не го направил Господ таков, туку тоа се случило како последица на неговите грешни постапки и непослушност. Не наоѓајќи одмор во Бога, Каин открил дека не може да го најде на ниту еден друг начин – барем не вистински одмор.

Еврејскиот збор преведен како „погледна“ (1. Мојсеева 4,4) исто така може да се преведе како „погледна одблизу, внимателно разгледа“. Фокусот на Божјото внимателно и грижливо разгледување, не бил толку во самиот принос, колку што бил во ставот на оној што го принесувал. Божјото отфрлање на приносот од овошје на Каин не било произволна реакција на некое каприциозно Божество. Напротив, тука е опишан процес на внимателно разгледување и мерење на карактерот, ставовите и мотивите на оној што ја принесува жртвата. Тоа е добар пример за истражниот суд.

`Прочитајте 1. Мојсеева 4,13-17 и опишете ја реакцијата на Каин на Божјиот суд.`

Кога се обидуваме да побегнеме од Божјето присуство, стануваме немирни. Копнежот за божествената благодат се обидуваме да го смириме со материјални работи, меѓучовечки односи или презафатеност. Каин основал династија и започнал да ѕида град. И едното и другото претставуваат големи достигнувања, што зборува за сила и решителност, но ако станува збор за безбожна династија и бунтовен град, тогаш тоа на крајот нема да вреди ништо.

`Дури и ако трпиме последици од нашите гревови, како што обично се случува, како можеме да научиме да го прифаќаме проштавањето што ни се нуди преку крстот?`