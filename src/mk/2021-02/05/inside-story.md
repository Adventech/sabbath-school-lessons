---
title:  Искуство
date:   30/04/2021
---

#### Да се верува на Бога или на науката

_од Ендру Мек Чесни, адвентистичка мисија_

Еден колега лекар му покажал 3-Д ултразвучни слики на д-р Хернандо Диаз. „Ти си лекар“, рекол тој. „Еве ги доказите. Заврши ја бременоста“. Бремената сопруга на Хернандо, Ерика, заплакала. Сликите покажувале дека нивното бебе има Потеров синдром, ретка состојба поврзана со откажување на бубрезите, абнормални екстремитети и невообичаен изглед на лицето, вклучувајќи и широко одделени очи. 

Како лекар, Хернандо знаел дека неговиот колега лекар бил во право. Но, како христијанин, тој се прашувал што да направи. Бебето не би живеело ако заврши 32-неделната бременост, но може да има надеж ако чекаат. Дали да и верува на науката или на Бога? „Бог ќе го каже последниот збор“, рекол тој, одлучувајки да почекаат.

Поминале неколку месеци, бременоста била пропратена со мачни комплкации и лекарот препорачал поскоро да се направи Ц-рез за да се спаси животот на Ерика. Хернандо и Ерика се молеле. Нивната црква се молела. А семејството и болничкиот персонал ја прекорувале Ерика зошто не ја прекинала бременоста.

Два дена пред Ц-резот, 3-Д ултразвукот не покажувал никаква промена. Таа вечер, Ерика имала еден сон. Таа сонувала како едно мало момченце си игра во една корпа и слушнала глас кој му рекол на нејзиниот сопруг: „Земи го твојот син. Тој е дар од Бога. Наречи го Самоил Давид и порасни го во согласност со Божјата реч“.

Ерика и Хернандо го прифатиле сонот како знак дека нивното бебе ќе преживее. Тие за прв пат отишле и купиле работи за нивното бебе. Но сепак, следниот ден, се подготвувале и за најлошото. Лекарот рекол дека ќе направи Ц-рез, ќе ја пресече папочната врвца, а потоа ќе очекува бебето да умре за неколку минути. 

Ц-резови обично траат од 20 до 30 минути. Хернандо чекал во чекалната 30 минути. . . 40 минути . . 50 минути. Неговата вознемиреност растела како што минувала и 60-та минута. Одеднаш слушнал врисоци. Тие не биле од неговата сопруга. Ниту од нивното бебе. Тоа биле врисоци на лекарот и медицинските сестри кои вреснале од изненадување. Тие очекувале деформирано бебе, но наместо тоа, пронашле совршено машко бебе.

"Невозможно е!" извикал лекарот. „Ова е чудо!“

Родителите решиле да го воспитуваат Самоил Давид според Божјата реч и денес тие му оддаваат признание на својот син дека ги водел нив и многу други кон Исуса. Додека барале медицински третман за последователните проблеми со бубрезите на момчето, тие научиле за и се приклучиле на Адвентистичката црква на седмиот ден. Денес, Хернандо работи како лекар во адвентистичкиот медицински центар во кампусот на адвентистичкиот универзитетот во Меделин, Колумбија. Самоил е здраво осумгодишно момче. 

„Одлучивме да веруваме во Бога, иако скоро сите беа против нас“, вели Хернандо, 60 годишен лекар. „Божјите патишта не се наши патишта, Неговите мислите не се наши мисли. Многу луѓе дојдоа пред Исусовите нозе откако ја слушнаа приказната на нашиот син Самоил."