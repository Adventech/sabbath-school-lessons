---
title: „Името твое ќе го прославам“
date: 29/04/2021
---

**„Од тебе ќе направам голем народ, и ќе те благословам, и името твое ќе го прославам и ти ќе бидеш благословен“ (1. Мојсеева 12,2).**

`Во 1. Мојсеева 12,2, Бог ветува дека ќе го направи Аврамовото име големо – односно, дека ќе го направи славнo. Зошто Бог би сакал да стори такво нешто за кој било грешник, без оглед колку е послушен и верен? Кој заслужува „големо“ име? (Види Римјаните 4,1-5; Јаков 2,21-24.) Дали Бог му дарувал величина на Аврама за негова лична полза, или тaа претставува нешто многу повеќе? Објаснете.`

`Споредете ги следниве текстови: 1. Мојсеева 11,4 и 1. Мојсеева 12,2. Која голема разлика постои меѓу нив? Во која смисла едното претставува „спасение со дела“, а другото „спасение со вера“?`

Колку и да е планот на спасението Христово дело во наша полза, сепак сме вклучени и ние – како приматели на Божјата благодат. Треба да ја одиграме нашата улога, со тоа што нашиот слободен избор ќе дојде до израз. Драмата на вековите, битката меѓу Христа и сатаната, сè уште се одвива во нас и преку нас. И луѓето и ангелите набљудуваат што се случува со нас во овој судир (1. Коринтјани 4,9). Затоа, она што сме, што го зборуваме, што го правиме, не само што е важно надвор од сферата на нашето непосредно влијание, туку има и импликации кои, во извесна смисла, одекнуваат низ целата вселена. Со нашите зборови, со нашите постапки, дури и со нашите ставови, можеме да го славиме Господа, кој направил толку многу за нас, а можеме и да го посрамотиме Него и Неговото име. Според тоа, кога Господ му вели на Аврама дека ќе го направи Неговото име големо, тој сигурно не зборувал за тоа на ист начин како кога овој свет зборува за некого дека има големо име. Она што го прави името големо во Божјите очи е карактерот, верата, послушноста, понизноста и љубовта кон другите – карактерни црти кои, иако често се почитуваат во светот, обично немаат пресудно значење за да се смета нечие име за големо.

`Погледнете некои мажи и жени кои имаат „големи“ имиња во светот денес, без разлика дали се тоа актери, политичари, уметници, богати или кој било друг. Што ги направило овие луѓе славни? Споредете го тоа со големината на Аврам. Што ни кажува тоа за фактот колку е изопачен световниот поим за величина? Во колкава мера овој световен став влијае и на нашето разбирање на тоа што значи да се биде голем?`
