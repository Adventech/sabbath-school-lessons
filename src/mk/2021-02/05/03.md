---
title: Месијанско ветување - дел 1
date: 26/04/2021
---

**„И сите племиња на земјата ќе бидат благословени поради тебе и поради потомството твое“ (1. Мојсеева 28,14).
<br>
„А, ако сте, пак, вие Христови, тогаш сте Авраамово семе, и по ветување наследници“ (Галатјани 3,29).**

Господ повеќе пати му кажал на Аврама дека во неговото семе – неговото потомство – сите народи на земјата ќе бидат благословени (види исто така 1. Мојсеева 12,3; 1. Мојсеева 18,18; 1. Мојсеева 22,18). Ова прекрасно заветно ветување било повторено многу пати, бидејќи, од сите ветувања, тоа е најважно, најтрајно и им дава вредност на сите останати ветувања. Во извесна смисла, тоа било ветување за подемот на еврејската нација, преку која Господ сакал да ги поучи „сите племиња на земјата“ за вистинскиот Бог и за Неговиот план за спасение. Меѓутоа, ова ветување достигнува целосно исполнување дури во Исуса Христа, кој дошол како Аврамов потомок – во Оној што на Крстот платил за гревовите на сите племиња на земјата.

Размислете за заветното ветување дадено по Потопот (кога Господ ветил дека нема повеќе да го уништи светот со вода). Какво конечно добро би му донело тоа, кога не би било ветувањето за откупувањето што го наоѓаме во Исуса? Каква конечна полза би донело кое било од другите Божји ветувања без ветувањето за вечен живот што го наоѓаме во Христа?

`Како го разбирате тврдењето дека во Аврам, преку Исуса, ќе бидат благословени „сите племиња на земјата“? Што значи тоа?`

Несомнено, заветното ветување за Спасителот на светот е најголемото од сите Божји ветувања. Откупителот лично станува средство со кое се исполнуваат обврските предвидени со заветот и се исполнуваат сите други негови ветувања. Сите, Евреите и обратениците од незнабоштво, кои стапуваат во сојуз со Него, припаѓаат на вистинското Аврамово семејство и стануваат наследници на ветувањето (Галатјани 3,8.9.27-29), односно наследници на вечниот живот во безгрешно окружување во кое злото, болката и страдањето никогаш повеќе нема да се појават. Можете ли воопшто да замислите подобро ветување од ова?

`Зошто ветувањето за вечен живот во еден свет без грев и страдање е толку привлечно за нас? Дали можеби причината е во тоа што првобитно сме биле создадени токму за таков живот? Кога копнееме по тоа, дали всушност копнееме за нешто што претставува темел на нашата природа?`