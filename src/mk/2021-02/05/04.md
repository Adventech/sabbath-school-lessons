---
title: Месијанско ветување - дел 2
date: 27/04/2021
---

**„За да уживаме во вистинска среќа, мора да отпатуваме многу далеку, дури и над нас самите“ – Томас Браун.**

`Погледнете го горенаведениот цитат, напишан во 17 век. Дали се согласувате со него или не? Прочитајте го во контекст на стиховите 1. Солунјани 4,16-18 и Откровение 3,12.`

Августин го напишал следново за состојбата на човекот: „Овој наш живот – ако едно постоење на толку многу болка може со право да се нарече живот – сведочи за фактот дека, од самиот почеток, расата на смртниците е всушност осудена раса. Помислете најпрво за ужасната бездна на незнаењето од која произлегуваат сите заблуди и на тој начин ги туркаат Адамовите синови во мрачно мочуриште од кое никој не може да избега а да не плати данок во маки, солзи и стравови. Потоа, земете ја предвид самата наша љубов кон сето она што се покажува толку напразно и отровно и што создава толку многу главоболки, неволји, жалости и стравови; таквите неразумни радости среде раздори, расправии и војни;... такви измами, кражби, грабежи; таква подмолност и гордост, завист и амбиција, убиства, суровост и дивјаштво, беззаконие и страст; сите бесрамни страсти на нечистите – блуд и прељуба, инцест и неприродни гревови, силувања и безброј други нечистотии, премногу непријатни за споменување; гревови против религијата – хулење и ерес, богохулство и кривоклетство; гревови против нашите ближни – клевети и измами, лаги и лажно сведочење, насилство врз луѓе и имот; неправда на судовите и безброј други болки и јадови со кои е исполнет светот, а сепак се измолкнуваат пред вниманието“ (Аugustine of Hippo, Тhе City оf God, Gerald G. Wаlsh, S. Ј. trans. (Nеw Yоrk: Doubledаy & Со., 1958), book 22, chap. 22, p. 519).

Зборовите на Августин можат да се применат во многу денешни градови, иако тој ги запишал пред повеќе од 1500 години. Малку се сменило во човештвото, поради што луѓето копнеат по избавување.

За среќа, колку и да е тешка нашата ситуација во овој момент, иднината може да биде светла, но само благодарение на она што Бог го направил за нас преку животот, смртта, воскресението и првосвештеничката служба на Исуса Христа – конечното исполнување на заветното ветување дадено на Аврам – дека сите племиња на земјата ќе бидат благословени преку неговите потомци.

`Прочитајте ги уште еднаш зборовите на Августин. Обидете се да ја опишете со свои зборови тажната состојба во денешниот свет. Во исто време, побарајте некој библиски текст кој зборува за тоа што ни ветил Бог во Исуса Христа (на пример, Исаија 25,8; 1. Коринтјани 2,9; Откровение 22,2-5). Размислувајте за тие ветувања. Присвојте ги за себе. Само тогаш ќе успеете да ја сфатите вистинската смисла на заветот.`