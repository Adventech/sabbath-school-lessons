---
title: Голем и силен народ...
date: 28/04/2021
---

Не само што Бог му ветил на Аврама дека сите племиња на земјата ќе бидат благословени во него, туку рекол и дека ќе направи од него „голем и силен народ“ (1. Мојсеева 18,18; видете и 1. Мојсеева 12,2; 1. Мојсеева 46,3) – мошне големо ветување за маж чија сопруга ги поминала годините за раѓање. Според тоа, во времето кога Аврам немал потомци, а особено што немал син, Бог му го ветил и едното и другото.

Сепак, тоа ветување не било исполнето во целост додека Аврам бил жив. Ниту, пак, Исак и Јаков го виделе неговото исполнување. Бог му го повторил ова ветување на Јакова, со дополнителен податок дека тоа ќе се исполни во Египет (1. Мојсеева 46,3), но и Јаков не го видел тоа. Се разбира, ветувањето своевремено било исполнето.

`Зошто Господ сакал од Аврамовите потомци да направи еден посебен народ? Дали тој само сакал уште една земја со одредено етничко потекло? Која цел требало да ја исполни тој народ? Прочитајте ги следниве текстови: 2. Мојсеева 19,5.6; Исаија 60,1-3; 5. Мојсеева 4,6-8; потоа напишете го вашиот одговор на линиите подолу.`

Врз основа на Светото писмо, се чини очигледно дека Бог имал намера да ги привлече сите народи на светот кон Себе врз основа на сведоштвото на Израел, кое, благодарение на Неговиот благослов, требало да биде среќен, здрав и свет народ. Еден таков народ требало да покаже благослов што произлегува од послушноста кон волјата на Создателот. Многу народи на земјата би биле на тој начин привлечени да му служат на вистинскиот Бог (Исаија 56,7). Затоа било потребно да се сврти вниманието на човештвото кон израелскиот народ, кон нивниот Бог и Месија, кој ќе се појави меѓу нив како Спасител на светот.

„Синовите Израелови требало да ја запоседнат целата територија што им ја определил Бог. Од неа требало да ги истераат сите народи кои одбиле да го обожаваат вистинскиот Бог и да му служат. Меѓутоа, Бог сакал преку Израел да го открие својот карактер и со тоа да ги привлече луѓето кон себе. Евангелскиот повик задолжително требало да му се упати на цел свет. Преку поуките што ги давала церемонијалната служба која опфаќала принесување на жртви, Христос морал да биде издигнат пред народите за да можат да живеат сите што ќе поверуваат во него“ (Елена Вајт, *Христовите параболи*, стр. 290 оригинал).

`Можете ли да забележите какви било паралели меѓу она што Господ сакал да го направи преку Израел и она што сака да го направи преку нашата црква? Ако забележувате, кои се тие паралели? Прочитајте го текстот 1. Петрово 2,9.`