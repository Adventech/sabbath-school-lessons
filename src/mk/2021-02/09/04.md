---
title: Знак на заветот
date: 25/05/2021
---

**„Затоа синовите израелски нека ги пазат саботите, празнувајќи ги во родовите свои како вечен завет. Тоа е знак меѓу Мене и синовите на Израел довека; зашто во шест дена ги создаде Господ небото и земјата, а во седмиот ден си отпочина и се одмори“ (2. Мојсеева 31,16.17).**

Четири пати во Светото писмо саботата се карактеризира како „знак“ (2. Мојсеева 31,13.17; Езекиел 20,12.20). „Знак“ не е „симбол“ во смисла дека претставува нешто природно, дека укажува на тоа или потсетува на нешто друго, бидејќи има слични особини (на пример, тупаницата како симбол често значи „моќ“ или „сила "). Во Библијата, саботата како „знак“ била надворешен знак, предмет или состојба чија цел била да пренесе препознатлива порака. Во самиот знак немало ништо што би го поврзало конкретно со заветот. Саботата била знак на заветот „меѓу Мене и вас од колено до колено“ (2. Мојсеева 31,13) само затоа што Бог рекол така.

`Зошто Господ би ја употребил саботата како знак на заветот? Што е тоа во врска со саботата што ја прави толку соодветен симбол на спасоносен однос со Бога? Имајќи предвид дека клучниот аспект на заветот е фактот дека сме спасени со благодат, дека делата не можат да нè спасат, што е тоа во врска со саботата што ја прави добар симбол на тој однос? (Види 1. Мојсеева 2,3; Евреите 4,1-4.)`

Она што е фасцинантно во врска со саботата како знак на заветот на милоста е фактот дека со векови Евреите ја разбирале саботата како знак на месијанското откупување. Тие виделе во саботата предвкус на спасението преку Месија. Бидејќи ние го разбираме спасението како нешто што се случува само врз основа на милоста и дека заветот е всушност завет на милоста, станува јасна врската помеѓу саботата, откупувањето и заветот (види 5. Мојсеева 5,13-15). Според тоа, саботата е знак на Божјата спасоносна благодат, а не знак на спасение со дела.

`Како вие го разбирате значењето на „одмор“ во сабота? Како вие одморате во сабота? Што правите поинаку во тој ден, поради што тој станува „знак“? Може ли некој што ве познава, врз основа на вашиот живот, да забележи дека саботата е навистина посебен ден за вас?`