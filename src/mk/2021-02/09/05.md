---
title: Знак на посветување 
date: 26/05/2021
---

**„Пазете ги саботите Мои, зашто тоа е знак меѓу Мене и вас од колено до колено, за да знаете дека Јас сум Господ, Кој ве осветува“ (2. Мојсеева 31,13).**

Исклучително богат текст за саботата е 2. Мојсеева 31,12-17, кој следи по Господовите упатства за изградба на светилиштето и воспоставување на неговите служби (2. Мојсеева 25,1-31,11).

Разбирањето на саботата како „знак“ – видлив, надворешен и вечен знак меѓу Бога и Неговиот народ – се изразува овде за прв пат на овој начин. Самиот текст содржи неколку фасцинантни концепти кои вреди да се проучат. Две нови идеи се поврзани во овој текст:

1. Сaботата како знак на знаење 2. Саботата како знак на посветување

Размислете за аспектот на знакот што се однесува на знаењето. Еврејското разбирање на знаењето опфаќало интелектуални, релациони и емоционални аспекти. „Знаењето“ не значело едноставно познавање на фактите, особено кога станува збор за некоја личност. Тоа значело да остварите важна врска со некој што го познаваме. Оттука, да се познава Господ, значело да се биде во правилен однос со Него – да Му „служите“ (1. Летописи 28,9), да се „боите“ од Него (Исаија 11,2), да Му „верувате“ (Исаија 43,10), да се „надевате“ во Него (Псалми 9,10) и да го „призивате“ Неговото име (Еремија 10,25).

`Побарајте ги текстовите наведени во претходниот пасус. Како овие текстови ни помагаат да разбереме што значи да се „познава“ Господ?`

Покрај тоа, саботата е значајна како знак на посветување. Таа означува дека Господ го „посветува“ својот народ (спореди 3. Мојсеева 20,8) правејќи го „свет“ (5. Мојсеева 7,6).

Процесот на посветување е исто толку дело на Божјата откупителна љубов, колку и Неговото дело на спасение и очистување. Праведноста (оправдувањето) и посветувањето се Божјо дело: „Јас сум Господ, кој ве осветува“ (3. Мојсеева 20,8). Според тоа, саботата е знак што го пренесува знаењето за Бога како оној што Посветува. „Саботата дадена на светот како знак кој упатува на Бога како Создател, е исто така знак што го упатува на Него како Посветител“ (Е. G. White, *Теstimonies for thе Church*, v. 6, p. 350).

`Размислувајте за саботниот ден и за процесот на посветување со кој стануваме свети. Каква улога игра држењето на саботата во тој процес? Како Господ може да го искористи нашето искуство во држењето на саботата за да нè посвети?`