---
title: Потекло 
date: 23/05/2021
---

Колку често ја слушаме фразата „стара еврејска сабота“. Сепак, Библијата јасно покажува дека саботата постоела многу пред да се појави некој од еврејскиот народ. Потекнува од самата седмица на создавањето.

`Побарајте ги текстовите 1. Мојсеева 2,2.3 и 2. Мојсеева 20,11. Каде тие јасно и недвосмислено го сместуваат потеклото на саботата?`

Иако текстот 1. Мојсеева 2,2.3 не го означува „седмиот ден“ како сабота (овој збор прво се појавува во 1. Мојсеева 16,26.29), тој јасно укажува на неа со изразот: „си отпочина во седмиот ден“ (1. Мојсеева 2,2). Глаголот „отпочина“ (еврејски,shabat) е поврзан со именката Сабота (еврејски, shabbat – одмор, починка). „Зборот „сабота“ не се користи (во текстот 1. Мојсеева 2,2.3), но извесно е дека авторот сакал да каже дека Бог го благословил и посветил седмиот ден како сабота – ден за одмор“ (G. F. Wаterman, Тhе Zondervan Pictorial Encyclopedia of the Bible; Grand Rapids, МI: Zondervan Publishing House, 1975, вол. 5, p. 183). Очигледно е дека 1. Мојсеева 2,2.3 учи за божественото потекло и основањето на саботата како ден благословен за целото човештво.

`Прочитајте го стихот Марко 2,27. Исус вели дека саботата е направена, буквално, за „човекот“, а тоа го подразбира човештвото како целина, наспроти сфаќањето дека се однесува само на Евреите. Зошто сам Бог отпочинал во седмиот ден? Дали му било потребно тоа? За каква друга цел можел да послужи неговиот одмор?`

Иако некои коментатори сугерираат дека на Бога му бил потребен физички одмор по Создавањето, вистинската цел на Неговиот одмор била да им обезбеди на луѓето божествен Пример. Луѓето исто така треба да работат шест дена, а потоа да се одмораат во текот на седмиот ден, сабота. Теологот Карл Барт забележал дека Божјиот одмор на крајот на Создавањето е дел од „заветот на благодатта“, во рамките на кој човечкиот род е повикан „да отпочине со Него... да влезе во (Божјиот) спокој“ (Church Dogmatics, vol. 3, part 1; Еdinburgh, Scotland: Т&Т Clark Ltd., 1958, p. 98).

Во својата љубов, на денот по нивното создавање, Бог ги повикал мажот и жената да се дружат во мир, да воспостават тесна врска со Него, според чиј лик тие се создадени. Тоа дружење и заедништво требало да трае вечно. А, од падот во грев, саботата ни ја овозможува таа кулминација на живеење со Спасителот еднаш седмично.

`Ако некој ве праша на кој начин држењето на саботата го подобрува вашиот меѓусебен однос со Господа, што би му одговориле?`