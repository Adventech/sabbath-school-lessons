---
title: На орелски крилја
date: 09/05/2021
---

Израелците, како народ, потонале во египетското паганство во текот на долгите тешки векови, и тоа искуство несомнено го замаглило нивното знаење за Бога, за Неговата волја и добрина. Како можел Бог повторно да ги придобие за себе? За почеток, тој покажал искрена љубов кон Израел, што се манифестирало преку неговите моќни дела на избавување. Тој се обидел да го привлече народот со љубов да возврати на Неговата заветна понуда. Затоа од Синај најпрво ги потсетил на Неговите милостиви дела што ги направил во нивна полза.

**Кои две илустрации го опишуваат начинот на кој Господ го довел Израел од Египет до Синај?**

`• 2. Мојсеева 19,4; 5. Мојсеева 32,10-12`

`• 5. Мојсеева 1,29-31; Осија 11,1`

Какви поуки можеле овие илустрации да му дадат на Израел (a и нам) за природата на Божјиот став спрема неговиот народ?

Овие илустрации покажуваат дека нашиот Бог е свесен за нашата беспомошност. Прочитајте го текстот Псалми 103,13.14. И во двете слики за орелот и родителот што се грижи за своето дете, ние ја чувствуваме Божјата заинтересираност за наше добро. Тој е нежен, обезбедува поддршка, заштита и охрабрување, во желбата да нè доведе до целосна зрелост.

„Орелот е познат по својата необична посветеност кон своите млади. Исто така, познато е дека тој живее на непристапни планински карпи. Учејќи ги своите младенчиња да летаат, тој ги носи на грб кон тие високи врвови, а потоа ги остава слободно да паѓаат. Ако младенчето е сè уште премногу слабо и исплашено за да лета, таткото-орел се провлекува под него, го прифаќа на својот грб и повторно се качува со него до гнездото на карпестиот крш. И токму тоа, вели божествениот глас, е начинот на кој ’ве изнесов на крилја орлови, ве прибрав кај Себе‘“ (George А. F. Кnight, Тhеоlogy оf Narration; Grand Rapids, МI: William B. Ееrdmans Publishing Company, 1976; p. 128).

Споредете ја Божјата заинтересираност за нас со нашата заинтересираност едни за други. Како треба неговата грижа за нас да влијае на нашата грижа за другите?

`Врз основа на вашето лично искуство, на кои илустрации можете да се сетите а ја опишуваат несебичната заинтересираност на Бога за нас? Смислете сами некои сликовити прикази, засновани врз личното искуство. Користете примери од културата во која живеете. Споделете ги со другите во својата саботношколска класа.`