---
title: За натамошно проучување
date: 14/05/2021
---

Во книгата *Патријарси и пророци* од Елена Вајт прочитајте ја главата со наслов „Излегувањето од Египет“, стр. 281-290 оригинал; „Од Црвеното Море до Синај“, стр. 291-302 оригинал и „Израел го добива законот“, стр. 303-314 оригинал.

„Духот на ропството се раѓа од обидот да живееме во согласност со легалистичката религија, преку стремежот да ги исполниме барањата на законот со своја сопствена сила. За нас има надеж само ако го прифатиме Аврамовиот завет, заветот на милоста преку вера во Исуса Христа. Евангелието што му било проповедано на Аврам, врз основа на кое тој имал надеж, е истото евангелие што ни се проповеда нам денес, врз основа на кое ние имаме надеж. Аврам гледал на Исуса, кој е, исто така, Зачетник и Довршител на нашата вера“ (Еllen G. Whitе Comments, Тhе SDА Bible Commentary, vol. 6, p. 1077).

„Мнозина од Израелците за време на своето робување во Египет загубиле речиси секоја претстава за светоста на Божјиот закон и неговите прописи ги мешале со незнабожечките обичаи и традиции. Затоа Бог ги довел на Синај и тука им го објавил својот закон со свој сопствен глас“ (Елена Вајт, *Патријарси и пророци*, стр. 334 оригинал).

**Прашања за разговор**

`1. Во која смисла овој заветен однос бил осмислен да ги зачува физичките и духовните слободи на Израел? (Видете 3. Мојсеева 26,3-13; споредете со 5. Мојсеева 28,1-15)`

`2. Прочитајте го повторно текстот 2. Мојсеева 19,5.6. Забележете дека Господ изнесува тврдење дека „Моја е целата земја“. Зошто го рекол тоа, особено во тој контекст, кога настојувал да воспостави завет со тој народ? Како се вклопува во тоа нашето разбирање за саботата и сето она што таа претставува?`

`3. Јасно ни е дека нашите гревови ни се простуваат само врз основа на Божјата благодат. Но, како ја разбираме улогата на Божјата благодат во нашето оспособување да водиме живот со вера и послушност?`

**Заклучок**

Заветот што Бог го воспоставил со Израел кај Синај бил завет на благодатта. Откако му бие дадени изобилство докази за Неговата милосрдна љубов и грижа преку необичното избавување од египетското ропство, Бог го повикал овој народ да склучи завет со Него – завет што ќе ги зачува и прошири нивните слободи. Иако тој одговорил потврдно, на народот му недостасувала искрена вера мотивирана од љубов. Нивната подоцнежна историја покажува дека, во најголем дел, не успеале да ја сфатат вистинската природа на тој завет. Тие го расипале и го претвориле во систем на спасение со дела. Ние не треба да го следиме Израел во неговите пропусти и да ја занемаруваме величествената благодат што им е понудена на грешниците.