---
title: Ветувања, ветувања...
date: 13/05/2021
---

**„А целиот народ одговори едногласно: „Ќе правиме сè што нареди Господ.” Тогаш Мојсеј Му го пренесе на Господа одговорот на народот.“ (2. Мојсеева 19,8).**

На прв поглед, сè изгледа добро. Господ го избавува Својот народ, им дава заветни ветувања и тие ги прифаќаат – решени да сторат сè што ќе побара Господ од нив. Се чини како договор „склучен на небото“, зар не?

**Меѓутоа, прочитајте ги следниве текстови. Каков увид ни даваат тие во врска со тоа како Израелците одговориле на заветот?**

`• Римјаните 9,31.32`

`• Римјаните 10,3`

`• Евреите 4,1.2`

Што и да побара Бог од нас да сториме, нашиот однос кон Него мора да се заснова на вера. Верата ја обезбедува основата врз која се надоврзуваат делата. Делата сами по себе, колку и да се добронамерни, колку и да се искрени или многубројни, не можат да нè направат прифатливи во очите на светиот Бог. Тие не можеле да го сторат тоа ни во времето на стариот Израел, а не можат да го сторат тоа ни во наше време.

`Но, ако Библијата секогаш одново ги нагласува делата, зошто делата не можат да нè направат прифатливи во Божјите очи? (Види Исаија 53,6; Исаија 64,6; Римјаните 3,23.)`

За жал, еврејскиот народ поверувал дека послушноста станала средство, а не резултат на нивното спасение. Тие барале праведност во почитувањето на законот, а не Божјата праведност стекната со вера. Заветот на Синај – иако придружен со многу подетална низа од инструкции и закони – бил осмислен како завет на благодатта, како и сите други завети што му претходеле. Таа благодат што се дава бесплатно остварува промена на срцето, која води кон послушност. Проблемот, се разбира, не бил во нивните обиди да бидат послушни (заветот барал од нив да бидат послушни). Проблемот бил во видот на „послушност“ што тие ја покажувале, која всушност и не била послушност, како што покажала подоцнежната историја на овој народ.

`Внимателно прочитајте го текстот Римјаните 10,3, особено последниот дел. На што укажува Павле овде? Што се случува со луѓето кои се трудат да ја постигнат својата лична праведност? Зошто ваквиот обид неизбежно води до грев, неправда и бунт? Да го погледнеме сопствениот живот. Зар не сме во опасност да го сториме истото?`
