---
title: Заветот од Синај
date: 11/05/2021
---

Втора книга Мојсеева го свртува вниманието на читателите кон три главни настани. Како три планини, самиот излез, склучувањето на заветот и градењето на шаторот за состанок се издигнуваат над помалите настани во подножјето. Склучувањето на заветот, запишан во 2. Мојсеева 19-24, би претставувало Монт Еверест меѓу трите „планини“. Краткиот преглед на текстот 2. Мојсеева 19-24 го открива редоследот и меѓусебната поврзаност на настаните.

Дури и ако немате време да ги побарате сите наведени стихови, обрнете внимание на редоследот на настаните:<br>
1. Израел доаѓа до подножјето на Синај и подига привремен логор откако Господ го избавил (2. Мојсеева 19,1.2).<br>
2. Бог нуди да воспостави завет со Израел (2. Мојсеева 19,3-6).<br>
3. Израел одговара со прифаќање на заветот (2. Мојсеева 19,7.8).<br>
4. Подготовки за официјалното примање на заветот (2. Мојсеева 19,9-25).<br>
5. Објавувањето на Десетте заповеди (2. Мојсеева 20,1-17).<br>
6. Мојсеј како посредник на заветот (2. Мојсеева 20,18-21).<br>
7. Детално објаснување на начелата на заветот (2. Мојсеева 20,22-23,22).<br>
8. Официјализирање на заветот (2. Мојсеева 24,1-18).

Овој завет игра клучна улога во планот на спасението. Тој е четврти завет што се спомнува во Библијата (му претходат заветите со Адам, Ное и Аврам), и Бог се открива во него поцелосно отколку порано, особено затоа што, во оваа пригода, бил воспоставен целокупниот обреден систем на светилиштето. Така, светилиштето станува средство со кое Бог му го покажува на народот планот на спасението што тие требало да му го откријат на светот.

Иако ги избавил Израелците од египетското ропство, Господ сакал да разберат дека спасението има подлабока и позначајна смисла отколку само ослободување од чисто физичко ропство. Тој сакал да ги избави од гревот, од крајното ропство, а тоа можело да се оствари само со жртвувањето на Месија, како што укажувале типовите и симболите на службата во светилиштето. Затоа не е чудно што, набргу по ослободувањето од ропството и давањето на законот, на Израелците им било наложено да изградат светилиште и да воспостават служба него, бидејќи преку него Бог им го открил планот за спасение – а тоа е всушност вистинската смисла и цел на заветот. Затоа заветот не претставува ништо, ако тоа не е завет на спасението што Бог му го нуди на паднатото човештво. Тоа била суштината на заветот во Едем и тоа била суштината на заветот на Синај.

`Зошто бил неопходен завет меѓу Бога и израелскиот народ? (Видете 5. Мојсеева 29,10-13. Обрнете посебно внимание на оној завет што се однесува на меѓусебните односи.)`
