---
title:  Искуство
date:   14/05/2021
---

#### „Ајде да одиме во црква!“

_од Ендру Мек Чесни, адвентистичка мисија_

Нешто занимливо се случило откако д-р Хернандо Диаз започнал да работи во адвентистичката клиника во кампусот на Колумбискиот универзитет во Меделин, Колумбија. Тој не можел да престане да го слави Бога.

Хернандо долго време бил христијанин, но никогаш порано не го сакал Бога толку многу. Кога никој не би го ангажирал него како лекар, адвентистичкиот медицински центар му понудил флексибилни работни смени што му овозможило да помине потребно време со својот тешко болен двегодишен син Самоил.

Неговата љубов кон Бога била неизмерна. Тој се молел со секој пациент кој ќе се согласел на тоа. Тој им раскажувал на сите што сакале да слушаат дека Бог направил чудо, го спасил животот на неговиот син и на чудесен начин му ја обезбедил работата на клиниката. Тој поканувал луѓе во универзитетската црква, каде тој и неговото семејство редовно оделе на богослуженија во сабота, иако официјално сеуште не биле адвентисти.

Една сабота по неговото крштевање, Хернандо застанал на црвено додека го возел семејството кон црквата. Еден уличен продавач се приближил до автомобилот продавајќи мастики. Продажба на семафор е типична работа за Меделин, но Хернандо имал необичен одговор за овој продавач. Кога го спуштил прозорецот, уличниот продавач со нетрпение се приближил до него, во надеж дека ќе оствари продажба. Хернандо воопшто не спомнал за мастиките за џвакање. „Ајде да одиме во црква!“ рекол тој.
<br>
Уличниот продавач не се двоумел. "Да одиме!" одговорил.

Хернандо по акцентот на уличниот продавач можел да заклучи дека тој е од Венецуела. Илјадници венецуелци ја преминале границата со соседна Колумбија за да бараат работа во услови на економска криза дома.

Хернандо го споделил своето лично искуство со уличниот продавач додека патувале кон универзитетската црква.

Следната сабота, човекот од Венецуела се вратил во црквата со своето семејство. Од тој момент, тој и неговото семејство никогаш не пропуштале сабота. Сега овој човек од Венецуела готви и продава храна на улицата пред адвнтистичкиот медицински центар, користејќи количка за храна донирана од членови на црквата. Тој и неговото семејство земаат часови за крштевање. Хернандо се моли ова семејство да му го предаде своето срце на Исуса, придружувајќи им се на останатите шест луѓе кои се крстени благодарение на неговите напори.

Хернандо вели дека не е тешко да се доведат луѓето кај Исус. Тој само ги следи инструкциите што Исус му ги дал на човекот кој порано бил опседнат од демони: „Оди дома при своите, и раскажи им што ти направи Господ и како ти се смилува!” (Марко 5:19).

Не престанав да го славам Бога со моето лично искуство“, вели Хернандо. „Тоа искуство има допрено многу срца“.