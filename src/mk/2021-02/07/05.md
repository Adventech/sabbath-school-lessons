---
title: Бог и Израел
date: 12/05/2021
---

**„Па сега, ако го слушате гласот Мој и го пазите заветот Мој, ќе Ми бидете избран народ меѓу сите народи, зашто Моја е целата земја. И вие ќе Ми бидете царство на свештеници и свет народ.‘ Тоа се зборовите, што ќе им ги кажеш на синовите израелски“ (2. Мојсеева 19,5.6).**

Во овие стихови, Бог нуди да воспостави завет со изрелските синови. Иако Господ ги повикува во извесна смисла, тој повик не им е врачен автоматски без нивна согласност. Тие морале да соработуваат. Дури и нивното избавување од Египет подразбирало нивна соработка – ако не го стореле она што Господ го рекол (да ги премачкаат довратниците со крв), немало да бидат избавени. Тоа било толку едноставно.
<br>
И тука Господ не им кажува: „Сакале или не – вие ќе бидете моето богатство и свет народ“. Тоа не оди така, и текстот не го зборува тоа.

`Прочитајте ги стиховите што ги цитиравме во воведот – 2. Мојсеева 19,5.6. Како го разбирате она што го кажува Господ овде во контекст на спасението со вера? Дали заповедта да му бидеме послушни на Господа на кој било начин го негира поимот за спасение со благодат? Како следниве текстови ви помагаат да дојдете до одговорот? Римјаните 3,19-24; Римјаните 6,1.2; Римјаните 7,7; Откровение 14,12.`

„Ние не го заслужуваме спасението со нашата послушност, зашто спасението е Божји дар без возврат, дар што се прима со вера. Меѓутоа, послушноста е плод на верата“ (Елена Вајт, *Патот кон Христа*, стр. 61 ориг.).

Размислувајте за тоа што сè Господ бил подготвен да стори за израелскиот народ – не само што ги ослободил на чудесен начин од египетското ропство туку сакал и да ги направи да бидат Негово посебно богатство, народ на свештеници. Врз основа на нивниот однос кон Него за спасението што Тој им го обезбедил (и физичко, од ропството во Египет и вечно), Господ се обидел да ги воздигне над такво духовно, интелектуално и морално ниво за да станат чудо на стариот свет. И сето тоа за да ги употреби да им го проповедаат евангелието на другите народи. Единственото нешто што требале да направат за возврат, било да го слушаат.

`На кои сè начини нашето лично искуство „еден кон еден“ со Господа треба да ги одразува истите принципи што ги гледаме тука во денешната лекција?`
