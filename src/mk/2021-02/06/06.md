---
title: Духовниот Израел
date: 06/05/2021
---

Без оглед какви грешки и пропусти да направил древниот Израел, Господ не се откажал од својот план да создаде верен народ што ќе Му служи. Всушност, Стариот завет укажувал на времето кога Бог ќе го создаде духовниот Израел, посветено тело на верници, составено од Евреи и преобратени незнабошци, кои ќе го продолжат делото на проповедање на евангелието на светот. Добредојдовте во раната црква.

**Прочитајте Галатјани 3,26-29.** `1. За кое ветување зборува Павле во 29. стих?` `2. Кој клучен елемент ја прави една личност наследник на овие ветувања? (Галатјани 3,26)` `3. Зошто Павле ги руши разликите кога се во прашање полот, националноста и социјалниот статус?` `4. Што значи да се биде „едно во Христа“?` `5. Прочитајте го текстот Римјаните 4,16.17. Како овие стихови ни помагаат да разбереме што кажува Павле во Галатјани 3,26-29?`

Како потомок на Аврам, Христос станал, во посебна смисла, наследник на заветните ветувања. Со крштавањето ние влегуваме во сродство со Христа, а преку Него стекнуваме право на ветувањата дадени на Аврам. Значи, сè што Бог му ветил на Аврам се наоѓа во Христа, и ние имаме право на тие ветувања не поради нашата националност, раса или пол, туку врз основа на благодатта што Бог ни ја дава преку верата.

„Ветувањето дадено на Аврама и на неговото семе не се однесувало само на Ханан, туку на целата земја. Така кажува апостолот: ʼНавистина, ветувањето на Аврама или на неговото потомство дека ќе биде наследник на светот не е дадено зависно од некој закон, туку од праведноста на вератаʻ (Римјаните 4,13). А Библијата јасно кажува дека ветувањата дадени на Аврама треба да се исполнат преку Христа. Сите што се Христови ’се Аврамови потомци и според ветувањето наследници‘, наследници ’на непропадливо наследство што нема да изгние ниту да овене‘ (Галатјани 3,29; 1. Петрово 1,4), а тоа е новата земја ослободена од клетвата на гревот“ (Елена Г. Вајт, *Патријарси и пророци*, стр. 170 оригинал). Тоа ветување буквално ќе се исполни кога светите ќе живеат со Христа на новата земја низ сета вечност (Даниел 7,27).