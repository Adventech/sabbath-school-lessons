---
title: „Меѓу сите народи...“
date: 02/05/2021
---

**„Зашто ти си свет народ на Господ, твојот Бог; тебе те избра Господ, твојот Бог, за да бидеш негов сопствен народ меѓу сите народи, што се на земјата“ (5. Мојсеева 7,6).**

Нема сомнение во тоа: Господ конкретно го избрал еврејскиот народ да биде Негов специјален претставник на Земјата. Зборот преведен како „посебен“ во воведниот стих, segullah, може да значи „вреден имот“ или „особено богатство“. Клучна работа што треба да се има предвид е што овој избор во потполност бил Божји чин, израз на Неговата благодат. Немало ништо во тој народ поради кое тој би ја заслужил таа благодат. Не можело ни да има, бидејќи благодатта е нешто што доаѓа незаслужено.

`Прочитајте го текстот Езекиел 16,8. Како тој ни помага да објасниме зошто Господ го избрал Израел?`

„Зошто Јахве го избрал Израел? Тоа е загадочно прашање. Тоа била мала група луѓе без некоја посебна култура или престиж. Не поседувал некои посебни квалитети што би го оправдале ваквиот избор. Тоа било исклучиво Божји чин ... Крајниот повод за овој избор лежи во тајната на божествената љубов. Сепак, факт е дека Бог го сакал Израел и дека го избрал него, и со тоа го исполнил ветувањето дадено на татковците... Тој бил избран врз основа на љубовта на Јахве кон него. Тој бил ослободен од ропството во Египет со пројавување на моќта на Јахве. Еднаш нека ги сфати тие големи факти и ќе увиди дека тој е навистина свет и посебно ценет народ. Оттука, секоја склоност од негова страна да се откаже од таквиот благороден статус заслужува крајна осуда“ (Ј. А. Тhompson, Deuteronomy; London: Inter-Varsity Press, 1974, pp. 130, 131).

Според божествениот план, Израелците требало да бидат и царски и свештенички род. Во еден лош свет, тие требало да бидат цареви, во морална и духовна смисла, на тој начин што ќе го надвладеат царството на гревот. Како свештеници, тие требало да му се приближат на Господа во молитва, во славопои и жртви. Како посредници меѓу Бога и паганските народи, требало да служат како учители, проповедници и пророци и да бидат пример за светото живеење – небесни претставници на вистинската религија.

`Погледнете ја реченицата во воведниот стих, во која Господ вели дека тие требало да бидат „народ меѓу сите народи, што се на земјата“. Имајќи го предвид сето она што Словото нè учи за доблеста на понизноста и опасностите од гордоста, што мислите што значи тој стих? Во која смисла тие треба да бидат „меѓу сите народи? Треба ли да ја примениме оваа идеја и на нас како црква? Ако е така, на кој начин?`
