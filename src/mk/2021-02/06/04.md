---
title: Израел и заветот
date: 04/05/2021
---

**„Но тие не слушаа и не внимаваа, туку одеа секој според тврдокорноста на своето лошо срце; затоа испратив врз нив сè што е речено во овој завет, кој им го заповедав да го исполнуваат, но тие не го исполнуваа“ (Еремија 11,8).**

Погледнете го воведниот стих. Господ вели дека ќе ги донесе на нив „сите зборови на овој завет“. Но, Тој зборува за нешто лошо! Иако имаме тенденција да мислиме дека заветот ни носи само добро, постои и една друга страна. Тој принцип може да се види во случајот на Ное. Бог му понудил на Ное нешто прекрасно – да го поштеди од уништување – но Ное морал да послуша за да ги добие благословите на Божјата милост. Ако не го сторел тоа, ќе следела другата страна на заветот.

`Споредете го денешниот воведен стих со текстот 1. Мојсеева 6,5, кој зборува за претпотопниот свет. Какви паралели наоѓаме тука? Што кажуваат овие стихови кога станува збор за тоа колку е важно за нас да ги контролираме своите мисли?`

За жал, историјата на израелскиот народ, во најголем дел, била повторување на образецот на отпадот, проследено со божествен суд, покајание и период на послушност. Само за краток период, за време на владеењето на Давид и Соломон, Израел имал контрола над целата територија на Ветената земја.

Погледнете го следниот текст од Книгата на пророкот Еремија во врска со отпадништвото на Израел: „Ако мажот си ја остави жената, и таа си замине и стане жена на друг маж, може ли пак да се врати кај него? Нема ли со тоа да се оскверни таа земја? А ти со мнозина милосници блудствуваше, – и при сето тоа ќе се враќаш кај Мене? – вели Господ... Но, навистина, како што жена вероломна го изневерува сопругот свој, така вероломно постапивте со Мене вие, доме Израелов, вели Господ“ (Еремија 3,1.20).

Тука доаѓа до израз нешто за што претходно размислувавме – заветот што Бог сака да го склучи со нас не е некој студен, правен акт склучен меѓу деловни луѓе кои се обидуваат да постигнат најповолна спогодба за себе. Заветниот однос е праданост, сериознa и светa како бракот, и тоа е причината зошто Бог ја користи таа слика.

Суштината е во тоа што отпадништвото на Израел немало свој корен во непослушноста, туку во прекинувањето на личниот однос со Господа – прекин чијашто последица била непослушност, со што на крајот си навлекле казна.

`Зошто овој личен, релациски аспект е толку клучен во христијанскиот живот? Зошто, кога нашиот однос со Бога не е исправен, толку сме склони да паднеме во грев и да покажеме непослушност? Што би му порачале на некој што би ви го поставил следното прашање: „Како можам да развијам таков однос со Бога, кој ќе биде длабок и проникнат со љубов?“`