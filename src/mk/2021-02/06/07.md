---
title: За натамошно проучување
date: 07/05/2021
---

Во книгата Пророци и цареви од Елена Вајт прочитајте ги главите со наслов „Господовото лозје“, стр. 15-22 оригинал; „Надеж за незнабошците“, стр. 367-378 оригинал и „Израеловиот дом“, стр. 703-721 оригинал).

„Бог не признава никаква разлика по однос на народност, раса или боја. Тој е Творец на целиот човечки род. Сите луѓе му припаѓаат на едно семејство според создавањето и сите стануваат едно преку откупувањето. Христос дошол да ги разурне сите ѕидови што ги раздвојуваат луѓето, да ги отвори сите одделенија на храмот за секоја душа да може да има слободен пристап до Бога. Неговата љубов е толку широка, толку длабока и потполна што проникнува насекаде. Таа ги спасува заблудените од измамите на сатаната и ги доведува во близина на Божјиот престол, кој е окружен со виножитото на ветувањето. Во Христа нема ниту Грк ниту Евреин, ниту слободен човек ниту роб“ (Е. Вајт, *Пророци и цареви*, стр. 369, 370 ориг.).

Прочитајте го текстот 1. Петрово 2,9.10 за да дознаете кои четири звања Петар ѝ ги припишува на црквата. Повеќето од овие титули се поврзани со следниве старозаветни текстови што се однесуваат на Израел: 2. Мојсеева 19,6 и Исаија 43,20. Што нагласува секое од овие звања во врска со односот на црквата кон Бога? (На пример, звањето „избран род“ го нагласува фактот дека Бог ја избрал црквата и ѝ наменил посебна улога.)

**Прашања за разговор**

`1. Во древниот Израел, свештениците принесувале жртви на животни што укажувале на Месија. Како припадници на царско свештенство, какви жртви треба да принесуваат членовите на црквата? (1. Петрово 2,5)`

`2. Бог го одвоил Израел од светот за да може да биде свет народ. Покрај тоа, тие требало да ги споделуваат вистините за спасението со светот. Истото важи и за црквата денес. Како е можно да се одвоиме од светот и во исто време да можеме да му го објавиме Евангелието на светот? Како искуството на Израел и примерот на Исус ни помагаат да одговориме на ова прашање?`

`3. Бог секогаш чувал остаток во стариот Израел. Размислете за Илија и за остатокот што постоел во негово време (1. Царевите 19; забележете го посебно 18. стих). Зошто е често полесно да се биде верен на Бога меѓу световните луѓе отколку меѓу неверните членови на сопственото црковно семејство?`

**Заклучок**

Божјиот вистински Израел (и пред и по Крстот) е Израел на верата, составен од луѓе кои живеат во духовен, заветен однос со Него. Таквите дејствуваат како Негови претставници, нудејќи му го на светот евангелието за Неговата спасоносна благодат.
