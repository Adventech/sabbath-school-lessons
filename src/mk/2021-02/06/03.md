---
title: Договор за земјата
date: 03/05/2021
---

**„Земјата што им ја дадов на Авраама и Исака, Јас ти ја предавам тебе; и на твоето потомство, по тебе, ќе му ја дадам оваа земја“ (1. Мојсеева 35,12).**

Ветувањето дека земјата ќе му биде дадена на Божјиот народ, Израел, најпрво му било упатено на Аврам, а потоа повторено на Исак и Јаков. Во својот говор на смртната постела, Јосиф го повторил ова ветување (1. Мојсеева 50,24). Меѓутоа, Бог го известил Аврама дека ќе поминат „четиристотини години“ пред неговите потомци да завладеат со таа земја (1. Мојсеева 15,13.16). Исполнувањето на ова ветување започнало во времето на Мојсеј и Исус Навин. Мојсеј ја повторил божествената заповед: „Ете, ви ја давам таа земја, одете, земете ја земјата“ (5. Мојсеева 1,8).

`Прочитајте 5. Мојсеева 28,1.15. Што значат овие зборови? Накратко, земјата ќе му биде дадена на Израел, како дел од заветот. Заветот подразбира обврски. Кои обврски ги имал Израел?`

Првиот дел од 5. Мојсеева 28 ги опишува во кратки црти благословите што Израел ќе ги добие ако ја следи Божјата волја. Вториот дел од таа глава се однесува на клетвите што ќе ги снајдат ако не бидат послушни. Овие клетви биле „во голема мера, но не и во целост, предизвикани од едноставното дозволување на гревот во полна мера да ги манифестира своите лоши последици ... ’Кој сее во телото свое, од телото ќе пожнее погибелʻ“ (Галатјани 6,8). Како што водата, препуштена сама на себе, нема да престане да тече додека не се изедначат нејзините нивоа; како часовникот кој, препуштен сам на себе, нема да престане да работи додека не се истроши целосно; како дрвото, кое е оставено да расте, не може а да не го даде својот плод – така и гревот има ниво кое треба да го достигне, насока во која тече, плод кој треба да созрее, но ’нивниот крај е смртта‘ (Римјаните 6,21)“ (Тhе Pulpit Commentary: Deuteronomy, H.D.М. Spencе and Јоseph S. Еxеll, еdc. (Peabody, МА: Hendrickson Publishers, 1985), vol. 3, p. 439).

И покрај сите ветувања за земјата, тие не можеле да се остварат безусловно. Тие биле дел од заветот. Израел морал да го исполни својот дел од спогодбата, а во случај да не го стори тоа, ветувањата можеле да бидат поништени. Господ мошне јасно рекол, многу пати, дека нивната земја, ако бидат непослушни, ќе им биде одземена. Прочитајте го текстот 1. Мојсеева 26,27-33. Тешко е да се замисли дека Господ може да биде поотворен отколку во овој текст.

`Како христијани, очекуваме дека ќе ја примиме и зачуваме ветената земја на небото и обновената земја. Тие ни се ветени нам, исто како што Ветената земја им била загарантирана на Евреите. Меѓутоа, разликата е во тоа што, кога ќе стигнеме таму, не постои можност некогаш да ја изгубиме (Даниел 7,18). Во исто време, постојат услови за да стигнеме таму. Како ги разбирате овие услови, особено во контекст на спасението само преку вера?`