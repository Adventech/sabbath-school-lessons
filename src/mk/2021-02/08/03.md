---
title: Врските што нè држат заедно
date: 17/05/2021
---

**„И Тој ви го објави Својот завет, и ви заповеда да ги исполнувате Десетте заповеди и ги напиша на две камени плочи“ (5. Мојсеева 4,13).**

Колку и да нагласуваме дека заветот е секогаш завет на милоста и дека секогаш е резултат на незаслужената Божја наклоност спрема оние што стапуваат во заветен однос со Него, благодатта не е дозвола за непослушност. Напротив, заветот и законот сочинуваат една целина. Тие се, всушност, нераздвојни.

`Погледнете го воведниот текст. На кој начин тој тесно ги поврзува заветот и законот? Како тој покажува колку е законот фундаментално важен за заветот?`

Кога размислувате за тоа што е заветот, поимот закон како негов составен дел добива смисла. Ако разбереме дека заветот, меѓу другото, претставува и однос, тогаш мора да се постават некакви правила и граници. Колку ќе трае бракот, пријателството или деловната врска ако нема граници или правила, без разлика дали тие се конкретно изразени или премолчено се подразбираат? Замислете мажот да одлучи да си најде девојка, пријателот да се послужи со паричникот на оној другиот, или деловниот партнер да вклучи трета страна во нивниот заедничко потфат, без договор со другата страна. Таквите постапки би биле во спротивност со правилата, законите и принципите. Колку би траела врската под вакви околности? Затоа мора да се подвлечат граници и да се постават правила. Само на овој начин може да се зачуваат меѓусебните односи.

Всушност, различните изрази како што се закон (Псалми 78,10), уредби (Псалми 50,16), сведоштва (Псалми 25,10), заповеди (Псалми 103,18) и Господовиот збор (5. Мојсеева 33,9), се паралелни или многу тесно поврзани (ако немаат дури и исто значење) со зборот „завет“. Очигледно, „зборовите на овој завет“ (Еремија 11,3.68) се зборови на Божјиот закон, на уредбите, сведоштвата и заповедите.

Божјиот завет со Неговиот народ, Израел, содржел разни барања кои биле клучни за одржување на тој посебен однос што Тој сакал да го воспостави со нив. Дали нешто се променило денес?

`Сетете се на некој со кого имате близок меѓусебен однос. И сега замислете што би се случило со таквиот однос ако не се чувствувате ограничени од какво било правило, норма или закон, туку би сметале дека имате целосна слобода да правите што сакате. Дури и ако кажете дека ја сакате таа личност и дека самата љубов ќе одреди како да се однесувате кон неа, зошто сè уште се потребни правила? Разговарајте за тоа.`