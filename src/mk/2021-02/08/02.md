---
title: Избирањето на Израел
date: 16/05/2021
---

**„Господ не ве одбра и не ве прифати дека сте побројни од сите народи - поправо вие сте најмалубројни“ (5. Мојсеева 7,7).**

Еврејската традиција учи дека Бог склучил завет со Израел само затоа што другите народи претходно го одбиле. Иако нема библиски докази за ова гледиште, сепак тоа ни помага подобро да ја разбереме пораката дека, која и да била причината што Бог го избрал еврејскиот народ, тоа секако не било затоа што тие ја заслужиле таа високата чест и привилегија што им ја укажал. Тие немале никакви заслуги кои би ги направиле достојни за Божјата љубов и за привилегијата Тој да ги избере за свој народ. Тие биле малубројни – само група поробени племиња, политички и воено слаби. Покрај тоа, кога станува збор за културата и религијата, тие биле измешани, невпечатливи и без големо влијание. Според тоа, основната причина за избирањето на Израел лежи во тајната на Божјата љубов и благодат.

Во исто време, сепак, мора да бидеме претпазливи во врска со таквото сфаќање на изборот, бидејќи тоа лесно може да доведе до теолошки недоразбирања. Зошто Бог ги избрал Израелците? Дали за да бидат тие спасени, додека сите други се предодредени да бидат отфрлени и изгубени? Или за да му го понудат на светот она што ним им било понудено? Како следните стихови ни помагаат да одговориме на овие прашања?

`• 2. Мојсеева 19,6`

`• Исаија 56,7`

`• Евреите 2,9`

Како адвентисти од седмиот ден, ние сакаме да гледаме на нас како на современ пандан на Израел – повикани сме од Господа не за да бидеме единствените спасени, туку да му ја објавуваме на светот пораката за спасението во контекст на тројната ангелска вест. Накратко, веруваме дека имаме да кажеме нешто за кое никој друг не зборува. Во суштина, ова е истата ситуација во која се наоѓале старите Израелци. Целта на изборот на Израел не била да го претвори еврејскиот народ во некој ексклузивен клуб, во рамките на кој тие ќе го чуваат за себе ветувањето за спасението и откупувањето. Напротив, ако веруваме дека Христос умрел за целото човештво (Евреите 2,9), тогаш спасението што Господ му го понудил на Израел, му е понудено и на целиот свет. Од Израел се очекувало, преку него, луѓето да дознаат за спасението. Нашата црква е повикана да го извршува истото дело.

`Размислете за вашата улога во црквата. Што би можеле да преземете за да придонесете за работата која сме повикани да ја извршиме? Имајте на ум дека, ако не придонесувате активно во делото, тогаш најверојатно, барем до одреден степен, стоите на неговиот пат.`