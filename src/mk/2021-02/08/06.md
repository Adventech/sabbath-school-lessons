---
title: Ако...
date: 20/05/2021
---

Погледнете ги следните стихови. Која подробност им е заедничка, и што нè учи таа за природата на заветот?

`• 1. Мојсеева 18,19`

`• 2. Мојсеева 26,4.5`

`• 3. Мојсеева 19,5`

`• 4. Мојсеева 26,3`

Бог отворено тврди дека Аврам верно ги следел и се покорувал на „заповедите Мои, на наредбите Мои и на законите Мои“ (1. Мојсеева 26,5). Ова подразбира дека Бог очекувал од човекот, како негов партнер во заветот, да живее на таков начин. Целосниот израз на библискиот завет од Синај повеќе од очигледно потврдува дека послушноста како услов е еден од основните аспекти на тој завет.

Текстот 2. Мојсеева 19,5 јасно кажува: „Ако го слушате“. Условната страна на заветот е непобитна. Иако се дарувани од милост, иако се незаслужени, иако се дадени како дар, заветните ветувања не се безусловни. Народот можел да го одбие тој дар, да се откаже од милоста и да се одврати од ветувањата. Заветот, како и спасение, никогаш не ја укинува слободната волја. Господ не ги принудува луѓето да стапат во заветен однос со Него. Тој не им го наметнува заветот. Тој им го нуди на сите бесплатно. Секој е повикан да го прифати. И кога тој или таа го стори тоа, тоа подразбира одредени обврски, не како средство со кое се заслужуваат заветните благослови, туку како надворешен израз на примањето на благословите. Израел требало да послуша, не за да ги заслужува ветувањата, туку за да може ветувањата да бидат исполнети во него. Неговата послушност покажувала како изгледа да се биде благословен од Господа. Послушноста не е нешто што заслужува благослов, во смисла дека Бог, во тој случај, е должен да го обезбеди. Послушноста, всушност, создава окружување во кое може да се манифестира благословот на верата.

`„Одете по патот, по кој ви заповеда Господ, вашиот Бог, за да бидете живи и да ви биде добро и да поживеете долго време во онаа земја, што ќе ја добиете во наследство“ (5. Мојсеева 5,33). Дали Господ им кажува на Израелците дека, ако бидат послушни, ќе ги заслужат сите овие благослови, дека овие благослови ќе станат нешто што им се должи? Или, всушност, Тој порачува: Ако послушате, ќе следат благослови, затоа што послушноста ми го отвора патот да ги излеам тие благослови над вас? Која е разликата меѓу овие две гледишта?`