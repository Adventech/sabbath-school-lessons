---
title:  Искуство
date:   21/05/2021
---

#### Необјаснива посета во болницата

_од Ендру Мек Чесни, адвентистичка мисија_

Во Меделин, Колумбија, Хернандо Диаз излегол од болницата за да се одмори. Тој ги поминал последните два часа со неговиот мал син Самоил, додека се правело прочистување на крвта на момчето преку машина за дијализа со вештачки бубрег. Неговата сопруга, Ерика, го заменила да седи со момчето во последните два часа на хемодијализата.

Хернандо седнал на клупа во близина на чешма со вода, и се вклучил во живо на саботната проповед од богослужението преку неговиот мобилен телефон. Неколку моменти подоцна, еден странец се доближил и го прашал дали може да седне на клупата. Хернандо кимнал со главата, слушајќи ја проповедта преку звучникот на мобилниот телефон. Во тоа време мобилниот телефон на странецот заѕвонил.

„Одлучив да се убијам“, луто рекол странецот на непознатиот повикувач на телефон. „Не успеав да најдам работа веќе две години и повеќе не сакам да живеам. Не ми се јавувај.”

Додека зборувал на телефон, се чинело како да заборавил дека седи до Хернандо на клупата. Но, кога го затворил повикот, се вратил во реалноста. Проповедта од телефонот на Хернандо го привлекла неговото внимание.

„Дали е тоа христијански проповедник?“ прашал.
<br>
„Да“, одговорил Хернандо. „Слушнав дека сакаш да си го одземеш животот“.
<br>
„Да, тоа е она што планирам да го сторам“, рекол човекот. „Не можам повеќе да издржам“.
<br>
„Не мислам дека е случајно тоа што седна до мене“, му рекол Хернандо. "Тебе ти треба помош. Дали сакаш помош?“
<br>
„Да, би сакал помош“.
<br>
„Со што се занимаваш?“
<br>
„Јас сум сметководител и имам семејство што не можам да го издржувам“.
<br>
„Ако некој ти каже:‘ Можам да ти помогнам, да ги снабдам твоите потреби и да ти дадам надеж за подобра иднина’, дали би го прифатил тоа?“
<br>
„Се разбира!“

Хернандо продолжил да му зборува за Исус, а човекот го предал своето срце на Исус во истиот момент. Хернандо го охрабрил исто така да го испрати своето резиме со полна доверба во Бог. Следниот ден, Хернандо седнал повторно на истата клупа и го видел човекот како го бара.

„Погоди што!“ рекол човекот. „Некој ми се јави со понуда за работа. Се чувствувам одлично!“

Хернандо го прославил Бога за ова искуство и љубопитно го прашал човекот кого дошол да го посети во болницата претходниот ден. Човекот рекол дека не познава никого во болницата. „Вчера почувствував неодолива желба да дојдам во болницава“, рекол тој. „Седнав до тебе затоа што не знаев што да правам“.

Хернандо, лекар Адвентист во адвентистичкиот медицински центар во кампусот на Универзитетот Колумбија во Меделин, има многу слични искуства. Во текот на изминатите пет години, повеќе од 100 луѓе го смениле своето мислење за самоубиство откако се молеле заедно со него. „Тие сега живеат нормален живот“, вели тој.