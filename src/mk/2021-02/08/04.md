---
title: Законот во рамките на заветот
date: 18/05/2021
---

**„И така, Израеле, што бара Господ, твојот Бог, од тебе? Само тоа да се боиш од Господа, својот Бог, да одиш по сите Негови патишта; да Го љубиш и да Му служиш на Господа, својот Бог, со сето свое срце и со сета своја душа;13 да ги пазиш Господовите заповеди и Неговите закони што ти ги давам денес за твое добро.“ (5. Мојсеева 10,12.13).**

Што прво ви паѓа на памет кога ќе помислите на законот? Полициски службеници, сообраќајни казни, судии и затвор? Или ограничувања, правила, авторитативни родители и казни? Или, можеби, ќе помислите на ред, хармонија, стабилност? Можеби дури и на... љубов?

Еврејскиот збор *torah*, кој во нашата Библија се преведува како „закон“, всушност значи „учење“ или „упатство“. Овој термин може да се однесува на сите Божји упатства, без разлика дали се морални, граѓански, социјални или верски. Тој ги опфаќа сите мудри совети што Бог дарежливо му ги дал на својот народ, за да можат сите да доживеат обилен живот, и физички и духовно. Не е ни чудо што псалмистот го нарекол блажен човекот на кого „му омилел Законот Господов и за Законот Негов дење и ноќе грижливо размислува“ (Псалми 1,2).

Кога ги читаме законот или Тората – упатствата и учењата запишани во Мојсеевите книги, кои станале дел од заветот со Израел – она што остава силен впечаток е ширината на спектарот на тие упатства. Законот допира до секој детаљ од начинот на живот во Израел – земјоделство, граѓанска власт, социјални односи и богослужба.

`Што мислите, зошто Бог му дал толку многу упатства на Израел? (Види 5. Мојсеева 10,13) Во која смисла овие упатства биле „за нивно добро“?`

Улогата на „законот“ во рамките на заветот била да им обезбеди насоки за нов живот на луѓето како учесници во заветот. Законот им ја претставува на учесниците во заветот волјата на Бога, кого поединецот го запознава во целосна смисла преку послушноста со вера кон Неговите заповеди и другите изрази на Неговата волја.

Улогата што законот ја игра во рамките на живата реалност на заветниот однос, покажала дека Израел не може да ги следи патиштата на другите народи. Тие не можеле да живеат само во согласност со природните закони, со човечките потреби и желби, па дури ни со социјалните, политичките и економските барања. Тие можеле да продолжат да живеат како Божји свет народ, царско свештенство и посебно богатство само врз основа на бескомпромисна послушност кон откриената волја на Бога, кој го воспоставил заветот во сите области од животот.

`Како некогашниот Израел, така и адвентистите на седмиот ден, преку современата манифестација на пророчкиот дар, примиле широк спектар на совети што ја проникнува секоја фаза од христијанскиот живот. Зошто треба да гледаме на овие совети како на дар од Бога, а не како опасност за слободата на мислата и однесувањето? Во исто време, со какви опасности се соочуваме ако тој дар го претвориме во нешто легалистичко, како што направиле Израелците со своите дарови? (Видeте Римјаните 9,32)`
