---
title: Ел Шадај
date: 19/04/2021
---

**„Аврам имаше деведесет и девет години кога му се јави Господ и му рече: ’Јас сум Ел-Шадај – Бог семоќен, чекори по Мојот пат и биди непорочен!‘“ (1. Мојсеева 17,1)**

Јахве му се јавил на Аврам неколку пати порано (1. Мојсеева 12,1.7; 1. Мојсеева 13,14; 1. Мојсеева 15,1.7.18). Сега, во нашиот воведен стих, Јахве повторно му се јавува на Аврама („му се јави Господ“), претставувајќи се себеси како „Бог Семоќен“ – име што се користи, со само два исклучоци, во 1. Мојсеева и во Книгата за Јов. Името „Бог Семоќен“ (Ел Шадај) се состои од зборот Ел, што е основно име за Бога кое се користи меѓу Семитите и зборот Шадај. Иако точното значење на тој збор не е целосно јасно, може да се каже дека преводот „Семоќен“ е најточен. (Споредете Исаија 13,6 и Јоил 1,15.) Се чини дека клучната мисла при употребата на тоа име е да се направи контраст меѓу Божјата моќ и сила и слабоста и кревкоста на човештвото.

`Прочитајте 1. Мојсеева 17,1-6, кој ни помага да ставиме сè во поширок контекст. Зошто Господ во тој момент сакал да ги нагласи пред Аврама неговата моќ и сила? Што вели Бог а бара од Аврам да се потпре на таа моќ и сила? Обрнете посебно внимание на 6. стих.`

Буквалниот превод на 1. Мојсеева 17,1-6 би гласел:<br>
„И, кога Аврам имаше деведесет и девет години, му се јави Јахве и му рече: Јас сум Ел-Шадај, живеј според мојата волја и биди чесен. И ќе склучам завет меѓу мене и тебе и ќе те размножам премногу... Ете, мојот завет со тебе дека ќе станеш татко на многу народи... Ќе ти дадам големо семејство. Истото име се појавува и во текстот 1. Мојсеева 28,3, каде што Исак вели дека Ел Шадај ќе го благослови Јакова, ќе го направи плоден и ќе го намножи.

Слични ветувања за Ел Шадај се наоѓаат во текстовите 1. Мојсеева 35,11; 1. Мојсеева 43,14 и 1. Мојсеева 49,25, кои ја покажуваат Божјата великодушност – Ел, Бог на силата и авторитетот и Шадај, Бог на неисцрпно богатство – богатство кое е подготвен да им го дарува на оние што Го бараат со вера и послушност.

`Се вели дека розата би мирисала подеднакво убаво и под кое било друго име, што би значело дека името не е важно. Меѓутоа, колку утеха и надеж би пронашле во Господа ако Неговото име беше „Кревок Бог“ или „Слаб Бог“? Погледнете го уште еднаш воведниот стих. Заменете ги зборовите „Бог Семоќен“ со тие две други имиња. Ако Господ ни се претстави на таков начин, како тоа би влијаело на нашата вера и доверба во Него? И од друга страна, каква утеха ни дава името Ел Шадај?`