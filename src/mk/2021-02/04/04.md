---
title: Од Аврам до Авраам 
date: 20/04/2021
---

**„А ова е Мојот Завет со тебе, ќе станеш татко на многу народи; и повеќе нема да се викаш Аврам (Висок Татко), туку името ќе ти биде Авраам (Татко на Множество), зашто те поставувам за татко на многу народи.“ (1. Мојсеева 17,4.5).**

Божјите имиња имале свое духовно и теолошко значење, но тоа не се однесувало исклучиво на Него. Ни имињата на луѓето на древниот Блиски Исток не биле само начин на препознавање без некое подлабоко значење, како што често се случува со нашите имиња денес. Да му се даде име на девојче Мери или Сузи, тоа денес не претставува голема разлика. Но, за древните Семити, имињата што им биле давани на луѓето имале големо духовно значење. Сите семитски лични имиња биле со смисла и обично се состоеле од фрази или кратка реченица која содржела некаква желба или израз на благодарност од страна на родителите. На пример, Даниел значи „Бог е мојот судија“; Јоил – „Јахве е Бог“, а Натан – „Божји дар“.

Поради значењето што им се придавало на имињата, тие честопати биле менувани за да означат некоја драстична промена во животот или во животните околности на поединецот.

**Побарајте ги следниве текстови. На кои ситуации се однесуваат и зошто имињата биле променети во тие ситуации?**

`1. 1. Мојсеева 32,28`

`2. 1. Мојсеева 41,45`

`3. Даниел 1,7`

Во извесна смисла, сепак, не е толку тешко, дури ни за современиот ум, да го сфати значењето на нечие име. Постојат суптилни, а понекогаш и не толку суптилни влијанија. Ако некого постојано го нарекуваат „глупав“ или „грд“, и ако голем број луѓе цело време така се обраќаат кон некого, тие имиња, порано или подоцна, ќе се одразат на начинот на кој таа личност се доживува себеси. Затоа, со давање на одредени имиња на луѓето, или со промена на нивното име, може да се влијае на тоа како тие ќе гледаат на себеси, а со самото тоа и како ќе се однесуваат.

Имајќи го ова на ум, не е тешко да се разбере зошто Бог сакал да го промени името на Аврам во Авраам. Аврам значи „Возвишен Отец“, а Бог го сменил во Авраам, што значи „татко на многу народи“. Кога ќе го погледнете заветното ветување во кое Бог вели: „И многу, премногу ќе те умножам, и ќе издигнам од тебе многу народи, и цареви ќе произлезат од тебе“ (1. Мојсеева 17,6), таквата промена на името има поголема смисла. Можеби со тоа Бог сакал да му помогне да поверува во заветното ветување – дадено на 99-годишен старец оженет со стара жена која дотогаш била неплодна. Накратко, Бог го сторил тоа за да ја зајакне верата на Аврам во ветувањата што му ги дал.