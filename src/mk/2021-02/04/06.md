---
title: Заветни обврски
date: 22/04/2021
---

**„Затоа што го избрав за да им заповеда на синовите свои, и на домот свој по себе, да одат по патот Господов и да извршуваат правда и суд, и Господ ќе го исполни сè она, што му го вети на Авраам“ (1. Мојсеева 18,19)**

Како што видовме до сега, заветот е секогаш завет на милоста, при што Бог го прави за нас она што самите ние никогаш не би можеле да го направиме. Заветот со Аврам не е исклучок.

Во својата милост, Бог го избрал Аврам како свое орудие за да му го објави на светот планот на спасението. Меѓутоа, исполнувањето на Божјите заветни ветувања било поврзано со подготвеноста на Аврам да постапува праведно и преку верата да Му биде послушен. Без таа послушност од страна на Аврама, Бог не можел да го употреби.

Текстот 1. Мојсеева 18,19 покажува на кој начин се поврзани милоста и законот. Сè започнува со милоста, а на тоа се надоврзува и фактот дека Аврам е човек што му е послушен на Господа и кој ќе го наведе и своето семејство да биде послушно. Според тоа, верата и делата се појавуваат тука во блиска врска, како што и мора да бидат (видете Јаков 2,17).

`Меѓутоа, обрнете внимание на тоа како е формулиран текстот 1. Мојсеева 18,19, а особено на неговиот последен дел. На кој начин се зборува за послушноста на Аврам тука? Иако послушноста не е средство за спасение, какво значење ѝ се придава овде? Според овој текст, дали заветот може да се исполни без него? Објаснете го својот одговор.`

Во благословите на заветот не може да се ужива, ниту можат да се зачуваат ако не се исполнат одредени услови. Иако овие услови не биле неопходни за воспоставување на заветот, тие треба да бидат одговор на љубовта, верата и послушноста. Тие се резултат на односот меѓу човештвото и Бога. Послушноста е средство преку кое Бог може да ги исполни своите заветни ветувања што им ги дал на луѓето.

Прекршувањето на заветот, поради непослушност, претставува неверство спрема воспоставениот однос. Кога се крши заветот, прекршеното не е услов за давање, туку услов за исполнување.

`Можете ли, во вашето лично искуство со Господа, да согледате зошто послушноста е толку важна? Можете ли да се сетите на некој пример, или од Библијата или од лично искуство, кога, поради непослушност, исполнувањето на заветните ветувања било невозможно? Ако можете да се сетите, кои се тие примери и, што е уште поважно, дали има лек за тоа?`