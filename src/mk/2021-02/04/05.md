---
title: Фази на заветот
date: 21/04/2021
---

**„Господ му рече на Аврама: „Излези од својата земја, од родното место и од татковиот дом; и оди во земјата што ќе ти ја покажам. Ќе направам голем народ од тебе, ќе те благословам, ќе го прославам твоето име и самиот ќе бидеш благослов.“ (1. Мојсеева 12,1.2).**

Во овие два стиха, се открива првата фаза (има три) од Божјото заветно ветување на Аврам. Бог му се јавил на Аврам, му дал заповед, а потоа и ветување. Овој пристап кажува дека Бог го избрал Аврам да биде првата главна фигура во Неговиот посебен завет на милоста. Таа заповед вклучувала тест на целосна доверба во Бога (Евреите 11,8). Ветувањето (1. Мојсеева 12,1-3.7), иако е упатено посебно на потомците на Авраам, во крајна линија претставува ветување за целото човештво (1. Мојсеева 12,3; Галатјани 3,6-9).

Втората фаза на Божјиот завет со Аврам се појавува во текстот 1. Мојсеева 15,7-18. Во кои стихови наоѓаме некои од истите чекори што се појавуваат и во првата фаза?

`• Бог му се јавува на човекот? Стихови?`

`• Повик за послушност упатен до човекот? Стихови?`

`• Божествено ветување? Стихови?`

Во свечениот обред, во втората фаза, Господ му се јавил на Аврам и поминал меѓу внимателно подредените делови на животните. Секое од трите животни било пресечено на половина, а потоа половините биле поставени едни спроти други, со премин меѓу нив. Птиците биле убиени, но не и пресечени. Оние што склопувале завет требало да одат меѓу деловите на животните, симболички да се заколнат на трајна послушност на одредбите околу кои толку свечено се договориле.

`Опишете што се случувало за време на третата и последна фаза на божествениот завет со Аврам (видете 1. Мојсеева 17,1-14).`

Значењето на името Авраам ја нагласува Божјата желба и Неговиот план да ги спаси сите народи. Тие „многу народи“ вклучувале и Евреи и незнабошци. Новиот завет повеќе од јасно нагласува дека вистински потомци на Аврам се оние кои ја имаат Аврамовата вера и кои се надеваат во заслугите на ветениот Месија (видете Галатјани 3,7.29) Затоа, уште од Аврам, Господ имал намера да спаси што повеќе луѓе, без оглед на кој народ му припаѓале. Несомнено е дека ни денес не е поинаку.

`Прочитајте го текстот Откровение 14,6.7 – пораката на првиот ангел. Каква паралела наоѓате меѓу зборот ангел и Аврамовиот завет? Во која смисла станува збор за исти прашања?`