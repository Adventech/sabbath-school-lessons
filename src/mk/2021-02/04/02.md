---
title: Јахве и заветот со Аврам
date: 18/04/2021
---

**„И му рече: ’Јас сум Господ, Кој те изведе од Ур Халдејски за да ти ја дадам оваа земја да ја владееш“ (1. Мојсеева 15,7)**

Името понекогаш е како заштитен знак. Имињата во нашиот ум се толку тесно поврзани со одредени особини што, кога ќе слушнеме нечие име, веднаш се сеќаваме на нив. Кои особини ви паѓаат на ум, на пример, кога ќе помислите на следниве имиња: Алберт Ајнштајн, Мартин Лутер Кинг Јр., Ганди или Дорка? Секој од нив е поврзан со одредени карактеристики и идеали.

Во библиско време луѓето на Блискиот Исток придавале голема важност на значењето на имињата. „За Евреите, името секогаш ги означувало или личните особини на поединецот за кој станува збор, или намерите и чувствата на лицето што го дало името, или моменталните околности во времето кога било дадено името“ (Тhе SDА Bible Commentary, vol. 1, p. 523).

Кога првпат влегол во заветен однос со Аврам, Бог му се претставил на патријархот под името YHWH (преведено како „Господ“, некаде печатено со големи букви, a се изговара Јахве). Според тоа, 1. Мојсеева 15,7 буквално гласи: „Јас сум Јахве, кој те изведе од ...“

Името YHWH, иако се појавува 6.828 пати во Стариот завет, донекаде е обвиткано со тајна. Се чини дека е една форма на глаголот hаyаh, „да се биде“, и во тој случај би значело: „Вечен“, „Постоечки“, „Самопостоечки“, „Самодоволен“ или „Оној кој живее вечно“. Божествените атрибути, кои се чини дека се нагласени со тоа име, укажуваат на самопостоење и верност. Упатуваат на Господа како жив Бог, Извор на животот, наспроти паганските богови, кои не постојат никаде освен во имагинацијата на своите приврзаници.

Самиот Бог го објаснува значењето на името Јахве во 2. Мојсеева 3,14: „Јас сум Оној, Кој вечно постои!“ Ова значење ја изразува реалноста на безусловното постоење на Бога, додека истовремено укажува на Неговиот авторитет над минатото, сегашноста и иднината.

Јахве е исто така и лично Божјо име. Претставувањето на Јахве како Оној што го повикал Аврам од Ур, претставува најава за Божјиот завет со него во 1. Мојсеева 12,1-3. Бог сака Аврам да го знае Неговото име, затоа што тоа име открива одредени аспекти на неговиот идентитет, лична природа и карактер – а врз основа на тие сознанија, можеме да научиме да се надеваме и да имаме доверба во Неговите ветувања (Псалми 9,10; Псалми 91,14).

`Кога ќе го слушнете или помислите на името Јахве, кои карактерни црти или особини автоматски ви паѓаат на ум? Дали се тие љубов, добрина и грижа или страв, строгост и дисциплина? Кои мисли автоматски ви паѓаат на ум кога ќе помислите на името Исус?`