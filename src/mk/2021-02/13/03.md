---
title: Ослободени од вината 
date: 21/06/2021
---

**„И сега нема никакво осудување за оние кои се во Исус Христос“ (Римјаните 8,1).**

Една млада жена била брутално убиена, а сторителот останал непознат. Но, полицијата му поставила стапица ставајќи скриен микрофон на нејзиниот гроб. Една вечер, многу месеци по нејзината смрт, еден млад човек се приближил до гробот и плачејќи на колена, ја молел сопругата да му прости. Полицијата, секако, откако ги слушнала неговите зборови, го уапсила за убиството.
<br>
Што го натерало овој човек да дојде на тој гроб? Тоа била вината, а зар би можело да биде нешто друго?

Иако никој од нас, се разбира, не сторил ништо толку лошо како тој млад човек (или барем се надеваме дека не сторил), сите носиме вина, сите сме направиле нешто од што се срамиме, што би сакале да го поправиме, но не можеме.

Меѓутоа, благодарение на Исуса и на крвта на новиот завет, никој од нас не мора да живее со стигмата на вината. Според денешниот воведен текст, нема осуда за нас. Врховниот судија прогласил дека ние не сме виновни и гледа на нас како да не сме го сториле она за што се чувствуваме виновни.

`Како следниве текстови ни помагаат да го разбереме стихот Римјаните 8,1 -> Јован 5,24; Римјаните 3,24.25; 2. Коринтјани 5,21?`

Едно од големите ветувања поврзани со живеењето во заветен однос со Господа е дека повеќе не мора да живееме под товарот на вината. Благодарение на крвта на заветот, од нас – кои решаваме да влеземе во тој заветен однос со Бога и да се придржуваме кон условите: вера, покајание, послушност – товарот на вина може да биде подигнат. Кога сатаната се обидува да ни шепоти дека сме лоши и расипани, дека сме премногу грешни за Бог да нè прифати, можеме да го направиме истото што го направил Исус кога сатана го искушавал во пустината: можеме да го цитираме Светото писмо, а еден од најдобрите стихови во таквите пригоди е Римјаните 8,1. Тоа не значи дека ја негираме реалноста на гревот во нашиот живот, туку дека, благодарение на заветниот однос што го имаме со Господа, ние повеќе не живееме под осудата на гревот. Исус ја платил казната за нас и Тој сега стои во присуство на Отецот принесувајќи ја сопствената крв во наша полза, нудејќи ја својата правда наместо нашите гревови.

`Што се менува во вашиот живот затоа што Господ ви простил, без оглед на тоа каков грев сте направиле? Како ви помага овој факт да се справите со оние што ви згрешиле? Како треба тоа да влијае на начинот на кој се однесувате кон тие луѓе?`