---
title: Нов завет и ново срце 
date: 22/06/2021
---

**„И преку верата Христос да се всели во срцата ваши, та вкоренети и утврдени во љубовта да можете да разбирате со сите светии што е ширина и должина, што е длабочина и височина, и да ја осознаете Христовата љубов што го надминува секое знаење, за да се исполните со сета полнота Божја“ (Ефесјаните 3,17-19).**

Како што покажаа претходните учења во ова тримесечје, нов завет е оној во кој Господ го става законот во нашето срце (Еремија 31,31-33). И не само што законот е тука, во нашето срце, туку, според денешниот воведен стих, тука е и Христос, што, се разбира, има многу смисла, бидејќи Христос и Неговиот закон се тесно поврзани. Затоа, со Христовиот закон во нашето срце и со Христа, кој исто така живее тука (грчкиот збор преведен како „се всели“ може да се преведе и како „престојува“, што дава впечаток на трајност), доаѓаме до друга голема полза од заветот, а тоа е – ново срце.

`Зошто ни треба ново срце? Какви промени ќе се видат кај оние кои имаат ново срце?`

Прочитајте ги повторно воведните стихови за денес (Ефесјаните 3,17-19). Забележете дека Павле го нагласува елементот на љубовта, велејќи дека мора да бидеме „вкоренети и втемелени“ во неа. Тие зборови подразбираат стабилност, цврстина и трајност кои се наоѓаат во основата на љубовта. Нашата вера не значи ништо ако не е вкоренета во љубовта кон Бога и во љубовта кон другите (Матеј 22,37-39; 1. Коринтјани 13). Таа љубов не се јавува во вакуум. Напротив, таа се јавува затоа што добиваме делумен увид во Божјата љубов кон нас (љубов што „го надминува секое знаење“), каква што се манифестирала преку Исуса. Како резултат на тоа, нашиот живот се менува, нашето срце се преобразува и стануваме нови луѓе со нови мисли, желби и цели. Нашата реакција на Божјата љубов кон нас е она што го менува нашето срце и ни влева љубов кон другите. Можеби ова е, барем делумно, она што Павле го мисли кога вели дека треба да бидеме исполнети со сета „полнота Божја“.

`Прочитајте го текстот 1. Јованово 4,16. На кој начин тој е поврзан со она за коешто зборува Павле во Ефесјаните 3,17-19?`

Погледнете ги стиховите што ги проучувавме денес. Што можете да сторите за да овозможите да се исполнат во вас ветувањата што ги наоѓаме тука? Дали има нешто што треба да го смените, нешто што може да ве спречи да ја искусите „Божјата полнота“ (Ефесјаните 3,19)? Направете список со промените што треба да ги направите во вашиот живот. Направете една ваква листа за себе, a една што би можеле да ја споделите, доколку не ви е непријатно, со саботношколската класа. Како може да си помогнете едни на други за да ги извршите потребните промени?