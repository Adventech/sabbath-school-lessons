---
title: Новиот завет и мисијата 
date: 24/06/2021
---

**„Одете и научете ги сите народи, крштавајќи ги во името на Отецот, и Синот, и Светиот Дух, и учејќи ги да пазат сè што сум ви заповедал; и ете, Јас сум со вас преку сите дни до свршетокот на светот“ (Матеј 28,19.20).**

Низ целиот свет, луѓето се борат со она што јужноафриканскиот писател Лоренс Ван Дер Пост го нарекол „бесмислен товар“. Луѓето го имаат дарот на животот, но не знаат што да прават со него, не знаат која е целта на тој дар, ниту како да го употребат. Тоа е исто како да му дадете некому библиотека полна со ретки книги, но таа личност воопшто не чита книги, туку ги користи за потпалување. Колку страшно упропастување на нешто толку скапоцено!

Меѓутоа, за еден новозаветен христијанин тоа не е проблем со кој треба да се бори. Напротив, оние кои ја знаат (и кои лично ја доживеале) чудесната вест за распнатиот и воскреснат Спасител, кој умрел за гревовите на секое човечко битие на земјата, за сите да имаат вечен живот – тие ја познаваат радоста. Со оглед на недвосмислениот повик во текстот Матеј 28,19.20, верникот несомнено има мисија и цел во животот, а тоа е да ја шири по целиот свет чудесната вистина за Исуса Христа што лично ја доживеал. Каква предност! Скоро сè што правиме на овој свет ќе заврши кога ќе заврши и овој свет. Но, да им се објавува Евангелието на другите, тоа е дело што ќе остави трага и во вечноста. Разговарајте за мисијата и за смислата!

`Поделете го денешниот воведен текст на неколку делови (Матеј 28,19.20). Што точно ни вели Исус да правиме и што подразбира секоја од овие подробности? Кое ветување го имаме, а треба да ни влее вера и храброст да го правиме она што Христос го заповеда?`

Како новозаветни христијани, нам ни е дадена јасна заповед од самиот Господ. Кои и да сме, каква позиција и да имаме во светот, какви и да се ограничувањата што ги трпиме, сите можеме да ја одиграме својата улога. Дали вие лично нешто правите? Можете ли да правите и повеќе од тоа? Што би можеле да направите заедно како саботношколска класа за да имате поголемо учество во тоа дело?