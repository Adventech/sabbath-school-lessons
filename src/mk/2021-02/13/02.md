---
title: Радост 
date: 20/06/2021
---

**„Тоа ви го пишуваме за да биде радоста наша потполна“ (1. Јованово 1,4).**

Видете што напишал Јован тука. Со неколку едноставни зборови, тој изразил нешто што треба да биде една од најголемите предности што ги имаме ние, како заветен народ – а тоа е ветувањето за радост.

Како христијани, честопати ни се вели дека не треба да ги следиме нашите чувства, дека верата не е чувство, дека треба да ги надминуваме своите чувства – и сето тоа е точно. Но, од друга страна, ние не би биле човечки суштества ако немаме чувства, емоции и расположенија. Не можеме да ги негираме нашите чувства. Она што треба да го направиме е да ги разбереме, да им доделиме соодветна улога и да ги држиме под контрола што е можно повеќе. Но, да ги негираме, тоа би значело да се откажеме од она што значи да се биде човек (исто така, можеме да му кажеме на кругот да не биде тркалезен). Навистина, како што ни кажува и воведниот стих, не само што треба да имаме чувства (во овој случај радост), туку и тие треба да бидат исполнети. Тоа баш и не звучи дека чувствата треба да се негираат, зар не?

`Прочитајте го контекстот на воведниот стих почнувајќи од почетокот на главата (1. Јованово 1). За што им пишувал Јован на првите христијани, зошто се надевал дека нивната радост ќе биде потполна? И зошто тоа требало да им донесе радост?`

Јован бил еден од првите Дванаесеттемина. Тој бил таму, речиси од самиот почеток на Христовата три и полгодишна служба, како сведок на некои од најчудесните настани во Исусовиот живот (Јован бил присутен кај Крстот, во Гетсиманија, како и на Гората на преобразувањето). Затоа, како очевидец, тој бил најповикан да зборува на оваа тема.

Меѓутоа, забележете дека тој не става нагласок на себеси, туку на она што Исус го направил за учениците, за тие сега да можат да имаат заедништво не само со едни со други, туку и со самиот Бог. Исус ни овозможил да влеземе во тој близок однос со Господа, а еден од резултатите на тоа заедништво – на тој однос – е радоста. Јован сакал луѓето да знаат дека она што го слушнале за Исуса е вистина (тој го видел, го допрел, го почувствувал, го слушал) и дека и тие можат да стапат во радосна врска со својот небесен Отец, кој ги сака и кој, преку својот Син, се дал себеси за нив.

`Во извесна смисла, Јован го изнесува своето лично сведоштво. Какво е нашето сведоштво во врска со нашиот личен однос со Исуса? Што би можеле да кажете а ќе помогне да се зголеми нечија радост во Господа, како што Јован настојувал да го стори тоа во овој текст?`