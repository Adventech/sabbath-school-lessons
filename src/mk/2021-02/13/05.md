---
title: Новиот завет и вечниот живот 
date: 23/06/2021
---

**„Јас сум воскресението и животот; кој верува во Мене, и да умре, ќе живее. И секој што живее и верува во Мене, нема да умре довека. Го веруваш ли тоа?“ (Јован 11,25.26).**

Вечниот живот има две димензии. Сегашната димензија му носи на верникот искуство на изобилен живот (Јован 10,10), кој опфаќа многу од ветувањата што ни се дадени за сегашниот живот.

Идната димензија, се разбира, е вечниот живот – ветување за воскресение на телото (Јован 5,28.29; Јован 6,39). Иако сè уште во иднина, тоа е настан што му дава вредност на сè друго, настан што ги круниса сите надежи кои ги имаме како христијани.

`Проучете го денешниот воведен стих (Јован 11,25.26). Што кажува Исус тука? Каде се наоѓа вечниот живот? Како ги разбираме неговите зборови дека оние што живеат и веруваат во Него, дури и да умрат, никогаш нема да умрат? (Видете Откровение 2,11; 20,6.14; 21,8)`

Се разбира, сите ние умираме, но според Исуса, таа смрт е само сон, привремен прекин што - за оние кои веруваат во Него - ќе заврши со воскресение во живот. Кога Христос ќе се врати, мртвите во Него ќе воскреснат во бесмртност, додека Неговите живи следбеници, додека трепнат, ќе се преобразат во бесмртност. И мртвите и живите кои се во Христа, ќе го поседуваат истото воскреснато тело. За Божјиот народ, бесмртноста започнува во тој миг. Колку е голема радоста што уште сега знаеме дека нашиот крај не е во гробот, туку дека нема крај, дека сите ќе добиеме вечен живот што трае вечно.

„Христос станал едно тело со нас, за ние да станеме еден дух со него. Преку ова единство ќе станеме од гробот ˗ не само како израз на Христовата сила, туку затоа што неговиот живот со вера станал наш живот. Оние што го согледуваат Христа во неговиот вистински карактер и го примаат во срцето, имаат вечен живот. Христос живее во нас со Духот, а Божјиот Дух, примен со вера во срцето, е почеток на вечниот живот“ (Елена Вајт, *Копнежот на вековите*, стр. 388 оригинал).

`На кои начини уште сега можеме да уживаме во предимствата на вечниот живот? Со други зборови, што ни обезбедува тоа ветување денес? Забележете некои од предимствата што ова ветување за вечен живот ви ги дава лично вам во секојдневниот живот. На кој начин можете, оваа надеж и ветување што сте ги примиле, да ги споделите со некој што се бори, можеби дури и со смртта на некој близок?`