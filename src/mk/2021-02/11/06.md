---
title: Небесната служба 
date: 10/06/2021
---

**„Зашто Христос не влезе во ракотворна Светина, која е образ на вистинската, туку во самото небо, за да се јави сега пред Божјото лице за нас.“ (Евреите 9,24).**

Проучете го текстот Евреите 9,24, особено во контекстот во кој е даден, како објаснување за Христовата служба на небото по неговата смрт како жртва во наша корист. Иако многу може да се каже, ние сакаме да се сосредоточиме на едно – на изразот што се наоѓа на самиот крај, а кој вели дека Христос сега се појавува во Божје присуство заради нас.

Размислете што значи тоа. Ние, грешните и паднати луѓе; ние, кои би биле спржени од светлината на Божјата слава кога сега би се соочиле со неа; ние, колку и да сме биле лоши, колку дрско и да сме го прекршеле Божјиот свет закон – имаме Некој што се покажува во Божјото присуство заради нас. Имаме Претставник кој стои пред Отецот во наше име. Сетете се колку Христос бил полн со љубов, подготвен да простува и да прифаќа додека бил овде на земјата. Истата Личност сега е наш Посредник на небото?

Тоа е другата страна на радосната вест. Не само што ја платил казната за нашите гревови, преземајќи ги врз себе на Крстот (1. Петрово 2,24) туку и сега Тој стои во присуство на Бога како Посредник меѓу небото и земјата, меѓу Божеството и човештвото.

Тоа има совршена смисла. Исус, кој е едновремено и Бог и Човек (безгрешен, совршен Човек), е единствениот што може да го премости јазот помеѓу човештвото и Бога предизвикан од гревот. Најважното нешто што треба да се запамети од сево ова (иако има уште многу) е фактот дека постои Човек, човечко Битие, кое може да сочувствува со сите наши тешкотии, болки и искушенија (Евреите 4,14.15), а кое токму сега нè претставува пред Отецот.

`„Зашто еден е Бог и еден е Посредник меѓу Бога и луѓето – Човекот Христос Исус, Кој се даде Себе како откуп за сите – а тоа се посведочи во свое време“ (1. Тимотеј 2,5.6). Кои две улоги му ги припишува овој текст на Исуса и како тие улоги биле претскажани со службата во земското светилиште?`

Прекрасната вест за новиот завет е дека сега, благодарение на Исуса, покајаните грешници имаат Некој што ги претставува на небото пред Отецот, Некој што за нив стекнал нешто што тие самите никогаш не би можеле да го стекнат, а тоа е совршена праведност, единствената праведност што може да се одржи во Божје присуство. Исус, со оваа совршена праведност што ја постигнал во својот живот преку големо страдање (Евреите 2,10), стои пред Бога, барајќи за нас проштавање на гревовите и власт над гревот, бидејќи без тоа не би имале надеж ни сега, а особено не на судот.

`Молете се и размислувајте за таа идеја за човечко Битие, за Некој што му се спротивставил и го победил искушението да греши, стои пред Бога на небото. Што значи ова лично за вас? Каква надеж и охрабрување ви носи ова?`