---
title: Односи 
date: 06/06/2021
---

**„Ќе го поставам живеалиштето Мое меѓу вас, и душата Моја нема да се гнаси од вас. Ќе се движам меѓу вас и ќе бидам ваш Бог, а вие ќе бидете Мој народ“ (3. Мојсеева 26,11.12).**

Едно треба да биде јасно до сега – независно од тоа дали во Стариот или во Новиот Завет, Господ се обидува да воспостави блиски, топли односи со својот народ. Заветот, во основа, всушност помага да се воспостават (поради недостаток на подобар збор) „правила“ во таа врска.

Односот има пресудна важност во рамките на заветот, без оглед на времето и контекстот. За да постои однос, треба да има меѓусебна поврзаност, комуникација и контакт, што посебно важи за смртните грешни и недоверливи луѓе. Господ, се разбира, знаејќи го ова, презел иницијатива да биде сигурен дека ни се открил во доволна мера за да можеме, во рамките на нашите човечки граници, да се поврземе со Него на смисловен начин.

`Прочитајте го текстот 1. Мојсеева 25,8 – Господовиот налог до Израел да изгради светилиште. Што наведува Господ како причина за она што сака тие да го сторат?`

Одговорот на тоа прашање, секако, го покренува следното прашање, а тоа е: Зошто? Зошто Бог сака да престојува меѓу својот народ?

Вистината можеби може да се најде во стиховите што ги цитиравме во нашиот воведен текст. Забележете дека Господ сака да „постави живеалиште“ (или „да престојува“) меѓу нив. И тогаш тој вели дека нема да се „гнаси“ од нив. Потоа, додава тој, ќе се „движи“ меѓу нив и ќе биде нивен Бог, а тие ќе бидат Негов народ (3. Мојсеева 26,11.12). Видете ги елементите што ги наоѓаме во тој текст. Повторно, аспектот на меѓусебните односи се истакнува многу јасно.

`Одвојте неколку минути за да ги анализирате 3. Мојсеева 26,11.12 и 2. Мојсеева 25,8. Запишете како сите овие различни елементи се вклопуваат во идејата дека Бог сака да изгради однос со својот народ?`

Обрнете посебно внимание на зборовите: „Душата Моја нема да се гнаси од вас“. Што е тоа во врска со светилиштето што обезбедува начин паднатите грешни луѓе да бидат прифатени од Господа, и зошто е толку важно за процесот на воспоставување на самиот завет?