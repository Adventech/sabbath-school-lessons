---
title: Новозаветен првосвештеник 
date: 09/06/2021
---

Во центарот на службата во ова земно светилиште, во кое Бог избрал да престојува меѓу својот народ, било жртвувањето животни. Сепак, службата не завршила со смртта на тие созданија. Со таа крв, свештеникот служел во светилиштето во полза на грешниците, откако самата жртва била убиена.

Сепак, целокупната служба била само сенка, симбол на она што Христос ќе го стори за светот. Значи, како што симболичката служба во светилиштето не завршувала со смртта на животното, така ни Христовата служба за нас не завршила со Неговата смрт на крстот.

`Проучете го текстот Евреите 8,1-6. Молете се над овие стихови. Побарајте од Господа да ви помогне да разберете за што станува збор и зошто е важно за нас да го знаеме тоа. Кога ќе завршите, запишете со свои зборови каква порака ни испраќа Господ, според ваше мислење, преку овие стихови. Исто така, запрашајте се: Како овие текстови ни помагаат да го разбереме новиот завет?`

Исто како што постоело земно светилиште, свештенство и служба под стариот завет, така постои и небесно светилиште, небесно свештенство и небесна служба под новиот завет. Но, она што било само симбол, слика и сенка (Евреите 8,5), станало реалност во новиот завет.

Освен тоа, наместо животно кое нема чувство за морал, како наша замена ние го имаме безгрешниот Исус. Наместо животинската крв, ние ја имаме Христовата крв. Наместо светилишта направени од луѓе, ние пристапуваме пред „вистинската скинија, што ја постави Господ, а не човек“ (Евреите 8,2). И наместо некој смртен, грешен свештеник, ние го имаме Исуса како наш првосвештеник кој извршува служба во наша полза. Имајќи го тоа на ум, разгледајте ги зборовите на Павле: „Како ли тогаш ќе се извлечеме ако занемариме такво големо спасение ...?“ (Евреите 2,3)

`Размислете за следново: Исус живеел безгрешен живот наместо вас, умрел наместо вас и сега се наоѓа на небото и служи во светилиштето застапувајќи се за вас. Сето ова било сторено за вие да бидете спасени од страшните конечни последици на гревот. Планирајте во наредните денови да разговарате со некого за оваа прекрасна вест, со некој за кого сметате дека треба да ja слушне. Врз основа на денешната поука, однапред размислете што ќе кажете.`