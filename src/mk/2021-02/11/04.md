---
title: Замена
date: 08/06/2021
---

**„Кој се даде Себе за нашите гревови, за да нè избави од сегашниот зол свет, по волјата на Бога, Кој е наш Отец“ (Галатјани 1,4).**

Нема сомнение – една од клучните теми (ако не и единствената клучна тема) на Новиот завет е дека Исус Христос умрел како жртва за гревовите на светот. Таа вистина е основа на целокупниот план на спасение. Теологијата што го негира помирувањето со Христовата крв, се откажува од срцето и душата на христијанството. Крстот без крв никого не може да спаси.

`Длабоко размислете за денешниот воведен стих (Галатјани 1,4), а потоа одговорете на следниве прашања: Дали Исус умрел доброволно? За кого умрел? Што требало да оствари неговата смрт?`

Замената е клучот на целокупниот план на спасение. Поради нашите гревови, ние заслужуваме да умреме. Христос, од љубов кон нас, „се даде себе за нашите гревови“ (Галатјани 1,4). Тој умрел со смрт што ние ја заслужуваме. Смртта на Христос како замена за грешникот е големата вистина од која произлегуваат сите други вистини. Нашата надеж за обновување, слобода, проштавање и вечен живот во рајот се потпира на она што го направил Исус давајќи се себеси за нашите гревови. Без него, нашата вера би била бесмислена. Во тој случај, нашата надеж и доверба можеме да ја положиме во статуата на рибата. Спасението доаѓа само преку крв, и тоа крвта Христова.

`Побарајте ги следниве текстови: Матеј 26,28; Ефесјаните 2,13; Евреите 9,14; 1. Петрово 1,19. Што ни кажуваат тие за таа крв? Тогаш, каква улога има крвта во планот на спасението?`

„Не е Божја волја да бидеме недоверливи и да ја измачуваме својата душа стравувајќи дека Бог нема да нè прифати затоа што сме грешни и недостојни ... Може да речете: ’Знам дека сум грешник и затоа ми е потребен Спасител ... Немам никакви заслуги ниту добрина врз основа на кои би можел да полагам право на спасение, но му ја принесувам на Бога помирувачка крв на безгрешното Божјо Јагне, кое ги зело врз себе гревовите на светот. Тоа е мојата единствена молба‘“ (Елена Вајт, *Верата според која живеам*, стр. 100 оригинал).

`Размислете за горенаведениот цитат на Елена Вајт. Прераскажете го со свои зборови. Дајте му лична нота. Применете го на своите стравови и болки, а потоа запишете што значат за вас ветувањата што ги наоѓаме таму. Каква надеж имате благодарение на крвта на новиот завет?`