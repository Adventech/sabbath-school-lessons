---
title: Според ликот на Својот Создател
date: 29/03/2021
---

**„Бог го создаде човекот во Својот лик, Тој го создаде во Божјиот лик; ги создаде машко и женско.“ (1. Мојсеева 1,27)**

**Библијата тврди дека Бог го создал човечкиот род – машко и женско – „според образот Свој“ (или „според својот лик“; заб. на прев.) (1. Мојсеева 1,27). Врз основа на ова тврдење, одговорете на следниве прашања:**

`1. Што значи тоа дека Бог нè создал според Својот образ? Во која смисла сме „според Неговиот образ“?`

`2. Според извештајот во 1. Мојсеева, дали Бог создал и нешто друго „според образот Свој“ освен човечкиот род? Ако не, што ни кажува тоа за нашата единствена положба во однос на остатокот од овоземниот создаден свет? Кои поуки можеме да ги извлечеме од таа разлика?`

`3. Што друго може да се најде во извештајот за создавањето на човечкиот род што нè издвојува од сè друго што Бог го создал? Видете во 1. Мојсеева 2,7.18-25.`

Иако сме принудени да зборуваме за Бога со човечки јазик, не смееме да заборавиме дека Тој е духовно Битие (Јован 4,24) кое поседува божествени особини. Сè што можеме да кажеме е дека ние, според нашата физичка, ментална и духовна природа, на некој начин претставуваме одраз на нашиот божествен Создател, без оглед што има работи во врска со Него, кои се, барем за нас, обвиткани со превез на мистерија. Меѓутоа, Библијата ги нагласува духовните и менталните аспекти на нашиот ум. Тие аспекти можеме да ги развиваме и да ги унапредуваме. Единственоста на човечкиот ум ни овозможува да негуваме заедница со Бога, за која се чини дека остатокот од Божјиот создаден свет на земјата не е способен.

Забележете го, исто така, и единствениот извештај за тоа како Бог ја создал жената. Мажите и жените ја делат оваа неверојатна предност што се создадени според образот Божји. Во нивното создавање, нема ни најмало навестување за инфериорноста на едниот во однос на другиот. Бог лично ги создал и двајцата од ист материјал. Од самиот почеток, Тој ги создал како рамноправни и заедно ги довел во посебна врска со Него. И двајцата имале иста можност да го развијат својот карактер на начин што ќе му донесе слава на Бога.

„На Адама лично Бог му дал животен сопатник. Му создал ’помошник сличен на него‘ – другар што му одговарал нему, суштество кое му прилегало и кое можело да биде соединето со него во љубовта и сочувството. Ева била создадена од едно ребро на Адама, што покажува дека таа не можела да владее над него како глава, а и да не биде подредена, газена под нозе, туку да стои крај него како рамноправна и да биде од него сакана и заштитувана“ (Елена Вајт, *Патријарси и пророци*, стр. 46 ориг.).