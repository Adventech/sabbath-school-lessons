---
title: Желки долж целиот пат... 
date: 28/03/2021
---

**„Во почетокот Бог ги создаде небото и земјата“ (1. Мојсеева 1,1).**

Еден научник тукушто одржал предавање за орбитите на планетите кои кружат околу сонцето и орбитата на сонцето кое кружи околу центарот на галаксијата, кога една постара дама во црни тениски патики станала и рекла дека земјата е всушност рамна плоча што лежи врз грбот на желка. Научникот на шега ја прашал на што стои таа желка, а дамата одговорила дека стои на друга желка. „Госпоѓо“, продолжил научникот со шеговит тон, „тогаш на што стои таа друга желка?“ Таа одговорила: „На друга желка.“ И пред тој да може да праша нешто повеќе, таа покажала со прст кон него и додала: „Не мачи се сине, желките се наоѓаат долж целиот пат надолу“.

Колку и да звучи симпатично, оваа приказна се занимава со едно од најважните прашања на човечкото постоење – природата на самата вселена. Каков е овој свет во кој се наоѓаме наспроти нашата волја? Зошто сме тука? Како сме стигнале овде? И каде на крајот ќе завршиме сите?

Ова се некои од најосновните прашања што луѓето можат да ги постават, бидејќи разбирањето за тоа кои сме и како стигнавме тука, влијае и на разбирањето за тоа како треба да живееме и како да се однесуваме додека сме тука.

`Побарајте ги следниве текстови: 1. Мојсеева 1,1; Псалми 100,3; Исаија 40,28; Дела 17,26; Ефесјани 3,9; Евреите 1,2.10. Како секој од нив, на свој начин, одговара на некои од поставените прашања? Што е заедничко за сите нив?`

Она што е особено интересно во врска со текстот 1. Мојсеева 1,1 (и со некои други текстови) е дека Господ воопшто не се обидува да докаже дека Тој е Создател. Нема никакви детални аргументи за ова да се потенцира. Напротив, тоа едноставно и јасно се тврди, без обид да се оправда, објасни или докаже. Или го прифаќаме со вера или не. Всушност, верата е единствениот начин тоа да го прифатиме, од едноставна причина што никој од нас не бил таму за да го набљудува самиот процес на Создавањето. Тоа би било навистина логична невозможност – да присуствувате на сопственото создавање. Дури и секуларните луѓе, независно од тоа какво сфаќање за потеклото застапуваат, мораат да се држат за тоа со вера од истата причина од која мораме и ние, креационистите – никој од нас не бил таму за да го набљудува тој настан.

`Меѓутоа, иако Бог нè повикал да веруваме во Него како Творец, тој не го прави тоа без да ни даде добра причина за да веруваме. Имајќи предвид дека одредена доза на вера е неопходна за буквално секое гледиште што го застапуваме, запишете зошто има смисла да веруваме дека сме тука затоа што Создателот нè поставил тука со одредена намера, за разлика од сфаќањето според кое нашето потекло не се заснова на ништо друго, освен на чиста случајност.`
