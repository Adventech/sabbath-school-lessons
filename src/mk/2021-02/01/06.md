---
title: Прекинување на односите
date: 01/04/2021
---

Постои тенденција да им веруваме на луѓето што ги познаваме, додека инстинктивно чувствуваме недоверба кон непознатите. Затоа, би било природно Ева да покаже недоверба кон сатаната. Освен тоа, каков било директен напад на Бога требало да ја наведе да заземе одбранбен став. Меѓутоа, какви чекори презел сатаната за да ги заобиколи природните одбранбени механизми на Ева? (1. Мојсеева 3,1-6).

„Колку и да бил тажен престапот на Ева, колкав и да бил јадот што можело да му го нанесе на човештвото, не било нужно нејзиниот избор да подразбира казна за целиот човечки род поради нејзиниот грев. Сепак, свесната одлука на Адам, и покрај тоа што јасно ја разбрал изричната Божја заповед, била таа – повеќе отколку нејзината – што ги направила гревот и смртта неизбежна судбина на човештвото. Ева била измамена, но Адам не“ (Тhе SDA Bible Commentary, vol. 1, p. 231).

Како резултат на овој отворен престап и непослушност кон Божјата заповед, односот меѓу Бога и човештвото бил прекинат. Наместо слободна заедница со Бога, тој се претворил во бегство од Неговото присуство (1. Мојсеева 3,8-10). Отуѓувањето и разделбата го замениле дружењето и заедништвото. Се појавил гревот, а со тоа и сите негови грди последици. Ако нешто не се преземело, човечкиот род би бил осуден на вечна пропаст.

`Кои зборови на надеж и ветување ги изговорил Бог среде таа трагедија? (Види 1. Мојсеева 3,15).`

Божјите неочекувани пророчки зборови, кои будат надеж, зборуваат за непријателството воспоставено меѓу змијата и жената, меѓу потомството на жената и потомството на змијата. Тоа ќе го достигне својот врв во триумфалната појава на репрезентативниот Потомок од семето на жената – Месија – кој ќе му зададе смртоносен удар на сатаната, газејќи му ја главата, додека за возврат тој ќе може да го гризне само во петицата.

Адам и Ева, во својата целосна беспомошност, требало да стекнат надеж врз основа на тоа месијанско пророштво, надеж која ќе го преобрази нивниот живот, бидејќи таа надеж им ја дал и им ја потврдил лично Бог. Тоа ветување за Месија и за конечната победа, колку и да звучело нејасно во тој миг, ја растерало темнината во која ги турнал гревот.

`Прочитајте 1. Мојсеева 3,9, во кој Бог го прашува Адама: „Каде си?“ Се разбира, Бог знаел каде се наоѓаат тие. Неговите зборови, наместо да бидат полни со осуда, требало да ги вратат кај Него човечките суштества мачени од вина. Накратко, првите зборови што Бог му ги упатил на паднатото човештво, биле придружени со надеж во Неговата благодат и милост. На кои сè начини, дури и денес, гледаме дека Бог нè повикува кон Неговата благодат и милост?`