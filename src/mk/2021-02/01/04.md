---
title: Бог и човекот заедно 
date: 30/03/2021
---

**„И Бог ги благослови и им рече Бог: ‘Плодете се и множете се и наполнете ја земјата, и потчинете ја! Владејте над рибите во морето и над птиците во воздухот и над сите живи суштества што лазат по земјата!‘ И Бог рече: ‘Еве, ви ги давам сите треви, што се осеменуваат, по целата земја, и секое плодоносно дрво, што го носи своето семе во себе: нека ви биде за храна!‘“ (1. Мојсеева 1,28.29)**

Забележете ги првите зборови што им ги упатил Бог на луѓето, барем како што е претставено во Светото писмо. Тој ги упатил кон нивната способност да раѓаат, да го размножуваат сопствениот вид. Тој го свртел нивното внимание кон самата земја, кон создадениот свет и им наложил да ја наполнат, да ја потчинат и да владеат со неа. Тој им укажал на растенијата што можат да ги јадат. Накратко, според Библијата, првите зборови што Бог им ги упатил на мажот и жената се однесувале конкретно на нивниот однос и на меѓусебната поврзаност со физичкиот свет.

`Што ни кажува 1. Мојсеева 1,28.29 за тоа како Бог гледа на материјалниот свет? Дали тука се гледа навестување дека има нешто лошо со материјалните појави и нашето уживање во нив? Какви поуки можеме да извлечеме од овие први сцени на човечката историја, кога станува збор за тоа како треба да се однесуваме кон делата на создавањето?`

Исто така, со овие зборови, Бог ги прави првите чекори во неговиот однос спрема луѓето. Тој им се обраќа, им дава заповеди, им кажува што да прават. Со овие зборови е опфатена и нивната одговорност. Бог ги повикал да бидат господари на тој прекрасен свет што Тој лично го создал.

`Текстот 1. Мојсеева 1,28 кажува дека Бог ги благословил Адам и Ева. Што значи тоа? Каков заемен однос подразбирало тоа меѓу нив и нивниот Творец?`

Бог им се обраќал на Адам и Ева како на интелигентни суштества кои можат да одговорат на Неговата љубезност и да стапат во близок меѓусебен однос и заедништво со Него. Покрај тоа, како деца и созданија, Адам и Ева зависеле од благословите и грижата на нивниот Отец – Творецот. Тој за нив обезбедил сè што им било потребно. Тие не сториле ништо за да го заслужат тоа што им било дадено. Едноставно биле приматели на нешто што не го заработиле.

`Кога читаме за создавањето на мажот и жената, можеме да забележиме елементи на оние меѓусебни односи што постоеле пред гревот и какви што Бог сака да ги имаме со Него сега, во оваа со- стојба на грев. Разгледајте го денешното проучување за да видите какви паралели можете да најдете овде, а кои ни помагаат да разбереме како треба да се однесуваме кон Бога, дури и во нашата падната состојба.`