---
title: Кај дрвото
date: 31/03/2021
---

**„Господ, Бог, му заповеда на човекот, велејќи: „Јади слободно од секое дрво во градината, но да не јадеш од дрвото за познавање на доброто и злото! Во денот кога јадеш од него, навистина ќе умреш!“ (1. Мојсеева 2,16.17)**

Тој тест им дал прилика на Адам и Ева да ја изразат својата слободна волја. Исто така, тоа значело и покана да одговорат позитивно или негативно на нивниот однос кон Создателот. А тоа воедно покажува дека Бог ги создал како слободни, морални суштества. Впрочем, ако тие немале избор да не послушаат, зошто Бог воопшто би се трудел да ги предупреди за последиците од непослушноста?

„Сè што ѝ претходи на таа глава, го поплочува патот кон оваа точка (1. Мојсеева 2,16.17). Иднината на човечкиот род е сконцентрирана во таа единствена забрана. Човек не треба да биде збунет пред мноштвото спорни прашања. Мора да се има на ум само една Божја уредба. Сведувајќи го бројот на забрани само на една, Јахве дава знак на неговата милост. Покрај тоа, за да покаже дека таа единствена заповед воопшто не е тешка, Господ ја сместува зад широкоградата дозвола: ’Јади слободно од секое дрво во градината‘“ (Еxposition оf Genesis, Columbus, ОH: Wаrtburg Press, 1942; vol. 1, p. 127).

Повикувајќи ги Адам и Ева да ја послушаат неговата волја, Бог всушност им кажува: Јас сум вашиот Творец и ве обликував според мојот лик. Јас го одржувам вашиот живот, затоа што живеете, се движите и постоите благодарение на Мене. Обезбедив сè што е потребно за вашата благосостојба и среќа (храна, дом, човечко општество) и ве сместив како владетели на овој свет, веднаш по мене. Ако сте подготвени да го потврдите тој однос спрема мене затоа што ме сакате, тогаш јас ќе бидам ваш Бог а вие ќе бидете мои деца. И тој однос, и довербата што ја подразбира тој, можете да го потврдите едноставно со почитување на таа конкретна заповед.

На крајот на краиштата, нашиот однос кон Бога може да биде делотворен и траен само ако слободно избереме да ја прифатиме Неговата волја. Отфрлајќи ја Неговата волја, ние во суштина ја прогласуваме нашата независност од Него. Ова укажува на верувањето дека Тој нам не ни е потребен. Ваквиот избор води кон познавање на злото, а злото води до отуѓување, осаменост, фрустрација и смрт.

`Испитот на кој Бог ги ставил Адам и Ева бил испит на лојалност и вера. Дали тие ќе му останат лојални на својот Творец, кој ги снабдил со сè што им било потребно и освен тоа им обезбедил и цел свет на уживање, или ќе одат по свој пат, независно од Неговата волја? Ќе имаат ли доволно вера во Него за да го одржат Неговиот збор? Нивната лојалност и вера биле испитани кај дрвото на познавање на доброто и злото. На кој начин и ние секојдневно се соочуваме со слични испити? Во која смисла Божјиот закон претставува паралела со заповедта дадена во 1. Мојсеева 2,16.17?`