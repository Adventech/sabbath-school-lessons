---
title: Подобар завет 
date: 02/06/2021
---

**„И сега, доби толку повозвишена служба, колку што е посредник на подобриот завет, што е озаконет врз подобри ветувања.“ (Евреите 8,6).**

Вчера видовме дека стариот и новиот завет, во однос на основните елементи, всушност се исти. Суштината е спасението со вера во Бога, кој ни ги простува гревовите, не поради нешто вредно во нас, туку само благодарение на Неговата благодат. Како резултат на тоа простување, ние стапуваме во таков однос со Него во кој му се предаваме со вера и послушност.

`И покрај тоа, Посланието до Евреите го нарекува новиот завет „подобар завет“. Како го разбирате неговото значење? Во која смисла едниот завет е подобар од другиот?`

Кој недостаток доведе до „неуспех“ на стариот завет? (Евреите 8,7.8)
<br>
Проблемот со стариот завет не бил самиот завет, туку неуспехот на луѓето да го држат со вера (Евреите 4,2). Предноста на новиот завет е што Исус – наместо да биде претставен само со жртви на животни (како во стариот завет) – сега се појавува во реалноста на неговата смрт и првосвештеничката служба. Со други зборови, спасението понудено во стариот завет е исто како и она што е понудено во новиот. Сепак, во рамките на новиот завет, дадено ни е поголемо, поцелосно откривање на Бога, Бог на заветот и на неговата љубов кон паднатото човештво. Тоа е подобар завет во смисла дека сè што учат симболите и типовите на Стариот завет, се исполнило во Исуса, чиј безгрешен живот, смрт и првосвештеничка служба биле симболично претставени преку службите во земното светилиште (Евреите 9,8-14).

Меѓутоа, сега, наместо симболи, типови и примери, го имаме лично Исуса, не само како заклано Јагне, чија крв била пролеана за нашите гревови (Евреите 9,12), туку и како Оној што стои како наш Првосвештеник во небото, застапувајќи се за нас (Евреите 7,25). Иако спасението што Тој го нуди е исто, тоа поцелосно откровение за Него и спасението што го наоѓаме во Него, како што е откриено во новиот завет, го прави тој завет подобар во однос на стариот.

`Прочитајте Евреите 8,5 и Евреите 10,1. Кој збор го користи авторот за да ги опише службите во старозаветното светилиште? Како употребата на тој збор ни помага да разбереме зошто новиот завет е подобар?`

`Размислете за следново: Зошто знаењето за животот на Христос, смртта и првосвештеничката служба ни дава подобро разбирање за Бога отколку она што го добиваме од обредната служба на принесување жртви на животни во овоземното светилиште?`