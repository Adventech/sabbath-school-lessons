---
title:  Искуство
date:   04/06/2021
---

#### Црква за туристи

_од Ендру Мек Чесни, адвентистичка мисија_ 

Новиот пастор бил шокиран кога се појавил во интернационалната адвентистичка црква на седмиот ден во Букурешт - единствената црква на англиски јазик во главниот град на Романија - и затекнал само три присутни верници. И Сите тројца биле романци. 

Три недели подоцна, пасторот Бенџамин Стен дознал дека еден од тие тројца верници, 21-годишна жена, си заминува. Се прашувал зошто Бог го довел во една ваква мртва црква. „Зошто сум тука?“ се молел Тој. „Зошто ми го даде овој повик?“

Во тој момент, двајца американски туристи влегле низ вратата. Бенџамин сфатил дека на туристите им треба место за богослужение. Тој продолжил да се моли.

Неколку недели подоцна, тој видел човек облечен во костум и вратоврска како чека надвор пред црквата. Човекот живеел со своето семејство во Полска, но работел во Романија. Тој припаѓал на друга христијанска црква, но, откако ја проучувал Библијата, сакал да најде црква што ја празнува саботата. Бенџамин сфатил дека има многу странци кои работат во Романија, но не зборуваат романски. На нив им е потребно место за богослужение. 

После неколку месеци, Бенџамин предложил да се одржуваат саботни школи и богослуженија во сабота наутро. Дотогаш, црквата немала саботна школа и богослужение наутро, туку едночасовна богослужба во сабота навечер. Двајцата членови се спротивставиле на предлогот. Тие оделе во романските цркви во сабота наутро и не сакале да ги изгубат тие пријатели. Но, Бенџамин бил упорен. „Ние не доаѓаме тука за да учиме англиски“, рекол тој. „Дојдовме тука за да ја проучуваме Библијата. Ние треба да бидеме црква “.

Посетувајќи други цркви, Бенџамин поканил двајца тинејџери и еден човек од околу 30 години да помогнат во организирањето на програмата за саботно утринските богослуженија. Тој исто така направил реклама за новиот распоред на утринските богослуженија на социјалните мрежи. Таа прва сабота наутро се појавиле 32 лица. 

„Требаше да ги видите изразите на лицата на двата члена кога пристигнаа во црквата“, се присетува Бенџамин. „Нивните очи се отворија. Тие беа изненадени кога видоа толку многу луѓе, особено млади луѓе во црквата“. 

Полјакот се крстил неколку недели подоцна.

Денес, Бенџамин не се сомнева дека црквата, која започнала со пасторот Адријан Боканеану во 2010 година, има важна улога во Букурешт. Сега таа има 26 члена, а неделната посетеност се движи од 30 до 50 лица, вклучително и туристи, странски работници и странски студенти. Што се случило со тие три лица кои присуствуваа во црквата првата сабота кога дојде Бенџамин? Тие сега се многу вклучени во оваа црква, вклучувајќи ја и младата жена што замина. Таа сега е водач во црквата.