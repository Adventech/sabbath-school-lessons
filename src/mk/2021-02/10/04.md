---
title: Стариот и новиот завет
date: 01/06/2021
---

**„И синовите на туѓинците, што се присоединиле кон Господ, за да Му служат и да го сакаат името на Господ, да бидат слуги Негови, – сите кои ја пазат саботата да не ја осквернат и цврсто се придржуваат за заветот Мој, Јас ќе ги одведам на Мојата света гора и ќе ги зарадувам во Мојот дом за молитва: сепалениците нивни и жртвите нивни ќе бидат благопријатни врз Мојот жртвеник, зашто Мојот дом ќе се нарече молитвен дом за сите народи“ (Исаија 56,6.7).**

Еремија тврди дека треба да се воспостави нов завет „со домот Израелов“ (Еремија 31,33). Дали тогаш тоа значи дека само буквалните Аврамови потомци, Евреи по крв и раѓање, треба да ги примат заветните ветувања?

Не! Не било така ни во старозаветно време. Вистина е, се разбира, дека на еврејскиот народ, како целина, му биле дадени заветните ветувања. Меѓутоа, тоа не ги исклучува останатите. Напротив, сите – и Евреите и незнабошците, биле повикани да учествуваат во ветувањата, но тие морале претходно да се согласат да влезат во заветен однос. Тоа не е променето ни до денес.

`Прочитајте го воведниот текст од Книгата на пророк Исаија (Исаија 56,6.7). Кои услови се изнесуваат овде пред оние кои сакаат да му служат на Господа? Дали има вистинска разлика меѓу она што Господ го побарал од нив и она што Тој го бара од нас денес? Објаснете го својот одговор.`

Иако овој нов завет се нарекува „подобар“ (види ја поуката од средата), нема вистинска разлика во основните елементи што ги сочинуваат и стариот и новиот завет. Тоа е истиот Бог што нуди спасение на ист начин – преку благодатта (2. Мојсеева 34,6; Римјаните 3,24). Тоа е истиот Бог кој бара народ кој со вера ќе се повика на Неговите ветувања за да им биде простено (Еремија 31,34; Евреите 8,12). Истиот Бог е тој што настојува да го напише законот во срцата на оние кои ќе го следат со вера (Еремија 31,33; Евреите 8,10), без разлика дали се Евреи или незнабошци.

Во Новиот Завет, Евреите, одговарајќи на повикот на благодатта, го примиле Исуса Христа и Неговото евангелие. Едно време тие биле главната жила на црквата, „остаток избран по благодат“ (Римјаните 11,5), за разлика од оние кои „се закоравија“ (Римјаните 11,7). Во исто време, незнабошците, кои претходно не верувале, го прифатиле евангелието и биле накалемени на вистинскиот Божјиот народ, составени од верници, без оглед на која нација или раса припаѓале (Римјаните 11,13-24). Така, незнабошците, „во она време бевте без Христос, отстранети од општеството на Израел, без право на учество во заветите на ветеното“ (Ефесјани 2,12), биле приближени до Бога и Неговиот народ со Христовата крв. Христос е „Посредник на новиот завет“ (Евреите 9,15) за сите верници, без оглед на нивната националност или раса.