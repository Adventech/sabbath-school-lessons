---
title: Новозаветен свештеник 
date: 03/06/2021
---

Посланието до Евреите става силен нагласок на Исуса како наш Првосвештеник во небесното светилиште. Всушност, најјасното изложување на новиот завет се наоѓа во Посланието до Евреите со неговото нагласување на Христа како Првосвештеник. Ова не е случајно. Христовата небесна служба е поврзана на многу начини со ветувањата на новиот завет.

Службата во светилиштето на Стариот завет била средство со помош на кое народот бил поучуван на старозаветните вистини. Во нејзиниот центар биле жртвата и посредувањето. Животните биле колени, а свештеникот посредувал со нивната крв. Овие, се разбира, биле симболи на спасението што го наоѓаме во Исуса. Во самите нив немало никакво спасение.

`Прочитајте Евреите 10,4. Зошто спасението не може да се најде во смртта на овие животни? Зошто смртта на животното не е доволна да донесе спасение?`

Сите овие жртви, придружени од свештеничкото посредништво, го нашле своето исполнување во Христа. Исус станал жртвата на чија крв се темели новиот завет. Христовата крв го официјализира новиот завет, правејќи го заветот на Синај и неговите жртви „стари“ и „неважечки“. Вистинската жртва била принесена, еднаш засекогаш (Евреите 9,26). Откако Христос умрел, немало потреба да се колат повеќе животни. Службата во старозаветното светилиште ја исполнила својата цел.

`Прочитајте го текстот Матеј 27,51, во кој се зборува за тоа како се раскинала завесата во земното светилиште кога умрел Исус. Како овој настан ни помага да разбереме зошто е заменето земното светилиште?`

Секако, поврзано со овие животински жртви била и службата на свештениците Левити, кои ги принесувале жртвите и посредувале за народот во земното светилиште. Кога завршило принесувањето на жртви, и потребата за нивната служба исто така престанала. Сè се исполнило во Исуса, кој сега служи со своја крв во небесното светилиште (види Евреите 8,1-5). Посланието до Евреите особено го истакнува Христа како наш Првосвештеник на небото, кој влегува во Светињата принесувајќи ја сопствената крв (Евреите 9,12) и посредувајќи во наша корист. Тоа е основата на надежта и ветувањето што ги имаме во новиот завет.

`Како се чувствувате кога знаете дека, дури и сега, Исус ја принесува својата крв на небото во ваша полза? Колку тоа ви влева доверба и сигурност во поглед на спасението?`