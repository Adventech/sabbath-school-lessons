---
title: За натамошно проучување
date: 04/06/2021
---

„Земајќи со своите ученици удел во лебот и во чашата, Христос се обврзал да им биде Откупител. Им го доверил новиот завет со кој сите што ќе го прифатат стануваат Божји деца и сонаследници со Христа. Со овој завет секој благослов што може да го подари Небото за овој живот и за животот што ќе дојде, им припаѓал ним. Делото на овој завет морало да биде потврдено со Христовата крв. Обредот Вечера Господова требало постојано да ги потсетува учениците на бесконечната жртва што е принесена за секого од нив поединечно како член на паднатото човечко семејство“ (Елена Вајт, *Копнежот на вековите*, стр. 659 оригинал).

„Најкарактеристично обележје на тој завет на мирот е изобилното богатство на милост и проштавање што му се нуди на грешникот ако се покае и ги остави своите гревови. Светиот Дух го опишува Евангелието како спасение со нежната милост на нашиот Бог. ’Бидејќи ќе бидам милостив кон нивните неправди, а за гревовите и беззаконијата нивни нема веќе да си спомнувам“ (Евреите 8,12). Дали Бог се отстапил од правдата покажувајќи милост кон грешникот? Не. Бог не може да го омаловажува својот закон дозволувајќи му да се крши неказнето. Според Новиот завет, совршената послушност е услов за живот. Ако грешник се покае и ги признае своите гревови, ќе добие помилување. Преку жртвата што Христос ја принел за него, проштавањето му е осигурано. Христос ги задоволил барањата на законот наместо секој грешник кој верува и се кае“ (Елена Вајт, *Божјата чудесна благодат*, стр. 138 оригинал).

**Прашања за разговор**

`1. Која е предноста да има законот напишан во срцето, а не само на камени плочи? Што е полесно да се заборави, законот напишан на камен или оној во срцето?`

`2. Уште од падот на човештвото, спасението може да се најде само преку Исуса, иако оваа вистина се откривала на различни начини во различни историски епохи. Зар не важи истото кога станува збор за заветот?`

`3. Погледнете го вториот цитат на Елена Вајт во денешната поука. На што мисли таа кога вели дека е потребна „совршена послушност“ кога станува збор за заветниот однос? Кој бил единствениот што покажал „совршена послушност“? Како одговара оваа послушност на барањата што законот ги поставува пред нас?`

**Заклучок**

Новиот завет претставува поголемо, поцелосно и подобро Откровение на планот на спасението. Ние, кои имаме учество во него, го правиме тоа врз основа на верата – вера што се манифестира преку послушност на законот напишан во нашето срце.