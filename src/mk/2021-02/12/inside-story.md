---
title:  Искуство
date:   18/06/2021
---

#### Неделно патување до мисионското поле

_од Ендру Мек Чесни, адвентистичка мисија_ 

Некои деца во американската држава Тексас не го слушаат/читаат само искуството (мисионската приказна) од неделната поука. Тие исто така летаат во далечни земји за да го доживеат искуството од прва рака. 

Во саботите, децата се пријавуваат во „Мисионер ерлајнс“ кога пристигнуваат за саботното училиште во адвентистичката црква во Грандвју. Секое дете прикажува пасош - означен како „Grandview Sabbath School Passport“ - на местото за пријавување, за да добие соодветна виза за земјата која треба да ја посети. Една сабота, еден посетител од адвентистичката мисија подготвил мисионска приказна од Кина, па претставникот на авиокомпанијата - учителката Лули Виклунд - залепила домашно направена налепница со црвеното кинеско знаме во секој пасош. Исто така секое дете може да добие до три sвездички во пасошот и тоа за: доаѓање во црква на време, за носење Библија и за поканување пријател.

На првите 10 деца кои пристигнуваат на време во црква им се издаваат билети за прва класа, што им овозможува да ги изберат своите места во авионот кој се наоѓа во соседната соба. Доцните пристигнувања добиваат авионски билети од економска класа со веќе доделени места за седење. Децата исто така добиваат и флаери со стихови за запомнување на задната страна. Авионот го направиле членови на црквата, и е составен од метална и дрвена рамка покриена со бело платно. Овални прозорци на самата линија од авионот.

Откако децата ќе седнат на своите места, учителката Лули пушта снимена порака. „Ви благодариме што го избравте "Мисионер ерлајнс", каде секоја сабота ве чека нова авантура!“ вели машкиот глас на пилотот на авионот. „Ве молиме, останете на вашите места бидејќи еден од вашите сопатници ќе се помоли пред да започне нашиот лет.“

Таа сабота, после пуштањето на снимената порака, Лули ги замоли 11-те деца да ги кажат своите потреби за молитва. Едно момче покажувајќи на овалната отворена дупка (прозорец) на задниот дел од авионот извика: „Ајде да се молиме да не излетаме од овој авион за време на летот“. Откако другите деца се насмеаја, момчето додаде сериозно: „Ве молам да се молиме за моето кученце. Тоа не се чувствува добро“. Тогаш авионот полета за Кина.

По слетувањето, децата излегоа од авионот и седнаа на столовите во близина за да ја слушнат мисионската приказна од Кина. После приказната, тие полетаа назад за Тексас. За време на повратниот лет, учителката им постави квиз прашања за мисионската приказна што ја слушаа.

Лули, која ја разви оваа идеја за "Мисионер ерлајнс" на предлог на нејзиниот 11-годишен син пред повеќе од една деценија, вели дека открила дека е корисно да се развие тема во саботното училиште секое тромесечие и да ги направи мисионските приказни дел од таа тема. Претходните теми вклучувале подморница, пештера, и ракета што ги носела децата низ целиот свет. Лули вели дека патувањата ги персонализираат мисионските приказни.

„Децата гледаат дека ова се нормални луѓе кои одат на овие места“, вели таа - нормални луѓе што ги користи Бог.