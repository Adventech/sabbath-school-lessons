---
title: Аврамовата вера - I дел 
date: 15/06/2021
---

**„И Му поверува Аврам на Господ, и тоа му се засмета за праведност“ (1. Мојсеева 15,6).**

Овој стих останува една од најдлабоките изјави во целото Свето писмо. Тој овозможува да се утврди клучната вистина за библиската религија – вистината за оправдувањето само со вера, што со векови постоела пред Павле да го напише посланието до Римјаните. Сето ова докажува дека од Едем па натаму спасението се добивало на ист начин.

Непосредниот контекст на тој стих ни помага да разбереме колку е навистина голема верата на Аврам, кој се надевал во Божјото ветување дека ќе добие син и покрај сите физички факти што го правеле тоа ветување навидум невозможно. Тоа е вид на вера што ја увидува својата целосна беспомошност, која бара целосно предавање на себеси и безусловна послушност на Господа. Тоа е верата од која произлегува послушноста. Таква била верата на Аврам, која била засметана „за праведност“.

`Зошто Библијата кажува дека му била „засметана“ или „примена“ како праведност? Дали Аврам лично бил „праведен“ во смисла во која Бог е праведен? Што сторил тој кратко време откако Бог го прогласил за праведен, што ни помага да разбереме зошто му била припишана таа праведност, без оглед каков бил тој навистина?`

Колку и да бил животот на Аврам живот на вера и послушност, сепак тоа не бил живот на совршена вера и совршена послушност. Повремено покажувал слабости во двете области. (Дали тоа ве потсетува на некој што го познавате?) Сево ова доведува до клучен заклучок, а тоа е: праведноста што нè спасува е праведност што ни се засметнува, праведност што ни се (да употребиме популарен теолошки термин) припишува. Тоа значи дека сме прогласени за праведни во Божјите очи и покрај нашите мани. Тоа значи дека небесниот Бог гледа на нас како да сме праведни, иако ние не сме. Тој го сторил тоа за Аврам и ќе го стори за сите што се „од Аврамовата вера“ (Римјаните 4,16).

`Прочитајте Римјаните 4,1-7. Забележете во кој контекст Павле ја цитира 1. Мојсеева 15,15. Молете се над овие стихови и напишете со свои зборови што мислите дека ви порачуваат.`