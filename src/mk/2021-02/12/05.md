---
title: Аврамовата вера - II дел 
date: 16/06/2021
---

Ако повторно го разгледаме текстот 1. Мојсеева 15,6, можеме да видиме дека, во различни преводи на Библијата, изразот „прими“ (еврејски, *chashab*) се толкува како „смета“, „припишува“ или „засметува“.

Истиот термин се користи на други места во книгите на Мојсеј. Едно лице се „смета“ за нешто што тоа не е. На пример, во текстот 1. Мојсеева 31,15, Рахела и Лиа тврдат дека нивниот татко ги „сметал“ за туѓинки, иако биле негови ќерки. Десетокот од Левитите бил „приман“ (или „сметан“) како „добивка од гумно и како добивка од преса за грозје“, иако тоа очигледно не било така (4. Мојсеева 18,27.30).

`Како е изразена идејата за засметувањето во контекст на жртвите? (3. Мојсеева 7,18; 3. Мојсеева 17,1-4)`

Библијата „Кинг Џејмс“ го преведува „chashab“ како „прима“. Ако некоја жртва („благодарна жртва“) не била изедена до третиот ден, таа би ја изгубила својата вредност и немала да му биде „примена“ (3. Мојсеева 7,18; еврејски – *chashab*) на оној што ја принел. 1. Мојсеева 7,18 ја опишува ситуацијата во која жртвата била „примена“ во корист на грешникот (спореди 1. Мојсеева 17,1-4), кој потоа би стоел оправдан пред Бога. Бог го прифаќа грешникот како праведен, иако не е таков.

Одвојте малку време за да размислувате за оваа чудесна вистина дека ние, и покрај нашите недостатоци и мани, можеме да бидеме прифатени или да бидеме сметани за праведни во Божјите очи. Напишете со свои зборови како вие разбирате што значи тоа.

Таа голема вистина – дека сме прогласени за праведни – не поради тоа што ние можеме сами нешто да направиме, туку само поради верата во она што Христос го направил за нас – тоа е суштината на изразот „праведност преку вера“. Сепак, нашата вера, сама по себе, не е она што нѐ прави праведни. Наместо тоа, би се рекло дека верата е средство со кое го добиваме дарот на правдата. Во суштина, тоа е убавината, тајната и славата на христијанството. Сè во што веруваме како христијани, како следбеници на Христа, има длабок корен во тој чудесен концепт. Врз основа на верата, ние се вбројуваме меѓу праведните во Божјите очи. Сè друго што следи – послушност, посветување, светост, развој на карактерот, љубов – треба да произлезе од таа клучна вистина.

`Како би одговориле на некој што се стреми да биде христијанин, но вели: „Не се чувствувам праведен“?`