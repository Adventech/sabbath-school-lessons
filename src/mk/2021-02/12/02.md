---
title: Размислување за Голгота 
date: 13/06/2021
---

Старозаветниот начин на спасение според Мојсеевиот завет не се разликува од начинот на кој се спасуваме според новиот завет. Без разлика дали станува збор за старозаветните или за новозаветните списи, за стариот или за новиот завет, спасението се прима само со вера. Ако може да се стекне на кој било друг начин, како на пример, со дела, спасението би било нешто што со право ни припаѓа, нешто што Создателот би бил должен да ни го додели. Само оние кои не ја сфаќаат сериозноста на гревот, можат да помислат дека Бог има каква било обврска да нè спаси. Напротив, ако воопшто постои некаква обврска, тогаш тоа е нашиот долг поради кршење на законот. Ние, се разбира, не можеме да го подмириме тој долг. За среќа, Исус го подмирил наместо нас.

„Кога мажите и жените ќе успеат поцелосно да ја разберат величината на жртвата што небесното Величество ја принело умирајќи наместо човекот, тогаш планот на спасението ќе се возвеличува, а размислувањето за Голгота ќе буди нежни, свети, живи чувства во срцата на христијаните. Славопоите упатени кон Бога и Јагнето ќе бидат во нивното срце и на нивните усни. Гордоста и самољубието не можат да цветаат во срцето што живо ги чува во сеќавање сцените од Голгота... Сите богатства на овој свет не се доволни за да се откупи една единствена смртна душа. Кој може да ја измери љубовта што Христос ја чувствувал кон овој изгубен свет додека висел на крстот, страдајќи заради гревовите на паднатите луѓе? Таа љубов била неизмерна, бескрајна.

Христос покажал дека Неговата љубов е посилна од смртта. Водел битка за спасение на човекот, и иако влегол во најстрашниот судир со силите на темнината, сепак, среде сето тоа, неговата љубов станувала сè посилна и посилна. Во горчината на душата што ја трпел кога Отецот го скрил своето лице од Него, му се оттргнал извикот: ‘Боже мој! Боже мој! Зошто си ме оставил?’ Но Неговата рака донела спасение. Цената на човековото спасение била платена кога, во последната битка на душата, биле изговорени блажените зборови, кои како да одекнале низ целиот создаден свет: „Се сврши!“...

Сцените од Голгота будат најдлабоки чувства. Нема да би биде упатена забелешка ако таа тема разбуди кај вас поголемо одушевување. Нашиот ум и имагинација никогаш не ќе можат целосно да го сфатат тоа што Христос, толку полн со доблести, толку невин, требало да претрпи толку болна смрт, носејќи го товарот на гревовите на овој свет. Не можеме да ја сфатиме должината, ширината, висината и длабочината на таквата чудесна љубов. Размислувањето за неспоредливите длабочини на љубовта на Спасителот би требало да го исполни умот, да ја трогне и омекне душата, да ги облагороди и воздигне чувствата и целосно да го преобрази карактерот“ (Еllеn G. Whitе, *Теstimonies for the Church*, vol. 2, pp. 212, 213).

`Молете се за ова што го пишува Елена Вајт. Имајќи ги предвид овие стихови, прочитајте Галатјани 6,14 и потоа поставете си го прашањето: На кој начин јас можам да се фалам со крстот на Исуса Христа?`