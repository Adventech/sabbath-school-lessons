---
title: Заветот и жртвата 
date: 14/06/2021
---

**„Знаејќи дека со пропадливо сребро или злато не сте искупени од суетниот живот, кој ви се предаде од татковците ваши, туку со скапоцената крв на непорочното и чисто Јагне – Христос“ (1. Петрово 1,18.19).**

`Што мисли Петар овде кога вели да сме искупени?`

Кога зборува за Христовата искупителска смрт на крстот, „откупот“, или цената на која се повикува Петар, го навраќа сеќавањето на древната практика на ослободување на робовите на тој начин што некој би платил цена за нив (обично некој роднина). Слично на тоа, Христос нè откупил од ропството на гревот и од неговиот конечен плод – смртта. Но, тој го направил тоа со својата „скапоцена крв“, со неговата заменичка и доброволна смрт на Голгота. И повторно, тоа е основата на сите завети – без тоа, заветот станува ништовен, бидејќи Бог не би можел праведно да го исполни својот дел од спогодбата, а тоа е да им даде вечен живот на сите што веруваат.

`Побарајте ги следниве стихови: Римјаните 6,23; 1 Јованово 5,11.13. Која порака им е заедничка?`

Ние го имаме тоа ветување за вечен живот, само затоа што Исус можел да го премости тој јаз, поради кој сме го изгубиле вечниот живот. Како можело тоа да се оствари? Само на тој начин што праведноста и бесконечната вредност на Творецот лично го покривала долгот што сме го имале кон прекршениот закон – толку бил широк јазот предизвикан од гревот. На крајот на краиштата, што би кажувало тоа за сериозноста на Божјиот вечен морален закон, ако некое смртно, ограничено, создадено суштество би можело да ја плати цената за неговото кршење? Само Некој еднаков на Самиот Бог, во кого има непозајмен, несоздаден, вечен живот, можел да го плати откупот што бил потребен за да нè ослободи од нашиот долг кон законот. Така биле исполнети заветните ветувања. На тој начин ние, дури и сега, го имаме ветувањето за вечен живот. Така ние сме искупени од гревот и смртта.

Замислете нечие дете во музеј да фрли балон наполнет со мастило врз сликата на Рембрант и целосно да ја уништи. Таа слика вреди милиони, а родителите, дури и да продадат сè што имаат, не би можеле ни оддалеку да го покријат тој долг. Во која смисла оваа слика ни помага да разбереме колку е сериозен јазот што го предизвикал гревот, колку сме беспомошни да го премостиме и зошто само Господ лично можел да го плати тој долг?