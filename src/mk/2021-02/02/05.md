---
title: Заветот со Мојсеј
date: 07/04/2021
---

**Прочитајте 2. Мојсеева 6,1-8, а потоа одговорете на следниве прашања:**

`1. За каков завет зборува Бог? Видете 1. Мојсеева 12,1-3.`

`2. На кој начин Излезот претставува исполнување на заветните ветувања од Негова страна?`

`3. Кои паралели можете да ги најдете меѓу она што Бог му го ветува на народот овде и она што му го ветил на Ное пред Потопот?`

По Излезот, израелскиот народ го примил заветот од Синај, кој бил даден во контекст на ослободување од ропството (2. Мојсеева 20,2) и содржи Божји жртвени одредби за помирување и простување на гревовите. Затоа, како и сите Божји завети, и овој бил завет на благодатта – Божјата благодат кон својот народ.

Овој завет, во неколку точки, ги повторува главните одредби на заветот со Аврам:

1. Божјиот посебен однос кон Неговиот народ (споредете 1. Мојсеева 17,7.8 со 2. Мојсеева 19,5.6).<br>
2. Тие ќе бидат голем народ (споредете 1. Мојсеева 12,2 со 2. Мојсеева 19,6).<br>
3. Се бара послушност (споредете 1. Мојсеева 17,9-14 и 1. Мојсеева 22,16-18 со 2. Мојсеева 19,5).

„Обрнете внимание на редоследот што се појавува овде: Господ прво ги спасува Израелците, а потоа им го дава законот што тие мора да го држат. Истиот редослед важи и за евангелието. Христос најпрво нè спасува од гревот (види Јован 1,29; 1. Коринтјани 15,3; Галатјани 1,4), а потоа прави Неговиот закон да заживее во нас (Галатјани 2,20; Римјаните 4,25; 8,1-3; 1. Петрово 2,24)“ (Тhе SDA Bible Commentary, vol. 1, p. 602).

`Прочитајте го текстот 1. Мојсеева 6,7. Што е тоа што доаѓа до израз во првиот дел, каде што Господ вели дека тие ќе бидат Негов народ а Тој ќе биде нивен Бог? Забележете ја динамиката што постои таму. Тие ќе бидат нешто за Бога, а Бог ќе биде нешто за нив. Не само што Бог сака да се однесува кон нив на посебен начин туку Тој сака и тие да се однесуваат на посебен начин кон Него. Зар Бог не бара да оствари ист таков меѓусебен однос и со нас денес? Дали тој прв дел од текстот 1. Мојсеева 6,7 го отсликува вашиот меѓусебен однос со Господа, или вие сте само некој чие име се наоѓа во црковните книги? Ако одговорите потврдно на првиот дел од прашањето, објаснете го.`