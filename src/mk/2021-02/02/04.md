---
title: Заветот со Аврам 
date: 06/04/2021
---

**„Ќе ги благословам оние, што тебе ќе те благословуваат, и ќе ги проколнам оние, што тебе ќе те проколнуваат и преку тебе ќе бидат благословени сите народи на земјата“ (1. Мојсеева 12,3).**

`Прочитајте 1. Мојсеева 12,1-3. Наведете ги конкретните ветувања што Бог му ги дал на Аврам.`

Забележете дека меѓу ветувањата што Бог му ги дава на Аврам се наоѓаат и зборовите: „Преку тебе ќе бидат благословени сите народи на земјата“ (1. Мојсеева 12,3). Што значи тоа? На кои сè начини преку Аврам се благословени сите семејства на земјата? Видете Галатјани 3,6-9. Во која смисла може да се види ветувањето за Исус Месија во ова порано дадено ветување? Видете Галатјани 3,29.

Во тоа прво забележано божествено јавување на Аврам, Бог ветил дека ќе влезе во тесен и траен меѓусебен однос со него, пред воопшто да стане збор за какво било склопување на завет. Директното упатување на заветот што Бог ќе го воспостави, доаѓа дури подоцна (1. Мојсеева 15,4-21; 1. Мојсеева 17,1-14). Во овој момент, Бог нуди божествено-човечки однос кој има големо значење. Повторениот израз „јас ќе“ во текстот 1. Мојсеева 12,1-3 укажува на длабочината и големината на Божјата понуда и на Неговото ветување.

Покрај тоа, Авраам добива една единствена, но пробна заповед: „Оди“. Тој ја извршува со вера (Евреите 11,8), но не со цел да ги задобие заветните благослови. Неговата послушност била одговор на верата на односот полн со љубов, што Бог сакал да го воспостави. Со други зборови, Аврам веќе му верувал во Бога, веќе се потпирал на Него, веќе се надевал во Неговите ветувања. Во спротивно, тој никогаш не би ги напуштил своите роднини и својата татковина за да замине во непознати места. Неговата послушност ја открила неговата вера пред луѓето и пред ангелите.

Дури и тогаш, Аврам го откривал клучниот однос меѓу верата и делата. Ние сме спасени со вера – вера што се манифестира во дела на послушност. Најпрво доаѓа ветувањето за спасение, а потоа следат делата. И иако нема заветно заедништво и благослов без послушност, таа послушност е само одговор на верата на она што Бог веќе го направил. Таквата вера го илустрира начелото што го наоѓаме во 1.Јованово 4,19: „Ние Го љубиме, бидејќи Тој отпрвин нè возљуби нас“.

`Прочитајте го текстот 1. Мојсеева 15,6. Како ова, на еден посебен начин, ни ја покажува основата на сите заветни ветувања? Зошто овој благослов е најдрагоцен од сите?`