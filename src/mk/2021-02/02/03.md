---
title: Заветот со Ное
date: 05/04/2021
---

**„А со тебе ќе склучам Завет; ти ќе влезеш во бродот – ти и твоите синови со тебе, твојата жена и жените на твоите синови“ (1. Мојсеева 6,18)**

Во горенаведениот стих зборот завет првпат се појавува во Библијата, и тоа во мигот кога Бог му ја соопштувал на Ное својата одлука да ја уништи земјата поради масовното и континуирано ширење на гревот. Иако ова уништување ќе дојде во вид на сеопшт потоп, Бог не го напуштил светот што го создал. Тој продолжил да им нуди на луѓето заветен однос, кој за првпат бил ставен во сила веднаш по Падот. Божествениот „Јас сум“, кој го нуди тој завет, самиот претставува основа на безбедноста на Ное. Како Бог кој го држи заветот, тој ветил дека ќе ги заштити членовите на семејството кои биле подготвени да живеат во таков однос на обврска со Него што резултира со послушност.

`Дали заветот со Ное бил едностран? Забележете дека терминот завет подразбира повеќе од една страна. Дали Ное морал да го одржи својот дел од договорот? Која поука за нас се наоѓа во одговорот на овие прашања?`

Бог му кажува на Ное дека ќе има потоп и дека светот ќе биде уништен. И тогаш тој склучува договор со него, во кој ветува дека ќе го спаси него и неговото семејство. Според тоа, влогот бил доста голем, затоа што ако Бог не го одржел ветувањето, тогаш Ное, што и да сторил, би бил збришан заедно со остатокот од светот.

Бог кажува дека ќе склучи „завет“ со Ное. Самиот збор ја подразбира намерата да се почитува кажаното. Тоа не е само каприциозна изјава. Самиот збор подразбира обврзување. Замислете Господ да му рекол на Ное: „Види, светот ќе биде уништен во страшен потоп, но јас можеби ќе те спасам, а можеби и нема да те спасам. Во меѓувреме, направи го ова или она, а потоа ќе видиме што ќе се случи. Не можам да ти гарантирам ништо“. Ваквата изјава тешко би можела да се поврзе со оној вид на уверувања и ветувања што ги наоѓаме во самиот збор „завет“.

`Некои луѓе тврдат дека Ноевиот потоп не била сеопшта, туку само локална катастрофа. Ако е ова вистина, тогаш во контекст на она што Бог го ветил во 1. Мојсеева 9,15 (видете и Исаија 54,9), секој пат кога ќе дојде до некоја локална поплава (а се чини дека тоа постојано се случува), Божјото заветно ветување би било прекршено. Напротив, фактот дека немало друг сеопшт потоп, ја потврдува веродостојноста на Божјиот ветен завет. Што ни кажува ова, накратко, за довербата во Неговите ветувања?`