---
title: Нов завет
date: 08/04/2021
---

**„Еве доаѓаат денови - говори Господ - кога ќе склучам Нов Завет со Израелевиот дом и со Јудиниот дом. Не Завет каков што склучив со нивните татковци во денот кога ги зедов за рака за да ги изведам од Египетската Земја, Завет што тие го раскинаа иако Јас Сум нивни господар - говори Господ. Туку, ова е Завет што ќе го склучам со Израелевиот дом по оние денови - говори Господ. Мојот закон ќе го ставам во нивната душа и ќе го напишам во нивното срце. И ќе бидам нивен Бог, а тие Мој народ.“ (Еремија 31,31-33)**

Овие стихови претставуваат прво споменување на „новиот завет“ во старозаветен текст. Тие се ставени во контекст на враќањето на Израелците од прогонство и зборуваат за благословите што ќе ги добијат од Бога. И повторно, како и во другите случаи, Бог е иницијатор на тој завет, и Бог е оној кој го исполнува преку својата благодат.

Забележете го и јазикот што се користи тука. Бог се опишува себеси како нивен сопруг, кажува дека ќе го напише својот закон на нивното срце и, служејќи се со јазикот на Аврамовиот завет, вели дека Тој ќе биде нивен Бог а тие Негов народ. Значи, како и порано, заветот не е само законски обврзувачка спогодба договор, како во денешното судство, туку тој се занимава со нешто повозвишено.

`Прочитајте го текстот Еремија 31,33. Споредете го со текстот 2. Мојсеева 6,7, кој детално го опишува делот на заветот склучен со Израел. И повторно, кој е клучниот елемент што се истакнува овде? Што сака Бог од својот народ?`

`Прочитајте го текстот Еремија 31,34. Споредете го она што е кажано овде со текстот Јован 17,3. Која е клучната работа што Господ ја прави, и со тоа ги поставува темелите за нивниот однос?`

Во текстот на Еремија 31,31-34, можат да се забележат елементи на благодатта и послушноста, како и во претходните завети. Бог ќе им ги прости гревовите, Бог ќе воспостави однос со нив и Бог ќе ја внесе својата благодат во нивниот живот. Како резултат на тоа, луѓето едноставно го слушаат – не на некој напамет научен начин, на механички начин, туку чисто затоа што го познаваат, го сакаат и милуваат да Му служат. Тоа е суштината на заветниот однос што Бог настојува да го оствари со својот народ.

`Како ја разбирате мислата дека законот е запишан на нашето срце? Дали ова значи дека законот станува субјективен и личен, нешто што треба да се толкува и применува во согласност со индивидуалните карактеристики на срцето? Или тоа значи нешто друго? А, што би било тоа тогаш?`
