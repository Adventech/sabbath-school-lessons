---
title: Основи на заветот 
date: 04/04/2021
---

**„А Својот Завет го склучувам со тебе и ќе те размножам многу“ (1. Мојсеева 17,2).**

„Еврејскиот збор што се преведува како ʼзаветʻ (а се појавува околу 287 пати во Стариот завет) е berith. Може да се преведе и како ʼтестаментʻ или ʼпоследен тестаментʻ. Неговото потекло е нејасно, но го доби значењето на нешто што ги поврзува двете страни. Како и да е, се користела за најразлични видови ʼврскиʻ, и оние меѓу луѓето и оние меѓу човекот и Бога. Обично се користи за договори што ги склучуваат луѓе од две страни, а има и препознатливо религиозно значење кога се однесува на заветот меѓу Бога и човекот. Религиозната употреба на тој израз, всушност, претставува метафора заснована врз вообичаеното значење, но со подлабока конотација (значење)“ (Ј. Аrthur Thompson, „Covenant (ОТ)“, Тhe International Standard Bible Encyclopedia, revised edition (Grand Rapids, МI: William B. Ееrdmans Publishing Company, 1979), vol. 1, p. 790).

Како и брачниот завет, библискиот завет ги дефинира односот и спогодбата. Како спогодба, библискиот завет ги содржи следниве основни елементи:

1. Бог ги потврдува ветувањата на заветот со заклетва (Галатјани 3,16; Евреите 6,13.17). 2. Заветната обврска претставува послушност кон Божјата волја изразена во Десетте заповеди (5. Мојсеева 4,13). 3. Начинот на кој конечно се исполнува Божјата заветна обврска – преку Христа и планот на спасението (Исаија 42,1.6).

`Погледнете ги трите елементи кои штотуку ги наведовме (Божјите ветувања, нашата послушност и планот на спасение). Како можат овие елементи да се видат на дело во вашето лично одење со Господа? Опишете накратко како тие се манифестираат во вашиот живот во овој момент.`

Во Стариот завет, типолошкиот жртвен систем го поучувал народот за целокупниот план на спасение. Преку неговите симболи, патријарсите и израелскиот народ на практичен начин учеле за верата во Откупителот што требало да дојде. Преку неговите обреди, покајаниот грешник можел да најде проштавање на гревовите и ослободување од вината. Така, благословите на заветот можеле да се зачуваат, а духовниот раст – обновување на Божјиот лик во животот – можело да продолжи, дури и кога луѓето не успевале да го одржат својот дел од спогодбата.

`Иако завет може да се воспостави и меѓу луѓето, зборот berith во еврејската Библија главно се користи за да го означи односот меѓу Бога и луѓето. Со оглед на тоа кој е Бог, а кои сме ние во споредба со Него, каков вид на врска можел да претставува таквиот завет?`