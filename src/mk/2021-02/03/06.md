---
title: „Останува само Ное“
date: 15/04/2021
---

**„И се истреби секое суштество што живееше на земјата: од човекот до добитокот, и лазачите, и птиците небески – сè беше истребено од земјата; останаа само Ное, и оние, кои беа со него во ковчегот“ (1. Мојсеева 7,23)**

Во овој текст, изразот „остаток“ се појавува за прв пат во Библијата. Зборот што се преведува како „останаа“ потекнува од друг збор чии коренски форми биле користени многу пати во Стариот завет, каде што се изнесува идејата за остаток.

„Затоа Бог ме испрати пред вас, за да ви биде запазен *остатокот* на земјата и да ви го спаси животот со големо избавување“ (1. Мојсеева 45,7).

„Тогаш *преостанатите* на Сион и преживеаните во Ерусалим – сите, запишани како да живеат во Ерусалим, ќе се нарекуваат свети“ (Исаија 4,3).

„Тогаш Господ пак ќе ја крене раката Своја, за да Си го врати *остатокот* од народот Свој“ (Исаија 11,11).

Во сите овие случаи, зборовите со закосени букви се поврзани со изразите слични на зборот „останаа“ што го наоѓаме во 1. Мојсеева 7,23.

`Погледнете го текстот 1. Мојсеева 7,23 и останатите примери. Како го разбирате поимот остаток што се споменува овде? Кои услови во окружувањето довеле до појава на остаток? Како заветот се вклопува во идејата за остаток?`

За време на Потопот, Творецот на овој свет станал Судија на светот. Сеопштиот суд што се приближувал го покренал прашањето дали целиот живот на земјата – дури и човечкиот живот – ќе биде уништен. Ако не, кој ќе преживее? Кој ќе биде остаток?

Во овој случај, тоа биле Ное и неговото семејство. Но, спасението на Ное било поврзано со заветот што Бог го воспоставил со него (1. Мојсеева 6,18) – завет што го започнал и спровел Бог, Бог на милоста и благодатта. Тие преживеале само благодарение на она што Бог го сторил за нив, колку и да била важна нивната соработка. Без оглед какви биле заветните обврски на Ное, и колку и да ги извршувал верно, неговата единствена надеж била во Божјата милост.

`Врз основа на нашето разбирање на настаните за последните денови, што го вклучува и времето кога Бог повторно ќе има свој остаток (види Откровение 12,17), кои паралели со извештајот за Ное можат да ни помогнат во нашата подготовка да бидеме дел од тој остаток? На кој начин донесуваме одлуки на дневна основа што можат да влијаат на која страна ќе се најдеме конечно во тоа време?`
