---
title: Заветот со Ное 
date: 13/04/2021
---

**„Но со тебе Јас ќе направам Свој завет, а во ковчегот ќе влезеш ти и со тебе и синовите твои, и жената твоја, и жените на синовите твои“ (1. Мојсеева 6,18).**

Во овој стих ги имаме основите на библискиот завет што Бог го воспоставува со човештвото: Бог и човечкиот род склучуваат договор. Многу едноставно.
<br>
Сепак, овде има повеќе детали отколку што се чини на прв поглед.

За почеток, тука е елементот на послушност од човечка страна. Бог му кажува на Ное дека тој и неговото семејство треба да влезат во ковчегот. Тие треба да го направат својот дел, а ако не го сторат тоа, заветот се раскинува. Ако заветот се раскине, тие ќе бидат губитничката страна, бидејќи тие се неговите крајни корисници. На крајот на краиштата, ако Ное му рекол „Не“ на Бога, ако не сакал да се придржува кон заветот или ако речел „Да“ и подоцна да се премислел, какви би биле последиците за него и за неговото семејство?

`Бог го користи изразот: „Свој завет“. Што ни кажува ова за основната природа на заветот? Колку би се разликувало нашето сфаќање на заветот ако Господ го нарекол „Наш завет“?`

Без оглед колку била единствена таа конкретна ситуација, ние ја забележуваме основната божествено-човечка динамика што ја подразбира заветот. Воспоставувајќи го „својот завет“ со Ное, Бог повторно ја покажува својата благодат. Тој покажува дека е подготвен да преземе иницијатива за да ги спаси човечките битија од последиците на нивните гревови. Накратко, на овој завет не смее да се гледа како на некој вид здружување на рамноправни страни, каде секој „учесник“ зависи од другиот. Можеме да кажеме дека Бог „има корист“ од тој завет, но само во радикално поинаква смисла од онаа што се однесува на луѓето. Неговата корист се огледува во фактот дека оние што ги сака ќе добијат вечен живот – и тоа не е мало задоволство за Господа (Исаија 53,11). Но, не може да се каже дека Тој има корист во истата смисла како и ние, кои сме приматели на сите придобивки што ги обезбедува тој завет.

Обидете се тоа да го претставите на следниов начин: Еден човек паѓа преку работ на брод среде бура. Некој од палубата му довикнува дека ќе му фрли спасоносно јаже за да го извлече. Меѓутоа, оној што се нашол во водата, од своја страна, мора да се согласи на „договорот“, а тоа значи да го прифати јажето што ќе му биде фрлено. Заветот меѓу Бога и човекот во голема мера се сведува на тоа.

`Како оваа слика ви помага да го разберете поимот благодат во рамките на заветот? Како ова ви помага да разберете на што треба да се темели вашиот однос со Бога, дури и сега?`
