---
title: Виножито како знак
date: 14/04/2021
---

**„И рече Бог: ’Еве го знакот на заветот, што го поставувам меѓу Мене и вас и меѓу секоја жива душа, која е со вас, за сите идни поколенија: божилак Свој поставувам во облакот, за да биде знак на вечниот завет меѓу Мене и земјата.“ (1. Мојсеева 9,12.13).**

Нема многу природни феномени кои се поубави од виножитото. Кој не се сеќава на восхитувањето и одушевувањето што ги почувствувал кога, како дете, првпат го видел тој чудесен светлосен лак, кој се превиткува преку небото како некоја преубава, таинствена врата (или можеби, едноставно, како појас на некој кловн)? Дури и кај нас возрасните, глетката на тие раскошни бои во облаците може да го одземе здивот. Не е ни чудо што виножитото и денес се користи како симбол за многу работи: од политички организации, преку рок-групи и култови, до туристички агенции (побарајте го зборот „виножито“ на Интернет и уверете се сами). Очигледно е дека тој прекрасен обоен лак сè уште ги допира нишките на нашето срце и на нашиот ум.
<br>
Се разбира, токму тоа била Божјата намера.

`Што требало да симболизира виножитото, според Господовите зборови? 1. Мојсеева 9,12-17.`

Господ рекол дека ќе го употреби виножитото како знак на „заветот Мој“ (1. Мојсеева 9,15). Интересно е што Бог го користи зборот „завет“ и во оваа пригода, бидејќи тој завет се разликувал од оние што ги наоѓаме на други места. За разлика од заветот со Аврам и заветот на Синај, овде нема јасно изразени, конкретни обврски од страна на оние кои ќе имаат корист од тој завет (дури ни од Ное). Зборовите што Бог ги кажува овде, се однесуваат на сите луѓе: „меѓу секоја душа, што живее во плот“ (1. Мојсеева 9,15), „и меѓу секоја жива душа, која е со вас, за сите идни поколенија“ (1. Мојсеева 9,12). Божјите зборови се сеопшти и сеопфатни, без оглед дали некој ќе избере да Му биде послушен или не. Во таа смисла, терминот завет не се користи овде на ист начин како и на другите места во Библијата, каде што се зборува за односот меѓу Бог и човекот.

`Во која смисла овој завет ја открива и Божјата благодат? Кој го иницирал овој завет? Кој е, во негови рамки, врховен добротвор?`

Иако овој завет, како што е претставен овде, не наведува посебни обврски од наша страна (од Божја страна, тоа е ветување дека никогаш повеќе нема да го уништи светот со потоп). На кој начин сознанието за тоа што симболизира виножитото може да влијае на нас да му бидеме послушни на Господа во животот? Со други зборови, кога ќе видиме виножито на небото, дали тоа нè потсетува на некои од нашите обврски? Размислете за целиот контекст во кој за прв пат се појавило виножитото и за поуките што можеме да ги извлечеме од тој извештај.