---
title: Човекот Ное
date: 12/04/2021
---

**„Еве го Ноевото родословие: Ное беше праведен и непорочен човек во свое време. Ное одеше со Бога.“ (1. Мојсеева 6,9)**

Во мноштвото текстови кои зборуваат за злото на претпотопниот свет, човекот Ное се издвојува како спротивност на оние што го опкружувале. Погледнете го воведниот стих, во врска со трите посебни детали што ги споменува Библијата во врска со него. Потрудете се да опишете на најдобар можен начин што, според вас, значи секој од овие детали:

`1. Тој бил „праведен“`

`2. Тој бил „непорочен“`

`3. Живеел „според Божјата волја“`

Несомнено, Ное имал спасоносен однос со Господа. Тој бил некој со кого Бог можел да работи, некој што го слушал и Му бил послушен, некој што се надевал во Него. Затоа Господ можел да го употреби Ное за да ги исполни своите цели и затоа Петар, во Новиот завет, го нарекол „проповедникот на правдата“ (2. Петрово 2,5).

`Прочитајте го текстот на 1. Мојсеева 6,8. Како овој текст ни помага да го разбереме односот што постоел меѓу Ное и Господа?`

Зборот „милост“ првпат се појавува овде во Светото писмо и очигледно го има истото значење како во новозаветните текстови, кои ја опишуваат Божјата милост и незаслужената наклонетост што Тој ја покажува кон грешниците. Затоа треба да се има предвид дека и самиот Ное, колку и да бил „непорочен“ и „праведен“, сепак бил грешник кому му била потребна незаслужената наклоност на неговиот Бог. Во таа смисла, Ное не се разликувал од кој било од нас, кои сесрдно се трудиме да го следиме Господа.

`Имајќи предвид дека на Ное му била потребна Божјата милост како и на сите нас, размислете за својот живот и поставете си го прашањето: Може ли да се каже за мене дека, како Ное, и јас сум „праведен“ и „непорочен“ и дека живеам „според Божјата волја“? Запишете ги причините за вашиот одговор, каков и да е тој, и (ако не ви е непријатно) споделете го со вашата саботношколска класа.`