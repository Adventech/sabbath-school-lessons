---
title:  Искуство
date:   16/04/2021
---

#### Создаден за мисија во Мексико

_од Ендру Мек Чесни, адвентистичка мисија_

Густаво Тарасена не е пастор, но има страст за "засадување" нови цркви. Густаво, кој е 58-годишен пензиониран претставник за услуги со клиенти во една мексиканска телекомуникациска компанија, го славел Бога кога ја "засадил" неговата втора црква која станала полноправна црква за 10 години. Црквата била лоцирана во Ла Хуастека, мала заедница на периферијата на Вилахермоза, Мексико. Но, тој не бил сигурен што да направи следно. Тој и неговата сопруга Марија Хернандез се молеле. „Боже, што сакаш ние да направиме во наредната година?“ се молел тој.

Откако се молеле неколку недели, Густаво разбрал од окружниот пастор за надежите да се "засади" црква во Плајас дел Росарио, една друга мала заедница надвор од градот. Тој се молел три недели и потоа се согласил да го води проектот.

Но, каде би требало да се одржуваат црковните состаноци и служби? Тој проблем бил решен кога еден член на црквата ја понудил својата куќа за службите во сабота. Тој не живеел таму, па Густаво можел слободно да ја користи куќата. Тоа не чинело ниту еден пезос.

На првата сабота, две мајки и 12 деца им се придружиле на Густаво и неговата сопруга на богослужението. Гледајќи толку многу луѓе на првото богослужение, тој почувствувал дека Бог го благословува и овој проект и дека може да продолжи напред.

Тој организирал и еднонеделна евангелизација во оваа "домашна" црква, и бројот на деца се зголемил на 20. Со толку многу деца, Густаво одлучил да спроведе специјално детско саботно училиште секоја сабота наутро и богослужение за деца и возрасни во попладневните часови.

Една од мајките кои присуствувале секоја сабота се соочила со проблем. Сопственичката на куќата што ја изнајмувала под кирија се заканила дека ќе ги истера неа и нејзините пет деца. „Ако продолжиш да одиш на тие состаноци, ќе мора да ја напуштите куќата“, и рекла сопственичката.

Мајката продолжила да оди на богослуженијата заради што била иселена. Но, таа не се обесхрабрила. Таа пронашла нова куќа под кирија и продолжила да оди на саботните богослуженија. Во "домашната" црква, верниците се молеле и наизменично постеле за поранешната сопственичка на куќата што мајката ја изнајмувала под кирија. За време на една колпортража, сопственичката прифатила едно адвентистичко списание и побарала да се молат за неа. Неколку недели подоцна, таа прифатила и едно слатко лепче направено од еден член на црквата и побарала повеќе молитви за неа.

Во меѓувреме, Густаво организирал втора евангелизација, овој пат во една адвентистичка црква лоцирана на половина милја (еден километар) во соседната населба. Една жена и едно момче биле крстени на евангелизацијата, кои постанале први плодови на неговото "засадување" на оваа црква. "Домашната" црква ги имала своите први двајца официјални членови само после четири месеци од отворањето. „Со вера знаеме дека Бог ќе додаде повеќе членови и нашата мала група ќе прерасне во полноправна црква“, рекол тој.