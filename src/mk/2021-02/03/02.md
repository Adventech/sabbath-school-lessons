---
title: Принципот на гревот 
date: 11/04/2021
---

**„Господ виде колку е голема човековата расипаност на земјата и дека секоја мисла во неговата памет секогаш е само зло.“ (1. Мојсеева 6,5)**

Според Божјото мислење, на крајот од Создавањето, сè „беше многу добро“ (1. Мојсеева 1,31). И тогаш дошол гревот, и сликата суштински се променила. Работите веќе не биле „многу добри“. Божјата уредена творба била оштетена од гревот и од сите негови гнасни последици. До времето на Ное, бунтот веќе достигнал страшни размери. Злото целосно завладеало со човечкиот род. Иако Библијата не ни дава многу подробности (за повеќе детали видете: Е. Г. Вајт, Патријарси и пророци, стр. 90-92 ориг.), гревовите и бунтот биле очигледно такви што дури и ни трпеливиот Бог, полн со љубов и секогаш подготвен да прости, веќе не можел да го толерира тоа.

Како можат работите да се влошат толку брзо? Одговорот можеби не е толку тешко да се најде. Колку луѓе денес, набљудувајќи ги сопствените гревови, пропуштаат да го постават истото прашање: Како толку брзо работите станале толку лоши?

**Побарајте ги текстовите што ги наведовме подолу. Напишете ја пораката на секој од нив. Забележете го постојаното напредување на гревот:**

`1. 1. Мојсеева 3,6`

`2. 1. Мојсеева 3,11-13`

`3. 1. Мојсеева 4,5`

`4. 1. Мојсеева 4,8`

`5. 1. Мојсеева 4,19`

`6. 1. Мојсеева 4,23`

`7. 1. Мојсеева 6,2`

`8. 1. Мојсеева 6,5.11`

Ситуацијата опишана во 1. Мојсеева 6,5 и 1. Мојсеева 6,11 не се случила во вакуум. На неа ѝ претходи одредена историја. Тој страшен исход имал своја причина. Гревот постепено се влошувал. Тоа е типично за него. Гревот не е како расекотина или рана што заздравува со помош на некој автоматски, вроден механизам. Напротив, гревот, ако не го зауздаме, се множи, сè додека не доведе до пропаст и смрт. Не мора да замислуваме како изгледал животот пред Потопот за да го видиме тој принцип на дело. Тој и сега е присутен насекаде околу нас.

Не е ни чудо што Бог го мрази гревот. Не е ни чудо што гревот, порано или подоцна, ќе биде искоренет. Праведниот Бог полн со љубов нема што друго да стори со него.

Добрата вест е, се разбира, дека иако Тој сака да го уништи гревот, Бог сака да ги спаси грешниците. Тоа е суштината на заветот.
