---
title: За натамошно проучување
date: 16/04/2021
---

Во книгата *Патријарси и пророци* од Елена Вајт прочитајте ја главата „Потопот“, стр. 90-104 оригинал, и „По потопот“, стр. 105-110 оригинал).

„Виножитото, природен физички феномен, било соодветен симбол на Божјото ветување дека никогаш повеќе нема да ја уништи Земјата со потоп. Со оглед на тоа што климатските услови на земјата биле поинакви по Потопот, и дека дождовите во повеќето делови на светот ја замениле некогашната благотворна роса што ја натопувала почвата, морало да се стори нешто за да се смири стравот што луѓето можеле да го чувствуваат секогаш кога ќе почне да паѓа дожд. Во оваа природна појава, духовниот ум може да го види Божјото откривање на самиот себе (Римјаните 1,20). Затоа виножитото за верникот претставува доказ дека дождот ќе донесе благослов, а не сеопшто уништување“ (Тhе SDА Bible Commentary, vol. 1, p. 265).

**Прашања за разговор**

`1. „Во тие денови земјата вревеше, луѓето се множеа, светот рикаше како див бивол и тој шум го разбуди големиот бог. Енлил го слушна тоа и рече по совет на боговите:ʼБучавата што ја прават луѓето станува неподнослива и спиењето е невозможно заради сето тоа викање. Затоа, боговите се согласија да го уништат човекотʻ“ – „Приказната за Потопот“ од Епот за Гилгамеш. Споредете ја оваа причина за Потопот со причината дадена во Библијата.`

`2. Ное не ја предупредувал само својата генерација за претстојниот Божји суд. Целта на неговите предупредувања била да им помогне на луѓето да ја почувствуваат својата потреба за спасение. Зошто вистината за спасението е главно непопуларна? Наведете неколку причини што спречуваат многу луѓе да го прифатат Божјиот план за нивно спасение, а потоа разговарајте за тие причини. Видете Јован 3,19; Јован 7,47.48; Јован 12,42.43; Јаков 4,4.`

**Заклучок**

Во поуката за оваа седмица, забележавме дека заветите што Бог ги склучил со Ное биле првите кои Библијата јасно ги нагласува. Тие го покажуваат Неговиот несебичен интерес за човечкиот род и желбата да влезе во спасоносен однос со човекот. Бог одново го потврдил својот завет со Ное, и токму приврзаноста на Ное кон Бога го сочувала од сеопштото отпадништво и, конечно, ги спасило него и неговото семејство од разорниот суд за време на Потопот.

„Тој симбол (виножитото) во облаците требало да го потврди верувањето на сите и да ја утврди нивната доверба во Бога, бидејќи тоа е знак на божествената милост и добрина кон човекот“. Иако Бог бил предизвикан да го уништи светот со потоп, Неговата милост сè уште ја опкружува земјата“ (Еllen G. White, *Тhе Story оf Redemption*, p. 71).