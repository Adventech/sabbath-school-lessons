---
title: На гората Сион
date: 19/05/2025
---

Во Откровение 14 глава го наоѓаме Божјиот народ како стои на гората Сион. Првобитната гора Сион се наоѓала западно од денешниот стар град Ерусалим и се сметала за место на Божјиот престол, односно Неговото присуство меѓу Неговиот народ. Со текот на времето, храмската гора, или гората Морија, исто така почнала да се поистоветува со гората Сион.

Со други зборови, тој важен приказ на Божјиот остаток на последното време е изнесен со јазикот на светилиштето, како што е случај со повеќето клучни сцени во книгата Откровение. Благодарение на Јагнето, Божјиот народ стои на Неговата света гора!

`Прочитајте ги Псалми 15 и Псалми 24, каде што Давид го поставува пресудното важно прашање: „Кој може да се всели на Твојата света гора?“ Споредете го неговиот одговор во овие Псалми со описот на народот што стои на Сион во текстот Откровение 14,1-5. Кои паралели ги наоѓате? Како да се придружите на оваа група? Какво е значењето на фактот што името на Отецот е напишано на нивните чела? (Откровение 14,1).`

Описот на оние на кои им е дозволено да стапат во Божјото присуство во Давидовиот псалм е прилично недостижен за обичните грешници. Кој од нас би можел искрено да каже дека секогаш „оди непорочно“? Или дека секогаш „во срцето свое говори вистина“ (Псалми 15,2)? Никој од нас не може да каже за себе дека „нема никогаш да се поколеба“ (Псалми 15,5). Ако тврдиме дека никогаш не сме згрешиле, Библијата вели дека нема вистина во нас (1. Јованово 1,8).

Според тоа, не можеме да дојдеме до друг заклучок освен дека Јагнето е тоа што нè оспособува да стоиме на Сион. Јагнето не се спомнува во Давидовиот псалм, но одеднаш се појавува во описот што го наоѓаме во Откровение 14 глава. Речиси како Откровението 14 да одговара на прашањето на Давид. Сега, кога Божјото Јагне го зазело Неговото место на гората Сион, во светилиштето, и ние можеме да бидеме присутни тука, бидејќи Неговата совршена праведност ни се припишува врз основа на верата. Можеме да „имаме слобода да влегуваме во светилиштето преку крвта на Исус Христос по нов и жив пат, што Тој ни го отвори низ завесата, односно преку Своето тело“ (Евреите 10,19.20). Без Неговата крв, каква надеж воопшто би имале? Всушност, никаква.

`Помислете за сите библиски ветувања за победата над гревот. Зошто, дури и покрај тие ветувања, ние сè уште не сме во состојба да го достигнеме тој совршен пример што го поставил Исус пред нас, и зошто ни е потребен Неговиот совршен живот како наша замена?`

---

#### Додаток: Утрински стих

**Покајанието на Захеј:** Лука 19,8.
