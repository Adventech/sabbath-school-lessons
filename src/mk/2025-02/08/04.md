---
title: Законот во нашите срца
date: 20/05/2025
---

Остатокот собран во Сион има врежано име на своето чело – името на Отецот и на Јагнето. (Не е сигурно дали станува збор за две различни имиња, бидејќи Исус е образ и подобие на Отецот!) А „името“ во Светото писмо означува нешто повеќе од зборови со кои луѓето си се обраќаат – тоа означува *карактер*. До денешен ден, во многу култури се вели дека некој има „добро име“ ако луѓето високо го ценат неговиот карактер.

`Прочитајте ги следните текстови: 2. Мојсеева 33,18-23; 2. Мојсеева 34,1-7 и Псалми 119,55. Што ветил Бог дека ќе му покаже кога Мојсеј побарал да ја види Божјата слава? А тогаш, кога Бог му го објавил своето име на Мојсеј (2. Мојсеева 34,5), што следело?`

Некои ја замислуваат Божјата слава како блескава светлина до која не може да се пристапи, што секако е соодветен опис. Но Божјата слава е повеќе отколку само визуелна појава – Неговата слава е Неговиот карактер. Истото важи и за Божјето име.

Кога Библијата го опишува остатокот со Божјето име испишано на нивните чела, тука не станува збор за некои втиснати буквални симболи. Се работи за тоа да го имате Божјиот карактер втиснат во вашиот ум, во вашето срце, за да ја одразувате Божјата љубов и Неговиот карактер во вашиот живот. Вие сте привлечени кон Бога и го сакате поради она што Тој е и она што го направил за вас.

Исто така, интересно е тоа што, кога Бог се опишува себеси пред Мојсеј, Тој тоа го прави во истата пригода кога му ги дава вторите плочи со Десетте заповеди, кои исто така се препис на Неговиот карактер. Освен тоа, луѓето кои го имаат Божјото „име“ во Откровение 14 се опишани како оние што „ги пазат Божјите заповеди“. Забележете ги, потоа, зборовите што ги наоѓаме во Посланието до Евреите: „Ова е заветот што ќе им го дадам по оние дни, вели Господ: ќе ги вградам законите Свои во срцата нивни, и во мислите нивни ќе ги напишам. Тој додава: ‘И за гревовите и беззаконијата нивни нема веќе да си спомнувам’“ (Евреите 10,16.17). Каков ли само евангелски исказ! Иако Божјиот закон се огледува во нашиот живот, сепак ни е потребно нашите гревови повеќе да не се спомнуваат!

Божјето име е Неговиот карактер. Неговиот морален закон е препис на Неговиот карактер. А оние што се собрани на Божјата света гора во последните денови, се исполнети со љубов кон Бога, љубов која се пројавува преку послушноста на Неговиот закон.

`Ако ние се спасуваме со вера а не со држење на законот, тогаш какво е значењето на Божјиот закон? (видете: 1. Јованово 5,3)`

---

#### Додаток: Утрински стих

**Павловото покајание:** 1. Тимотеј 1,15.
