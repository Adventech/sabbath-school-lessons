---
title: „Ќе ги научам беззакониците на Твоите патишта“
date: 22/05/2025
---

Откако Господ се појавил пред него во сцената со престолната сала во текстот Исаија 6,1-8, и откако му било кажано дека неговото „беззаконие се оттргна“ од него и неговиот „грев... се очисти“, Исаија одговорил велејќи: „Еве ме мене, испрати ме мене!“ (Исаија 6,8) Односно, кога дознал дека е исправен пред Бога, и покрај тоа што бил свесен за своите мани, бил подготвен да работи за Господа.

Зар не е исто и со нас? Како можеме да им го објавуваме спасението на другите ако самите го немаме? А можеме да го имаме со вера во Исуса и во она што Тој го направи за нас.

`Прочитајте го текстот Псалми 51,7-15. Што ветил Давид дека ќе направи откако му било простено и откако бил очистен од својот грев?`

Да се биде повикан *во* Божјото присуство значи, во крајна линија, да се биде испратен назад во светот. Бог, во Неговата мудрост, ги задолжил откупените да служат како Негов доминантен глас во паднатиот свет. Во одреден момент, влијанието на Неговиот народ на земјата ќе се почувствува на моќен начин. Стихот Откровение 18,1 ни кажува дека Неговиот последен повик до паднатата планета ќе го осветли целиот свет.

„Штом некој ќе дојде кај Христа, во неговото срце се раѓа желба да им објави на другите каков драгоцен пријател стекнал во Исуса; спасоносната и посветувачка вистина не може да остане затворена во неговото срце. Ако сме облечени во Христовата праведност, ако сме исполнети со радоста на неговиот Дух кој живее во нас, не ќе можеме да останеме мирни. Ако сме вкусиле и сме виделе дека е добар Господ, ќе имаме за што да зборуваме. Како и Филип, кога го нашол Спасителот, ќе ги повикаме и другите кај него“ (Елена Вајт, *Патот кон Христа*, стр. 78 оригинал).

Во Откровение 14, пораките на тројцата ангели се засноваат на „вечното евангелие“ (Откровение 14,6). Односно, уште пред да излезе објавата дека треба да се обожава Оној „Кој ги создал небото и земјата, морето и водните извори“ (Откровение 14,7), или за падот на Вавилон (Откровение 14,8) или за поклонување на „Ѕверот, и на неговиот лик“ (Откровение 14,9) – било објавено на што се темели таа објава, а тоа е Евангелието, спасението во Исуса. А причината за ова е што опомените и пораките на тројцата ангели не би значеле ништо да не се надежта и ветувањето што, оние кои ги објавуваат тие пораки, ги имаат во Исуса и во она што Тој го направил за нив. Да не е „вечното евангелие“, навистина не би имале ништо вредно да му кажеме на светот.

`Задржете се повеќе на фактот дека ние сме упатени кон „вечното евангелие“ уште пред да почне објавувањето на пораките на тројцата ангели. Што ни кажува тоа за темелната важност што ја има таа вистина за сето она во што веруваме?`

---

#### Додаток: Утрински стих

**Признајте ги своите беззаконија:** Еремија 3,12-13.
