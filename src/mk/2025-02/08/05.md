---
title: Псалм 5
date: 21/05/2025
---

Прочитајте го Псалми 5. Во него Давид истакнува остра спротивност меѓу оние што се изгубени и оние што се откупени. Споредете го тој Псалм со изразите употребени во Откровение 14,1-12. Кои сличности ги наоѓате и како тоа влијае на вашето сфаќање за тоа што значи да се биде дел од Божјото движење на остатокот на последното време?

Поучно е да се забележи како Давид инсистира на тоа дека „нема место“ за злото во Божјото присуство (Псалми 5,4). Суштината на светилиштето била таа дека Бог може да престојува меѓу својот народ, а истото ќе важи и во Христовото царство (видете Откровение 21,3). Оние кои сакаат да му пристапат на Божјиот престол, мора да бидат *откупени*.

Исто така, важно е да се забележи дека Давид во Псалми 5,7 го опишува чинот на богослужение, а тоа е клучно спорно прашање во големата борба. Откровение 13 глава го спомнува богослужението („поклонување“) шест пати, а трите ангелски пораки го повикуваат светот да му се поклони на Оној кој создал сè. Давид ни кажува дека тој „се бои“ од Бога, а пораката на остатокот го повикува светот: „Бојте се од Бога и подајте Му слава, зашто дојде часот на Неговиот суд“ (Откровение 14,7).

Освен тоа, забележете како за откупените во Откровение 14 се вели дека во „устата нивна измама не се најде“ (Откровение 14,5). Тие ја зборуваат вистината, а нивните зборови и дела го одразуваат Божјиот праведен карактер. Што се однесува до злите, Давид вели: „Во устата нивна нема вистина“ (Псалми 5,9).

Восхитува сцената што ја прикажува Јован во тој клучен дел од Откровението – обичните грешници се истргнати од смртта и уживаат во предноста да стојат во Божјото присуство. Тие не го заслужиле тоа право. Тоа им е доделено врз основа на фактот дека Божјото Јагне – праведниот Син Човечки – стои тука со нив. Ним им е простено и тие се откупени. Тие веќе не треба да ја носат сопствената вина (споредете со: Псалми 5,10), бидејќи Божјото Јагне ја понело наместо нив (споредете со Исаија 53,12 и 2. Коринтјани 5,21).

А кога Божјото име е запишано во вашето срце, тешко е да се молчи. Божјиот народ ја изнесува последната понуда на милост „со силен глас“ (Откровение 14,7). „Па нека се зарадуваат сите, кои прибегнуваат кај Тебе: вечно нека се радуваат. Закрили ги, нека се радуваат во Тебе оние, што го сакаат името Твое“ (Псалми 5,11).

`Замислете дека стоите пред светиот и совршен Бог на судот, и сè што некогаш сте направиле сега е разоткриено пред Него. Што ви кажува таквата можност за вашата потреба од Христовата праведност?`

---

#### Додаток: Утрински стих

**Вашите гревови нема да се спомнуваат:** Езекиел 18,22.
