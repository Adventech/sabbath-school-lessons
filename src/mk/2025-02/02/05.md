---
title: Соочување со смртта
date: 09/04/2025
---

Веројатно најсуровиот аспект на живеењето во свет одвоен од својот Творец е начинот на кој смртта демне во заднината на сечиј живот, подготвена да удри во секој момент. Тоа е „платата за гревот“, казната што ја плаќаме затоа што сме одвоени од единствениот Извор на живот во вселената – Создателот. Смртта како таква игра значајна улога во библиските пророштва, и поради нејзината реалност и – што е уште поважно – поради решението за неа, кое се наоѓа само во Исуса, во Неговата смрт и воскресение. 

И првото спомнување на смртта во Библијата, како и нејзиното прво појавување, фрлаат голема светлина на оваа крупна тема во рамките на пророштвата и на тој начин ни помагаат да ја разбереме сериозноста на проблемот со гревот и ни обезбедуваат важни алатки за да го разбереме Божјото решение за тој проблем.

`Прочитајте ги следните текстови: 1. Мојсеева 2,15-17; 1. Мојсеева 4,8-15; 1. Коринќаните 15,15-19 и Откровение 1,18. Што ни кажуваат овие текстови – кои, меѓу другото, го вклучуваат првото спомнување и првото појавување на смртта – за тоа зошто луѓето умираат, како Бог гледа на смртта и кое е Неговото решение за овој наш проблем?` 

Често велиме дека „смртта е само дел од животот“. Тоа е лага. Смртта е нешто што е спротивно на животот, таа е поништување на животот. Таа е натрапник кој никогаш не требал да биде дел од нашето искуство на овој свет. Иако сме се навикнале на смртта, нашите срца сè уште силно негодуваат кога ќе се соочат со неа, како човечкиот род сè уште колективно да согледува дека нешто суштински не е во ред со неа. Колку и да е болна смртта, има некои смртни случаи кои изгледаат уште потрагични од другите, како што е смртта на дете. Тоа е затоа што ние главно очекуваме смртта на родителите да претходи на смртта на децата и тоа сме го прифатиле како нормален ред на нештата. 

Меѓутоа, уште првата смрт запишана во Светото писмо е во спротивност со оваа очекувана норма. Пред самите Адам и Ева да се соочат со смртта, ја доживеале трагедијата на смртта кога нивниот праведен син бил убиен од својот неправеден брат. Тоа била посебно неправедна смрт. 

Размислете за Исус, праведникот убиен од неправедните, како и Авел. Која смрт можела да биде понеправедна од Христовата? Кои други паралели можеме да ги извлечеме меѓу смртта на Авел и Христовата смрт на крстот? Како може природата на Авеловата смрт да ни помогне да разбереме зошто Исус ги има „клучевите од пеколот (гробот) и од смртта“ и што ни нуди Бог во Него?

`Зошто нашиот живот, без решавање на проблемот со гревот, во крајна линија е бескорисен, бесмислен и залуден? Што нè учи овој факт во поглед на тоа колку треба да бидеме благодарни за она што Исус го направил за нас?`

---

#### Додаток: Утрински стих

**Поклонувајте Му се на Бога:** Псалми 99,9.