---
title: За натамошно проучување
date: 11/04/2025
---

Во книгата *Делата на апостолите* од Елена Г. Вајт прочитајте го поглавјето со наслов „Откровение“, стр. 578-581 (оригинал). 

Многу од светските религии едноставно се занимаваат со идеи. Сосема спротивно на тоа, идеите што ги наоѓаме во христијанската религија се цврсто вкотвени во историските настани. Библијата е вистинска приказна за Божјиот однос на заемно дејство со луѓето низ историјата, а со проучување на таквиот однос кој трае повеќе илјади години, можеме да научиме многу за Божјиот доследен карактер. 

Меѓутоа, христијаните понекогаш се жалат дека им станува досадно секогаш да го слушаат истото и истото. Понекогаш, кога нашата посебна пророчка порака се проповеда јавно, мислиме дека сето тоа веќе сме го слушнале претходно и дека немаме ништо ново да научиме. 

Фактот дека нашата порака е доследна и непроменлива, сепак не значи дека е премногу поедноставена и неинспиративна. Сосема спротивно: кога ќе ги разгледаме информациите што се пренесени од умот на бесконечниот Бог до нас, брзо сфаќаме дека има теми кои никогаш нема да ги исцрпиме до крај. 

Една од причините за пишување на Откровението, според зборовите на Елена Г. Вајт, била да ја зацврсти христијанската црква во нејзината историска порака за сите времиња. „Некои од младите работници (во тоа време)... се измориле слушајќи повторување на исти вистини. Во својата желба за нешто ново и необично се обидувале да внесат некои нови видови наука, кои биле пријатни за увото на мнозина, но не биле во согласност со основните начела на евангелието“ (*Делата на апостолите*, стр. 580 ориг.). Во оваа смисла, Откровението не е само книга за иднината. Тоа е истовремено и книга за минатото, осмислена да нè држи вкоренети во нашата историски потврдена вера, за да не скршнеме од патот во потрагата по оригиналност.

**Прашања за разговор**

`1. Светото писмо никогаш не пропушта да обезбеди нови информации и ново разбирање. Како да ја избалансираме желбата да дознаеме нешто ново со важноста да останеме вкотвени во вистините што веќе ни се дадени?` 

`2. Како црквата треба да одговори на новите толкувања на пророштвата? Иако знаеме дека секогаш има нешто ново да се научи, како да препознаеме дали таа нова светлина е нешто суштински важно, или тоа е некоја минлива воодушевеност, па дури и заблуда?` 

`3. За време на Втората светска војна, еден морнар на Пацификот, лежејќи на смртна постела, запекал кон болничарот: „Јас сум сирак. Кога ќе умрам, кој ќе се сеќава на мене?“ Болничарот одговорил: „Јас секогаш ќе се сеќавам на тебе.“ Колку и да биле добронамерни зборовите на болничарот, порано или подоцна и тој ќе умре, а исто така и сеќавањето на тој кутар морнар. Како тој извештај ни помага да ја сфатиме залудноста и бесмисленоста на животот на секој од нас, ако на крајот смртта го има последниот збор?`

---

#### Додаток: Утрински стих

**Предај Му го својот пат:** Псалми 37,5.