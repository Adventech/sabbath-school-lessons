---
title: Принципот - Прво споменување
date: 06/04/2025
---

Повеќето академски програми започнуваат со еден курс кој обезбедува општ преглед на темите (на кој често му се доделува број „101“) и кој ги опфаќа основните принципи дадени во пошироки црти, што ќе обезбеди темел за понатамошно проучување додека се навлегува подлабоко во самиот предмет. Исто така, кога ќе ја прочитате целата Библија, брзо ќе увидите дека и Бог има таков општ преглед и правец што се наоѓа во 1. Мојсеева 1, каде што Тој ги претставува идеите кои подетално ќе се разгледуваат во остатокот од Светото писмо. 

Општо земено, првиот пат кога ќе се спомене некој поим или симбол во Библијата – особено во почетните глави од 1. Мојсеева – ќе откриете дека тој воспоставува општо сфаќање на тој поим, а тоа ќе ви помогне да разберете како тој се користи понатаму. 

Некои проучувачи на Библијта ова го нарекуваат „закон на прво спомнување“, иако поправилно би било тоа да се означи како принцип (или образец) а не како закон, бидејќи тоа секако не e некое железно правило, туку има многу исклучоци од тоа правило. Друг образец кој се појавува, без разлика дали станува збор за проучување на Библијата воопшто или за нејзините пророштва, е дека со текот на времето Бог ги снабдува Своите деца со податоци, така што почнува од општ поим, а потоа го проширува многу пати во текот на годините, па дури и векови.

`Прочитајте ги стиховите: Исаија 40,7.8; Малахија 3,6 и Евреите 13,8. Кој принцип можете да го извлечете од овие текстови, а кој може да ви помогне правилно да го закотвите своето проучување на пророштвата?` 

Голем дел од современиот свет зборува за „вистинитост“ наместо за „вистина“, бидејќи се претпоставува дека „вистината“ е нешто променливо, што може да се менува со текот на годините. Или, во некои случаи, и самиот поим „вистина“ се смета за сомнителен. 

Меѓутоа, кога Бог ја утврдува вистината, Тој не го менува своето мислење. Кога ќе почне да го учи својот народ на некоја вистина, можеме да сметаме на фактот дека повторувањето на истиот библиски принцип или библиска тема не го менува нивното значење, туку, напротив, фрла дополнителна светлина врз него. Затоа, навистина има голема смисла, кога ги проучуваме пророштвата, најпрво да стекнуваме добро разбирање за 1. Мојсеева книга, каде што наоѓаме многу клучни поими разјаснети за прв пат, а потоа да го имаме на ум тоа темелно разбирање кога ќе го проучуваме остатокот од Библијата.

`Зошто е толку важно да не дозволиме никој и ништо, колку и да ни звучи удобно, па дури и логично, да ја ослабне нашата вера во Библијата и во непогрешливите вистини што таа ги изнесува? На кои, понекогаш дури и суптилни начини, може да дојде до такво слабеење?`

---

#### Додаток: Утрински стих

**Надевајте се во Господа:** Псалми 37,3.