---
title: Разбирање на Божјата љубов
date: 07/04/2025
---

Наследувањето на грешната природа значи, меѓу другото, дека нашето согледување на вселената е расипано и нечисто поради нашите сопствени склоности кон себичност и горделивост. Ние гледаме на светот од сопствената ограничена перспектива, наместо од перспектива на Божјото сезнаење (што е очигледно). А веројатно ниту еден поим не бил толку искривен од страна на грешниот човечки род како поимот „љубов“. Популарната култура има тенденција да застапува такво сфаќање на љубовта кое се сосредоточува на себеисполнетост наместо на другите луѓе. Овој егоцентричен пристап кон оваа тема ни отежнува да разбереме како Бог гледа на љубовта. 

Разбирањето на природата на љубовта е важен клуч за разбирање на библиските пророштва. Една од главните теми во големата борба е постоењето на суштинско недоразбирање во врска со Божјиот карактер. Елена Г. Вајт, на самиот крај, во заклучокот на *Големата борба*, пишува: „Целата вселена е чиста. Насекаде во безмерниот универзум владеат апсолутна хармонија и радост. Од Оној кој создал сè тече живот, светлина и радост низ сите светови во бесконечните простори. Од најмалечкиот атом, до најголемиот свет, сè што е создадено, и живата и неживата природа, во својата непоматена убавина и совршена радост зборуваат дека Бог е љубов“ (*Големата борба*, стр. 678 оригинал).

`Прочитајте го текстот 1. Мојсеева 22,1-13. Првото спомнување на „љубовта“ во Библијата се наоѓа во стихот 1. Мојсеева 22,2. Што нè учи тој настан за природата на Божјата љубов?` 

Повремено, освен наоѓањето на првото појавување на одреден поим во Библијата, може да биде корисно да се најде неговото прво спомнување во поединечни библиски книги – особено во Евангелијата. Првото спомнување на „љубовта“ во секое од евангелијата го наоѓаме во стиховите: Матеј 3,17; Марко 1,11; Лука 3,22 и Јован 3,16. 

На пример, првото спомнување на „љубовта“ во Евангелието според Јован (Јован 3,16) е особено просветлувачко – може да се каже дека тоа алудира на настанот со Исак на олтарот. Довербата на Аврам во Бога била таква што тој се потпирал на Него, избирајќи да верува во тоа дека Бог е во состојба да го воскресне неговиот син ако го принесе на жртва (Евреите 11,19). Тука се навестува Божјата љубов кон човечкиот род. Тој нѐ сакал до таа мера „што го даде Својот Единороден Син“ (видете ги стиховите: 1. Мојсеева 22,2.12.16) – а потоа Го воскреснал од мртвите. Така ни е дадено откровението на тој вид љубов, самопожртвувана љубов, што Бог ја има кон нас.

`Како, барем до одреден степен, да им ја покажеме на другите таквата самопожртвувана љубов каква што Бог ја има кон нас? Зошто, за повеќето од нас, овој вид на љубов не ни е својствена?`

---

#### Додаток: Утрински стих

**„Молкнете и знајте дека Јас Сум Бог“:** Псалми 46,10.