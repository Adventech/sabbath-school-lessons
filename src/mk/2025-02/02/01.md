---
title: Темелот во 1.Мојсеева
date: 05/04/2025
---

### Прочитајте ги библиските текстови:
Исаија 40,7.8; 1. Мојсеева 22,1-13; Јован 3,16; Откровение 5,5-10; 1. Коринќаните 15,15-19; Откровение 12,1-9.

> <p>Запомнете го стихот:</p>
> „На другиот ден Го виде Јован Исус како доаѓа кај него и рече: „Еве Го Јагнето Божјо, Кое ги зеде гревовите на светот врз Себе!’“ (Јован 1,29).

Еден од клучните проблеми во врска со современите толкувања на библиските пророштва, како оние од книгата Откровение, се огледува во тоа што толкувачите пропуштаат да ги согледаат древните корени на таа книга. Авторот на Откровението тргнува од претпоставката дека читателите го познаваат Стариот Завет и користи поими кои на нив им се добро познати. Иако е корисно да ја истражувате целата Библија во потрага по стихови слични на оние што ги проучувате во Откровението, сепак постојат клучни текстови кои подобро од други ја поставуваат основата за разбирање на таа книга. Ова особено се однесува на 1. Книга Мојсеева, која открива на кој начин нашиот свет западнал во овој грешен хаос. Речиси секој клучен поим споменат во Откровението се појавува – во некој облик – во воведните глави од Библијата. 

Оваа седмица ќе проучуваме неколку крупни поими во самата срж на Откровението. Ги има многу, така што ќе избереме само неколку за да илустрираме суштински важен заклучок – како разбирањето на древните темели на Откровението го оспособува оној што го проучува да согледа безброј нијанси во текстот, од кои секоја може да ни даде важни поуки за природата на човештвото, за Бога и за судирот што се одвива во вселената, па со самото тоа и за нашиот живот.

---

#### Додаток: Утрински стих

**Дојдете, ќе ве научам:** Псалми 34,11.