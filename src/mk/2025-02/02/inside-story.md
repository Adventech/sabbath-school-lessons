---
title:  Искуство
date:   11/04/2025
---

#### Чудото со млекото

_од Ендру Мек Чесни_

Кравата не била во дворот кога мајката се вратила од пазарот.

Мајката погледнала низ дворот. Но, кравата ја немало. Знаела дека нејзините две мали деца ја чекаат во куќата. И се наполниле очите со солзи. Како да им каже дека кравата, нивниот единствен извор на приход, била украдена? Без кравата, тие ќе умрат од глад.

Мајката одлучила да не им каже на децата. Не сакала да ги видат нејзините солзи. Отишла кон грмушките, и од срце му се помолила на Бога. Му напомнала на Бог во молитвата дека нејзиниот сопруг, пастор на Црквата на адвентистите на седмиот ден, бил уапсен затоа што го почитувал саботниот ден и бил осуден на осум години тешка работа далеку од нивниот дом во тогашната јужна советска република Таџикистан. И му заблагодарила на Бога за кравата што сега била украдена, за чие млеко разменувала брашно, компири, моркови, кромид, лук, домати и краставици на селскиот пазар.

„И што сега?“ плачела таа. „Како ќе преживееме јас и моите деца?“

Додека плачела и се молела, погледнала кон грмушките и забележала нешто заплеткано во гранките. Се доближила и видела дека тоа е банкнота со голема сума пари.

„Ти благодарам, Боже!“ се помолила. „Ми испрати пари за да купам друга крава.“

Мајката ги избриша солзите и се вратила на пазарот да побара нова крава. Но секој продавач барал повеќе пари отколку што таа нашла во грмушките.

Конечно, еден човек се согласил да ја намали цената.

„Ќе ти ја дадам мојата крава за сумата што ја имаш,“ рекол тој.

Тоа била најмалата и најслабата крава на пазарот.

Мајката ги дала парите и ја одвела кравата дома.

„Боже, оваа крава е во Твои раце,“ се помолила таа.

Дома, мајката ја нахранила кравата, а двете деца си играле со неа. Со храна и љубов, кравата растела и растела. Наскоро почнала да дава двојно повеќе млеко отколку претходно украдената крава.

„Бог им ги спасил животите во тоа тешко време,“ вели Љубов Брантон, внуката на мајката од оваа приказна.

Таа вели дека чудото со млекото е моќен потсетник дека Бог ги штити и се грижи за Своите мисионери, без разлика каде и кога служат. Но, приказната за кравата не завршува тука. Бабата на Љубов била на пат да биде сведок на уште едно чудо. Прочитајте за тоа следната недела.