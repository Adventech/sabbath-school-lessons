---
title: Змијата
date: 10/04/2025
---

Прашањето за богослужението е клучна тема во книгата Откровение. Поттикнувачот и заговорникот на лажните системи на богослужение е означен како „змев“ (Откровение 13,2-4), а описот на тој паднат херувим како суштество слично на змија не е случаен. Ова јасно нè упатува на Едемската градина, кога змијата влегла во рајот и ги убедила Адам и Ева да ja следат во бунтот против Создателот.

`Споредете го текстот 1. Мојсеева 3,1-5 со стиховите Откровение 12,1-9. Кои се некои од заедничките теми во тие два извештаја? Како деталите дадени при претставувањето на змијата во 1. Мојсеева ни помагаат да разбереме некои од проблемите што претходно довеле до војна на небото, а се спомнуваат во Откровението?`

Во Светото писмо постојат два извештаја во кои сатаната го заведува целиот свет на погрешен пат. Во 1. Мојсеева, во мигот кога постоеле само две личности, а потоа и во извештајот изнесен во 12-та и 13-та глава од Откровението, сатаната е препознаен како оној кој „ја мами целата вселена“ (Откровение 12,9), кој му дава моќ на ѕверот и прави „целата земја“ да му се поклони, да го обожава (Откровение 13,2.3). Една од темите што ги наоѓаме во библиските пророштва е непроменливата природа на големата борба. Божјиот карактер и Неговото Слово не се менуваат, а не се менуваат ниту амбициите на ѓаволот. 

За среќа, бидејќи природата на големата борба не се менува, и затоа што имаме јасни референтни точки во пророчкиот дел од Светото писмо, христијаните се во состојба да се спротивстават на трендовите и да уочат каде би можеле да лежат духовните стапици. Бог секогаш ќе биде она што е, а истото важи и за ѓаволот. Сатаната може да носи илјада маски, но милениумите од историјата на паднатото човештво, заедно со пророчкото сценарио прикажано во Откровението, покажуваат дека тој никогаш не отстапува од планот на игра што го користел во Едем. Бог ни ветил мудрост и проникливост (Јаков 1,5) и вооружени со сигурноста на Светото писмо, не мораме да паѓаме на ѓаволските лаги. Иако, за жал, толку многу од нив паднале, а и многу повеќе – всушност, повеќето од нив – исто така ќе паднат на тие измами. 

Размислете како културата се менува со текот на времето. Општествените норми доживуваат пресврт – она што некогаш било прифатливо станува неприфатливо, и обратно. Со оглед на тоа дека спорните прашања кои се наоѓаат во нејзината основа и актерите на големата борба не се менуваат, што треба да земе предвид еден христијанин кога го истражува променливиот културен пејзаж? На пример, кога станува збор за првобитните лаги што ги изговорил ѓаволот, како што е онаа лага дека нема да умрете и дека ќе бидете како богови – каде можете да ги слушнете во вашата култура денес?

---

#### Додаток: Утрински стих

**Не заборавајте го Мојот закон:** Пословици 3,1-2.