---
title: Прашањето на Исак - Каде е јагнето?
date: 08/04/2025
---

Првото спомнување на зборот *seh* (еврејски: јагне) во Библијата се наоѓа во истиот извештај во кој за прв пат се спомнува и љубовта, во 1. Мојсеева 22. Се разбира, јагнето е еден од најзастапените симболи што ги наоѓаме во книгата Откровение, каде што Исус се споменува како „Јагне“ повеќе од дваесет пати. Во една од највпечатливите сцени во Откровението – посетата на Јован во салата каде што е Божјиот престол во четвртата и петтата глава – Јагнето има централна улога.

`Прочитајте ги следниве текстови: 1. Мојсеева 22,7.8; 2. Мојсеева 12,3-13 и Откровение 5,5-10. Како извештајот за жртвата на Исак ни помага да разбереме на кој начин јагнињата се користеле во симболична смисла? Како тој настан е поврзан со она што Јован го гледа во Откровение 5,5-10?` 

Првото спомнување на *seh* (јагне) во Библијата доаѓа од прашањето на Исак: „Каде е јагнето“ (1. Мојсеева 22,7). Интересно е што остатокот од Библијата многу детално одговара на тоа прашање. Преостанатите 38 книги од Стариот завет го водат читателот долж патеката по која постепено се добива одговор на прашањето на Исак, сè подетално, од пасхалните обреди до првото занимање на Давид и понатаму. Целиот наратив е проникнат со безброј месијански пророштва кои го предвидуваат одговорот на прашањето на Исак. А потоа, во Новиот завет на тоа прашање е одговорено кога Исус ќе се појави во тело, ќе служи меѓу својот народ и на крајот ќе го жртвува својот живот на крстот. 

Во меѓувреме, да го погледнеме првото спомнување на Јагнето во Евангелието според Јован, во стихот Јован 1,29-34. Изгледа како Јован Крстител речиси лично да одговара на прашањето на Исак, а околностите не би можеле да бидат посоодветни. Грешниците се каат и се нурнуваат под вода за време на крштевањето, што ја симболизира смртта на грешникот и почетокот на нов живот. Во тој контекст, Исус, Божјото Јагне, одеднаш се појавува и, според извештајот на Матеј, небесата се отвораат да Го претстават: „Овој е Мојот возљубен Син, Кој е по Мојата волја!“ (Матеј 3,17). Забележете го исто така и гласот од небото, ангелот Господов, како го објавува решението на проблемот на Аврам и Исак (1. Мојсеева 22,11-14). 

Кога ќе ги сплотиме заедно сите овие нишки, станува јасно дека Исус, Јагнето Божјо, е нашата Замена. Тоа фрла голема светлина врз нашето разбирање за закланото Јагне во визијата на Јован.

`Зошто сознанието дека Исус е наша замена е толку фундаментално важно за нашето спасение? Каква надеж би имале ние без Него како наша Замена, особено на судот?`

---

#### Додаток: Утрински стих

**Останете во Мене:** Јован 15,4.