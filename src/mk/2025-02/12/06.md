---
title: Жиг на ѕверот
date: 19/06/2025
---

Како што минувале годините, а завршните настани, како што се издавањето на смртен декрет и наметнувањето на жигот на ѕверот, сè уште не се одиграле, некои почнале да изразуваат сомнеж, па дури да стануваат и скептици во врска со нашето толкување на завршните настани, вклучувајќи го и тоа дека спорот околу саботата и неделата би можел да биде во самото средиште на завршниот судир.

Книгата Откровение е јасна – ние или го обожаваме Создателот или ѕверот и неговата икона. А бидејќи седмиот ден, саботата, е основниот знак – кој нè враќа назад до самиот Едем (видете: 1. Мојсеева 2,1-3) – на Бога како Создател, не би требало да нè чуди што таа ќе биде во средиштето на дебатите во врска со обожавањето на Создателот. Исто така, не случајно ѕверот е истата онаа сила што ја променила заповедта за саботата, која е библискиот ден, во недела, за што нема потврда во Библијата. Имајќи ја предвид целата таа заднина, идејата дека саботата и неделата се поврзани со прашањето за богослужението – повторно, или на Создателот (видете Откровение 14,6.7) или на ѕверот – има голема смисла. И во Новиот завет исто така имаме навестување во врска со прашањето за саботата како седми ден наспроти човечки закон.

`Прочитајте ги следните стихови: Матеј 12,9-14 и Јован 5,1-16. Кое прашање ги натерало верските водачи да посакаат да го убијат Исуса?`

Како реагирале верските водачи во Евангелието според Матеј, откако Исус го исцелил човекот со исушена рака во сабота (Матеј 12,9-13)? „А фарисеите, штом излегоа, се договорија како да Го погубат“ (Матеј 12,14). Смрт поради саботата? Во текстот Јован 5,1-16, по уште едно чудесно исцелување во седмиот ден, водачите „Го гонеа Исус и сакаа да го убијат, зашто тоа го вршеше во сабота“ (Јован 5,16).

Смрт поради човечка традиција (ништо во Библијата не забранува исцелување во сабота, исто како што ништо не навестува дека саботата треба да се замени со недела) наспроти библиската сабота? Иако во овој конкретен случај со Исуса, спорното прашање не било исто како она што ќе се појави во завршните настани, сепак е доволно слично – човечкиот закон наспроти Божјиот, а во двата случаја, спорниот закон се однесува на библиската сабота.

`Умирање поради една од Божјите заповеди? На кој начин може лесно да се рационализира излезот од таквата ситуација?`

---

#### Додаток: Утрински стих

**Ќе бидам како дрво:** Псалми 1,3.