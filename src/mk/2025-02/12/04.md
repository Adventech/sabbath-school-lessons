---
title: Обожавање на икони
date: 17/06/2025
---

Проучувачите на Библијата одамна ја забележале поврзаноста меѓу Даниел 3 глава и она што го учи Откровението за настаните на последните денови. И со причина, бидејќи Даниел 3 – со заповед, казнива со смрт: „поклонете му се на идолот“ (Даниел 3,15) – претставува верен одраз на она што Откровението го учи за заповедта, казнива со смрт, да обожаваат друг лик. „И му се даде да вложи дух во бистата на ѕверот, та да прозборува тој и да направи да бидат убиени оние кои нема да се поклонат пред бистата на ѕверот“ (Откровение 13,15).

`Прочитајте ги следните текстови: Откровение 13,11-17; Откровение 14,9.11.12; Откровение 16,2; Откровение 19,20 и Откровение 20,4. Каков контраст е прикажан овде, со кој Божјите заповеди се поставуваат наспроти човечките заповеди?`

Божјиот народ е повикан да Му се поклони на „Оној Кој ги создал небото и земјата, морето и водните извори“, односно на Создателот, наспроти ѕверот и неговата икона. Тројцата еврејски младичи, соочени со слична закана, одбиле да му се поклонат на кого било или на нешто друго, освен на истиот тој Бог, на Создателот. Затоа, колку и да се различни околностите меѓу она што се случило во полето Дура, кога била издадена заповед луѓето да се поклонуваат на статуа наместо на Создателот, и она што ќе се случи во целиот свет, кога луѓето ќе бидат повикани да се поклонат на иконата на ѕверот наместо на Создателот – принципот е ист.

`Прочитајте го текстот Римјаните 1,18-25. (Забележете ја врската меѓу Римјаните 1,18 и текстот Откровение 14,9.10 кога станува збор за изразот „Божји гнев“.) Тогаш, во која смисла спорното прашање во врска со обожавањето на иконите е само уште една манифестација на истиот принцип во поглед на тоа кому, впрочем, му припаѓа нашата преданост?`

Богослужението или обожавањето не мора нужно да значи поклонување и принесување темјан, иако може да значи и едното и другото. Ние го обожаваме оној или она на што сме до крајна мера посветени. Кога ќе земеме предвид кој е Бог – нашиот Создател и, според она што Тој го направил за нас во личноста на Исуса, исто и наш Откупител – тогаш се разбира дека Тој е единствениот што треба да го обожаваме. Сè друго е идолопоклонство. Можеби тоа може да ни помогне да ги објасниме следните тешки зборови на Исус: „Кој не е со Мене, против Мене е; и кој не собира со Мене, тој растура“ (Матеј 12,30). Завршните настани едноставно ќе бидат драматична манифестација на таа вистина.

---

#### Додаток: Утрински стих

**Трчајте кон целта:** Филипјаните 3,13.14.