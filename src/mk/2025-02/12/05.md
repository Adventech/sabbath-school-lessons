---
title: Прогонството на раната црква
date: 18/06/2025
---

Стариот завет не е единственото место каде што наоѓаме претслики на завршните настани. Нив ги наоѓаме и во Новиот завет. Животот не бил лесен за христијаните во првиот век. На почетокот тие биле мразени од многу припадници на самата нивна религија, кои во нив гледале закана за Мојсеевата вера. А тогаш тие се соочиле со гневот на паганската Римска империја. „Земните и пеколните сили се дигнале против Христа, прогонувајќи ги неговите следбеници. Незнабоштвото предвидело дека со победата на евангелието неговите храмови и олтари ќе бидат срамнети со земјата и затоа ги собрало сите свои сили да го уништи христијанството. Се разгорел оган на прогонство“ (Еленa Г. Вајт, *Големата борба*, стр. 39 ориг.).

Постои извештај во книгата Дела апостолски кој мошне силно прикажува што може да очекува Божјиот народ додека се приближува до остварувањето на сценариото што го наоѓаме во Откровение 13 глава.

`Прочитајте го текстот Дела 12,1-17. Кои елементи од тој извештај би можеле да ги навестат настаните од последните денови?`

Јаков бил обезглавен, а следен требало да биде Петар. Против христијаните била прогласена смртна казна. Веројатно еден од највпечатливите аспекти на тој извештај се огледува во фактот дека Петар, во ноќта која требало да биде најлоша во неговиот живот, *спиел* толку цврсто што ангел, всушност, морал да го удри за да го разбуди!

Петар, се разбира, на чудесен начин бил ослободен и успеал да дојде на собирот на верници кои не можеле да поверуваат дека тој навистина е ослободен, иако тие се молеле токму за тоа. Библијата вели дека тие биле зачудени – што нè поттикнува да се прашуваме колку често и ние се молиме, а всушност едвај се осмелуваме да поверуваме дека Бог навистина ќе нè услиши.

Некои верници биле поштедени, други биле убиени. А како што ќе се приближуваме кон крајот на времето, повторно ќе се случува истото. Самиот Петар, иако бил поштеден во таа прилика, на крајот умрел поради својата вера. Дури и Исус лично му кажал на кој начин ќе се случи тоа: „Вистина, вистина ти велам: кога беше помлад, сам се препашуваше и одеше каде што сакаше; кога ќе остариш, ќе ги рашириш рацете свои, и друг ќе те препаша и поведе на каде што нејќеш.’ А ова го рече за да покаже со каква смрт ќе Го прослави Петар Бога. И штом го кажа тоа, му рече: ‘Врви по Мене!’“ (Јован 21,18.19)

`Забележете дека Исус, откако му открил на кој начин ќе умре, сепак му вели на Петар: „Врви по Мене!“ Што треба тоа да ни каже за причините зошто дури ни смртната закана не треба да нè спречи да го следиме Господа?`

---

#### Додаток: Утрински стих

**Нема да се поколебам:** Псалми 16,8.