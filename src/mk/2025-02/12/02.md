---
title: Даниел 2 и историскиот пристап кон пророштвото
date: 15/06/2025
---

Едно од највлијателните пророштва во целото Свето писмо е вторатa глава од Книгата на пророк Даниел. Пишувајќи повеќе од петстотини години пред Христа, пророкот ја изложил историјата на светот, почнувајќи од своето време во Вавилон, преку Медо-Персија, Царството на Александар Македонски и Рим, до поделбата на Рим на народите на Европа кои постојат денес.

Зборувајќи за европските народи, еден стих всушност вели дека тие „ќе се обидат да се соединат преку мешани бракови меѓу себе, но нема да се слеат едно со друго, како што железото не се меша со глината“ (Даниел 2,43). Тоа пророштво се исполнило на неверојатен начин. Имено, и покрај сите видови мешани бракови меѓу припадниците (од принцови до обични луѓе) на тие народи, тие и понатаму остануваат поделени.

На пример, британската монархија се нарекува „династијата Виндзор“ (англ. The House of Windsor), што е едно убаво англиско име. Меѓутоа, тоа име е со релативно понов датум, всушност од 1917 година. Пред тоа, таа династија се нарекувала Саксо-Кобург и Гота (Saxe-Coburg-Gotha), што е изразито германско име, бидејќи многу британски благородници – поради мешањето со „семето на човекот“ – биле крвно поврзани со Германците. Меѓутоа, тие крвни врски не биле доволно силни за да ги спречат да војуваат меѓу себе, па затоа за време на Првата светска војна, сакајќи да се одвојат од своите омразени непријатели, британските монарси го смениле името на својата династија.

`Прочитајте го текстот Даниел 2,31-45. Што сонувал Навуходоносор, и како Даниел го протолкувал тој сон?`

Сите апокалиптични пророштва од Книгата на пророк Даниел го следат тој темел поставен во 2. глава. Односно, и останатите негови пророштва, како она во текстот Даниел 2, ја следат истата низа светски царства кои се појавуваат едно по друго, сè додека Бог не го воспостави своето вечно царство (видете ги стиховите: Даниел 2,44; Даниел 7,13.14). Со други зборови, овие пророштва се протегаат низ историјата како непрекината низа од царства, почнувајќи од античко време и завршувајќи во иднината, дури и од перспектива на нашето време. Тоа е историцистички пристап кон толкувањето на пророштвата, а токму тоа го бара и самиот текст. Користењето на историцистичкиот пристап е од клучно значење за разбирање на настаните на последните денови, особено кога ќе земеме предвид како тие се претставени во книгата Откровение.

`Како 2. глава од Книгата на пророк Даниел ни докажува дека Бог не само што ја знае иднината, туку и дека, во крајна линија, има и контрола над неа?`

---

#### Додаток: Утрински стих

**Божјиот збор го поттикнува растот:** 1. Петрово 2,2-3.