---
title: Обожавање на статуа
date: 16/06/2025
---

Колку и да бил Навуходоносор восхитен од она што го направил Даниел и на почетокот покажал лојалност спрема Даниел и неговиот Бог (видете: Даниел 2; и особено стиховите: Даниел 2,46-48), тоа не потрајало долго.

`Прочитајте го текстот Даниел 3,1-12. Што значи фактот што статуата била цела од злато и што царот барал луѓето да ѝ се поклонуваат?`

Царевото пркосење на Божјата порака е особено нагласено со тоа што наредил *целата* статуа да биде изработена од злато. Според тоа, која била неговата порака? Вавилон никогаш нема да падне и Навуходоносор секогаш ќе биде цар. И секој што би се осмелил да ја доведе во прашање таа замисла, би бил убиен. Тоа служи како моќен потсетник дека нашата човечка желба за самоопределување може брзо да нè заслепи за вистината, за тоа како големата борба сосема сигурно ќе се одигра.

Во извесна смисла, Навуходоносор има некои особини кои потсетуваат на Луцифер – тој е амбициозен, опседнат со сопствената важност и доволно горд за отворено да се побуни против Божјиот авторитет. Од друга страна, се разбира, има и значајни разлики – Навуходоносор на крајот поверувал во вистинскиот Бог и сосема е можно да го сретнеме во царството, на кое во почетокот тој толку жестоко му се спротивставувал.

`Прочитајте ги стиховите Даниел 3,17-18, зборовите на тројцата млади Евреи во пркос на царот. Што нè учи тоа за верата и за тоа што понекогаш би можела таа да бара од нас?`

Размислете колку лесно тие тројца младичи би можеле да ги рационализираат работите за да се извлечат од опасната ситуација. На крајот на краиштата, зар тие не биле малку фанатични, подготвени да бидат живи запалени поради обично наведнување? Зарем не можеле едноставно да се преправаат, да се наведнат да си ги врзат врвките од чевлите, додека всушност му се молат на својот Бог? Дали тоа навистина било толку вредно за она со што се соочиле? Тие очигледно мислеле дека вредело, иако нивните зборови покажуваат дека биле целосно свесни дека од тоа можеби нема да се извлечат живи.

`Како да избегнеме површни рационализации кои ни нудат можности за правење компромис во врска со нашата вера? За што зборува следниот стих, а кој се однесува на слично искушение: „Верниот во малку и во многу е верен, а несправедливиот и во многу и во малку е несправедлив“ (Лука 16,10)?`

---

#### Додаток: Утрински стих

**Божјиот збор е леб од небото:** Јован 6,57.58.