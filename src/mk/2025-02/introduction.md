### Изворното пророштво

За време на Заливската војна (1991), познат протестантски писател и говорник беше убеден дека книгата Откровение го предвидува овој судир. Неговиот аргумент се засноваше на фактот дека некои од хеликоптерите користени во таа војна изгледаа како скакулците опишани во Откровение 9 глава. „И го отвори кладенецот на бездната, и од кладенецот се издигна дим, како дим од голема печка, а сонцето и воздухот потемнеа од димот на изворот. И од димот излегоа скакулци по земјата, па им беше дадена сила, каква имаат земните скорпии“ (Откровение 9,2.3).

Тоа не е баш најдобриот начин да се толкува некоe библискo пророштвo, зар не? Сепак, ваквите толкувања се доста чести. Всушност, во текот на последниве децении постои цела низа книги, статии, видеоснимки, а сега и веб-страници посветени на пророштвото, кои дале многу предвидувања, вклучително и поставувањето датуми за завршните настани – главно насочени околу војните или превирањата на Блискиот Исток.

И, како што може да се очекува, во ниту еден од тие случаи предвидувањата не се оствариле.

Како адвентисти на седмиот ден, ние имаме поинаков, христоцентричен пристап, каде што фокусот на пророштвото повеќе не е на некоја географска локација некаде на Блискиот Исток, ниту на некој воен судир што се случува таму. Ние ги посматраме пророштвата низ призмата на големата борба меѓу Христа и сатаната – духовна борба што се одвива во целиот свет и која ќе достигне своја кулминација кога Божјиот народ, составен од Евреи и незнабошци (видете: Откровение 12,17; Откровение 14,12), ќе се соочи со последната криза, во чиј центар се наоѓа обожавањето на Создателот (видете Откровение 14,7), наспроти обожавањето на ѕверот и неговата икона.

Клучен елемент за разбирањето на пророштвата за последните денови е втората глава од Книгата на пророкот Даниел, која го содржи не само нивниот историски контекст, туку и клучот за одгатнување на нивното значење.

Текстот Даниел 2 ги опишува четирите светски царства – Вавилон, Медо-Персија, Царството на Александар Македонски и Рим – по кои Бог го воспоставува Своето вечно царство, „кое никогаш нема да пропадне и не ќе помине врз некој друг народ. Тоа ќе ги разбие и ќе ги уништи сите оние царства, а самото ќе стои довека“ (Даниел 2,44). Паралелните пророштва во Даниел 7 и 8 глава ја содржат истата основна пророчка рамка, во која овие светски царства се издигнуваат и исчезнуваат, додека не се воспостави царството Божјо засекогаш.

Во текстот Даниел 7, ангелот-толкувач јасно ни го изнесува сето ова: „Овие големи ѕверови, четири на број, означуваат дека четири царства ќе се издигнат од земјата. Потоа, светиите на Севишниот ќе го земат царството и ќе владеат со него во векови“ (Даниел 7,17.18).

Четирите светски царства (Вавилон, Медо-Персија, Царството на Александар Македонски и Рим) се нижат непрекинато едноподруго низ историјата додека, по второто доаѓање на Исус, Бог не го воспостави своето вечно царство.

Се разбира, ние сè уште сме тука, во времето на остатокот од распаднатото Римско царство, поделено на нации и народи, во времето пред Христовото враќање.

Имајќи ја предвид оваа историска перспектива како основа за разбирање на пророштвата, ова тримесечје ќе проучуваме како да ги толкуваме библиските пророштва, особено некои од алузиите, приказните, сликите и метафорите што ја отклучуваат пророчката вистина и завршните настани.

Ќе тргнеме од извештајот за создавањето во 1. Мојсеева – кој е важен за разбирање не само на пророштвата, туку и на она што следува, особено на крстот и искупителната смрт на Исус – потоа за Вавилонската кула, за службата во светилиштето и Псалмите, па ќе стигнеме дури и до некои старозаветни бракови. Во сето ова можеме да најдеме слики, симболи и метафори кои, ако се проучуваат со молитва и со понизен, покорен дух (зашто ако ѝ пристапите на Библијата со бунтовно срце, тогаш само го трошите вашето време), можат да придонесат пророштвата за крајот на времето, особено оние од Откровението, едноставно да оживеат.

Секако, едно тримесечје не е доволно дури ни да се започне со проучување на сите настани и слики кои помагаат да се одгатне пророчката вистина. Кој знае – можеби за тоа ќе ни треба цела вечност. Но дотогаш, со Божјата благодат, ќе проучуваме колку што можеме.

*Шон Бунстра е говорник-директор на службата Гласот на пророштвото (Voice of Prophecy). Неговите емисии и книги се извор на инспирација за многумина низ целиот свет, а со текот на годините, тој имал евангелиски настапи во живо на секој континент, освен на Антарктикот.*
