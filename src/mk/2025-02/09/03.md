---
title: Надеж среде превирањата
date: 26/05/2025
---

Јазикот на книгата Псалми во голем дел е симболичен, но кога станува збор за изрази кои се однесуваат на конечното „ресетирање“ на нашата планета, немаме многу причини да веруваме дека тоа е *исклучиво* симболично. Псалми 46 нè потсетува дека земјата, во физичка смисла, ќе биде длабоко протресена од Христовото враќање. Но тогаш нема да бидат погодени само карпите и морињата. Конечната кулминација на историјата на Земјата ќе значи и слом на светските царства – несреќните системи на човечко владеење кои предизвикале толку многу страдања во текот на повеќе милениуми

На крајот, сите тие сили, заедно со сето зло и страдања што му ги нанеле на човештвото, целосно ќе исчезнат.

`Прочитајте го текстот Еремија 4,23-26. Што ни кажува тоа за судбината на овој свет, барем додека не го здогледаме она „ново небо и нова земја“ (Откровение 21,1)?`

Библиското пророштво ни покажува што ќе се случи со овој свет. Визијата од 7. глава од Книгата на пророкот Даниел (Даниел 7), на пример, ни прикажува бурно море од кое излегуваат народите на светот. Ветровите на судири и војни дуваат над незнабожечкото море (планетата земја), произведувајќи едно земно царство по друго, од кои ниту едно не може да ги реши бројните реални проблеми што го зафаќаат човечкиот род. Светските водачи на кои се осмелуваме да им веруваме, речиси секогаш се покажуваат исто толку грешни и себични како што сме и ние останатите.

Ниту едно од царствата што му биле прикажани на Даниел не се покажало како безбеден дом за Божјиот народ (иако некои биле подобри од другите). Но ние знаеме дека имаме право на граѓанство во Божјето царство (Филипјаните 3,20) и дека високо над хаосот на оваа планета се наоѓа престол што не може да се помести (видете Езекиел 1,26). Исус поучувал дека светот ќе запаѓа во сè подлабок метеж, како што ќе се приближуваме до моментот на Неговото враќање (Матеј 24), но ние можеме да опстанеме во верата, без оглед на состојбата на нашата планета, бидејќи со сигурност знаеме дека Бог не ја изгубил контролата, и дека Тој ќе ги исполни Своите ветувања: „Се збунија народите; се потресоа царствата; Севишниот го пушти Својот глас, и Земјата се топи. Господ Саваот е со нас, Јакововиот Бог е наше прибежиште“ (Псалми 46,6.7). Краткорочно гледано, работите не одат баш најдобро, ниту ќе одат. А долгорочно гледано? Е, тоа е веќе – благодарение на Исуса – сосема друга работа.

`Несомнено, нашиот свет изгледа хаотично и како да е надвор од контрола. Како, на пример, пророштвото од текстот Даниел 7 глава треба да ни помогне да се увериме дека на крајот сè ќе излезе на добро за нас, само ако останеме верни?`

---

#### Додаток: Утрински стих

**Христос е сигурен темел:** 1. Петрово 2,6.
