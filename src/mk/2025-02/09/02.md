---
title: Помошник кој брзо се наоѓа во неволја
date: 25/05/2025
---

`Прочитајте го Псалми 46. Каква порака на надеж можеме да црпиме од тие зборови среде метежот на сегашниот живот, и она што знаеме дека ќе дојде на земјата во последните денови, како што понатаму ќе се одвива големата борба?`

Се чини дека Псалми 46 допира теми што ги наоѓаме во Посланието до Евреите – теми за нешто подобро. Исус е подобар од овоземниот Првосвештеник, Неговата жртва е подобра од сите животински жртви и небесното светилиште е подобро од неговите претслики што постоеле на земјата.

Меѓутоа, овој псалм има поинаков пристап. Авторот не тргнува од добри работи и не ги споредува со нешто уште подобро. Тој го споредува светот на бунтот – и страшните последици што тој ги носи – со ветувањето за нешто подобро што Бог го планира за нас.

Навистина, овој псалм е полн со надеж и ветување дека, дури и среде пустошот, искушенијата, страдањата и војните со кои се соочуваме, на крајот ќе „молкнеме“ и ќе познаеме дека Тој е Бог (Псалми 46,10), и ќе најдеме одмор во верата дека еден ден на сето тоа ќе му дојде крајот и дека Бог ќе биде „возвишен над земјата“ (Псалми 46,10).

Забележете ги и следните зборови: „Затоа нема да се уплашиме, па макар и земјата да се разниша, и горите да се срушат во срцето морско“ (Псалми 46,2).

Овде не можеме а да не се потсетиме на сцените што ќе се одиграат за време на Второто доаѓање: „И небото исчезна како свиткана хартија, и секоја гора и секој остров се поместија од местата свои“ (Откровение 6,14). И ова: „Додека го очекувате и посакувате скорото доаѓање на Божјиот ден, во кој небесата ќе се разрушат и основите во оган ќе се стопат“ (2. Петрово 3,12). Нашиот сегашен свет, со сето зло што го придружува, нема да трае засекогаш, а за она што доаѓа, нам ни е ветено нешто што нашиот ум сега тешко може да го разбере. Сепак, за сега треба само да истраеме, да ја сочуваме верата и да се држиме цврсто за Божјите откровенија што ги имаме, особено во Исуса на крстот.

`Колку и да е состојбата во светот лоша (а знаеме дека ќе биде уште полошо), која надеж треба да ја црпиме од сознанието за Божјиот карактер, за Неговата добрина и сила (сетете се на крстот)?`

---

#### Додаток: Утрински стих

**Треба да умреме за своите гревови:** 1. Петрово 2,24.
