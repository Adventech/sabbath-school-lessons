---
title: За да се знае за Твоето спасение
date: 29/05/2025
---

`Прочитајте Псалми 67. Како оваа химна на пофалба придонесува да ја разберете улогата на Божјиот народ во текстот Откровение 14,6-12?`

Инженери од еден технолошки институт (МИТ - Технолошки институт во Масачусетс) создадоа нов црн премаз, што ги прави предметите покриени со него речиси невидливи. Направен од наноцевки, тој е многу пати потемен од кој било материјал што постоел претходно. Тој нов материјал може да апсорбира 99,995 проценти од целокупната видлива светлина. Дури и најсилната светлина не ги прави видливи предметите покриени со овој премаз.

Псалми 67 започнува со повик упатен до Бога: „Осветли нè со лицето Свое, за да се спознае на Земјата патот Твој, и меѓу сите народи спасението од Тебе“ (Псалми 67,1.2). Како дел од планот на спасение, Бог обезбедил начин грешниците повторно да бидат примени во Неговото непосредно, славно присуство без да бидат уништени од Неговата слава. Дури и сега, во овој живот, Христовиот крст овозможува Божјото лице да нè осветли.

Но, има и нешто друго: Божјата намера е ние да ја пренесуваме Неговата светлина на останатиот свет. Оваа задача му била доверена на Израел – храмот требал да биде дом на молитва на сите народи: „Нив ќе ги доведам на Мојата Света Гора и ќе ги развеселам во Мојот Молитвен Дом. Нивните паленици и жртви ќе бидат угодни на Мојот жртвеник, зашто Мојот Дом ќе се нарече Дом на Молитва на сите народи“ (Исаија 56,7).

Во овој Псалм, Давид нè потсетува дека Бог сака Неговиот пат „да го запознае целата земја“, и „сите народи“ Неговото спасение (Псалми 67,2). За жал, Божјиот народ честопати не успевал да ја исполни оваа задача. Извештаите за Израел во Стариот завет содржат некои мрачни поглавја, како и извештаите за христијанската црква во текот на последните два милениуми. Тоа е како да сме ги обоиле нашите срца со некоја ултра-темна супстанција и задоволни сме со тоа што само ја впиваме Божјата светлина, без да ја шириме понатаму.

Понекогаш кон Божјото движење на последното време се однесуваме како кон некоја „чекалница за заминување“ со посебни удобности за редовните духовни патници и како воопшто да не ни пречи што остатокот од светот мора да седи во бучен, неудобен ходник, неподготвени за патувањето што претстои. Меѓутоа, за припадниците на црквата на остатокот од Откровение 14 не е доволно само да стојат на Сион со Христа, уживајќи во Неговото присуство. Наместо тоа, тие летаат по целата планета, убедувајќи го светот да им се придружи на Божјата света гора.

`Какво чувство на обврска треба да имаме ние, како црква и како поединци, кога станува збор за тоа дека треба да ги поучуваме другите за вистините што толку многу ги сакаме?`

---

#### Додаток: Утрински стих

**Бог Го возвисил:** Дела 5,31.
