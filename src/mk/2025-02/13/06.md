---
title: Кир - Помазаникот
date: 26/06/2025
---

Кога Кир го освоил градот Вавилон, годините на заробеништво на Божјиот народ завршиле. Персијците им дозволиле да се вратат во ветената земја и повторно да го изградат храмот. Под Кир, Персиското царство станало најголемо во историјата, според она што историчарот Том Холанд го нарече „најголемото проширување на територија што светот некогаш го видел“ (Tom Holland, Dominion Basic Books, Kindle Edition, p. 25).

Како што било обичај кај Персијците, Кир бил наречен „Големиот император“, па дури и „Царот над царевите“.

Кир најавува што ќе се случува кога Христос ќе се врати по својата црква: Тој е Царот кој доаѓа од исток (споредете со Матеј 24,27), води војна против Вавилон и го ослободува Божјиот народ конечно да излезе од Вавилон и да се врати во ветената земја. (Видете Откровение 19,11-16.) Затоа Бог зборува за Кир како „својот помазаник“ (Исаија 45,1). Тој познат Персиец не само што го ослободил Божјиот народ туку и неговиот поход против Вавилон бил исто така тип на второто Христово доаѓање.

`Прочитајте ги стиховите 2. Летописи 36,22.23. Каква паралела постои меѓу извештајот за Кир и оној за Навуходоносор? Во што се разликуваат? Кое е значењето на Кировиот декрет? Впрочем, како влијаел тој на многу од она што било поврзано со првото Исусово доаѓање векови подоцна?`

Првичниот редослед на старозаветните книги во наше време е променет така што завршува со Книгата на пророкот Малахија, но на почетокот Стариот Завет завршувал токму тука – со таа изјава на царот Кир. Следниот текст во канонот на Светото писмо би бил Евангелието според Матеј, кое започнува со раѓањето на Христос, антитипскиот Кир. Кир овозможил обнова на земниот храм. Исус ја започнал Својата служба во небесниот храм – која ќе заврши со Неговото враќање и нашето ослободување.

Кир, се разбира, не е *совршена* слика на Христос. Ниту еден тип не се совпаѓа совршено со антитипот и ние мораме да внимаваме да не припишуваме преголемо значење на секој ситен детаљ. Во секој случај, пошироко гледано, тој се смета за тип на „Спасителот“.

`Колку е фасцинантно што Бог употребил еден пагански цар на таков впечатлив начин за да ја изврши Неговата волја! И покрај тоа како изгледаат работите однадвор, како можеме да ја спознаеме вистината дека Господ, во долгорочна смисла, ќе направи настаните на последното време да бидат токму такви како што е проречено?`

---

#### Додаток: Утрински стих

**Ќе бидеме ново создание:** 2. Коринтјани 5,17.