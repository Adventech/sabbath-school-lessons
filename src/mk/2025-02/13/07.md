---
title: За натамошно проучување
date: 27/06/2025
---

Во книгата *Пророци и цареви* од Елена Г. Вајт прочитајте го делот од поглавјето со наслов „Невидлив чувар“, од 535 до 538 стр. од оригиналот.

„На секој народ, кој се појавил на светската сцена, му било дозволено да заземе свое место на земјата за да се види дали ќе ја исполнува волјата на Стражарот и Светецот. Пророците го претскажувале појавувањето и подемите на големите светски царства - Вавилон, МедоПерсија, Грција и Рим. Кај секој од нив, како и кај послабите народи, историјата се повторувала. Сите имале свое време на проверка и ниту едно не се одржало; целта сите ја промашиле, славата им потемнела и моќта ја изгубиле.

И покрај тоа што народите ги отфрлале божествените начела предизвикувајќи го со тоа своето пропаѓање, сепак, во текот на вековите божествената цел продолжила да се остварува“ (Еленa Г. Вајт, *Пророци и цареви*, стр. 535 оригинал).

Во 18. глава од својата книга, пророкот Еремија набљудува еден грнчар како ја извршува својата работа како грнчар – го обликува и ваја она што сака да го направи. И токму оваа слика на грнчарот што ја обликува глината, Бог ја користи за да ја објасни условеноста во библиското пророштво. А за да биде сигурен дека ќе Го разбереме правилно, Господ проговара преку Еремија и вели: „Понекогаш велам Јас за некој народ и царство дека ќе го искоренам, ќе го згазам и погубам; но, ако тој народ, врз кого сум го изрекол тоа, се поврати од лошите свои дела, Јас го одлагам злото, што сум намислил да го направам. А понекогаш велам за некој народ и некое царство дека ќе ги подигнам и ќе ги зацврстам; но, ако тој народ врши зло пред очите Мои и не го послуша гласот Мој, ќе го повлечам доброто, со кое сум намислил да го дарувам“ (Еремија 18,7-10).

**Прашања за разговор**

`1. Размислете за Исусовата изјава дека Ниневија ќе помине подобро на судот отколку Божјиот народ кој се оддалечил од вистината (видете: Матеј 12,39-42). Која поука може да ја извлече Божјата црква од ова предупредување?`

`2. Забележете ја изјавата на Елена Г. Вајт, во која со секое наредно царство „историјата се повторувала“ (Еленa Г. Вајт, *Пророци и цареви*, стр. 535 оригинал). Што гледате како заедничка нишка меѓу сите царства набројани во пророштвото? На кои сè начини тие го следеле истиот пророчки пат? Во која смисла и нашиот денешен свет оди по нив?`

`3. Размислете за идејата дека често не умот, интелектот, е тоа што ги спречува луѓето да веруваат, туку срцето. Како може ова сознание да влијае на начинот на кој им сведочите на другите?`

---

#### Додаток: Утрински стих

**Преобразениот живот е чист:** Филипјаните 1,10.