---
title: Пресушувањето на Еуфрат
date: 25/06/2025
---

Една од предностите на Вавилон бил начинот на кој реката Еуфрат течела под неговите ѕидини, снабдувајќи го градот со неограничени резерви вода. Но тоа се покажало и како негова слабост. Нитокрис, древната вавилонска царица, изведувала градежни работи покрај реката за да направи пат до градот. При тој процес, таа ја пренасочила реката во блиското мочуриште за да им овозможи на копачите непречено да работат. Кир сфатил дека и тој може да го стори истото, да го исуши Еуфрат во доволна мера за да помине со своите трупи марширајќи непречено под ѕидот. Кога се нашол во самите ѕидишта на градот, открил дека одбранбените ѕидишта долж реката, кои воделе до градот, воопшто не биле бранети, така што градот паднал за една ноќ. Древниот грчки историчар Херодот пишува дека „оние кои живееле во центарот на Вавилон не ни насетувале дека предградијата паднале, бидејќи тоа било време на славење и сите танцувале и се препуштале на задоволствата“ (Herodotus, *The Histories, Tom Holland, trans.*; New York: Penguin, 2015; p. 94). Дали постои сомневање дека ова е истата прослава опишана во 5. глава од Книгата на пророкот Даниел?

`Прочитајте ги текстовите Даниел 5,18-31 и Откровение 16,12-19. Кои паралели ги наоѓате меѓу некои од злата во Откровението и извештајот за падот на Вавилон?`

Објаснувајќи им како да ги препознаат знаците на времето, Исус ги предупредил своите ученици: „Па така, бидете будни, зашто не знаете во кој час ќе дојде вашиот Господ. Знајте го и тоа: кога домаќинот на куќата би знаел во кој час ќе дојде крадецот, тој би останал буден и не би дозволил да му провалат во куќата“ (Матеј 24,42.43). Како и со падот на древниот Вавилон, Христовото ненадејно појавување ќе го затекне современиот Вавилон неподготвен. Но не мора да биде така. Во мноштво детални пророштва ни се дадени изобилни докази за скорешното Исусовото доаѓање.

Светот нема да биде изненаден само затоа што не знае што прорекол Бог. Ќе биде изненаден затоа што одлучил да не верува во она што Бог рекол дека ќе се случи.

`Прочитајте Откровение 16,15. Која евангелска порака можеме да ја најдеме тука, дури и среде сите овие предупредувања за времето на крајот? Што значи „да не оди гол“?`

---

#### Додаток: Утрински стих

**Преобразувачката сила на вистината:** 1. Јованово 3,3.