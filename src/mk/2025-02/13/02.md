---
title: Пророк против своја волја
date: 22/06/2025
---

Книгата за Јона (видете: Јона 1-4), иако кратка, има значително влијание. Многу верници го препознаваат својот одраз во тој пророк, кој нерадо одговорил на својата задача. Покрај тоа, неговата животна приказна содржи значајни дополнителни назнаки за идните настани.

`Прочитајте го текстот Матеј 12,38-42. На кои делови од извештајот за Јона се повикува Исус кога им се обраќа на книжевниците и фарисеите? Какви поуки за судот се наоѓаат во таа Негова изјава?`

Исус изјавил дека Тој е поголем од Јона. Знаел дека доаѓањето на овој свет значи крст, но сепак дошол „да го најде и спаси изгубеното“ (Лука 19,10). Јона поминал три дена во стомакот на голема риба поради своите гревови, а Исус поминал три дена во гробот поради нашите гревови. Токму ова било неопходно за да се спасат изгубените.

Нам денес Јона ни е познат како неволен пророк, кој не сакал да оди во Ниневија. Од човечка перспектива лесно може да се разбере – Асирците спроведувале брутален режим. Асирските мурали се полни со сцени на необична суровост – освоените народи биле убивани на најсурови начини што можат да се замислат. Кој би сакал да се соочи со можните последици од повикувањето на покајание во нивниот главен град?

Меѓутоа, постои еден важен момент во тој извештај што би можел да укажува на движењето на остатокот од последното време. Имено, кога го прашуваат кој е, Јона одговара: „Јас сум Евреин, Го почитувам Господ Бог на небесата, Оној што ја создаде земјата и водата“ – изјава која многу потсетува на пораката на првиот ангел (Јона 1,9; Откровение 14,7). Навистина, неговиот нагласок на Господа како Оној „што ја создаде земјата и водата“ природно се однесува на Него како Создател. Тој факт е главната причина зошто треба да Го обожаваме и да Му служиме, а богослужението има централна важност во настаните на последните денови.

Во исто време, и ние сме задолжени да проповедаме потенцијално непопуларна порака во духовниот Вавилон. Да се каже: „Излезете од неа, народе мој“ (Откровение 18,4), значи да му кажете на светот дека мора да се покае – порака која речиси секогаш предизвикувала негативни реакции кај многу народи – дури и кога се пренесува на најљубезниот можен начин. Кој од нас не доживеал негативни, па дури и непријателски реакции при неговото сведочење? Едноставно тоа е дел од „работата“.

`Колкав дел од „Јона“ наоѓате во себе? Како можете да го надминете овој погрешен став?`

---

#### Додаток: Утрински стих

**Христовиот збор нека се всели во вас:** Колосјани 3,16.