---
title: Гозбата на Валтазар
date: 24/06/2025
---

Откако градот Ниневија бил покорен (612 пр. н.е.) од коалициската војска составена од Мадијамци и Вавилонци (предводена од таткото на Навуходоносор), градот Вавилон доживеал преродба каква што не видел уште од времето на Хамураби, својот голем законодавец. Под Навуходоносор, кој сега бил ослободен од проблемите со асирските напади, богатството и влијанието на градот Вавилон пораснале до тој степен што околните народи немале друг избор освен неволно да ја признаат неговата доминација. Тој бил круната на светот, а народите кои сакале да напредуваат се изјаснувале дека ќе му бидат лојални.

Во меѓувреме, според она што може да се заклучи, Навуходоносор умрел како верник, исповедајќи дека Даниеловиот Бог е навистина полноправен владетел на сите народи (Даниел 4,34-37). А следниот извештај што ни го дава Книгата на пророкот Даниел е оној на неговиот наследник, управителот Валтазар.

`Прочитајте Даниел 5,1-31. Кои важни духовни пораки можеме да ги преземеме од тој извештај? Од што се сопнал Валтазар на крајот?`

Можеби најтажниот, најтрагичниот дел од овој извештај се наоѓа во Даниел 5,22. Откако му ги раскажал на царот настаните поврзани со падот, а потоа и со закрепнувањето на Навуходоносор, Даниел му вели: „А ти сине негов, Валтазаре, не покажа понизност, иако го знаеше сето тоа“. Според тоа, иако имал можност да ја дознае вистината, иако можеби од прва рака можел да види што му се случило на Навуходоносор – тој решил да ги игнорира тие настани и да тргне по истиот пат кој му донел толку многу неволји на неговиот претходник.

Како што направил Навуходоносор кога ја подигнал златната статуа, Валтазар отворено се спротивставил на она што го пророкувал Даниеловиот Бог. Користејќи ги садовите од храмот на светогрд начин, тој веројатно сакал да го нагласи фактот дека Вавилон ги покорил Евреите и дека сега тие можат слободно да располагаат со светите предмети на нивниот Бог. Со други зборови, тој сакал да каже дека тие, Вавилонците, сè уште имаат превласт над тој Бог кој ја предвидел нивната пропаст.

`Тоа навистина било чин на краен пркос, иако Валтазар имал доволно докази, „цврсти докази“ дека треба да постапи помудро. Имал доволно интелектуално знаење за да ја спознае вистината, но проблемот бил неговото срце. И во последните денови, кога конечната криза ќе навали врз светот, на луѓето ќе им се даде можност да ја дознаат вистината. Но она што ќе го одреди нивниот избор, како во случајот со Валтазар, ќе биде нивното срце.`

---

#### Додаток: Утрински стих

**Откако ќе победите, да се одржите:** Ефесјаните 6,13.