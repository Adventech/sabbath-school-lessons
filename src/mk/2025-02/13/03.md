---
title: Дело на покајание
date: 23/06/2025
---

Јона имал мошне јасна порака за жителите на Ниневија. „И Јона почна да оди по градот, колку што можеше да се изоди за еден ден, и проповедаше, велејќи: ‘Уште четириесет дена и Ниневија ќе биде разурната!’“ (Јона 3,4) Тоа се чини прилично јасно – местото било осудено на пропаст. На крајот на краиштата, зарем тоа не била реч изговорена директно од Господовиот пророк?

Но сепак, што се случило со Ниневија?

`Прочитајте го текстот Јона 3,5-10. Зошто, на крајот, тоа пророштво не се исполнило?`

Да, целиот град се покајал, а проречената пропаст била спречена, барем за некое време. „Нивната пропаст била спречена. Целиот незнабожечки народ го возвишувал и го фалел израелскиот Бог и го почитувал Неговиот закон. Дури многу години подоцна Ниневија станала плен на околните народи бидејќи го заборавила Бога и станала наперчено горда“ (Елена Г. Вајт, *Пророци и цареви*, стр. 271 оригинал).

Можеме ли да очекуваме нешто слично и во последните денови, кога ќе биде објавувана последната порака до паднатиот свет? Да – и не. Односно, ќе има многу луѓе насекаде низ светот кои ќе одговорат на повикот: „Излезете од неа, луѓе Мои, за да не соучествувате во гревовите нејзини, и да не добиете од казните нејзини“ (Откровение 18,4). Низ целиот свет луѓето ќе заземат свој став и, спротивно на ѕверот, ќе ги држат „Божјите заповеди и верата во Исуса“ (Откровение 14,12). Тие луѓе, како оние во Ниневија, ќе бидат поштедени од осудата што ќе падне врз изгубените.

Затоа, некои пророштва се условни, како што е Божјата најава дека Ниневија ќе биде уништена – таа би била уништена доколку народот не се одврател од своето зло (видете го текстот Еремија 18,7-10). Меѓутоа, некои пророштва не се дадени под такви услови. Тие ќе се исполнат без оглед на човечкиот одговор. Месијанските пророштва за првото и второто Христово доаѓање, жигот на ѕверот, излевањето на злата, прогонството на крајот на времето – овие пророштва не се условни – сето тоа ќе се случи, што и да направат луѓето. А тоа што луѓето го прават, одлуките што ги носат и изборите што ги прават, само ќе одреди на која страна ќе бидат кога ќе се одиграат завршните настани, најавени од пророците.

`Кои одлуки ги донесувате сега, а би можеле да ви укажат на тоа што ќе одберете тогаш кога ќе се постави прашањето дали ќе го обожавате Бога или иконата на ѕверот?`

---

#### Додаток: Утрински стих

**Вкоренети и надѕидани на Него:** Колосјани 2,6.7.