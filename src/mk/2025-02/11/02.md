---
title: Глад во "куќата на лебот"
date: 08/06/2025
---

Критичарите на христијанската вера честопати укажуваат на суровата реалност на живеењето на овој свет како доказ дека: (а) Бог не постои, или (б) Тој е немоќен да реагира кога се случуваат лоши работи, или (в) не му е грижа за тоа што ние страдаме. Меѓутоа, многу од библиските извештаи даваат доволно докази дека ниту една од овие претпоставки не е точна. Навистина, Бог дозволува човечкиот род да ги жнее последиците од бунтот против Него. Но Тој е секогаш присутен и, без да ја нарушува нашата слободна волја, постојано дејствува во човечката историја, секогаш нè движи кон конечното решение на проблемот со гревот и страдањето. Животната приказна на Рута ни дава еден таков пример.

`Прочитајте го текстот Рут 1,1-5. Какви тешкотии ги снашле Ноемина и Рута и што ги предизвикало? На кој начин тоа ја прикажува ситуацијата со која се соочува сега целиот човечки род?`

Во воведниот дел на оваа книга наидуваме на еден вид иронија – глад го погодил Витлеем, чие име значи „куќа на лебот“. Да се потсетиме на изобилството што постоело во Едем, каде што Бог им рекол на Адам и на Ева: „Јади слободно од секое дрво во градината“ (1. Мојсеева 2,16). Човечкиот род го започнал своето постоење во изобилство, под грижата на великодушниот Творец, но потоа својата улога на чувар на природата ја заменил за ропство на гревот. „Со пот на своето лице ќе јадеш леб, додека не се вратиш во земјата“, му рекол Бог на Адам (1. Мојсеева 3,19).

Како Ноемина, и ние сме го изгубиле правото на наследството што Бог првично го планирал за нас, и нашиот живот станал полн со тешкотии. Едемската градина ни била дадена како дар, но не безусловно. Луѓето имале слобода и да се побунат, но во тој случај ќе мора да ја преземат одговорноста за сопствената благосостојба. На почетокот требало ние да „владееме“ со целиот непорочен свет со Божји благослов, но сега се соочуваме со задача да го надвладееме паднатиот свет. А натпреварувањето на себичните човечки суштества околу оскудните ресурси доведува до многу болки и страдања.

Трагедијата е неискажлива – земјата сè уште дава плодови во изобилство, што е моќно сведоштво за Божјата љубов, но меѓу човечката алчност и разорното дејство на гревот, се чини дека понекогаш светот повеќе нè покорува нас отколку ние него. Сепак, еден ден на сето тоа ќе му дојде крајот.

`Како земјата сѐ уште, дури и по шест илјади години грев и смрт, ги открива чудата на Божјата љубов и творечка сила?`

---

#### Додаток: Утрински стих

**Блажени се оние што ги творат Неговите заповеди:** Откровение 22,14.