---
title: Рута и Воз
date: 09/06/2025
---

Ноемина побарала нејзиното име да се промени во Мара бидејќи нејзиниот живот се исполнил со горчина (видете го стихот Рут 1,20). Нашиот однос со нашиот Творец е непоправливо нарушен од гревот, кој нè води во духовна сиромаштија. Нашите изгледи се мрачни и ние го поминуваме својот живот берејќи по рабовите на полињата и живеејќи од остатоците од радост што сè уште може да се најдат во овој расипан свет. Но сè се менува во моментот кога ќе дојдеме до извонредно откритие – дека Бог не нè заборавил.

`Прочитајте го текстот Рут 2,5-20. Зошто е тоа толку пресуден момент во оваа приказна? Што мислите, зошто тоа што Ноемина го открила идентитетот на нивниот добротвор е толку добра вест?`

Ноемина останала без ништо и веројатно се вратила да ја продаде својата земја за да ги исплати долговите направени пред да се преселат во Моав. Меѓутоа, Бог уредил осиромашените поединци во Израел да можат да го вратат своето наследство во Ветената земја со тоа што некој близок роднина би ја откупил земјата за нив. А Воз не бил само некој љубезен земјоделец, тој бил нивен *роднина*. Ако не можете да ги отплатите своите долгови и да го вратите својот дел во наследството на Израел, тоа можел за вас да го направи близок роднина: „Ако твојот брат осиромаши и ако продава од својата татковина, нека дојде неговиот најблизок роднина и нека го откупи она што го продава неговиот брат“ (3. Мојсеева 25,25).

Откритието дека Воз не е само љубезен и великодушен човек, туку и нивен *роднина*, била најдобрата можна вест – сиромаштијата во која живееле овие две жени не морало да трае вечно.

Христијаните одамна сфатиле дека Воз е тип на Христос, кој не само што е наш Творец, туку решил да стане и наш роднина, вистинско човечко суштество од крв и месо, што е една од причините зошто Тој постојано се нарекува себеси „Син човечки“ (Матеј 12,8; Марко 8,31; Лука 22,22; Јован 3,14).

Премногу луѓе гледаат на Бога во многу неповолна светлина – можеби Тој ќе нè пушти на небото ако точно ги штиклираме сите полиња на моралниот инвентар, но Тој исто така ќе го направи тоа неволно, бидејќи сме се провлекле на ситни детали. Меѓутоа, сликата за Христа што ја откриваме во Воз, целосно ги побива таквите претстави. Бог не само што нè забележува, туку Тој, и покрај нашата длабока духовна сиромаштија, сака да бидеме Негова невеста.

`Обидете се да замислите не само дека Создателот станал дел од сопствената творба, туку и дека потоа умрел за неа. Како треба оваа восхитувачка вистина да влијае на вашето гледиште за сопственото постоење?`

---

#### Додаток: Утрински стих

**Неговите заповеди не се тешки:** 1. Јованово 5,3.