---
title: Аман и Сатаната
date: 11/06/2025
---

Во Книгата за Естира го запознаваме Аман, кој е гладен за позиција и моќ. Нему му е доверена истакната позиција во царството, над сите други кнезови (Естира 3,1).

Ако ги читаме текстовите Езекиел 28,11-15 и Исаија 14,12-15, кои зборуваат за Луцифер, можеме да најдеме некои паралели со Аман, злобниот противник на Божјиот избран народ, кој одбива да се поклони пред Божјата врховна власт. Сеопфатните намери на сатаната се откриени во текстот за Христовото искушение, кога тој го води Исуса на некое високо место за да Му ги покаже царствата на овој свет (Матеј 4,8-11). Христос, како што видовме, дошол да го откупи овој свет и да го прогласи за свој – и тоа го направил како еден од нас. Исус е нашиот роднина-откупител, а цената што ја платил за да го откупи овој свет, се разбира, била исклучително висока.

Во книгата Откровение, гледаме дека алчноста на сатаната за моќ и обожавање го доведува овој свет до неговата последна криза. Со своите измами тој успева да го убеди речиси целиот свет да се „зачуди“ („восхитува“) на ѕверот и да го следи (Откровение 13,3.4), освен значајните исклучоци кои одбиваат да го обожаваат. Во своето постапување кон овие луѓе, тој прибегнува кон сила.

Аман забележува дека Мардохеј – еден од припадниците на Божјиот избран народ – нема да му укаже почит, ниту да го признае она што го смета за негово право – луѓето да му се „поклонуваат“. Затоа, Аман „се исполни со гнев“ (Естира 3,5.6) и цврсто решил да го отстрани целиот народ на Мардохеј од лицето на земјата.

`Прочитајте ги следните текстови: Естира 3,1-14; Откровение 12,14-17 и Откровение 13,15. Кои паралели ги наоѓате меѓу овие текстови? Во што е сличен Јовановит опис на Божјата црква на остатокот со Амановиот опис на Божјиот народ?`

Ѓаволот бара право на сопственост над овој свет, но присуството на народ кој му останува верен на Бога – кој ги држи Божјите заповеди – го побива неговото тврдење за целосна превласт. „Кога саботата ќе стане посебен предмет на судир во целиот христијански свет, упорното одбивање на едно незначително малцинство да се потчини на барањето на мнозинството ќе ги изложи неговите членови на сеопшт презир“ (Ellen G. White, Signs of the Times, February 22, 1910).

`Размислете за „малите“ нешта со кои сега се тестира вашата вера. Ако правите компромиси во поглед на нив, поради тие „мали“ нешта, што ќе правите кога ќе дојде моментот за големиот тест?`

---

#### Додаток: Утрински стих

**Не сме веќе деца што ги лула и занесува секој ветар:** Ефесјаните 4,14-15.