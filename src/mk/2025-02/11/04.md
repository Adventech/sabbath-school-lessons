---
title: Воз како Откупител
date: 10/06/2025
---

Воз длабоко се вљубува во Рута и сака да се ожени со неа, но наидува на значајна пречка – постои поблизок роднина, кој исто така полага право на таа жена и земја. Ако земеме предвид дека Воз е тип на Христос, оваа ситуација открива што е навистина во прашање кога станува збор за големата борба. Христос нè сака, но има еден „поблизок роднина“ кој исто така полага право на нас – сатаната.

`Што ни откриваат следните пасуси за тоа дека сатаната полага право на човештвото? (Јов 1,6-11; Матеј 4,8.9; Јуда 1,9; Лука 22,31).`

Кога се појавил на небесниот совет, сатаната му рекол на Бога: „Одев по земјата и ја обиколив“ (Јов 1,7), а кога Бог го прашал дали го забележал праведниот Јов, сатаната се повикал на своето право над него како на еден од своите, навестувајќи дека срцето на Јов не му припаѓа вистински на Бога. Односно, тврдел тој, *Јов Те следи само затоа што си добар спрема него. Престани да бидеш добар кон него и ќе видиш кому навистина му е верен Јов.*

Во Јудиното послание наоѓаме краток осврт на еден настан кој бил добро познат во Израел – откако го погребал Мојсеј (5. Мојсеева 34,6), Бог подоцна го воскреснал. Иако не сме запознаени со деталите, самиот текст, во кој се наведува дека тие се расправале околу телото на Мојсеј, навестува дека сатаната полагал некаков вид право на него.

„Сега Христос првпат имал намера да му го врати животот на умрениот. И додека Кнезот на животот, во придружба на блескотни ангели, се приближувал кон гробот, сатаната треперел од страв да не ја загуби власта. Со своите лоши ангели се приготвил да го оспори правото на упад во областа што ја сметал само за своја. Се фалел дека Божјиот слуга станал негов заробеник. Изјавувал дека дури ни Мојсеј не можел да го одржи Божјиот закон, дека ги присвоил почестите што му припаѓаат на Јехова - го сторил истиот грев поради кој и сатаната бил истеран од небото - па поради тој престап потпаднал под власт на сатаната. Праисконскиот предавник ги повторувал истите обвинувања што веќе ги изнесувал против Божјето владеење и повторно се жалел против Божјата неправедност кон него“ (Елена Г. Вајт, *Патријарси и пророци*, стр. 478 оригинал). Очигледно, Христос го побил тврдењето на сатаната и Мојсеј воскреснал (видете Матеј 17,3).

Во текстот Рут 4,1-12 Воз оди до портата на Витлеем – градот преку кој Христос влегол во нашиот свет како наш близок роднина. Старешините се собрале и на крајот сандалата (симболот на сопственост) била разменета.

`Градската порта била местото каде што работите се решавале – тоа е тип на сцената на судот. Тој настан одговара на сцената на судот од стиховите Даниел 7,13.14.22.26.27. Не треба да го пропуштиме тој одлучувачки аспект на судот – судот се одржува „за доброто на светиите“, но само затоа што Христос ја платил цената за нас, исто како што направил и Воз за својата невеста.`

---

#### Додаток: Утрински стих

**Уништувањето е последица на непослушноста:** Исаија 1,19-20.