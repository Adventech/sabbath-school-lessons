---
title: Токму за вакво време
date: 12/06/2025
---

Меѓу некои христијани постои несреќна тенденција да се задржуваат премногу на тешкотиите на кои укажуваат библиските пророштва. Гледаме дека ни претстојат тешки времиња, а тогаш нашето проучување почнува да се заснова на страв, и ние се фокусираме на тешкотиите, наместо на ветеното решение. Иако Бог не ја засладува иднината, и искрено зборува за настаните што ќе се случат меѓу сегашниот миг и завршетокот на големата борба, важно е сторијата секогаш да се прочита до крај.

Постои општ образец во пророштвата, според кој Бог ја открива вистината за хаосот до кој води човечкиот бунт, и ни укажува на последиците. Но потоа, Тој секогаш ни нуди надеж. Сепак, некои со страв и трепет гледаат на предвидувањата за конечната криза – на „времето на Јакововите маки“. Несомнено, последните моменти нема да бидат лесни за Божјиот народ. Но, како што е сигурно предвидувањето за тешките времиња, така е сигурно и ветувањето за избавувањето.

Во текстот Откровение 12, ѓаволот ја прогонува Христовата невеста со одмазда преполна со омраза, но Бог интервенира за да ја спаси. Во Книгата за Естира, исто така, една убава царица игра главна улога во напната драма, а Бог ја користи на моќен начин за да го спаси својот народ.

`Прочитајте ги следните текстови: Естира 4,13.14; Естира 5,1-3 и Естира 9,20-28. Кои поуки можеме да ги извлечеме од овие пасуси во врска со нашите неволји во завршните моменти од земната историја?`

Бог ја подигнал Својата црква на остатокот за посебен момент во историјата. Бидејќи 1260 денови од мрачната доба се приближувале кон крајот, Бог ја извел својата невеста од засолништето (споредете Откровение 12,14) за да му ја пренесе на светот Неговата последна порака за милоста – пораката на тројцата ангели. Ние сме тука „токму за вакво време“ (Естира 4,14).

Естира открила дека не била оставена сама да се соочи со прогонството што Аман го започнал против нејзиниот народ. Таа ја стекнала наклоноста на царот и нејзиниот народ на крајот бил ослободен. Исто така, и ние нема да *бидеме сами кога ќе влеземе во* завршните моменти од земската историја – Царот е на наша страна и Божјиот народ исто така ќе биде избавен.

`Сè се завршило добро за Божјиот народ, барем во таа пригода. Сепак, тоа не е секогаш случај, зар не? Зошто е неопходно секогаш да гледаме на работите долгорочно, за да ја зачуваме надежта што ја имаме во Христа?`

---

#### Додаток: Утрински стих

**Растење во познавањето на Бога:** Колосјани 1,10.