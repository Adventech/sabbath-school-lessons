---
title: Еве ме, прати ме
date: 11/05/2025
---

Пред многу години, една црква одлучила да го реновира застарениот подрум за да направи нова сала за дружење. Една од првите работи што ги направиле било инсталирање на нови светилки, верувајќи дека ќе направат просторот да изгледа попријатен. Меѓутоа, кога ги поставиле, просторот изгледаше уште *полошо*, бидејќи силните светла имаат тенденција да ги откриваат недостатоците

Слично на тоа, прекрасната визија за Божјиот престол направила Исаија да стане болно свесен за неговите недостатоци. „’Тешко мене!“ – се жалел тој – „пропаднав, зашто сум човек со нечисти усни, живеам во народ со нечисти усни, а моите очи Го видоа Царот, Господ над Војските!’“ (Исаија 6,5). И ние би се чувствувале исто ако ненадејно бидеме доведени во Господово присуство. Таа светлина е доволно силна за да ги отстрани сите наши изговори. Во Божјо присуство, ние јасно чувствуваме дека сме изгубени. Така и пророкот Исаија го чекало животно изненадување.

`Прочитајте го текстот Исаија 6,6-8. Исаија знаел дека гревот значи само едно: „Пропаднав“! Плата за гревот е смрт. Но, наместо да нѐ препушти на последиците од гревот, Бог на љубовта нѐ привлекува поблизу кон себе. Каков бил исходот од таа средба и зошто е тој важен?`

Исаија бил очистен кога еден серафим зел јаглен од олтарот кој му ја допрел устата. Веројатно тоа бил кадилниот олтар, каде што се посредувало од страна и во полза на Божјиот народ (видете Откровение 8,3.4). Неговите гревови се простени, и тој сега бил сметан за подобен да стои во Божјото присуство – но и повеќе од тоа, му било доверено и да го претставува Бога пред светот.

Интересно е што зборот „серафим“ значи „оној што гори“. Забележете го Исусовиот опис на службата на Јован Крстител во стихот Јован 5,35: „Тој беше светило, што гореше и светеше, но вие сакавте да се радувате малку време на неговата светлина.“ Иако и на самиот Јован, се разбира, му биле потребни благодатта и спасението, неговата служба укажувала на Единствениот кој може да донесе благодат и спасение.

Исус дошол како совршен претставник на славата на Отецот – а Бог испратил пророк, грешник, кој извршил слична задача како и еден од небесните серафими.

`Дури откако дознал дека неговиот грев е очистен, Исаија рекол: Еве ме, испрати ме мене! На кој начин секој од нас, знаејќи дека нашите гревови ни се очистени со Исусовата крв, може да одговори исто како и пророкот Исаија?`

---

#### Додаток: Утрински стих

**Измијте се, очистете се:** Исаија 1,16.
