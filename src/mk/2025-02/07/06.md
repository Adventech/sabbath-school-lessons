---
title: Падот на Луцифер
date: 15/05/2025
---

Изгледа несфатливо што Луцифер некогаш ја вршел службата на херувим засолнувач, заземајќи возвишена положба покрај Божјиот престол. Неговото постоење секако би придонело да се открие Божјата слава пред вселената. Но, наместо тоа, тој почнал да размислува за својата слава, а не за славата на својот Творец. Или, поточно, почнал да си замислува дека не му се укажува должна почит.

`Прочитајте ги следните текстови: Езекиел 28,11-17 и Исаија 14,12-14. Што довело до падот на Луцифер? Споредете ги тие пасуси со текстот Откровение 14,1-12. Како таа спротивност меѓу падот на Луцифер и возвишената положба што ја има човечкиот род во Христа влијае на вашето разбирање на она што се случува во Откровение 14 глава?`

Забележете како Луцифер е отстранет од светата гора, додека откупените стојат на гората Сион со Божјото Јагне. За Луцифер е кажано дека бил во Едем, а и човечкиот род некогаш бил таму, но, за разлика од судбината на сатаната, луѓето се вратени во рајот преку Христа (видете Откровение 22,1-3).

Во овој контекст, следниот цитат од Елена Вајт е многу поучен: „Небото ќе се радува, зашто местата во височините, испразнети од падот на сатаната и неговите ангели, ќе бидат пополнети од оние што Господ ги откупил“ (*The Advent Review and Sabbath Herald*, May 29, 1900).

И тие се таму, на небото, само благодарение на Евангелието. Всушност, темата на евангелието, откупувањето, е сликовито прикажана во престолната сала, во 4. и 5. глава од Откровението. На пример, ангелите извикуваат: „Достоен си да ја земеш книгата и да ги скршиш нејзините печати, зашто Ти беше заклан и со Својата крв нè откупи за Бога од секое колено, јазик, народ и племе“ (Откровение 5,9). Каква слика на евангелието – Исусовата смрт за откупување на човештвото!

Исто така, забележете дека тој јазик нè потсетува на пораката на првиот ангел, во која сме повикани да го проповедаме вечното „Евангелие, за да им благовести на жителите земни, на секое племе и колено, јазик и народ“ (Откровение 14,6). Колку моќно е претставена овде полнотата на она што Христос го направил за овој свет. Нема ниту едно човечко суштество во целата историја на Земјата за кое Христос не умрел. Луѓето треба само да дознаат за тоа и да одлучат тоа да го прифатат.

`Која улога ја имаме ние, како црква и поединци, во тоа да им овозможиме на луѓето да дознаат што направил Христос за нив?`

---

#### Додаток: Утрински стих

**Покајанието на Ездра:** Езра 9,6.
