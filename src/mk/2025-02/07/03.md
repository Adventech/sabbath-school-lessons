---
title: Два херувима
date: 12/05/2025
---

Кога нашите прародители биле протерани од Едемската градина, Бог им понудил надеж во Месија (1. Мојсеева 3,15). А потоа поставил моќен симбол пред портите на Едем – два херувима со блескава, лелеава светлина меѓу нив. Не треба да го изгубиме од вид тоа дека оваа сцена многу потсетува на Ковчегот на заветот, симбол на Божјиот престол (2. Мојсеева 25,18).

`Прочитајте го текстот 1. Мојсеева 3,21-24. За која работа биле задолжени херувимите – и зошто?`

Иако херувимите несомнено биле задолжени да ги спречат грешниците да се приближат до дрвото на животот (1. Мојсеева 3,22), тие исто така биле и симбол на надежта, ветување дека луѓето еден ден ќе бидат вратени во рајот. „Едемската градина останала на земјата уште долго по изгнанството на човекот од нејзините пријатни патеки. Паднатиот човечки род уште долго можел да го посматра родниот крај на својата безгрешност, чијшто влез сега го чувале ангели. Бог ја откривал својата слава пред вратата на рајот што ја чувале херувими. Тука Адам и неговите синови доаѓале да се молат на Бога. Тука тие ги обновувале своите завети дека ќе го почитуваат оној закон поради чијшто престап биле истерани од Едем. Кога светот бил преплавен со плима на беззаконие, и кога расипаноста на луѓето го запечатила нивното уништување со потоп, тогаш Едем го отстранила од земјата истата онаа рака која и го засадила. Но во конечното обновување, кога ќе бидат создадени 'ново небо и нова земја' (Откровение 21,1), и тој повторно ќе биде воспоставен и уште почудесно украсен отколку што бил во почетокот“ (Е. Г. Вајт, *Патријарси и пророци*, стр. 62 оригинал).

Изборот на зборови во 1. Мојсеева 3,24 е исто така интересен – Библијата укажува дека Бог „поставил“ херувим источно од Едем*, а оригиналниот еврејски збор за „постави“ е *шакан*, коренски збор за светиот „шатор“ (видете 2. Мојсеева 25,9; 4. Мојсеева 3,26), каде Божјото присуство се покажало меѓу Неговиот народ. Иако вообичаениот израз за Божјата присутност, Шекина, не се појавува во Библијата, тој исто така се заснова на истиот тој збор, кој често се преведува како „шатор“. Според тоа, со буквалниот превод на зборот *Шакан*, тој стих може да гласи: „Бог *ушатори* херувим кај источната порта на Едем“.

Во Библијата, херувимите се поврзуваат со Божјото присуство (видете 1. Летописи 13,6; Псалми 80,1; Исаија 37,16), а особено со Неговиот престол, кој е местото од кое се објавува Неговото име. Не смееме да пропуштиме да забележиме како 24-те старешини, кои се присутни околу Божјиот престол во Откровение 4 и 5 глава, му пеат пофалби и го прогласуваат Неговото право да владее како Оној кој создал сè (Откровение 4,11). Тоа може да ни помогне да ја разбереме сцената од престолната сала и улогата што ние, како грешници на кои им е простено, ја имаме во однос на нашиот Творец.

*„Откако го истера човекот и го насели источно од Едемската градина, постави херувим со огнен меч, кој се лелееше, за да го чуваат патот до дрвото на животот“ (1. Мојсеева 3,24, Милин).

---

#### Додаток: Утрински стих

**Не бидете тврдоглави, покорете се:** 2. Летописи 30,8.
