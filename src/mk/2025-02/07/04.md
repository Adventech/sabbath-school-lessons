---
title: Како разгорен јаглен
date: 13/05/2025
---

Херувимите, или како живи суштества (Езекиел 10,8) или во вид на своите златни симболи (2. Мојсеева 25,18), се појавуваат насекаде во Стариот Завет. Тие често се прикажани како стојат веднаш до Божјиот престол, отсјајувајќи ја Неговата слава кон вселената. Херувимите биле извезени и на завесата пред Светињата над светињите (2. Мојсеева 26,1). Во книгата Псалми, Божјата врховна власт над созданијата е поетски доловена со сликата на Бога што го носат херувими низ воздухот (Псалми 18,10). Бог заповедал на поклопецот на ковчегот на заветот да се направат два херувима од чисто злато со крилја што ги протегаат еден спроти друг (2. Мојсеева 25,18-20).

`Прочитајте го текстот Езекиел 1,4-14. Какви сличности гледаме меѓу тој пасус и сцената опишана во Исаија 6,1-6 и Откровение 4,1-11?`

На Езекиел му бил претставен впечатлив приказ на Божјата сила. Тоа е, пред сè, една збунувачка сцена, која одговара на неволјите во кои се нашол Божјиот народ во тој момент – избраниот народ не бил во земјата на ветувањето, туку во вавилонско ропство. И додека ја проучува таа сцена што се наоѓа пред него, Езекиел го крева погледот и го гледа Божјиот престол над сето тоа.

Забележете ги значајните сличности со другите визии за престолот. Живите суштества за кои Езекиел сведочи, имаат исти лица како живите суштества во видението на Јован – лице на лав, орел, вол и човек.

Овие таинствени битија со четири лица не се конкретно именувани во првиот опис на Езекиел. Но, подоцна, во друг приказ на престолната сала (видете Езекиел 10,1-21), тие се наречени „херувими“, а тука го наоѓаме и разгорениот јаглен од визијата на Исаија за серафимите. Тие ги имаат истите лица како живите битија спомнати во видението на Јован.

Секогаш кога го гледаме Божјиот престол – без разлика дали е типолошки претставен во форма на ковчегот на заветот, кој служел како Божје место за состаноци со Мојсеј (2. Мојсеева 25,22), или како пророчка визија што го одзема здивот – херувимите се *секогаш* присутни. Тие се тесно поврзани со Божјиот престол. Сите Божји созданија се создадени за да ја одразуваат Неговата слава – без разлика дали станува збор за човечкиот род кој е создаден според Неговиот лик или за ангелските суштества кои се поставени веднаш крај Неговиот славен престол.

`Свет, свет, свет е Господ Бог Седржителот. Како стоите вие во однос на мерата на светост за која Езекиел сведочи овде? Што ви порачува одговорот на тоа прашање во врска со вашата потреба од евангелието?`

---

#### Додаток: Утрински стих

**Нема веќе да грешам:** Јов 34,31-32.
