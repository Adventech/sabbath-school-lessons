---
title: За натамошно проучување
date: 16/05/2025
---

Во книгата *Големата борба* од Елена Вајт, прочитајте ги извадоците од поглавјето под наслов „Големата борба е завршена“, на страниците 669-671, 676-678 (оригинал).

Сатаната, некогаш херувим засолнувач, настојувал да ја уништи довербата во Божјиот престол. Бог дозволил паднатите ангели да продолжат со бунтот, за да ги покажат пред вселената длабочините на злото до кои се доаѓа поради самовозвишување – и иако сатаната успеал со измама да го придобие човечкиот род да му се придружи во војната против Бога, Христос целосно го поразил на крстот, обезбедувајќи за луѓето положба на која некогаш стоеле паднатите ангели. Грешниците, во Христа, јавно се свртуваат против тврдењата на Луцифер. Завршното сценарио е, на некој начин, уште поголемо откровение на Божјата добрина и љубов отколку што постоело пред падот на Луцифер. Иако Бог никогаш немал намера да дојде до појава на злото, и иако тоа е трагедија со вечни последици, кога тоа целосно ќе заврши, Божјата добрина и љубов ќе се откријат на начини на кои инаку никогаш не би можеле.

„Тој (Христос) сега ги гледа откупените, обновени според Неговиот лик, суштества чиишто срца носат совршен отпечаток на божественоста, и секое лице совршено ја одразува сликата на својот Цар. Тој во нив го гледа плодот на трудот на својата душа и е целосно задоволен. Со глас што допира до сите собрани праведници и мноштво зли, тој објавува: ‘Погледнете ги оние што ги откупив со својата крв! За нив страдав, за нив умрев, за да живеат во Моето присуство во сите векови на вечноста!‘ Пофални песни се издигнуваат од толпата облечена во бели облеки собрана околу престолот: ‚Достојно е закланото јагне да прими моќ и богатство и мудрост и сила и чест и слава и благослов!' (Откровение 5,12)“ (Елена Г. Вајт, *Големата борба*, стр. 671 (оригинал).

**Прашања за разговор**

`1. Замислете дека стоите пред Бога, при што секоја ваша мана, секој недостаток на карактерот, секоја грешна постапка, секоја лоша мисла, секој погрешен мотив се целосно изложени пред Него! Што со право и праведно би заслужиле? Тогаш, во што е вашата единствена надеж? Зошто мора да се потрудиме „Божјата праведност преку верата во Исус Христос“ (Римјаните 3,22) да нè покрие сега и на судот, кога ни е најпотребна? Накратко, зошто ни е потребно евангелието?`

`2. Јован Крстителот, како што видовме, ја играл улогата на серафим – светило што гори и свети (видете Јован 5,35). Се разбира, тој бил предвесник на Исуса, кој го објавувал првото доаѓање на Месија. Во која смисла Божјиот народ на последното време има слична пророчка улога?`

---

#### Додаток: Утрински стих

**Покајанието на Немија:** Неемија 9,33.
