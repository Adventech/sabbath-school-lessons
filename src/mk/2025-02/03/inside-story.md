---
title:  Искуство
date:   18/04/2025
---

#### Големата кофа со путер

_од Ендру Мек Чесни_

Откако некој ја украл семејната крава, мајката набавила куче за да ја чува нивната нова крава. Мајката исто така сакала кучето да го чува и нејзиниот десеток: една голема кофа со путер.

Таткото, пастор во Црквата на адвентистите на седмиот ден, бил далеку во некој советски трудов логор, обвинет затоа што го празнувал саботниот ден. Кравата била единствениот извор на приход за мајката и нејзините две мали деца во тогашната јужна советска република Таџикистан. Мајката ја молзела кравата и млекото го разменувала за храна на пазарот. Таа исто така одвојувала 10 проценти од млекото како десеток, претворајќи го во путер и чувајќи го путерот во кофа. Кога кофата ќе се наполнела, го продавала путерот.

Еден ден, мајката ја молзела кравата и им рекла на децата да ја почекаат додека оди на пазар. „Не отворајте ја вратата,“ им рекла таа. Проверила и дали кофата со путер е покрај кучето, кое било врзано во дворот, и заминала.

Децата чекале и чекале. Потоа портата се отворила, и во дворот влегол странец. Кучето не залајало. Човекот, облечен во муслиманска облека, се доближил до кучето. Се чинело како кучето да не го гледа. Човекот ја земал кофата со путер, се свртел и заминал. Подоцна, децата со возбуда ѝ раскажале на мајката за човекот. Никој не можел да разбере што се случило.

Минале многу години. Таткото бил ослободен од логорот и повторно почнал да служи како пастор. Тој и мајката добиле уште пет деца. Нивната најстара ќерка, Нина, се омажила и имала свои деца. Таа исто така нашла работа како чистачка во канцелариите на една фабрика за ѓубрива. За да ја земе својата плата, Нина требало да оди кај сметководителката на компанијата. Еден ден, додека чекала да ја исплатат, ѝ ја раскажала на сметководителката приказната за кофата со путер. Жената ја слушала љубезно сè додека Нина не го споменала човекот во муслиманска облека. Сметководителката одеднаш прашала: „Кога се случи тоа?“ Нина ѝ кажала. Сметководителката почнала да плаче. „Сакаш ли да ја слушнеш завршницата на приказната?“ ја прашала. Таа рекла дека пораснала во Сибир со своите четири браќа и сестри. Нивните родители биле убиени за време на Втората светска војна, а тие живееле со својата баба. Времињата биле тешки, и дошол ден кога останале без храна. Бабата ги повикала петте деца да се молат околу празната маса. Откако се помолиле, некој тропнал на вратата. Надвор стоел човек, облечен во муслиманска облека. Во едната рака држел кофа со путер. Во другата држел леб.

Во фабриката за ѓубрива, сметководителката ја молела Нина да ѝ каже повеќе за Бога. Со текот на времето, сметководителката и нејзината ќерка ги предале своите срца на Исуса и се приклучиле на Адвентистичката црква.

До ден-денес, никој не го знае идентитетот на мистериозниот човек. Но Љубов Брантон, ќерката на Нина, нема сомнеж дека тоа бил ангел.

„За еден ангел, потребно е само еден миг за да пренесе кофа со путер од Таџикистан до Сибир,“ вели таа. „Само се прашувам од каде ангелот го нашол лебот. Едвај чекам да стигнам на небо и да ја слушнам целата приказна.“