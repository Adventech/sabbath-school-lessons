---
title: Блудницата е осудена
date: 17/04/2025
---

`Прочитајте Откровение 19,1-9. Во исто време се слават два настана: пропаста на блудницата и Христовата венчавка со Неговата невеста. Како е можно и двата настана во исто време да претставуваат показатели за Божјиот праведен, благонаклонет карактер?`

Неверството доаѓа со многу болна цена, а последиците се прелеваат во животот на децата и другите луѓе. Дури и најтрпеливиот изневерен сопружник на крајот може да заклучи дека настапил момент од кој нема враќање, по кој бракот повеќе не може да се спаси. Кога нашиот свет ќе достигне состојба на таква закоравеност на срцата што нема да има веќе покајание, повеќе нема да има смисла да се продолжува историјата и да се дозволува разузданото ширење на гревот да продолжи. И покрај страдањето по изгубените, оние кои страдале во овој грешен свет ќе можат да слават што на тоа конечно му дошол крајот – и што светот е обновен на начин на кој Бог првично го замислил. Овој пат никој нема да се одметне од Бога, бидејќи на потешкиот начин сме научиле дека Бог бил во право во поглед на пустошот кој настанува како последица на одвојувањето од Него.

`Прочитајте Откровение 21,1-4. Што значи овде сликата за бракот? Зошто таа ветува толку многу и дава толку многу надеж? Што ни влева сигурност во исполнувањето на надежта прикажана во тие стихови?`

„Бракот, заедница за цел живот, е симбол на заедништвото меѓу Христа и Неговата црква. Духот што Христос го манифестира кон црквата е духот што мажот и жената треба да го манифестираат еден кон друг“ (Ellen G. White, *Testimonies for the Church*, vol. 7, p. 46). 

Христос претрпел незамислива болка кога човечкиот род го отфрлил и покажал наклоност кон други богови, наместо кон Него. Па сепак, дури и тогаш, Тој се дал себеси за нас, и лично платил за нашите прељуби и неверства, за да можеме, ако се покаеме и се одвратиме од нив, да го имаме ветувањето за вечен живот.

`Прочитајте го текстот 1. Петрово 1,18.19. Што ни е кажано во тие стихови, а ни дава сигурност дека крајот ќе биде онаков каков што е прикажан во текстот Откровение 21,1-4?`

---

#### Додаток: Утрински стих

**Внимателно одмерете ја својата патека:** Пословици 4,26.