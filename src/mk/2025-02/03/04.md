---
title: Развратната жена на пророкот Осија
date: 15/04/2025
---

Може да се каже дека Божјото барање упатено до пророкот Осија е една од најчудните задачи што некогаш му биле дадени на еден од Неговите слуги: да се ожени за блудница – и тоа намерно! Но, Бог, всушност, го употребил Осија за да ни помогне да ја разбереме, од Негова сопствена перспектива, болката што Му ја нанесува човечкиот грев и бунт. Бог со љубов избрал сопруга, Израел, која постојано го изневерувала, а сепак, на општо запрепастување, ја примил назад и го обновил својот однос со неа.

`Споредете ги текстовите Осија 1,2; Осија 3,1 и Откровение 17,1.2 со текстот Откровение 18,1-4. Каков бил тој блуд што се споменува таму? Кои поуки може да ги извлече христијанската црква од искуството на пророкот Осија? На кој начин црквата ги повторила гревовите од Стариот завет?` 

Библијата открива дека грешките на Израел во Стариот завет во голема мера ќе бидат повторени од Христовата новозаветна црква. Божјиот заветен народ тешко застранил пред своето изгнанство, воведувајќи ги во својата средина идолопоклоничките обичаи на околните народи. На почетокот на четвртиот век, христијанската црква, согледувајќи ги можните предности, му се додворувала на римскиот император Константин и го повикала да се вмеша во решавањето на црковните спорови. Во двата случаи, Божјиот народ заталкал, оставајќи го својот однос со Него, за да најде „решенија“ за наводните проблеми. 

Божјиот избор на зборови јасно предочува дека Тој се труди не само да ни покаже во што сме згрешиле, туку и како се чувствува Тој во врска со тоа. Оние кои биле изневерени од брачниот другар, можат донекаде да го сфатат чувството на пустош што може да го предизвика нашето неверство кон Христа во небесните дворови. Секако, најневеројатниот дел од сторијата за пророк Осија се однесува на тоа колку далеку тој бил подготвен да оди за да ја откупи својата непокорна жена. 

Кога ќе го погледнеме последниот повик упатен до човештвото, со кој Неговиот народ се опоменува да излезе од Вавилон, треба да забележиме дека Бог му се обраќа *на својот народ*, а не на некои странци. Тој многу добро ги познава. Тој ги сака. И додека светот се движи кон својот најлош час, Тој сè уште го нуди откупот што го платил со сопствената крв за да нè спаси. Христовиот крст, повеќе од сè друго, треба да ни покаже колку Господ сака да го спаси својот непокорен народ.

`На кој начин секоја црква, па и нашата, би можела да се поигрува со духовниот блуд денес?`

---

#### Додаток: Утрински стих

**Смирете се пред Господа:** Псалми 37,7.