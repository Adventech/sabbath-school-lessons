---
title: Исак и Ревека
date: 16/04/2025
---

Кога Аврам остарел и несомнено размислувал за ветувањата што му ги дал Бог во врска со неговото потомство (видете 1. Мојсеева 15,5), на својот најстар и најдоверлив слуга тој му доверил сериозна и свечена задача.

`Прочитајте го текстот 1. Мојсеева 24,1-4. Зошто му било толку важно на Аврам неговиот син да не се ожени со некоја „од ќерките на Хананците“ (1. Мојсеева 24,3)?` 

Колку и да звучела неговата опомена исклучива и нетрпелива, за него проблемот имал духовна, а не етничка природа; тоа било теолошко, а не национално прашање. Аврам многу добро ја познавал моралната изопаченост на хананските верски обичаи, а да не го спомнуваме нивното обожавање на лажни богови, и знаел колку лесно неговиот син би можел да се впушти во таквите обичаи ако се ожени во нивна средина. 

И навистина, голем дел од историјата на древниот Израел, па дури и на христијанската црква низ вековите, зборува за тоа како Божјиот народ – кој требало да му сведочи на светот – всушност бил испреплеткан со светот во неговите лажни учења и религиозни убедувања. Можеби најдобриот пример за оваа тажна реалност е воведувањето на неделата, паганскиот ден на сонцето, наместо библискиот седми ден, саботата – реалност што ќе има значајна улога во последните денови.

`Прочитајте го текстот 1. Мојсеева 24,57-67. Какви поуки за Христа и за Неговата црква можеме да извлечеме од некои детали што ги наоѓаме во тој настан? Што може да се научи тука, на пример, за нашата падната состојба од фактот дека Ревека била далечна и одвоена роднина на Исак?`

Ние несомнено сме во сродство со нашиот Творец, бидејќи првично сме создадени според Неговиот лик. Ние сме одвоени од Него со гревот, а сепак, сè уште се сметаме за Негова вистинска невеста, иако со нашите одлуки можеме да го направиме тој брак побурен отколку што би требало да биде.

`Да, Бог нè сака нас, својата невеста, повеќе отколку што ние го сакаме Него. Кои одлуки можеме и треба да ги донесуваме секој ден за да ја зајакнеме нашата љубов кон Бога? Во исто време, кои одлуки само ќе ја умртват нашата љубов?`

---

#### Додаток: Утрински стих

**Почитувајте Го Бога:** Пословици 3,9.10.