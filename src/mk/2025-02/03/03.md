---
title: Прекрасна невеста
date: 14/04/2025
---

Шеснаесеттата глава од Книгата на пророкот Езекиел ни дава прекрасна слика за Божјата почит кон својот народ. Тој го опишува израелскиот народ како напуштено бебе, оставено во полето да умре. Тој го носи дома, го бања, а потоа, кога ќе порасне, се жени со него. Тоа е моќна слика за еден необичен брак.

`Прочитајте го текстот Езекиел 16,4-14. Што нѐ учат деталите од воздигнувањето на таа невеста за Божјите намери спрема нас?` 

Бог ѝ кажува на таа невеста, Израел, дека под Неговата грижа станала „многу убава“ (Езекиел 16,13). Во првиот момент, кога Господ ја нашол, никој не ја сметал за убава. Таа била отфрлена меѓу другите деца, оставена во полето да умре. Но, бидејќи Господ ја опсипал со внимание, таа станувала сè поубава и поубава, сè додека не се прославила во светот. Ова особено важело за најраните денови под еврејските цареви, за време на владеењето на Давид и Соломон. Царицата на Етиопија дури направила специјално патување за самата лично да го види раскошот и сјајот на Израел! 

Меѓутоа, убавината на Израел била целосно дар од Бога. Таа беше убава – и позната меѓу народите – токму затоа што била Негова невеста. Бог вели за нејзината убавина: „Ти беше совршен со мојата убавина што ти ја облеков“ (Езекиел 16,14). 

Ова е тема која се повторувала во Библијата: Божјата невеста е убава, не поради нешто што самата го направила, туку затоа што Бог ја опсипал со Својата наклоност и ја направил таква. На сличен начин, верниците изгледаат убаво според проценката на небото, не поради нешто што самите го направиле за да го заслужат тоа, туку поради Божјата наклоност, поради спасението што Тој изобилно им го дарува. Ние сме убави затоа што сме покриени со Неговата праведност, која е „Божја правда во Него“ (2. Коринќаните 5,21). 

И така, сè било добро до следниот стих во Книгата на пророкот Езекиел: „Но твојата убавина те занесе, заради својот глас му се предаде на блудството; своето блудство му го нудеше изобилно на секој минувач, негова беше“ (Езекиел 16,15). 

Ние сме создадени да ја одразуваме Божјата добрина и слава. Но, кога Божјите созданија ќе помислат дека нивната убавина е нешто што им припаѓа, таа убавина ја губи вредноста, а неволјата е на повидок.

`Какви опасности ни се закануваат кога се потпираме на „нашата убавина“? Односно, како можеме воопшто и да помислиме дека во нас постои нешто што ни дава заслуга пред Бога, или нè прави достојни за Неговата љубов? Како можеме секогаш да се чуваме од духовната горделивост?`

---

#### Додаток: Утрински стих

**Нека вашиот јазик се воздржува од зло:** Псалми 34,13.