---
title: Едно тело
date: 13/04/2025
---

Има малку библиски метафори ја нагласуваат блискоста што Бог сака да ја има со човечкиот род, како што е метафората на бракот. Таа толку често се користи во библискиот наратив – а се појавува толку нагласено и во Откровението – што е од исклучителна важност за оние што ја проучуваат Библијата да сфатат што навистина Бог сака да каже кога ја користи во Неговата Реч.

`Прочитајте ги текстовите 1. Мојсеева 2,23-25 и Ефесјаните 5,29-32. На кој начин човечкиот брак ја одразува Христовата врска со човештвото?` 

Во една пригода кога разговарал со фарисеите, Исус го цитирал текстот од 1. Мојсеева во врска со бракот на Адам и Ева, на што фарисеите брзо одговориле со прашањето: „Зошто тогаш Мојсеј заповеда да ѝ се даде разводно писмо на жената и да се остави?” (Матеј 19,7) 

Мојсеј, се разбира, бил сметан за пророк-основач на нацијата. Замислете да го испитувате Основачот на самата институција брак на тој начин што ќе го спротивставите со Неговиот сопствен пророк. Таквиот чин бил типичен за нивниот пристап кон Исусa – тие често се обидувале да докажат дека Неговите учења се во спротивност со Светото писмо. 

Доживотниот брак, обележан со заемна верност, го претставува идеалот што Бог го воспоставил при создавањето на човечкиот род. За жал, паднатото човештво го расипало тој темелен дар од Бога. 

Со оглед на важноста што Светото писмо му ја придава на бракот, можеби и не е случајно што таа институција отсекогаш била под немилосрдни напади. Заедно со саботата, тоа е еден од двата дарови што ни биле дадени во Едем, а и двата имале за цел да ја покажат Божјата желба за близок однос со Неговите созданија. 

Бракот, интимно поврзување на две несовршени личности, секогаш ќе дава причина за напнатост. Бракот меѓу црквата и Христос е соединување на совршениот Спасител со една многу несовршена невеста. И покрај тоа, можеме доста да научиме за Божјата љубов од она што го нуди добриот брак. 

Еве, да наведеме три важни принципи за бракот: прво, прости му на својот брачен другар, колку и да не го заслужува тоа, како што Христос ни простува нам, колку и да не го заслужуваме тоа. Второ, прифатете го вашиот брачен другар, со маните и со сè останато, исто како што Христос нè прифаќа нас, со маните и со сè останато. Трето, како што Христос нè става нас пред себе, ставете го својот сопружник пред себе. На кој начин сите тие три принципи, засновани на евангелието, не само што би можеле да ни помогнат да разбереме како Бог постапува со нас, туку и да го подобрат секој брак?

---

#### Додаток: Утрински стих

**Стекнете мудрост:** Пословици 4,7.