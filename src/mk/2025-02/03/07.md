---
title: За натамошно проучување
date: 18/04/2025
---

Прочитајте ги следните текстови: Јован 2,1-11; Матеј 22,1-14; 2. Коринќаните 11,1-5 и Матеј 25,1-13. 

Кога еднаш ќе сфатите колку податоци ви стојат на располагање во остатокот од Библијата, за да ви помогнат да го проширите вашето разбирање на пророштвата, можеби ќе бидете во искушение да претерате со нивната примена. Низ вековите, некои христијани го пренагласувале симболизмот и сликите кои се наоѓаат во Библијата, до тој степен што кон историскиот наратив почнале да се однесуваат буквално како да е мит. Иако повеќе слоеви на значење може да се најдат речиси насекаде во Светото писмо, не смееме да го изгубиме од вид фактот дека Бог има начини да употреби вистински настани во кои се вклучени вистински луѓе за да нè поучи нешто за Неговите идни меѓусебни односи со црквата. 

Свадбената свеченост во Кана, на пример, може да ни пружи увид во метафората за бракот што се користи во пророштвата, но таа свадба била вистински настан. „Христовиот збор обезбедил вино потребно за свеченоста. Така обилно е обезбедена и неговата милост со која се бришат сите човечки беззаконија и со која се обновува и се крепи душата“ (Eленa Вајт, *Копнежот на вековите*, стр. 149 оригинал). 

Или, како што пишува овде: „’Зашто Господ, Господ, не прави ништо а да не им ги открие своите тајни на своите слуги пророците’. Додека ‘тајното му припаѓа на нашиот Бог’, ‘јавното е наше и на нашите синови довека’ (Амос 3,7; 5. Мојсеева 29,29). Бог ни ги дал пророчките списи и ако понизно ги проучуваме со молитва, следи негов благослов“ (*Копнежот на вековите*, стр. 234 оригинал).

**Прашања за разговор**

`1. Прочитајте го текстот Јован 2,1-11. Во Јовановото евангелие има многу елементи кои го најавуваат идното Христово дело, а коментаторите забележале дека апостолот на осмислен начин ги води своите читатели кон крстот. Каде во описот на тој настан ги гледате јасно прикажани различните аспекти на Христовиот карактер и Неговото идно царство? Што нè учи тој за планот на спасението, или за конечната свадбена гозба што му била ветена на Божјиот Син?` 

`2. Параболата за десетте девојки е нашироко позната и мошне омилена меѓу проучувачите на Библијата. Што нè учи оваа важна парабола за настаните на последните денови? Дали е значајно што младоженецот доцнел? Какви поуки може да ни даде оваа парабола за нашиот личен однос со Христа, во споредба со начинот на кој Тој се однесува спрема црквата во корпоративна смисла?` 

`3. Размислете за лажните обичаи кои се вовлекле во христијанството однадвор. Покрај она очигледното, празнувањето на неделата наспроти библиската сабота, кои други лажни верувања се вовлекле во христијанството? Како тие стигнале до таму и што можеме да направиме, не само да се заштитиме себеси од нив, туку и да им помогнеме на другите да ги согледаат во нивната вистинска светлина? Во која смисла пораките на тројцата ангели претставуваат обид да се направи токму тоа, да им се помогне на луѓето да ги увидат лажните верувања што се вовлекле во христијанството?`

---

#### Додаток: Утрински стих

**Чувајте го своето срце:** Пословици 4,23.