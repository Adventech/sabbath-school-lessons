---
title: Предадвентниот суд
date: 05/06/2025
---

Описот на судот што го наоѓаме во Даниел 7 ни дава можност да ѕирнеме зад завесата – можност од која запира здивот – да гледаме како Бог го решава проблемот со гревот додека, истовремено, сè уште ги откупува оние што сакаат да живеат во заветен однос со Него.

`Прочитајте го описот на истражниот суд што ни го даваат стиховите Даниел 7,9.10.13.14.22.26.27. Кој е примарниот фокус на судот? Каква пресуда се донесува на крајот од тој процес? Што ни кажува ова за планот на спасението?`

Нема многу простор за сомневање дека Бог ќе му суди на човечкиот род. Стихот Проповедник 12,14 нè уверува дека „Бог ќе ја изведе на суд секоја работа“, а Павле нè потсетува дека не треба да се осудуваме еден со друг, „зашто сите ќе застанеме пред судот Христов“ (Римјаните 14,10). На Бога, се разбира, не му се потребни записи или извештаи за да знае кој е спасен а кој изгубен, но ангелите – кои постојано го следат планот на спасение (1. Петрово 1,12) – сигурно би имале некои прашања. Тие биле сведоци на бунтот на сатаната и гледале како третина од небесните ангели биле исфрлени од небото (Откровение 12,4) – и сега Бог *нас* нè доведува во негово присуство. *Затоа* Тој ги отвора книгите и им дозволува на светите да видат сè.

Извештајот за заложбата на Аврам да бидат поштедени Содом и Гомора — еден вид суд — ни дава некои важни сознанија за самиот судски процес. Очигледно, гревовите на Содом биле истражени. Бог спомнува дека сопствената злоба му донела на тој град таква репутација, што викотот против него бил голем ( 1. Мојсеева 18,20). Но, не биле само Содом и Гомор истражени пред нивното уништување. Бог му овозможил на Аврам да проучи дали постапил праведно или не, кога решил да ги уништи злите градови.

Освен тоа, кој се појавува на небесниот суд во текстот Даниел 7, ако не е тоа „Синот човечки“, Исус (Даниел 7,13; видете и Матеј 20,28), чие појавување е единствената причина што ова судење се одвива за да „им ја досуди правдата на Светите на Севишниот“ (Даниел 7,22). Неговата совршена праведност е единственото нешто што овозможува Неговиот народ да биде поштеден во судот.

`Замислете како стоите на судот со сите ваши тајни откриени пред нашиот свет Бог. Која би била вашата единствена надеж во тој момент на судот? (Видете го проучувањето за петок.)`

---

#### Додаток: Утрински стих

**Патот на послушноста е милост и вистина:** Псалми 25,10.