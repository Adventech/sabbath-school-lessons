---
title: Извештајот за Содом и Гомора
date: 03/06/2025
---

Постои уште една клучна старозаветна сторија на која Петар директно се повикува кога ги опишува настаните на последните денови – уништувањето на Содом и Гомора. Тие градови на рамнината станале легендарни по својата расипаност и биле првите примери на населени центри уништени со оган од небото.

`Прочитајте ги текстовите: 2. Петрово 2,4-11; Јуда 1,5-8; Езекиел 16,46-50  и забележете ги сите детали. Какви биле моралните услови кои довеле до уништување на тие градови, и кои паралели постојат и денес?`

Предупредувањето упатено до луѓето на последното време преку извештајот за Содом и Гомора е многу едноставно: на крајот, злите исто така ќе бидат уништени со оган, како што е јасно опишано во текстот Откровение 20. Гревот е крајно измамлив, бидејќи нè заслепува за вистинската состојба на нашето срце прикривајќи ги нашите престапи под превезот на самоодобрување, додека злото што го прават другите е главно очигледно за нас. Во истата глава, во која зборува за тоа колку голема љубов излеал врз својот народ, Бог ги предупредува дека, иако не ги направиле истите гревови (Езекиел 16,47), тие всушност станале уште порасипани од Содом.

Израел се вклучил во „блудство“ (Езекиел 16,41), правејќи духовна прељуба. Замислете какво изненадување доживеале припадниците на Божјиот народ кога слушнале дека се *порасипани* од народот кој станал легендарен поради својата злоба.

Ова не е ништо ново, не само за древниот Израел, туку и за целото човештво. Во Римјаните 1,18-32, Павле изнесува долга листа на зла, која би можела да се состави врз основа на денешните наслови на весниците. Павловиот опис на гревовите на незнабошците немал за цел да создаде чувство на супериорност кај Евреите, туку да го натера Божјиот народ конечно да ја сфати сериозноста на сопствените гревови. Натан го направил истото кога разговарал со Давид – му ја изнел приказната за богаташот кој украл јагне од сиромав човек. Таа приказна го разлутила Давида (2. Самуил 12,5), бидејќи неправдата била очигледна. Но, дури и тогаш било неопходно Натан да изјави: „Ти си тој!“ (2. Самуил 12,7) за Давид да се препознае себеси во таа приказна.

`Важно е да се запамети дека Библијата не му се обраќа првенствено на надворешниот свет, туку на самиот Божји народ. Кога ги гледаме грозоморните гревови на другите, опишани во текстови како што се Откровение 13 и 17 глава, тоа е всушност предупредување дека и ние можеме да паднеме во истата замка.`

---

#### Додаток: Утрински стих

**"Новораѓањето, дело на Светиот Дух":** Јован 3,5-6.