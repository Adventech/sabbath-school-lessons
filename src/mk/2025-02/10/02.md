---
title: Гневот на Јагнето
date: 01/06/2025
---

`Прочитајте Откровение 6,12-17. Размислете за деталите од реакцијата на тие луѓе кога ќе видат како ненадејно се одигруваат настаните во последните денови. Што забележувате во врска со нивната реакција?`

Интересно е да се забележи дека изгубените не викаат: „Што е ова“ или „Кој стои зад ова?“ Тие изгледа знаат што се случува. За Исуса зборуваат како за „Јагнето“, што бара одредено познавање на наративот за Него. Очигледно, тие се исто така свесни дека „дојде големиот ден на Неговиот гнев“ и дека се нашле во безнадежна положба: „Кој може да опстане?“

Пред да дојде крајот, евангелието ќе се проповеда на секој народ на земјата (Матеј 24,14), а пораките на тројцата ангели ќе бидат објавувани по целата планета. И покрај тоа, ќе има такви кои ќе бидат фатени неподготвени – не поради недостаток на информации, туку поради нивното одбивање да поверуваат и да послушаат. Ова ќе биде причината поради која таквите луѓе ќе бидат изгубени во последните денови.

`Прочитајте го текстот Матеј 24,36-44. Кои поуки, според Исусовите зборови, треба да ги извлечеме од расказот за Ное?`

Исус укажува на извештајот за Потопот за да нè предупреди дека Неговото второ доаѓање ќе биде изненадување за многумина. Како и Второто доаѓање, Потопот не го изненадил светот поради недостаток на информации. Ное 120 години му проповедал на светот кој одбивал да поверува. Им било кажано што ќе се случи. Но, тие едноставно не верувале.

Во исто време, многумина се убедуваат себеси дека поминувањето на долги временски периоди откако се дадени пророштвата, значи дека тие се лажни. Користејќи го Потопот како контекст, Петар пишува „дека во последните дни ќе се јават подигрувачи, кои ќе се подбиваат и ќе живеат според своите похоти. Ќе велат: ‘Каде е ветувањето на Неговото доаѓање? Зашто, откако татковците наши изумреа, сè си стои така како од создавањето на светот’“ (2. Петрово 3,3.4). И со секоја измината година, тоа чувство само расте.

`Во искуството на секоја личност, второто Исусово доаѓање (или, во некои случаи, Неговото трето доаѓање) не е оддалечено повеќе од еден миг по нејзината смрт, а сите знаеме колку брзо минува животот. Како таа перспектива може да ни помогне да се справиме со „колебањето и одложувањето“?`

---

#### Додаток: Утрински стих

**Се преобразуваме во Неговиот лик:** 2. Коринтјани 3,18.