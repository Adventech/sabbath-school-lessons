---
title: Ноевиот евангелизам
date: 02/06/2025
---

Петар нè потсетува дека многумина нема да бидат подготвени за Христовото враќање затоа што „тие намерно забораваат“ (2. Петрово 3,5) што се случило за време на потопот. Денес, иако светот има колективно сеќавање за големиот Потоп (зачудувачки број светски култури имаат приказна за разорниот потоп, од старите Грци до Маите), приказната за Ное е веројатно една од најисмеваните библиски извештаи. Како што е и проречено, светот намерно го отпишува тој извештај како мит, без оглед што потопот е јасно и изречно опишан во Стариот завет и што многупати се повикува на него во Новиот завет.

`Во текстот Матеј 24,37-39, Исус рекол дека ситуацијата во светот ќе потсетува на она „што беше во деновите на Ное“. Споредете го тој исечок со текстот 1. Мојсеева 6,1-8. Која морална состојба довела до Потопот? Какви паралели постојат меѓу тие два момента во времето?`

Постои уште една важна поука за Божјиот народ на остатокот на последното време што произлегува од внимателното проучување. Стихот Евреите 11,7 ни кажува дека Ное „го направи ковчегот за да го спаси својот дом. Со тоа тој го осуди светот и стана наследник на праведноста по вера“.

Замислете да проповедате повеќе од еден век и да немате со што да се пофалите освен со сопственото семејство во бродот. Кога Ное би бил некој модерен евангелист, ќе падневме во искушение да го обвиниме за неуспех – децении проповедање без навидум *никакви резултати*.

За среќа, во овој момент, многу делови од светот реагираат мошне позитивно на пораките на тројцата ангели. Евангелското дејствување – проповедање на нашата единствена порака за остатокот – се покажало неверојатно успешно на многу места, и многумина го запознаваат Господа. Сè уште не сме стигнале до точка да нема баш никаков резултат, иако ни е кажано дека ќе дојде момент кога „ќе биде завршено истражното дело и вратата на милоста ќе се затвори. Така оваа кратка реченица: ‘И подготвените влегоа со него на свадбата и вратата се затвори’, нè води преку последната служба на Спасителот до времето кога ќе биде довршено големото дело на спасението на човештвото“ (Елена Г. Вајт, *Големата борба*, стр. 428 ориг.).

Дотогаш имаме работа што треба да ја извршуваме како црква.

`Како можеме да научиме да не се обесхрабруваме ако се чини дека нашите лични евангелски напори не даваат многу плод во моментов? И покрај тоа, зошто мора да продолжиме со нашите напори? (Видете Јован 4,37.)`

---

#### Додаток: Утрински стих

**Повторно се раѓаме преку Божјиот збор:** 1. Петрово 1,23.