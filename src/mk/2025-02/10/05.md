---
title: Судија на целата земја
date: 04/06/2025
---

Непосредно пред уништувањето на Содом, во рамнините на Мамре се одиграл интересен настан. Бог се појавил пред Аврам придружуван од двајца ангели. Веднаш штом ги видел, Аврам ги поканил небесните посетители на оброк и токму тоа бил моментот кога Бог им ветил на Аврам и Сара дека ќе добијат син, чиј родослов ќе води до Месија. Исус, навистина, потекнувал од Аврамовата лоза (споредете со стихот Галатјани 3,16). Потоа, наративот нагло се свртува кон темата за злите градови во рамнината.

`Прочитајте го текстот 1. Мојсеева 18,17-32. Што дознаваме од тие стихови за Божјиот карактер и за начинот на кој Тој планира конечно да се пресмета со злото на нашата планета?`

Бог не ни должи никакво објаснување, но сепак решил да не ги крие своите мотиви и планови од човечкиот род. „Зашто Господ Бог не прави ништо додека не им ја открие тајната Своја на Своите слуги - пророците“ (Амос 3,7).

Пред да ги уништи Содом и Гомора, Бог изјавил дека е правилно да го извести Аврам за тоа што требало да се случи и што може да очекува наскоро да види.

Бог се задржува во разговорот со Аврам додека двата ангела одат во озлогласените градови, за да ги повикаат оние што се подготвени да го послушаат предупредувањето да излезат од нив. Во тој момент не можеме а да не се сетиме на пророчките гласници, кои ја извршуваат истата задача во последните денови, повикувајќи го Божјиот народ што живее во Вавилон да излезе од него (Откровение 14,6-12; Откровение 18,1-4). Додека се објавува последното предупредување, Бог разговара со Аврам за она што ќе се случи и доброволно се изложува на прашањата на патријархот.

„Не е можно така да постапиш Ти, да погубиш праведни со неправедни заедно, та исто да се случи со праведникот како и со неправедникот; не може да биде тоа од Тебе“,, вели Авраам, „зарем Судијата на целата земја нема да суди право?“ (1. Мојсеева 18,25). Аврам не се распрашува само за случајот со Содом, *туку го испитува и Божјиот карактер*. Исто така, на самиот крај, Бог ги отвора небесните книги (Откровение 20,4.11-15) и ни дозволува да ги истражиме доказите, пред конечно да спушти оган на земјата. Според тоа, ќе имаме илјада години да добиеме одговори на прашањата кои, за сега, остануваат неодговорени.

`Пред да ја изврши конечната пресуда над изгубените, Господ ни дава илјада години да разбереме што, кому и како ќе се случи. Што ни кажува ова за Неговиот карактер и за Неговата отвореност за критичко преиспитување од страна на создадените суштества – суштества кои целосно зависат од Него за својата егзистенција – и кои немаат никакво вродено право да го знаат сето тоа?`

---

#### Додаток: Утрински стих

**Послушноста е неопходна за влез во Небото:** Матеј 7,21.