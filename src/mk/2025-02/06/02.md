---
title: Напразни жртви?
date: 04/05/2025
---

Понекогаш спротивставувањето на две идеи може да биде многу поучно. Може многу да се научи за природата на жртвениот систем од библиска перспектива, врз основа на примери кога Бог всушност ги отфрлал жртвите на својот народ.

`Споредете го текстот Исаија 1,2-15 со стиховите од Исаија 56,6.7 и Псалми 51,17. Кои важни лекции за жртвувањето се дадени таму?`

Таа тажна епизода во историјата на Израел не била прв случај Бог да отфрли некоја жртва. Нешто слично се случило на самиот почеток од историјата на спасението, кога жртвата на Авел била одобрена и прифатена од Бога, но онаа на Каин не била. Таа рана епизода ни дава уште една можност да ги споредиме прифатливите и неприфатливите жртви (видете: 1. Мојсеева 4,3-7 и Евреите 11,4.)

Во времето на пророкот Исаија, Израелците се препуштиле на рутината, формално извршувајќи верски дејства во минималистички обид да го смират Бога, додека за цело време живееле според нивната волја. Нивните жртви биле вкотвени во самите нив, исто како и оние на Каин, а не во ставот на предавање и покорување на Бога.

Тоа е истиот дух што ги придвижува царствата на овој свет – духот на самодоволност. Каин сакал да живее според својата волја, а пред Бога да изврши само обичен обред, и тоа под свои услови. Може само да се претпостави дека тој гледал на Бога како пречка, пречка да го следи својот правец, но дека се плашел од Него доволно за сепак да ја исполни формата.

Меѓутоа, Авел ја принел жртвата што ја барал Бог, жртва која го прикажувала ветувањето што Бог го дал за доаѓањето на Месија (1. Мојсеева 3,15) – јагне, кое укажувало на Христовиот спасоносен чин на Голгота.

„Авел ги сфатил големите основни начела на откупувањето. Увидувал дека е грешник и дека меѓу неговата душа и врската со Бога стојат гревот и смртта како казна. Принел заклано животно, жртвуван живот, и со тоа ги признал барањата на законот кој бил прекршен. Гледајќи во пролеаната крв, ја видел Жртвата на иднината – Христа – како умира распнат на Голгота и, верувајќи во спасението што ќе биде со тоа осигурено, се осведочил дека е оправдан и дека жртвата му е примена“ (Еленa Вајт, *Патријарси и пророци*, стр. 72 оригинал).

`Колку е навистина суштински важно да се чуваме од тоа само „да се исполни формата“! На кој начин може секој од нас да доживее што значи целосно да се потпреме на Исусовата смрт како наша единствена надеж за спасение?`

---

#### Додаток: Утрински стих

**Срцето е измамливо:** Еремија 17,9.
