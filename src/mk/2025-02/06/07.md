---
title: За натамошно проучување
date: 09/05/2025
---

Светото писмо јасно покажува дека само Христос е Единствениот кој е достоен да го обезбеди нашето спасение. Неговиот живот бил единствениот безгрешен човечки живот, единствениот пример на живот кој послужил за совршено задоволство во слава на Отецот. Тој е беспрекорното Божјо Јагне и сега стои на чело на човечкиот род како наша вечна сигурност. Во исто време, Тој ја презел нашата вина врз Себе, претрпувајќи ја осудата која била Божји одговор на злото. А на Јован, додека бил сведок на неверојатната сцена во која небесните битија го опкружуваат Божјиот престол, му е кажано да престане да плаче затоа што „Лавот, Кој е од Јудиното колено, Коренот Давидов, победи“ (Откровение 5,5).

Размислете и за тоа какво зло е гревот и колку длабоко паднал човечкиот род, кога само смртта на Исус, на Бог лично, била доволна за да се реши проблемот со гревот. Без никакво сомневање, ако постоел некој друг начин Бог да нè спаси без да ги прекрши начелата на своето божествено владеење, Тој сигурно би го направил тоа.

„Прекршениот закон го барал животот на грешникот. Во целата вселена постоел само Еден кој, во име на човекот и во негов интерес, можел да ја задоволи правдата и да го исполни тоа што го барал законот. Бидејќи божествениот закон е свет исто толку колку и Бог, прекршителите на тој закон можел да ги искупи со своите страдања само Оној кој е еднаков со Бога. Никој, освен Христос, не можел да ги искупи луѓето од ‘законската клетва’ и повторно да ги доведе во хармонија со небото. Христос бил готов да ја прими на себе кривицата и срамот на гревот - гревот кој на Божјата светост ѝ е толку одвратен, што морал да го одвои Синот од неговиот Отец. Христос бил готов да се спушти до најголемите длабини на страдањето и бедата за да го спаси паднатиот и загубениот човечки род“ (Елена Вајт, *Патријарси и пророци*, стр. 63 оригинал).

**Прашања за разговор**

`1. Јован го гледа Јагнето како влегува во престолната сала и изгледа како да е „заклано“. Откровение 13,8 ни кажува дека Исус бил „заклан“ од постанокот на светот. Што можеме да дознаеме за Бога од фактот дека планот на спасението е направен уште пред да ни биде потребен?`

`2. Многу атеисти веруваат дека сме сами во една студена бесчувствителна вселена. Спротивно на тоа, Библијата не зборува само за Бога, туку и за тоа дека Тој толку многу го сакал светот што слегол во него, па дури и умрел за него. Колку поинаку треба да гледаме на овој свет и на нашето место во него, наспроти оние кои воопшто не веруваат во Бога? Со други зборови, како реалноста на Крстот треба да влијае на сето она што го правиме?`

`3. Зошто животот, смртта и воскресението на Исуса Христа се единственото средство со кое би можел да се спаси човечкиот род? И повторно, што ни кажува таквата цена за тоа колку големо зло навистина е гревот?`

---

#### Додаток: Утрински стих

**Божјата добрина води кон покајание:** Римјаните 2,4.
