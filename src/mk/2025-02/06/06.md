---
title: Затоа што Ти создаде сѐ!
date: 08/05/2025
---

Во неколку наврати, пророците биле доведени доволно близу до Бога во видение што им било дозволено да го видат Божјиот престол. Езекиел го видел над сводот (Езекиел 1,26). Исаија го посетил храмот на небото за да го види (Исаија 6,1), а во еден од најјасните описи што ни се дадени, Јован бил доведен таму во визијата опишана во Откровение 4 и 5 глава. Старозаветните типови во службите на светилиштето укажувале на тоа дека постои само еден пат по кој човештвото може да влезе во Божјото присуство – крвта Христова (видете: 3. Мојсеева 16,2.14, на пример).

`Прочитајте ги текстовите: Исаија 6,1-5 и Откровение 4,7-11. Кои елементи на овие две визии се слични? Обратете внимание на редоследот на настаните: Кој предмет бил прв прикажан? Што било следно? Која вистина за Бога е нагласена во тие визии?`

Во секоја од тие визии за престолната сала, првото нешто што се случува е да се истакне Божјата светост од страна на небесните суштества. Во визијата на Исаија, таа сцена е импресивна – храмот е исполнет со дим, а „довратниците на праговите“ се тресат кога серафимите почнуваат да ја објавуваат Божјата слава. Во Јовановата визија, херувимите го објавуваат истото: „Свет, свет, свет“ (видете Езекиел 10,14.15 за да ги најдете живите суштества опишани како *херувими*). На секој од овие пророци му била прикажана заслепувачката сцена на Божјата слава.

И тогаш ни е прикажана реакцијата на пророкот на таа сцена. Исаија вика дека тој е човек со нечисти усни (Исаија 6,5), а Јован плаче затоа што се соочил со трагичната вистина дека не може да се најде никој кој би бил достоен (Откровение 5,4). Кога директно ни се претставува Божјата достојност, ние конечно почнуваме да ја увидуваме човековата состојба – ние сме крајно недостојни, и нам ни треба Христос како наш Искупител.

Сатаната изнел многу обвинувања против Бога, тврдејќи дека Тој е самоволен, себичен и суров, меѓутоа, дури и краток момент во Божјата престолна сала ги разоткрива сатанските лаги. Гледајќи го Христа каков што Тој навистина е, како „заклано јагне“ (Откровение 5,12), токму тоа ни овозможува да го видиме и Отецот таков каков што *Тој* навистина е. Колку е утешно да се знае дека со гледање во Исуса, гледаме каков е Отецот (Јован 14,9). А најголемото откровение за тоа каков е Отецот го гледаме во Исуса кој умира за нас на крстот.

`Според тоа, крстот треба да ни покаже две работи: прво, колку Бог нè љуби кога бил готов да го стори тоа: да се жртвува себеси за нас; и второ, колку сме ние грешни и лоши кога само по цена на крстот сме можеле да бидеме спасени.`

---

#### Додаток: Утрински стих

**Оние што се каат ќе живеат:** Езекиел 18,21.
