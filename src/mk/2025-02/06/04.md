---
title: Пасхалното јагне
date: 06/05/2025
---

Книгата Откровение го споменува Исуса како „Јагнето“ речиси триесет пати. Од најраните денови во спроведувањето на планот за спасение, Божјиот народ го користел јагнето како симбол на Месија кој требало да дојде. Авел принел жртва „од првородените на своето стадо“ (1. Мојсеева 4,4), а пред Израел да тргне од Египет кон Ветената земја, им било наложено да го откупат секое првородено лице или животно со едногодишно јагне (2. Мојсеева 12,5).

`Прочитајте ги следните текстови: 2. Мојсеева 12,1-11; Исаија 53,7.8; 1. Коринтјани 5,7 и Откровение 5,6. Што нè учат овие стихови за Исуса како пасхална жртва? Што значи ова за секој од нас?`

Години по Христовата смрт, воскресение и вознесение, Петар, размислувајќи за сè што се случило, напишал: „Знаејќи дека со пропадливо сребро или злато не сте искупени од суетниот живот, кој ви се предаде од татковците ваши, туку со скапоцената крв на непорочното и чисто Јагне Христос“ (1. Петрово 1,18.19).

Исусовиот живот бил единствениот човечки живот кој ги задоволил барањата на Божјата светост. Сите останати згрешиле, а нашиот грешен начин на живот буквално шири лаги за природата на нашиот Творец.

Меѓутоа, Исус станал „последниот Адам“ (1. Коринтјани 15,45). Таму каде што ние сме промашиле, Тој живеел совршено. Во Неговата човечка природа, Тој бил сè што треба да биде човечкиот род. Тој бил совршен одраз на Божјата слава. „Кој ме видел мене“, му рекол тој на Филип, „го видел Отецот“ (Јован 14,9).

Освен тоа, бил распнат на Пасха, и со тоа дополнително докажал дека Тој е антитипот – Јагнето. Во стиховите Јован 18,19.20, во врска со своето учење Исус вели: „Јас му зборував на светот јавно“. Паралелно на ова, а во врска со Пасхалното јагне во текстот 2. Мојсеева 12,5.6, на децата на Израел им било наложено да изберат јагне за Пасха, и „чувајте го“, односно јавно да го покажат во деновите што му претходеле на жртвувањето. Кога првосвештеникот го испрашувал во врска со Неговото учење, Исус се повикал на фактот дека Тој лично бил изложен на судот јавно, во храмот, каде што секој можел да Го види и чуе. Неговиот живот, Неговите дела, Неговото учење – сето тоа откривало кој навистина бил Тој. Тој бил Јагнето без мана, најмоќниот израз на Божјата праведност и слава.

`На кои сè начини би можеле подобро да го одразуваме совршениот карактер на Исус во нашиот живот?`

---

#### Додаток: Утрински стих

**Ќе си спомнете на своите зли патишта:** Езекиел 36,31.
