---
title: Крв од бикови и јарци
date: 05/05/2025
---

Некои го критикуваат целокупниот концепт на принесување жртви, тврдејќи дека тој е суров, груб и, во извесна смисла, неправеден. Да, во тоа е поентата. Христовата смрт била сурова, груба и неправедна – невиниот умира за виновникот. Токму тоа било неопходно за да се реши проблемот со гревот. И токму таа смрт, Христовата смрт, била она на што укажувале сите тие сурови, груби и неправедни жртви.

`Прочитајте го текстот Евреите 10,3-10. Што нè учи овој исечок за жртвите што Божјиот народ ги принесувал во Стариот завет? Ако грешниците, всушност, не можеле да се спасат преку нив, зошто воопшто требало да бидат принесувани?`

Јагнињата и другите жртвени животни биле само симболи што укажувале на помирувачката жртва на Божјото Јагне. Тие биле дела на вера, давање можност на грешниците на опиплив начин да ја изразат својата вера во делото на претстојниот Месија. Ваквиот симбол често го нарекуваме *тип*, кој се исполнува во *антитипот*, односно обликот на нештата или настаните што тие го најавуваат. Некои дури ги опишуваат жртвите како „минијатурни пророштва“ за Исусовата смрт на крстот.

Ритуалите поврзани со жртвите на некој начин биле како уплатување за патување. Кога купувате билет за воз, автобус или авион, не го започнувате веднаш патувањето за кое сте платиле. Наместо тоа, добивате билет – симбол или ветување за патувањето што ќе следи. Можете да седите на тоа парче хартија колку што сакате, но тоа нема да ве однесе до ниедна дестинација. Но, кога конечно ќе се качите, и ќе започне патувањето, дури тогаш го добивате она за што сте платиле, а хартиената карта станува непотребна.

Така било и со жртвените животни. Тие имале важна улога, но кога била принесена вистинската жртва, тие станале бесмислени, а таа реалност била доловена во мигот кога, при Исусовата смрт, завесата меѓу Светињата и Светињата над светињите се раскинала на два дела. „И завесата на храмот се расцепи на две, одозгора додолу“ (Марко 15,38). Целокупниот жртвен систем, храмот и сè останато, укажувале на Исусовата смрт на крстот. Кога Исус го исполнил своето ветување на крстот и воскреснал како победник над смртта, тие типови станале непотребни.

`Размислете само колкаво зло мора да е гревот, кога тој може да се искупи само со смртта на Исус, воплотеното Слово (видете Јован 1,13.14). Што ни кажува ова за ставот што треба да го имаме кон гревот?`

---

#### Додаток: Утрински стих

**Телесниот мудрување е непријателство против Бога:** Римјаните 8,7-8.
