---
title: Даниел 2
date: 28/04/2025
---

За време на вавилонското ропство, преку пророкот Даниел, Бог ги изнел најубедливите описи, што воопшто ги имаме, за односот меѓу Неговиот народ и царствата на овој свет. Неговиот народ веќе не бил независен и сега ги жнеел последиците од своите одлуки (а можеби и учел од нив?)

`Прочитајте го текстот Даниел 2,31-35, кој ни дава сеопфатен преглед на историјата на светот сè до последното време. Кои важни вистини можеме да ги дознаеме од ова неверојатно пророштво?` 

На крајот на 19. век, многу луѓе зрачеле со нова доверба во човековиот напредок. Изложбата во Париз (1900), на пример, била извонреден показател за оптимизмот во поглед на иднината. Секако, со сиот тој технолошки и научен напредок ќе бидат решени многу од најголемите проблеми на човештвото! Кога човечкиот род влегол во 20. век, постоел голем оптимизам кај многу мислители дека идеалите на просветителството – како што се човечката совршеност и моќта на разумот – ќе нè воведат во прекрасна нова ера на човештвото. 

Меѓутоа, Првата светска војна брзо ги разурнал тие соништа, а до крајот на 20. век изгубивме повеќе од 200 милиони луѓе во војни. Можеби сме напредувале во технолошка смисла, но секако не и во морална. Да го парафразираме д-р Мартин Лутер Кинг Џуниор, имаме прецизно наведувани ракети, но погрешно водени луѓе. И *тоа е* навистина застрашувачка комбинација. 

Многу проучувачи на пророштвата забележале дека, во врска со металите во текстот Даниел 2, се преминува од највредното кон најмалку вредното – златото девалвира во сребро, среброто во бронза, бронзата во железо, додека на крајот не останат само железото и глината. 

Чарлс Дарвин, Карл Маркс и други мислители од деветнаесеттиот век се обидоа да нè убедат дека човештвото на некој начин се движи по нагорна линија – дека ние еволуираме во биолошка и општествена смисла. И иако човечкиот живот навистина до извесна мера е подобрен (барем на физички план), а имајќи предвид како во моментов се владее и управува со овој свет, кој воопшто гледа на иднината со голем оптимизам во однос на мирот, сигурноста и напредокот?

`Исус предупредил: „Ќе слушате за војни и повици на војни... Зашто ќе се крене народ против народ, и царство против царство, и на разни места ќе има глад, помор и потреси“ (Матеј 24,6.7). Но, и покрај овие предупредувања, како сè уште можеме да црпиме надеж од сознанието дека сме биле однапред предупредени за сите овие работи?`

---

#### Додаток: Утрински стих

**Оставете ја неразумноста:** Пословици 9,6.