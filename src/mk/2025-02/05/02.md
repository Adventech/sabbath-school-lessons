---
title: Првата заповед
date: 27/04/2025
---

Едемската градина била училница за Божјите први луѓе, место каде што тие и нивните потомци, во еден бескраен процес, можеле да учат уште повеќе за Создателот преку својот заемен однос со делата на создавањето. „За светата брачна двојка Бог се грижел не само како татко,“ истакнува Елена Вајт, „туку и како учител, и тие, како ученици, примале поуки од сезнајниот Творец... Тајните на видливата вселена – ‘чудесата на Оној кој е совршен во секое знаење‘ (Јов 37,16) – за нив претставувале неисцрпен извор на поуки и уживање’“ (*Патријарси и пророци*, стр. 50, 51 оригинал).

`Прочитајте 1. Мојсеева 2,9-17. Која била првата заповед, првата забрана што Бог му ја дал на човечкиот род, и зошто била толку важна?` 

Првата употреба на коренскиот глагол *tswh, „заповеда“*, се наоѓа во 1. Мојсеева 2,16.17, кога Бог им заповедал на луѓето да не јадат од дрвото за познавање на доброто и злото. Како може да се забрани некое знаење? Зар не е секогаш корисно да се искуси и да се знае што е можно повеќе? 

Според Светото Писмо – не. Бог имал намера да му даде темелно образование на својот народ, поштедувајќи го притоа од долготрајното страдање што некое сознание би можело да го предизвика, такво какво што подоцна и ќе се случи кога луѓето ќе изберат да владеат сами со себе, наместо со нив да управува Господ Лично. 

Неколку илјади години подоцна, кога Израел барал цар, Господ им укажал на последиците (како што откривме минатата недела) и го известил својот народ дека нивната одлука да отстапат од Неговото директно владеење ќе остане на сила до крајот на времето. 

Бидејќи израелските цареви станувале сè порасипани, Божјиот заветен народ станал толку световен, толку оддалечен од својата вистинска цел, што Бог им дал уште повеќе од она што го сакале – човечка власт. 

Имајќи ја предвид оваа заднина, пристапувањето кон книгата на пророк Даниел може да биде просветлувачко: не само што смената на царствата прикажана во визиите на таа книга претставува обвинение против „народот“ – незнабошците – туку тоа претставува обвинение и против Израел, за неговиот неуспех и одбивање да ги следи Божјите *mitswot (заповеди)*. Вековната потчинетост, наместо слободата првично дадена во Едем, требало да стане нова училница во која желните срца би можеле да сведочат за впечатливата спротивност меѓу царствата на овој свет и Божјото царство.

`Размислете за некои облици на знаење за кои, дури и сега, би ни било многу подобро никогаш да не сме ги стекнале. Како ова ни помага да разбереме што навистина било забрането во Едем?`

---

#### Додаток: Утрински стих

**Не прилагодувајте се на овој свет:** Римјаните 12,2.