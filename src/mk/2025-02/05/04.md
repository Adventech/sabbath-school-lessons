---
title: Даниел 7
date: 29/04/2025
---

Сонот од Книгата на пророк Даниел 2 глава прво му бил даден на вавилонскиот цар. За разлика од тоа, визијата од седмата глава му била дадена на еврејски пророк, припадник на Божјиот заветен народ. 

На Даниел му било прикажано истото како и на Навуходоносор, само од друга перспектива. Наместо статуа, тој гледа низа народи кои излегуваат од морето, како последица на ветриштата што ја разбранувале водата. Тие народи биле во постојан судир, што предизвикувало постојана промена на власта меѓу нив. Стиховите, како што се: Псалми 65,5-8; Исаија 17,12.13 и Еремија 46,7.8 ја користат аналогијата со поплави и бранови за да ги опишат постојаните превирања меѓу овие народи. 

Наспроти ова, постоела Ветената земја која, барем некое време, претставувала остров на мирот и сигурноста среде морето од незнабожечки царства – свет народ основан на цврст темел на Божјото владеење за разлика од непослушните народи кои го опкружувале.

`Прочитајте го текстот Даниел 7,1-3. Во таа сцена има многу движење. Кои поуки можеме да ги извлечеме од тој живописен приказ, кога станува збор, на пример, за тоа кој ѕвер прв излегол од морето?` 

Даниел го посматра хаосот на незнабожечкото војување од брегот, кога одеднаш ѕверовите почнуваат да *излегуваат на земјата* – на неговата територија! Проблемите на незнабошците сега станале проблеми на неговиот народ. Тие избрале да живеат *како* незнабошците, така што ќе продолжат да живеат со (и под) незнабошците. Почнувајќи од вавилонската превласт, Божјиот заветен народ никогаш повеќе нема да ужива во потполна и долготрајна независност. 

Таа загуба на самостојноста на Божјиот народ ќе трае од денешно време, па сѐ до крајот, кога Христос конечно ќе биде поставен на своето вистинско место како наш Цар. Во Новиот завет, Божјиот народ продолжил да страда под железната тупаница на Римското царство, а потоа и под прогонствата на малиот рог, наследникот на паганскиот Рим. 

Иако, историски гледано, некои народи биле подобри од другите, а некои периоди помирни од другите, најголемиот дел од историјата на народите, племињата и царствата се состоел едноставно од движење од една во друга трагедија, од еден угнетувач до друг. И често сето тоа се правело под власта на оние кои тврделе дека имаат само најдобри намери за сопствениот народ. Каква спротивност во однос на владеењето што Бог го посакувал за Својот народ, само кога тие би го избрале.

`Како текстот Римјаните 3,10-19 ни помага да објасниме толку многу работи во нашиот свет? На кој начин, особено стихот 19, покажува зошто евангелието ни е толку очајнички потребно во нашиот живот?`

---

#### Додаток: Утрински стих

**Бегајте од ова:** 1. Тимотеј 6,11.