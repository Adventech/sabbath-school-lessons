---
title: Пророкувај повторно
date: 01/05/2025
---

Црквата на остатокот е родена во Новиот свет, токму таму каде што побегнале оние што трагале по верска слобода во текот на 17. и 18. век. Со оглед на долгорочните верски и политички пречки што постоеле на други места, малку е веројатно дека растот на тоа движењето би бил толку брз и моќен на некое друго место како на таа нова земја на која настанале Соединетите Држави.

`Прочитајте го текстот Откровение 10,1-11 кој го опишува раѓањето на тоа движење. Погледнете некои од елементите што ги проучувавме, како што се „народите“, земјата и морето. Со соодветна претпазливост, за да не го читате текстот повеќе отколку што треба, какви можни увиди можете да најдете во тој извештај?`

Ангелот извикува со силен глас, како што го прават тоа и тројцата ангели од Откровение 14 и ангелот од Откровение 18 глава. Тоа е вжештен момент во историјата, кога се воспоставува делото на црквата на остатокот за доброто на „многу народи и племиња, јазици и цареви“ (Откровение 10,11). 

Ангелот држи „книга“ – веројатно книгата на пророкот Даниел (видете Даниел 12,4) – која е отворена за прв пат по многу генерации. Тој стои со едната нога во морето, а со другата на земја. Ова упатува на помислата дека оваа порака се однесува на целокупната планета, и на Стариот и на Новиот свет. Тоа, исто така, упатува на помислата дека тоа е порака за *сите народи* – за оние кои живеат на земјата, како и за оние кои живеат во „незнабожечкото“ море. 

Светот, најпосле, ќе биде осветлен со Божјата слава, и последните пораки од Откровение 14 им се објавуваат *на сите*. Како што било случајот со Израел, нашата задача како црква е да го проповедаме Евангелието „по целиот свет, за сведоштво на сите народи“; и тогаш ќе дојде крајот“ (Матеј 24,14). 

Бог ја води човечката историја кон нејзиниот голем завршеток – кон крајот на човечките империи и трајното Христово устоличување. Прочитајте ги стиховите Даниел 2,34.35.44.45. Библијата совршено јасно, без никаква двосмисленост, тврди дека сите овие човечки царства ќе бидат искоренети, така што нема да остане никаква трага од нив и нивното зло наследство и ќе бидат заменети со вечното Божјо царство, во кое гревот, страдањето, болеста, злото и смртта никогаш повеќе нема да се подигнат.

`Видете со каква прецизност пророштвата од 2. и 7. глава од Книгата на пророкот Даниел го предвиделе подемот и падот на сите тие световни царства. Зошто таа толку неверојатна прецизност, со оглед на тоа кога пишувал Даниел, треба да ни помогне да веруваме во Божјото ветување за Неговото конечно и вечно царство?`

---

#### Додаток: Утрински стих

**Сите заскитале од правиот пат:** Исаија 53,6.