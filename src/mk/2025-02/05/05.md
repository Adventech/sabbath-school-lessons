---
title: Меѓу земјата и морето
date: 30/04/2025
---

Сликата на земјата и морето во Библијата, особено во пророштвата, може да биде мошне поучна. Да разгледаме во кој случај се употребуваат симболите на земјата и морето во библиските пророштва, каде што тие се заемно остро спротивставени. 

„Симболички гледано, кога земјата и морето се спротивставени, *земјата* често го претставува уредениот свет, па дури и земјата Израел, додека *морето* се однесува на незнабожечките народи кои му се закануваат на Израел, исто како што морето му се заканува на копното“ (Beatrice S. Neall, „Sealed Saints and the Tribulation“, *Symposium on Revelation*, Book 1, ed. Frank B. Holbrook; Silver Spring, MD: Biblical Research Institute, General Conference of Seventh-day Adventists, 1992; p. 260). 

Според тоа сфаќање, *земјата* е место на стабилност, втемелено врз Божјото владеење, додека *морето* го претставува нестабилното превирање на народите втемелено на човечката гордост.

`Земајќи ја претходно цитираната мисла како заднина, прочитајте ги стиховите Откровение 12,15-16 и Откровение 13,1.11. Забележете ја спротивноста меѓу водата и земјата. На кој начин тие се употребени и што можат да нѐ поучат во врска со разбирањето на пророштвата?` 

Забележете дека змевот користи *вода* за да ја прогонува жената (црквата). Како што видовме, во пророштвата, водата често ги симболизира световните власти, како и метежот и хаосот што ги придружуваат. Затоа, можеме да видиме дека сатаната успевал да ги користи масите, поттикнати на бунт од нивните водачи, за да го прогонува Божјиот народ во текот на поголемиот дел од црковната историја. 

Исто така, адвентистите на седмиот ден разбрале дека стихот Откровение 12,16 се однесува на преселувањето на прогонетите верници во Новиот свет. Ако нашето сфаќање за *копното и морето* е исправно, што ни кажува тоа за основањето на американската република? 

Можеме ли да ја сметаме за „земја“ која, на ист начин како и „Ветената земја“, била место издвоено за Божјиот народ? Дали затоа ѕверот од земјата на почетокот изгледал како јагне? Иако Америка никогаш не била „Новиот Израел“, како што сакале да ја видат некои од нејзините рани основачи, таа долго време била земја на верска слобода за милиони луѓе кои трпеле црковно прогонство во светот.

`За жал, тој ѕвер налик на јагне еден ден ќе проговори „како змевот“ (Откровение 13,11). Соединетите Држави, кои толку долго биле светилник на верската слобода за прогонетите, ќе станат главен верски прогонител! Ова е уште еден пример за тоа што се случува кога човечкиот род избира да владее самостојно, наместо Бог да владее над него.`

---

#### Додаток: Утрински стих

**Држете се за поуките:** Пословици 4,13.