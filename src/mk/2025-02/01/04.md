---
title: Даниеле, пази ги во тајност овие зборови
date: 01/04/2025
---

`Прочитајте го стихот Даниел 12,4. Што му вели Господ на Даниел? (Споредете го тоа со стихот Откровение 22,10)` 

Не е необично да се слушнат проповедниците како го користат стихот Даниел 12,4 како предвидување за порастот на технолошкото и научното знаење непосредно пред Христовото доаѓање. Многумина го користат и за да го опишат напредокот во брзината на патувањето, остварен во последните сто години. Дури и многу од нашите книги го прифаќаат тој пристап. Но, и покрај тие, неспорно разумни толкувања, она што е кажано тука може да значи и нешто друго.

`Повторно прочитајте го тој стих. Упатството на ангелот до Даниел започнува со налогот „пази ги во тајност овие зборови и запечати го овој книжен свиток“. А предметот, за кој станува збор, е самата книга на Даниел. Дали тоа знаење, кое нагло ќе се умножува на крајот на времето, би можело да биде познавањето на самата Книга на пророкот Даниел?`

Ова ја прави Книгата на Даниел малку поразлична од Откровението, со оглед на тоа дека на Јован му било кажано да не ја запечатува својата книга (Откровение 22,10). Откровението требало да се разбере од самиот почеток, „бидејќи времето е блиску“. За разлика од тоа, книгата на Даниел требало појасно да се разбере во одреден момент во далечната иднина. 

Низ вековите, многу големи христијански мислители се обиделе да ја објаснат Книгата на пророк Даниел, и некои постигнале и значителен напредок во тоа. Меѓутоа, разбирањето на книгата на Даниел нагло се зголемило дури по 1798 г., по завршувањето на пророштвото за 1260 години, кога повеќе толкувачи ширум планетата дошле до заклучок дека нешто спектакуларно ќе се случи околу 1843 г. Најзначајниот од нив, сепак, бил Вилијам Милер, чие проповедање го започнало големото Адвентно движење во деветнаесеттиот век, како и низа настани што ќе овозможат раѓање на црквата на „остатокот“ и јасно разбирање на пораките на тројцата ангели. 

Со други зборови, раѓањето на нашето глобално движење претставува исполнување на предвидувањето на Даниел дека „знаењето ќе се намножи“ „до последното време“. 

Наспроти ова, и без да донесуваме суд за спасението на луѓето, размислете за „темнината“ во која живее толку голем дел од христијанскиот свет. Нешто толку основно како што е седмичната сабота, воведена во Едем, се занемарува, па дури и се отфрла во корист на неделата, ден вкоренет во римскиот паганизам. Или, помислете на целосното незнаење за смртта, при што огромно мноштво христијани верува во паганската идеја дека мртвите веднаш преминуваат во друг облик на постоење, што за некои значи дека вечно ќе горат во пеколот.

**Токму поради тоа што ја познаваме вистината, тоа треба да нè направи крајно благодарни — и понизни.**

---

#### Додаток: Утрински стих

**Советот е Господов:** Пословици 8,14.