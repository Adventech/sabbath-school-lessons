---
title: За натамошно проучување
date: 04/04/2025
---

Во книгата *Голема борба* од Елена Г. Вајт, прочитајте го поглавјето со наслов „Еден американски реформатор“, стр. 319-324 (оригинал). 

„Проповедниците и народот изјавуваа дека пророштвата на Даниел и Откровението се несфатливи тајни. Но сам Христос своите ученици ги упатил на Книгата на пророкот Даниел во врска со настаните што требало да се случат во нивните денови и рекол: “Оној што чита нека се труди да разбере!” (Матеј 24,15) А тврдењето дека Откровението е тајна што не може да се разбере го негира и самиот наслов „Откровение на Исуса Христа, кое му го даде нему Бог, за да им ги покаже на своите слуги настаните што треба наскоро да се случат... Блазе на оној што чита и на оние што ги слушаат зборовите на пророштвото и држат што е напишано во него, зашто времето е близу” (Откровение 1,1-3)... 

Како се осмелуваат луѓето пред сведоштвото на божественото вдахновение да тврдат дека Откровението е тајна што човечкиот ум не може да ја долови? Тоа е откриена тајна; тоа е и отворена книга. Проучувањето на Откровението мислите ги упатува на пророштвата на Даниел. И во едната и во другата пророчка книга Бог на своите деца им дава важни поуки во врска со настаните што ќе се одиграат при крајот на историјата на овој свет. 

На Јована му се откриени далечните и возбудливи сцени од животот на црквата. Во таа книга апостолот ја опишува состојбата, опасностите, борбите и конечното ослободување на Божјиот народ. Тука е забележана веста што ќе го забрза узревањето на земната жетва. Тука тој ги посматра верните како снопови за небесните амбари, а Христовите непријатели како снопови врзани за огнот на уништување. Откриени му се мошне важни факти особено за последната црква, дека оние што ќе се обратат од заблудата кон вистината ќе можат да знаат какви опасности и борби ги чекаат. Никој не треба да остане во темнина во врска со идните настани“ (Елена Вајт, *Големата борба*, стр. 341, 342 оригинал).

**Прашања за разговор**

`1. Во која смисла проучувањето на пророштвата може во голема мера да ја зголеми вашата вера? Кои пророштва — некои напишани пред повеќе илјади години, а се однесуваат на настани што ќе се одиграат повеќе стотини години, ако не и повеќе илјади години подоцна — помогнале да се зголеми вашата доверба во Библијата и, што е уште поважно, во Бога кој ја вдахнал? Како, на пример, Даниел 2 глава ни дава моќни и логични причини да веруваме не само дека Бог постои, туку и дека Toj ја знае иднината?` 

`2. Како можеме најдобро да се заштитиме од бројните неурамнотежени и произволни, шпекулативни обиди на толкување на пророштвата, понекогаш дури и во нашата црква? Зошто мора да бидеме внимателни и да се придржуваме кон зборовите „сè испитувајте, за доброто држете се“ (1. Солуњаните 5,20)?`

---

#### Додаток: Утрински стих

**Земете го Мојот јарем, зашто е лесен:** Матеј 11,28-30.