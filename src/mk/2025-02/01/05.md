---
title: Проучување на словото
date: 02/04/2025
---

Адвентистите му должат многу на Вилијам Милер за своето разбирање на библиските пророштва. Иако неговото разбирање на клучните стихови (како Даниел 8,14) не било совршено, методологијата на Милер била мошне важна, бидејќи го отворила патот за раѓањето на нашето движење како остаток на последното време.

`Прочитајте ги следните текстови: Матеј 5,18; 2. Тимотеј 3,15-17 и Лука 24,27. Што нè учат овие стихови за начинот на кој треба да пристапиме кон библиските пророштва?` 

Во извесна смисла, проучувањето на Библијата не се разликува многу од составувањето на голема сложувалка. Ако споите само две или три делчиња заедно, речиси е невозможно да се препознае целата слика. Можеби во тие две или три дела може да се види коњ и да заклучите дека составувате слика на коњ. Но уште неколку делчиња откриваат пиле и крава, а потоа, кога ќе споите стотици парчиња, конечно сфаќате дека сте работеле на пејзажна слика, која прикажува град, фарма и планински венец во далечината. 

Еден од главните начини на кои некои христијани грешат во своето проучување на Библијата е тоа што тие го третираат Светото писмо како неповрзана збирка на изреки и поговорки кои можат соодветно да се применат во дадена ситуација. Многумина се свртуваат кон едноставен водич за проучување на почетокот на некои од „Гедеоновите Библии“ (познати и како „хотелски Библии“, се печатат и се дистрибуираат бесплатно од организацијата Гедеонс Интернешнл, финансирани исклучиво од донации испратени главно од цркви и поединци кои ја поддржуваат нивната цел) каде што може да се најдат корисни стихови на бројни теми, а потоа претпоставуваат дека тоа е целокупното библиско учење на таа тема. 

За жал, и тие исто така пристапуваат кон пророштвата, извлекувајќи поединечен текст од неговиот контекст и споредувајќи го со актуелните настани наместо со остатокот од Библијата. Ова делумно довело до постојан прилив на современи книги за пророштва кои мора да се ажурираат на секои неколку години бидејќи грешат во она што тврдат дека ќе се случи – и кога ќе се случи. 

Затоа е толку важно не само да се одберат одредени стихови на некоја тема, туку и внимателно да се проучи сè што вели Библијата на таа тема, а исто така да се земе предвид и контекстот во кој таа го кажува тоа. Многу е лесно да се извлече некој пасус од контекст и да го развлечеме така за да го „каже“ она што ние сакаме.

`Какво е вашето искуство со оние кои користат само одредени, избрани текстови за да извлечат свој заклучок за, да речеме, состојбата на мртвите? Или дури и за саботата? Како на најдобар начин да одговориме на тоа?`

---

#### Додаток: Утрински стих

**Дојдете, купувајте и јадете без пари:** Исаија 55,1.