---
title: Бог сака да биде сфатен
date: 31/03/2025
---

Ништо не е толку фрустрирачко од итната потреба за комуникација, можеби на клиника или во аптека, кога се наоѓате во странска земја, чиј јазик едвај го зборувате. Знаете што треба да кажете, но немате соодветен фонд на зборови за да го изразите тоа. 

Во врска со Бога, се јавува друг проблем. „Но, како што е небото повисоко од земјата, така се и Моите патишта повисоки од вашите патишта, и мислите Мои повисоко од вашите мисли“ (Исаија 55,9). Проблемот не е во тоа дека Бог нема доволен фонд на зборови за да разговара со нас, проблемот е што ние немаме доволен фонд на зборови или соодветни ментални способности за целосно да Го разбереме.

**Што укажуваат следните пасуси за Божјето знаење и разбирање во споредба со нашето?**

`Псалми 139,1-6`

`Псалми 147,5`

`Римјаните 11,33`

`1. Јованово 3,20`

Вистина е дека никогаш нема целосно да го разбереме Божјиот ум, бидејќи тој е бесконечен и сезнаен. Впрочем, едвај можеме да разбереме сè во врска со делата на создавањето, па како тогаш би можеле целосно да го разбереме нивниот Творец? Едноставно не можеме. 

И иако никогаш нема да разбереме сè, сепак можеме да го разбереме она што е неопходно за нашето спасение (видете: 2. Тимотеј 3,14.15). Кога им го објаснувале евангелието на своите слушатели, апостолите честопати се повикувале на исполнето пророштво од кое можеме да заклучиме дека една од главните цели на пророштвото е да го илустрира планот на спасението. Навистина, библиските пророштва мора на крајот, на овој или оној начин, да нè доведат до Исуса и до ветувањето за спасението што Тој му го нуди на целото човештво. 

На крајот, Господ, преку кого сè е создадено (видете: Колошаните 1,16; Јован 1,1-3), слегол на земјата, а потоа се принел себеси како жртва на крстот за гревовите на секое човечко суштество, дури и за најбедните. Ете колку Бог нè сака сите нас. И бидејќи го направил сето тоа за нас, Господ очигледно сака сите, вклучително и оние најбедните, да знаат што Тој ни нуди во Исуса. А пророштвото го овозможува токму тоа.

`Иако навистина има многу што не знаеме, зошто е од пресудна важност сега да се сосредоточиме на она што го знаеме и да го следиме она што го знаеме – наместо да бидеме опседнати со она што не го знаеме?`

---

#### Додаток: Утрински стих

**Треба да Му се заблагодариме за Неговите ветувања:** Ефесјаните 1,3.