---
title: Кој чита нека разбере
date: 30/03/2025
---

Влезете во која било христијанска книжарница и прегледајте ги насловите поврзани со библиските пророштва. Брзо ќе откриете дека постои толку голем избор на различни сфаќања и толкувања што човек лесно може да помисли дека никој, всушност, и не е во можност да разбере за што навистина зборуваат книгите како што е Откровението. На пример, еден автор тврди дека антихрист не е ништо повеќе од метафора. Друг вели дека допрва ќе дојде во иднина. И тогаш повторно некој тврди дека тоа е само упатување на нешто или некој од периодот на паганското Римско царство. Како што забележал еден стар проповедник, „Библијата можеби е како стара виолина. Можете на неа да ја отсвирите секоја мелодија што ќе ја посакате“. 

Меѓутоа, самата Библија не навестува ништо такво. Наместо тоа, таа нè повикува да ја читаме, тргнувајќи од претпоставката дека Бог не зборува напразно и дека ние сме во состојба да ја дознаеме вистината за она што Тој ни го кажува преку својата Реч.

`Прочитајте ги следните текстови: Матеј 24,15; Откровение 1,3; Матеј 11,29 и Еремија 9,23-24. Што ни кажуваат овие текстови за Божјата намера да можеме да го разбереме Бога?` 

Многу универзитети нудат курсеви за „библиска книжевност“ или нешто слично. Верникот може да се запрепасти кога, седејќи на безбројните часови, ќе открие дека неговиот професор ја чита Библијата на ист начин како што се чита паганската митологија. Основната идеја е дека можеби постои некое зрнце на морална „вистина“ во тие библиски извештаи, но дека, во основа, секој може да ги сфати како што сака. Идејата дека оваа книга е вдахновена од Бога, за таквите учители е едноставно смешна. 

И така, предавачот ја чита Библијата, но не го слуша гласот на Бога кој зборува. А некои други доаѓаат до заклучоци кои се очевидно спротивни на пораката од Библијата. Без предавање на Господа и без срце отворено за спознанието на вистината, оние што ја читаат Библијата не само што, најверојатно, ќе ја пропуштат нејзината порака туку и погрешно ќе го разберат драгиот и свет Божји карактер кој е откриен на нејзините страници. А ова се случува полесно отколку што многумина сфаќаат, па затоа само читањето на Библијата, без соодветни алатки и (што е најважно) без правилен став под водство на Светиот Дух, може да биде дури и штетно.

`Некој познат по тоа што не е многу побожен, го виделе како ја чита Библијата. На прашањето што прави, тој одговорил: „Барам грешки. Ги барам пропустите“. Зошто токму тоа е оној погрешен став што може да се заземе кога се чита Божјата реч?`

---

#### Додаток: Утрински стих

**Бог ги исполнува ветувањата ако соработуваме:** Откровение 3,20.