---
title: Паганските владетели
date: 23/04/2025
---

Божјото постапување со Израел дава богат увид во Неговото постапување со новозаветната црква. Израелскиот народ, всушност, на многу начини, послужил за тоа однапред да ги навести грешките на црквата. Далеку од тоа да можат да полагаат право на каква било супериорност во однос на древниот Израел, христијаните, напротив, отсекогаш биле, и сè уште се, многу подложни на истите искушенија.

`Прочитајте Матеј 20,25-28. За која грешка Исус ги предупредил своите ученици, со цел да ја избегнат при воспоставување на работата на христијанската црква?` 

Израел побарал човек да им биде цар, и тоа барање довело до морален пад на народот. Царевите станувале сè порасипани, додека конечно Бог не им дозволил на Вавилонците, како поправна мерка, да го одведат Неговиот народ во заробеништво. 

Нешто слично се случило и во историјата на христијанската црква. Иако не требало да се организираат по углед на паганските народи, кога Константин дошол на власт и се прогласил за христијанин, на верниците им олеснало – прогонството конечно запрело! Тоа само по себе било благослов, но тогаш црквата дошла до идеја дека може да ја искористи моќта на царот во своја полза. 

Во четвртиот век избувнале неколку големи спорови меѓу христијаните, и бидејќи црквата се покажала неспособна сама да ги реши, биле упатени апели до императорот да се вмеша. Од тој момент па натаму, римскиот бискуп, кој некогаш бил еден меѓу еднаквите, се издигнал на истакната положба. Црквата побарала од државата да се вмеша во верските прашања, и откако државата го пречекорила тој праг, работите тргнале од лошо кон уште полошо. 

Како и во случајот со стариот Израел, многу од најмрачните поглавја на христијанската историја се директна последица на компромисот на црквата со светот. И додека Израел се свртел кон обожавање на идоли, со своите цареви кои станале толку расипани поради нивниот апетит за власт што жртвувале деца на идолите, од друга страна црквата постепено ги усвојувала средствата и методите на паганското царство, до таа мера што многу искрени верници умреле со маченичка смрт, бидејќи биле сметани за закана за таа црковно-државна институција.

`На кој начин истите овие искушенија, во нашата култура и во нашето општество, можат да го загрозат интегритетот на нашата вера?`

---

#### Додаток: Утрински стих

**Обратете се кога ви упатувам укор:** Пословици 1,23.