---
title: Светлина за незнабошците
date: 24/04/2025
---

Примарна цел поради која Бог го основал израелскиот народ не била да го осуди остатокот од светот, туку да го спаси. Несомнено, повеќето од нас, кога ќе се соочат со праведното однесување на некој друг, тоа го доживуваат како лична осуда. Така и постоењето на Израел служело за да се истакне гревот и себичноста на околните народи. Верниците кои живеат во согласност со Бога го истакнуваат и нагласуваат Неговиот праведен карактер, што природно води до осведочување и осуда. Во идеален случај, животот на луѓето кои „ги држат Божјите заповеди“ (Откровение 14,12) треба да биде огледало на Неговиот карактер. 

Доколку Израелците навистина постапувале како што требало и ако го правеле она што им било кажано, народите би им пристапувале во мир, барајќи да дознаат повеќе за нив и за нивниот Бог. Трагично е што, наместо тоа, како што покажало вавилонското ропство, тие народи доаѓале да војуваат против нив. 

Најдоброто огледало на Божјиот карактер бил, се разбира, Исус – единствениот човек кој го прикажал совршено. А тој Негов совршен пример, кој секако им донел осведочување на многу срца, всушност бил наменет да биде повик (видете Јован 3,16-21). 

Крајната цел на основањето на израелскиот народ била иста како и целта со која Бог ја основал црквата – Тој копнее да го употреби својот народ за да ги привлече грешниците кон Христа. Повикот содржан во пораките на тројцата ангели, објавен преку Неговата црква, не е наменет за неколкумина избрани, туку за „секое племе и јазик и народ“ (Откровение 14,6). Откровение 18,1 предвидува дека, пред Христовото враќање, целата земја ќе биде осветлена од Божјата слава.

**Што нè учат следните стихови за улогата што Бог ја наменил за својот народ во овој свет? Како можеме да ги примениме овие принципи на себе?**

`4. Мојсеева 14,17-21`

`Исаија 42,6; Исаија 49,6; Исаија 60,3`

`Откровение 18,1-4`

`Прочитајте го повторно текстот Откровение 18,1-4, повикот упатен до „мојот народ“, односно Божјиот народ, да излезе од Вавилон. Како ќе се случи тоа? Со други зборови, како можеме ние, како црква што не е во Вавилон, да бидеме употребени од Бога за да го повикаме Божјиот народ, кој сè уште е во Вавилон, да излезе надвор од него?`

---

#### Додаток: Утрински стих

**Внимавајте на Моите зборови:** Пословици 7,24.25.