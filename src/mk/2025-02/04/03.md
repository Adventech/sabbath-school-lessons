---
title: Повикот упатен до Аврам
date: 21/04/2025
---

Во 10. глава од 1. Мојсеева го гледаме раѓањето на различни народи. Зборот, обично преведен како „народи“, е *goyim*, кој може да се однесува и на незнабошците, односно на они што не се Евреи. Текстот 1. Мојсеева 10 ни кажува дека човечкиот род е поделен „во земјите нивни“, според јазиците, семејствата и „народите“ (1. Мојсеева 10,5; видете и Откровение 14,6). 

Речиси веднаш по воведувањето на тој концепт, Бог го повикува Аврама да излезе од еден од тие народи за да се разликува од неговите припадници и од она што тие претставувале.

`Прочитајте го текстот 1. Мојсеева 12,1-9. Зошто Бог го повикал Аврам (подоцна Авраaм/Абрахам) да излезе од земјата од којашто потекнувал?` 

Бог имал намера да го употреби Аврам за да воспостави народ кој ќе стои наспроти човечките царства. Тој народ не требало да има друг цар освен самиот Бог. Тие требало пред сите да покажат што ќе се случи ако човечкиот род се врати кај својот Создател. Израел бил воспоставен да биде благослов за „сите племиња на земјата“ (1. Мојсеева 12,3). Бог ги опсипал со светлина и предности какви што не биле видени на овој свет, можеби, уште од пред Потопот.

`Прочитајте го текстот 5. Мојсеева 4,5-9. Што им говорел Господ на Аврамовите потомци, на народот кој станал исполнување на ветувањето што Бог му го дал на Аврам?`

Овде не станува збор за поединец кој сведочи во една заедница. Тука се мисли на цел *народ* кој, дејствувајќи заедно и во соработка со Бога, можел да ја покаже славата на Неговиот карактер. Забележете, исто така, во зборовите што им биле упатени, дека она што ги направило посебни не биле само „уредбите и законите“ што им ги дал Бог, туку нивното држење на тие уредби и закони требало да ги поттикне другите народи да кажат: „Само еден народ е мудар и умен, а тоа е овој голем народ“ (5. Мојсеева 4,6). Колку и да се чудесни вистините дадени на некој народ, ако тој народ пропушти да живее во согласност со нив, да им се покорува, би си навлекол проклетство наместо благослов, и смрт наместо живот.

`Како тоа начело – дека не е доволно само да ги знаеме овие вистини, туку треба и да се придржуваме до нив – важи и за нас адвентистите денес?`

---

#### Додаток: Утрински стих

**Бегајте од телесните страсти:** 2. Тимотеј 2,22.