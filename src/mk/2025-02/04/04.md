---
title: Што баравте - тоа добивте
date: 22/04/2025
---

Според првичниот план, Израел не требало да има човечки монарх како што имале другите народи. Меѓутоа, со текот на времето, верата на Израелците почнала да се сопнува и тие се нашле самите себе како копнеат по нештата што „народите“, незнабошците ги имале.

`Прочитајте го текстот 1. Самуил 8,4-18. Што мислите, зошто старешините сметале дека идејата за цар е привлечна? На кој начин ние самите стануваме плен на слични искушенија?` 

Важно е да се забележи дека барањето за цар претставувало отфрлање на Божјото владеење над Неговиот народ. Според намерите со кои е основан, тој народ требало да одговара директно пред Создателот, а нивниот однос кон Него бил јавно видлив, меѓу другото, преку светилиштето и неговите служби. Меѓутоа, со тоа што барале цар, тие ќе си ги навлечат истите маки што ги искусиле незнабожечките царства – воена обврска во војување за царот, одземање на имотот, даноци и други неволји. Ќе откријат дека човечките моќници покажуваат склоност да владеат во лична корист, наместо во корист на другите, како што прави Бог. 

Освен тоа, тоа ново уредување ќе биде трајно. На Израелците ќе им биде дадено она што го побарале, но кога ќе увидат дека само ја влошиле состојбата, веќе нема да имаат каде да одат. „А еден ден кога ќе заофкате од царот свој што самите сте си го избрале, Господ нема да ви одговори тогаш“ (1. Самуил 8,18). 

Бог ги знае слабостите на својот народ, и доста рано предвидел дека Израелците ќе бараат човек за свој цар. Тие го направиле тоа, така што голем дел од светата историја претставува сведоштво за последиците од тој избор. 

Прочитајте го текстот 5. Мојсеева 17,14-20. Забележете дека Бог не вели: „Јас ќе им дадам цар“, туку дека Неговиот народ ќе одлучи да го постави. Затоа Тој вовел одредени мерки на претпазливост, за да го заштити својот народ од некои зла на човечкото владеење – иако, како што покажала историјата на тој народ и неговите цареви, тие мерки често биле занемарувани. 

Треба само да се погледне историјата на Израел откако решиле да имаат цар, за да може да се сфати колку им било лошо под нивното владеење. Иако некои цареви биле подобри од другите, дури и оние „добрите“ грешеле (сетете се на Давид и Витсавеа). Во многу случаи, народот живеел под власта на царевите кои, еден по друг, правеле „што не беше право во очите на Господа“ (видете: 1. Царевите 11,6; 1. Царевите 15,26; 1. Царевите 16,30; 2. Царевите 3,2 итн.).

`И тогаш, како и денес, сите човечки власти имале нешто заедничко – тие биле грешници што управувале со другите грешници. *Што можело да тргне наопаку?*`

---

#### Додаток: Утрински стих

**Бидете благородни:** Римјаните 12,17.