---
title: Само Христовиот метод
date: 20/11/2023
---

`Што нè учат следните стихови во врска со тоа дека треба да им служиме на оние на кои им е потребна помош?`

`Јован 5,1-9`

`Марко 1,23-28`

Елена Г. Вајт го опишува Исусовиот метод како процес од пет чекори кој покажува како треба да им служиме на другите, особено на оние на кои им е потребна помош: „Само Христовиот метод ќе донесе вистински успех во приближувањето на луѓето. Спасителот одел меѓу луѓето како оној кој им го посакува најдоброто. Тој покажувал сочувство кон нив, служел на нивните потреби и ја стекнувал нивната доверба. Дури тогаш ги повикувал: „Врви по мене!“ (*Во потрага по подобар живот*, стр. 143 ориг.).

Прво, мора да се дружиме со беспомошните, да поминуваме време со нив за да ги запознаеме и да ги разбереме нивните потреби, со намера да им правиме добро. Ајде да погледнеме што направил Исус за одземениот човек во бањата Витезда. Тој бил токму таму, среде тоа мноштво „болни, слепи, куци, исушени“ (Јован 5,3).

Второ, треба да покажеме сочувство. Ова понекогаш претставува предизвик бидејќи наидува на недоверба, затоа што има луѓе кои се однесуваат љубезно и ја стекнуваат довербата од другите за подоцна да ги злоупотребат. Во секој случај, Бог нè повикува да покажуваме сочувство без да очекуваме ништо за возврат.

Третиот чекор е да им служиме на човечките потреби. Тоа подразбира нешто повеќе од зборови. Треба да направиме нешто за да бидат задоволени потребите на пријателите или странците. Исус разговарал со фатениот човек, го прашал што сака и дури тогаш направил чудо за него. Во сторијата за човекот опседнат од „нечист дух“, Исус презел целосна контрола над ситуацијата, правејќи го за беспомошниот човек она што тој не можел да го направи самиот за себе.

Четвртиот чекор е стекнување доверба. Кога им служиме на луѓето, кога им помагаме, тие ќе научат да ни веруваат и на нас и на нашите зборови, па ќе бидат поспремни да нѐ слушаат и тогаш кога ќе им зборуваме за Исуса. Исус не сакал само физички да ги лекува луѓето; Тој сакал тие да имаат вечен живот во Него (видете Јован 10,10).

Последниот чекор е да ги доведеме луѓето до Исуса – чин што бара вера и од ваша страна и од страна на личноста на која ѝ помагате.

`Во принцип, ние не сме во состојба да правиме чуда какви што правел Исус. Но на кој начин сепак можеме да им послужиме на оние на кои им е потребна помош?`

---

#### Додаток: Утрински стих

**Слуга на сите:** Јован 13,14.