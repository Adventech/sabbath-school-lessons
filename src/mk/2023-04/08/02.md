---
title: Верата на пријателите
date: 19/11/2023
---

Еден впечатлив настан од Евангелието открива низ што поминале некои луѓе за да доведат кај Исуса една личност, веројатно пријател, која била во неволја. Врз основа на она што се случило тука, дознаваме колку напор понекогаш мора да се вложи во служба за оние на кои им е потребна помош.

`Прочитајте го текстот Лука 5,17-26 (види исто така: Матеј 9,1-8; Марко 2,3-12). Какви поуки можеме да извлечеме од тој запис, кога станува збор за мисијата и службата?`

Со тоа што го довеле својот пријател кај Исуса, тие луѓе ја презеле одговорноста да се погрижат за него. Бог и нас нè повикува да бидеме како пријателите на овој човек – да ги доведеме кај Исуса Христа оние на кои им е потребна помош. За таква работа потребна е вера, иницијатива, трпение и подготвеност, доколку е потребно, да се направи и нешто невообичаено. Луѓето сакале да дојдат до Исуса, но наишле на препреки. Не можеле да го доведат својот беспомошен пријател пред Исуса на вообичаениот начин. Сепак, тие не се откажале и нашле иновативен начин за да го направат тоа. *Го спуштиле пријателот од покривот!* И, според Лука, нивната постапка наишла на одобрување од Исуса (видете Лука 5,20).

Исус сака и ние да ги доведуваме нашите беспомошни пријатели кај Него. Библијата зборува за Исуса како Голем Лекар кој копнее да им прости на оние кои страдаат и да ги исцели, кои и да се.

Исто така, Елена Г. Вајт нè поттикнува да им помагаме на беспомошните: „Не чекајте да ви се укаже на вашата должност. Добро отворете ги очите и погледнете кој се наоѓа околу вас. Запознајте ги беспомошните, напатените и оние кои имаат потреба. Не кријте се од нив и не обидувајте се да ги прикриете нивните потреби. Кој дава доказ дека има чиста вера, неизвалкана од себичност и расипаност, каква што е спомната во Посланието на Јаков? Кои се тие што нестрпливо чекаат да направат сѐ што е во нивна моќ за да придонесат за големиот план на спасението?“ (*Сведоштва за Црквата*, кн. 2, стр. 29).

Исус со личен пример покажал како треба да им помагаме на беспомошните, и нѐ повикал и ние да го правиме истото. Прво, треба да се спријателиме со нив, потоа да дознаеме кои се нивните потреби и конечно да ги доведеме кај Исуса, кој единствено може да им помогне. Токму тоа го направиле луѓето во овој настан, а истото треба да го правиме и ние во каква било ситуација да се најдеме. Да им помогнеме на луѓето да стигнат до Единствениот кој може да ги спаси – Исус Христос.

`Кому во вашето опкружување, во овој момент, му треба помош? Што ќе направите за тие луѓе?`

---

#### Додаток: Утрински стих

**Божји пратеник:** Малахија 3,17.