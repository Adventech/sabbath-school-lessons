---
title: Поголема љубов
date: 23/11/2023
---

Како што сите знаеме – и тоа многу добро знаеме – потребите никогаш не престануваат. Ако сте спремни да им помагате на другите, ќе имате многу можности. Без разлика дали станува збор за блиски пријатели или бегалци од далеку, луѓето имаат свои потреби и ние треба да направиме сѐ што можеме, и секогаш кога можеме, за да им помогнеме. За време на својата земна служба, Исус секогаш им помагал на луѓето кои не можеле да си помогнат сами на себе. Во некои случаи, Тој дури преземал иницијатива и им пристапувал на оние на кои им била потребна помош. Во други пригоди, како во случајот со фатениот маж кој бил спуштен од покривот пред Исуса, неговите пријатели презеле иницијатива.

`„Никој нема поголема љубов од оваа: да го положи сопствениот живот за своите пријатели“ (Јован 15,13). Како да го примениме тој принцип на нашата служба за другите?`

Едно мисионерско семејство служело шест години во карипската држава Тринидад и Тобаго. Во првите три години, тие живееле во претежно хинду и муслиманска заедница. Многу Хиндуси се жалеле дека христијаните ги одбиваат нивните повици на годишната служба по повод Денот на благодарноста. Но ова христијанско семејство еднаш присуствувало на таа служба кај нивниот нов пријател хиндуист. Тие го направиле угледувајќи се на Исусовиот пример – Тој ги посетувал пријателите кога го повикувале на нивните прослави. Всушност, хиндуизмот учи дека посетителите и пријателите носат благослов во куќата на домаќинот.

Ајде да се обидеме да се спријателиме со некого оваа седмица со тоа што ќе бидеме благослов за таа личност. Проучете го најпрво вашето опкружување,заедница, село или град. Дали знаете за некои бегалци или имигранти кои живеат таму? Што е со луѓето кои живеат во вашата улица? Дали ги познавате сите? Без оглед на вашата ситуација, склопувањето пријателство со целосен странец не е лесна задача. Молете му се на Бога за тоа и барајте помош од Него. Тој го познава секој човек, па дури и странецот со којшто сакате да се спријателите. Не заборавајте, вашата цел е да се спријателите со таа личност помагајќи ѝ на тој начин што ќе ја упатите да бара помош од Бога.

`Предизвик: Дознајте за странците и за нехристијаните кои живеат во вашата земја. Веб-страницата joshuaprojects.net е место на кое можете да се информирате за недосегнатите етнички групи во вашата култура.`

`Дополнителен предизвик: Издвојте некого во рамките на вашата сфера на влијание. Започнете редовно да се молите за таа личност, откако ќе одговорите на следниве прашања: Дали оваа личност е мој пријател – во согласност со Исусовото мерило за пријателство? Дали сум запознаен со неговите/нејзините животни потреби? Како таа личност да ја донесам кај Исуса за да ја исцели?`

---

#### Додаток: Утрински стих

**Гаранција за грешниот свет:** Матеј 26,39.