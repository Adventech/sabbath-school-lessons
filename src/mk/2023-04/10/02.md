---
title: Евреин во Атина
date: 03/12/2023
---

`Прочитајте го текстот Дела 17,1-16. Како Павле се нашол во Атина и како реагирал на она што го затекнал таму?`

Атина била „град полн со идоли“ (Дела 17,16). Бидејќи ја познавал историјата на својот народ и нивната склоност (и покрај бескрајните предупредувања) кон идолопоклонство, Павле сигурно бил вознемирен поради сите тие идоли на коишто наидувал таму. Сепак, тој несомнено бил поттикнат од сочувство спрема Атињаните, кои би умреле во своите гревови ако не дознаат за вистинскиот Бог. 

Денес нашите градови се полни со идоли, иако тие се помалку очигледни од оние што ги гледал Павле. И за жал, на многу верници не им пречи да поминат низ некој град без воопшто да реагираат на неговите идоли. Павле, меѓутоа, бил доволно осетлив за дејствувањето на Светиот Дух и затоа реагирал подготвено. За разлика од некои други верници, кои сè уште не сфатиле дека евангелието е наменето за целиот свет, Павле бил свесен дека Бог сака и Атињаните да бидат спасени заедно со сите други. Тој го сфатил концептот на глобална мисија – дека евангелието треба да им се однесе и на оние кои се целосно недостижни, вклучувајќи ги и паганите кои се поклонуваат на идоли и филозофите со кои улиците на Атина биле полни. 

Затоа Павле често го посетувал пазарот, каде што можел да ги сретне тие луѓе. Дури може да се каже дека тој го основал првиот Центар за проучување на глобалната мисија, користејќи го пазарот за проучување и испробување методи со кои би можело да се допре до срцата и умовите на тие незнабошци. 

Павле знаел дека не може да им пристапи на Атињаните на ист начин како што им пристапувал на Евреите, па дури и на богобојазливите незнабошци. Тоа биле луѓе чија почетна точка не бил израелскиот Бог ниту Неговите дела меѓу израелскиот народ. Колку и да биле овие сфаќања и верувања од суштинска важност за Евреите и за богобојазливите незнабошци, тие не значеле ништо за луѓето што Павле ги сретнувал на атинскиот пазар. Затоа му бил потребен сосема нов пристап. 

Ние денес често се обидуваме да допреме до луѓето чие духовно потекло нема ништо заедничко со она што се нарекува „јудео-христијанство“. Затоа и ние, како Павле, мораме да се адаптираме. Пристапот што би можел да биде успешен, на пример, во Буенос Аирес, веројатно би бил целосно бескорисен во Бангкок.

`Какви идоли обожаваат луѓето во вашето општество и како можете да им ги отворите очите за да ја согледаат нивната безвредност?`

---

#### Додаток: Утрински стих

**Небесен Посетител:** Јован 1,10.