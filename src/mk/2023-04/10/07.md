---
title: За натамошно проучување
date: 08/12/2023
---

Една од основните идеи што можеме да ги извлечеме од сторијата за Павловото искуство на Ареопаг е неговото проучување на теренот за тоа како да се пристапи до недосегната група неверници, што резултираше со основање на мала група верници во Атина. 

„Зборовите на апостолот и описот на неговиот став и на сѐ што го опкружувало, перото на вдахновението го сочувало за сите идни поколенија како сведоштво за неговата непоколеблива вера и храброст во осаменоста и во неволјата, и за победата што ја извојувал за христијанството во срцето на паганството. 

Зборовите на Павле содржат вистинска ризница на знаење за црквата. Тој се наоѓал во околности кога лесно можел да каже нешто што би ги налутило и предизвикало неговите горделиви слушатели и самиот него би го довеле во тешка положба. Кога неговиот говор би претставувал непосреден напад на нивните богови и на видните луѓе, тој би бил во опасност да ја доживее судбината на Сократа. Но со тактичност која се раѓа од божествената љубов, тој нивните мисли внимателно ги оддалечил од незнабожечките божества, откривајќи им го вистинскиот Бог кој за нив бил непознат“ (Елена Вајт, *Делата на апостолите*, стр. 240, 241 ориг.). 

Со воспоставување директен контакт со луѓето, проучување на нивната култура и религија и покажување почит кон нивната приврзаност кон духовните работи, Павле постигнал нешто значајно во Атина – нешто што станало ризница на знаење за црквата. *Тој избегнувал да ги раздразнува своите слушатели.* А тоа, само по себе, било големо достигнување вдахновено од Бога. Според Елена Вајт, тоа е ризница на знаење на кое ние, како црква, треба да обрнеме внимание во оваа сторија.

**Прашања за разговор**

`1. Земајќи ја како пример сторијата за делото на Павле во Атина, кој е првиот чекор што треба да го направи секој што започнува нов евангелски проект во некој град?`

`2. Какво однесување му треба на христијанинот за да може да изгради мостови со луѓето во градот (а искрено речено, и на кое било друго место) кои не го познаваат Бога?`

`3. Кога сме испровоцирани од современи видови идоли, што треба да избегнуваме, особено на почетокот, кога започнуваме ново дело меѓу луѓето кои ги обожаваат овие идоли?`

`4. Павле можел да запре откако ги запознал тие луѓе со вистината за Бога кој ги сака, и тие ќе биле сосема задоволни. Но, потоа ја преминал границата спомнувајќи го воскресението, што ги натерало тие луѓе да помислат дека тој е во тешка заблуда. Дали требало да го направи тоа? Зошто да, а зошто не?`

---

#### Додаток: Утрински стих

**Божји Син:** 1. Петрово 5,10.