---
title: Преминување на границата
date: 07/12/2023
---

`Прочитајте Дела 17,24-34. Како Павле го продолжува своето сведочење?`

Интересно е да се забележи дека Павле дури и цитира некои од нивните поети кои, пишувајќи за нешто сосема блиску до библиската вистина, му отвориле можност да ги води своите слушатели понатаму. Со други зборови, тој го користи своето познавање на нивните верувања за да најде заеднички јазик со нив, а потоа да може да ги води понатаму. Несомнено е дека, во настојувањето да се допре до другите, познавањето на нивните верувања и барањето заеднички основи претставува моќен метод за да се досегнат тие луѓе. 

Забележете, исто така, дека Павле ја користи таа заедничка основа за да ги одведе таму каде што сакал — до воскресението на Исус и надежта што тоа им ја дава на сите нив. Потоа Лука ги опишува реакциите на завршните зборови на Павле во врска со воскресението. Некои се потсмевале на таа идеја, други рекле дека би сакале повторно да слушаат за тоа, а некои поверувале. Она што е клучно за нас во оваа приказна е што *сите тие навистина го ислушале*. И токму на ова Павле се надевал уште од самиот почеток. 

Знаеме дека некои луѓе ќе го отфрлат Евангелието, но ние мораме да направиме сѐ што е можно за, пред тоа да се случи, тие јасно да разберат што отфрлаат. Преку неговиот метод на работа меѓу Атињаните и стратешката употреба на она што го дознал и научил за нив, Павле се погрижил оние што биле со отворен ум да слушнат дека постои Бог што тие не го познаваат, а кој ги создал. Тој Бог ги сака и сака да Го запознаат. Бил милостив кон нив и покрај нивното незнаење. Но, Судниот ден бил пред нив. А ако сето тоа им звучело премногу неверојатно, Христовото воскресение им давало непобитен, проверлив доказ. 

Сега, кога овие луѓе навистина ја слушнале и ја разбрале пораката, морале сами да одлучат дали веднаш ќе ја отфрлат или ќе продолжат да истражуваат. Некои навистина решиле да го проучат тоа понатаму и станале Исусови следбеници (Дела 17,34).

**Предизвик:** Во молитва барајте посебно водство од Бога за да знаете како најдобро да му сведочите на некој што го познавате. 

**Дополнителен предизвик:** Истражете ги социјалните мрежи како можен „Ареопаг“ за претставување на Евангелието на неверниците – со Павловата јасност и тактичност.

---

#### Додаток: Утрински стих

**Вистински темел:** Ефесјаните 2,20.21.