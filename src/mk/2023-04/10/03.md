---
title: Павле на Ареопаг
date: 04/12/2023
---

Каде и да се наоѓал, Павле, според Божјиот налог, го проповедал евангелието. И токму тоа имал намера да го направи во Атина.

`Прочитајте го текстот Дела 17,18-21. На кои различни начини паганците на пазарот реагирале на Павловото говорење и испрашување?`

Павле со своите „нови богови“ очигледно оставил одреден впечаток кај луѓето од пазарот (Дела 17,18), па го однеле на Ареопаг, дел од градот каде што се решавале правните и верските прашања, иако не делува како Павле таму да се соочил со некаква правна постапка и судење. Може да се каже дека Атињаните само сакале да го слушнат него и неговото „ново учење“ (Дела 17,19). Тешко било да се игнорира човек со елоквентност, страст и интелигенција како Павле, дури и ако тој се залагал за идеи што им изгледале многу чуднo на тие луѓе. 

Во стихот Дела 17,21 се вели дека Атињаните не правеле ништо друго освен што слушале и разменувале најнови идеи. Дали Лука ги обвинил дека се мрзеливи? Најверојатно не. Сигурно сакал само да истакне дека тие се одлични мислители и дебатери. На крајот на краиштата, Грците создале луѓе како што биле Сократ, Платон и Аристотел, филозофи чие влијание се протега до нашите денови. Со векови Атина се сметала за центар на интелектуалната и филозофската мисла. Иако тие генерално не биле атеисти, секако не во смислата во која денес го разбираме атеизмот, многу од нивните филозофски идеи радикално се разликувале од христијанското учење. Тешко е, на пример, во филозофијата на епикурејците и стоиците да се најде место за некој како воскреснатиот Месија. 

Павле очекувал дека, во Атина, Светиот Дух ќе може да го употреби неговото знаење и говорнички вештини, кои ги стекнал додека бил поучуван од Гамалeил. Но она што Светиот Дух можел уште подобро да го употреби, всушност биле сознанијата до кои дошол на улиците на Атина. „Слушајќи го неговото излагање, се восхитувале и најмудрите меѓу неговите слушатели. Тој покажал дека му се познати нивните уметнички достигања, книжевноста и религијата“ (Еленa Вајт, *Делата на апостолите*, стр. 237 оригинал).

`По тоа искуство со незнабошците и филозофите во Атина, Павле им напишал на Коринќаните: „Решив да не знам меѓу вас ништо друго, освен Исуса Христа, и тоа Распнатиот“ (1. Коринќаните 2,2). Каква поука се крие тука за нас во врска со централната улога што Христос мора да ја има во нашата порака, без оглед на кого му проповедаме?`

---

#### Додаток: Утрински стих

**Големата Жртва за гревот:** 4. Мојсеева 21,9.