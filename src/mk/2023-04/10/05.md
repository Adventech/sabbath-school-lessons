---
title: Претставување на еден нов Бог
date: 06/12/2023
---

Сега, кога го привлекол вниманието на мислителите во Атина, Павле ги упатил своите слушатели кон небесниот Бог.

`Прочитајте го текстот Дела 17,24-27. Каков пристап користи Павле тука во обидот да допре до овие луѓе?`

На оние кои доволно се грижеле за духовните работи, што дури изградиле и олтар на непознат бог, Павловите зборови звучеле интригантно – за Бога Создателот кој не живее во храм и не му треба ништо од луѓето, туку, напротив, Тој е тој што ги задоволува човековите потреби. За култура потоната во грчката митологија, според која боговите се непредвидливи, егоцентрични и сурови, идејата за Бог, каков што го опишал Павле, била чудесно примамлива. И така луѓето од Ареопаг ги направиле своите први бебешки чекори кон Бог кој е полн со љубов. 

Факт е дека тој Бог, кој им бил непознат, можел да се запознае! Навистина, Тој дури и сакал да им биде познат. 

Павле на Ареопаг веројатно рекол повеќе отколку тие неколку зборови што Лука ги претставил во оваа сторија. Се чини разумно што, поради просторот, Лука едноставно го сумирал говорот на Павле. Ако ова е точно, тогаш секој од концептите за кои читавме досега веројатно Павле подетално го објаснил. Затоа, ќе го разложиме говорот на Павле на тие посебни концепти:

1. Павле прво ја пофалува нивната моментална духовна освестеност и искреност. 
2. Потоа покажува дека го проучувал нивното верување и дека, во она што го дознал, нашол нешто што го цени. 
3. Потоа им кажува за една подробност за која, проучувајќи ја нивната религија, дознал дека тие се свесни дека не ја разбираат. 
4. Потоа тој им открива еден аспект од Божјата личност за кој знаел дека очајно им е потребен, а тоа е фактот дека Бог постои, дека ги сака и дека не е далеку од нив. 
5. Конечно, на крајот од својот говор, Павле ги предупредува што значи да се отфрли спознанието за тој Бог кого тие сè уште не го познаваат. 

Павле ги одвел најдалеку што можел, врз основа на она што го знаел за нивните верувања. И ако успеал да ги донесе дотаму, тоа бил добар напредок.

`Забележете дека Павле се повикува на создадениот свет и на Бога како Творец (видете и Римјаните 1,18-25). Зошто овој пристап е толку добар, барем на почетокот, за повеќето луѓе? Што е тоа во создадениот свет што толку силно упатува на Бога?`

---

#### Додаток: Утрински стих

**Суверен на Небото:** Јован 10,30.