---
title: Павле и непознатиот бог
date: 05/12/2023
---

Забележете дека Павле не ја омаловажува лажната религија и лажните богови на Атињаните. Тој го избира сето добро што можело да се најде и, колку и да било малку, го користи тоа.

`Прочитајте го текстот Дела 17,22.23. Што прави Павле тука во обидот да допре до тие луѓе со евангелието?`

„Луѓе Атињани! Гледам по сè дека сте многу побожни“ (Дела 17,22). Павле им оддава признание на незнабошците! Нивната религија била погрешна во секој поглед, но Павле сепак ја пофалил нивната приврзаност на верата. 

Потоа тој продолжува: „Имено, минувајќи и набљудувајќи ги вашите светилишта...“ (Дела 17,23) Повикувајќи се на сопственото проучување на религијата на Атињаните, Павле зазема став на почит кон тој народ. Не брза да се наметне како некаков самонаречен стручњак, кој ги има сите одговори за тоа како би требало да се промени народот. Но, реално, тој бил стручњак и, реално, ги имал одговорите што му биле потребни на тој народ! Сепак, тој не се претставил така, бидејќи во спротивно веднаш ќе бил отфрлен. A вака гледалe на него како на некој што се грижи за нив и им го посакува најдоброто. 

Коментирајќи го натписот „ДО НЕПОЗНАТИОТ БОГ“ (Дела 17,23), Павле го користи она што може да се смета за заедничка основа. Атињаните верувале во бог (всушност, повеќе од еден), што било одличен почеток (во споредба со оние кои воопшто не верувале) и можело да го отвори патот за подлабоки разговори. Павле не се потсмевал на идејата да му подигне олтар на непознат бог. Напротив, тој го ценел тоа и им се восхитувал на луѓето кои доволно се грижеле за духовните работи за да се впуштат во напор и трошок за да обожаваат нешто за кое ништо не знаеле, едноставно во случај нешто да пропуштиле. 

Дали биле во заблуда? Се разбира, но тоа можело да се реши. За почеток важно било тоа што тие биле верни во она што го разбирале. Според мислењето на Павле, тоа бил материјал со кој Светиот Дух можел да работи. 

Павле нашол тема на разговор што го разбудила нивното интересирање.

`На кои мостови и допирни точки можете да се сетите а кои би создале можности за подлабок разговор со оние со кои доаѓате во допир?`

---

#### Додаток: Утрински стих

**Оној кој бил сличен на синовите човечки:** 2. Коринќаните 8,9.