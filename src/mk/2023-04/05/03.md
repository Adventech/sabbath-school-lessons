---
title: Нашите изговори - погрешни сфаќања
date: 30/10/2023
---

Кога настапила бура, Јона се обвинил себеси (Јона 1,1-12). Неговиот став открива многу за погледот на свет и за разбирањето на Бога и „боговите“ на многу луѓе од тоа време. Додека се верувало дека различни богови владеат над различни земји, морето се сметало за хаотично царство на демоните. Според сфаќањата на морнарите од Книгата за Јона, била неопходна жртва за да се смири гневот на тие демони. Иако Јона бил Евреин, сосема е можно и неговиот поглед на светот да бил под влијание на традиционалните верувања од тоа време.

`Прочитајте го текстот Јона 2,1-3 и Јона 2,7-10. Што ни откриваат овие стихови за тоа како Јона почнал да го сфаќа Божјото провидение?`

Иако бегал од територијата на народ кој го сметал Јахве за свој Бог, Јона сепак морал да научи (на потешкиот начин) дека Јахве сè уште е суверен, и покрај тоа што се упатил кон туѓи култури. Ветерот и брановите му припаѓале на Бога. Рибата исто така. „Господова е земјата и сè што е на неа, светот и сите кои живеат во него“ (Псалми 24,1). И срцето на Јона било свртено кон суверениот владетел на земјата и морето, така што тој сепак ја признал својата вина и бил спасен.

И ние можеме да имаме погрешни сфаќања за Бога и за тоа што Тој очекува од нас. Еднo од вообичаените погрешни сфаќања е дека Бог од нас очекува да се сосредоточиме на сопственото спасение и да се држиме подалеку од расипаноста на светот околу нас. Меѓутоа, иако сме повикани себеси да се чуваме „неосквернети од светот“ (Јаков 1,27), сепак треба да се фокусираме на тоа како да им ја пренесеме нашата надеж и Божјите благослови на оние на кои им се потребни.

Уште една заблуда којашто нѐ спречува да го прифатиме Божјиот повик за мисија е верувањето дека успехот зависи од нас самите. Меѓутоа, ние не можеме да спасиме ниту една единствена душа, токму како што ни Јона не можел да ја спаси Ниневија. Сепак, може да се случи да го усвоиме менталитетот на „спасител“ во нашиот однос спрема мисијата. Но, ние не сме повикани да спасуваме, туку да соработуваме со Бога во *Неговото* спасоносно дело. Ние го изнесуваме нашето сведоштво фалејќи го Бога за извонредните начини на кои Тој нè менува, но само Бог може да ги привлече луѓето кон Себе. Ние можеме да го посееме семето на вистината, но само Бог може да го преобрати срцето. За жал, честопати ја мешаме нашата улога со Божјата, што е доволен изговор за многумина да се откажат од сведочењето. Да, Бог го употребил Јона, но само Бог, а не Јона, можел да ја преобрати Ниневија.

`Придобивањето души е тешко, премногу тешко за луѓето да можат да го направат тоа сами. Како можеме да научиме да му дозволиме на Бога да ги освојува душите, но преку нас, преку нашиот живот и сведочење?`

---

#### Додаток: Утрински стих

**Спасител кој простува гревови:** 1. Јованово 1,9.