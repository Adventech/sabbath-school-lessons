---
title: „Еве ме, испрати ме мене“
date: 02/11/2023
---

Сторијата за Јона е повеќе од чудесна. Фактот дека Бог можел да ги спаси Ниневјаните и покрај неволното сведочење на Јона, претставува моќен потсетник дека нашата улога се состои во тоа само да бидеме проводници на Божјото влијание, бидејќи само Тој може да ги осведочи и да ги преобрати срцата. Тоа е потсетник дека Бог бара само скромни гласници кои се желни да го следат Неговото водство.

`Прочитајте го текстот Исаија 6,1-8. Која е клучната идеја изразена во тој пасус?`

Повикот е упатен. Бог бара доброволци. Ние треба да одговориме на тој повик така што ќе се потчиниме на Неговото водство, ќе го слушаме Неговиот глас, а потоа ќе одлучиме да го послушаме Бога, што и да ни каже Тој.

Сторијата за Јона, меѓу другото, ја открива и Божјата љубов кон луѓето кои живеат на места каде што не се чувствува Неговата љубов и не се слуша Неговиот глас. Како што се сожалил над Ниневија, Бог со сочувство гледа и на милионите луѓе кои живеат во градовите денес, каде зградите ги заменуваат цвеќињата и дрвјата, а постојаната врева го отежнува смирувањето и слушањето. За жителите на Ниневија, Бог рекол дека „не знаат да ја разликуваат десната рака од левата“ (видете Јона 4,11). Затоа Му требаат вестители кои се спремни да им ја пренесуваат Неговата порака на надеж на оние кои се оптоварени со постојана зафатеност и живот во кој нема убавина.

Исаија слушнал глас кој прашал: „Кој ќе оди?“ Како би одговориле вие на тоа прашање?

`Предизвик: На празен лист хартија, или во вашиот молитвен дневник, направете список со 10 луѓе за кои знаете дека не се верници. Ќе ги наречеме ваши „ученици“. Ако е можно, наведете ги по име. Чувајте го тој список при рака и молете се секој ден до крајот на тримесечјето за секој од вашите 10 ученици. Молете се Бог да ви помогне да се зближите со оние кои само површно ги познавате. Молете се да развивате подлабоки, потесни, подоверливи пријателства со оние со кои се гледате повремено. Додека ги продлабочувате вашите меѓусебни односи, внимателно гледајте и слушајте за да можете да ги забележите нивните специфични потреби и проблеми. И потоа молете се Бог да им излезе во пресрет во тие области.`

`Дополнителен предизвик: Изберете еден град во ваша близина и еден на другиот крај на светот. Почнете да се молите за луѓето кои живеат и работат во тие градови. Побарајте од Бога да го зајакне адвентистичкото присуство во тие места,за да може да се објавува вистината каква што ја знаеме – вистината за скорешното Христово доаѓање.`

---

#### Додаток: Утрински стих

**Карпа на Израеловото спасение:** Матеј 16,18.