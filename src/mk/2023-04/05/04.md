---
title: Нашите изговори - непријатност
date: 31/10/2023
---

Искуството на Јона во стомакот на рибата (видете Јона 2 глава) било драматично прикажување на Божјата љубов и милост, а неговата молитва открива дека тој не ја пропуштил Божјата порака проникната со љубов. Но, тоа што имал неверојатна средба со Бога не значело дека неговите стари навики на размислување и ставови лесно ќе се променат, и покрај тоа што на крајот сепак отишол во Ниневија.

`Прочитајте го текстот Јона 3. Како реагирале луѓето на проповедањето на Јона? Какви поуки наоѓаме тука за самите нас, кога станува збор за сведочењето?`

Без оглед на неговите лични чувства спрема Ниневјаните,Јона го проповедал она што му го рекол Бог, а резултатите биле восхитувачки. Ниневјаните биле поттикнати на покајание! Да, Јона морал да помине низ многу работи и да го направи она што не сакал да го направи. Но, кога конечно го сторил тоа, Бог бил прославен.

Според тоа, Божјата мисија ја носат врз свои плеќи оние кои се спремни да се жртвуваат, дури и ако неволно го прават тоа. Нашите лични вредности мора да им отстапат место на Божјите приоритети во работата за изгубените. И ние, како Јона, понекогаш негуваме предрасуди коишто нѐ спречуваат да допреме до некоја личност или група луѓе.

Соочувањето со нашите предрасуди бара понизност. Мисијата, исто така, го бара нашето време и емоционална енергија. Инвестирањето во животите на другите луѓе и вистинската грижа за нив го зема својот данок. Во време кога справувањето со сопствените животни потреби и проблеми создава огромен стрес, давањето емоционална поддршка на некој друг може да ни изгледа претешко.

И на крајот, учеството во мисијата често бара промена на нашите чувства и трошење на нашите сопствени пари. Без разлика дали се грижиме за луѓето укажувајќи нега, дали купуваме литература и други материјали или плаќаме за разни услуги и бенефиции за да имаме повеќе слободно време за работа во делото, постојат трошоци поврзани со мисијата. Во секој случај, мисионската работа бара жртва.

Но добра вест е дека, и покрај недостатоците на Јона, Бог силно дејствувал и ги довел Ниневјаните до покајание. За жал, Јона не учествувал во тој благослов на небесна радост.

`Каква жртва Бог бара од вас да поднесете – или да бидете спремни тоа да го направите – за да му кажете на некој друг за Божјата љубов? Дали целосно верувате во тоа дека Тој ќе го исполни своето ветување и ќе го збогати вашиот живот преку жртвата?`

---

#### Додаток: Утрински стих

**Бранител на вистината:** Јован 1,17.