---
title: Нашите изговори - стравот
date: 29/10/2023
---

`Прочитајте ги следните текстови: Наум 1,1; Наум 3,1-4; 2. Царевите 17,5.6; 2. Царевите 19,32-37. Што откриваат овие стихови за Ниневија и за односот меѓу Асирија и Израел? Како можел тој однос да влијае на одлуката на Јона да оди во Тарсис наместо во Ниневија?`

Една од причините зошто Јона веројатно не бил подготвен да оди во Ниневија бил стравот. Асирците биле страшен непријател, а Ниневија престолнина на нивното царство.

„Во времето на поделениот Израел, Ниневија, престолнината на Асирското царство, била еден од најголемите градови во стариот свет... За време на таа поминлива благосостојба, Ниневија била средиште на злосторства и безбожништво. Вдахновената книга го опишува како „крвнички град,... полн со лаги и грабеж“. Пророкот Наум со својот сликовит јазик ја опишал Ниневија како свиреп, ненаситен лав. ʼЗашто врз кого ли,ʻ запрашал тој, ʼне премина твојата злоба постојано?ʻ (Наум 3,1.19)ʻ“ (Елена Вајт, *Пророци и цареви*, стр. 265 оригинал).

Ниневија била величествен град. Историчарите велат дека Сенахерим во голема мера го проширил градот, вклучувајќи ја и изградбата на огромната југозападна палата со димензии 503 на 242 метри и со најмалку 80 соби. Изградил и 18 канали за вода преку кои водата се доставувала до градот од далечина од дури 65 километри. И самата големина на тој град влевала страв.

Освен тоа, Асирците биле и немилосрдни. Во својот извештај за освојувањето на Вавилон, Сенахирим се фалел дека ги наполнил улиците на тој град со трупови на неговите жители, млади и стари, а релјефните резби, пронајдени за време на ископувањата, прикажуваат сцени на војници кои набиваат жртви на колци. Тоа не биле луѓе што би сакале да ги налутите. Тие не се притеснувале да применат насилство, и тоа незамисливо сурово, врз оние што не им се доаѓале. Навистина, Јона сигурно треперел од страв при самата помисла дека мора да помине низ такво мноштво во Ниневија.

И покрај сево ова, често со неодобрување ја читаме сторијата за Јона затоа што тој дозволил, во неговиот случај, стравот да го попречи извршувањето на Божјите упатства. Но, она што не го сфаќаме е дека и ние би можеле да го сториме истото, т.е. да дозволиме да нѐ контролираат нашите стравови а не Бог.

`Сетете се моментот кога сте имале силен впечаток дека Бог ве упатува да направите нешто што, од страв, навистина не сте сакале да го направите. Што сте научиле од тоа искуство?`

---

#### Додаток: Утрински стих

**Печат на ветувањето:** Матеј 26,38.