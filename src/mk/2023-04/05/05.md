---
title: Нашите изговори - непријатни соочувања
date: 01/11/2023
---

`„И Му се помоли на Господа и рече: ‘О, Господи, не го зборував ли тоа уште додека бев во својата земја? Затоа сакав да избегам во Тарсис; зашто знаев дека Ти си милостив и добар Бог, спор на гнев и богат со милосрдие, и дека се сожалуваш над несреќата’“ (Јона 4,2). Колку убава молитва од страна на Јона. Или можеби не? Прочитајте го текстот Јона 4. Што не било во ред со тој човек?`

Јона негувал длабока омраза кон луѓето до кои Бог го испратил, до таа мера што сметал дека е подобро за него да умре отколку да го изгуби образот ако неговата најава за судниот ден над Ниневија не се оствари. Јона сакал Ниневија да биде следниот Содом и Гомора. Тој се надевал на Божјиот суд над тој омразен народ. Кога тоа не се случило, неговиот светоглед бил разнишан до срж, а Јона повеќе сакал да умре отколку да дозволи неговиот свет да се преврти наопаку.

По втор пат во сторијата за Јона Бог му се спротивставува, не преку проповед или наредба, туку преку лично искуство. Погледот на свет не се формира според нечија желба, ниту, пак, се менува со слушање на нешто ново или различно. Погледот на свет обично се формира или менува врз основа на животните искуства и начинот на кој тие се толкуваат и објаснуваат.

Новото искуство што Бог му го дал на Јона требало да му помогне да стане свесен за неговиот искривен поглед на светот. Бог направил некое растение на чудесен начин да порасне за само еден ден и да стане доволно големо за да направи сенка што можела да го заштити Јона од жештината на сонцето. И Јона бил благодарен, но не на Бога што го направил тоа чудо – туку на растението. Наместо да гледа на тоа како незаслужено чудо, тој гледал на тоа како соодветен благослов што го заслужил со неговите добри дела. А кога растението пресушило, тоа го доживеал како несреќа која го налутила и му ја разнишала самодовербата, па почнал да негува самоубиствени мисли.

Меѓутоа, по ова искуство, се слуша Божјиот глас кој нежно му упатува благ укор и му помага да увиди колку е неразумно од него да цени едно растение повеќе од илјадниците мажи, жени и деца во Ниневија, како и нивниот добиток.

`Оваа сторија не завршува со извештај за покајанието на Јона. Наместо тоа, тој недовршен извештај се врти кон нас. Што ќе направиме ние со Божјата загриженост за злите луѓе, за насилниците, за недосегнатите групи ширум светот?`

---

#### Додаток: Утрински стих

**Кнез на сите учители:** Лука 4,15.