---
title: „Кого вие Го распнавте“
date: 08/11/2023
---

Втората глава од Дела апостолски го бележи излевањето на Светиот Дух на денот Педесетница. Додека Исусовите следбеници се молеле, над нивните глави се спуштиле огнени јазици. Тие во тоа ја препознале силата на Светиот Дух што им била ветена, и која во таа пригода им била дадена.

`Прочитајте го текстот Дела 2,1-41. Што се случило со учениците како резултат на примањето на Светиот Дух за време на Педесетница?`

Учениците почнале да зборуваат на други јазици, „како што Духот им даваше да говорат“ (Дела 2,4). Она што е од клучно значење овде е фактот дека Бог го оспособил секој човек за доброто на неверниците. Тој благослов не бил наменет само за нивно добро. Тој не требало само да ги оспособи за небото или да им ја олесни работата на туѓ јазик. Тој благослов бил даден за да се исполни Божјата мисија кон изгубените. Дури и денес, Бог го повикува секој од Неговите следбеници да ги искористи своите лични дарови во полза на Неговата мисија за неверниците. Даровите сме ги добиле, но дали постои поголем повик за мисија од тоа да го употребиме она што ни е дадено за да допреме до другите луѓе?

Излевањето на Светиот Дух довело до тоа многумина да се покаат затоа што го отфрлиле Месија, бидејќи некои од нив сигурно биле во Ерусалим кога Тој умрел. Замислете каква е таа сила – Петар обвинил некои од нив дека го распнале Христа. Очигледно е дека сфатиле што направиле и, откако биле осведочени, извикале: „Луѓе браќа, што да правиме?“ (Дела 2,37).

И навистина, дури и тие можеле да добијат проштавање. Петар им рекол: „Покајте се и секој од вас да се крсти во името на Исус Христос за простување на гревовите; и тогаш ќе примите дар од Светиот Дух“ (Дела 2,38).

Работејќи заедно, во слога со Светиот Дух и едни со други, овие Исусови следбеници проповедале покајание и проштавање на гревовите – дури и на оние кои можеби директно учествувале во распнувањето на Исус! Тоа е силата на евангелието! Ако таа порака не нè мотивира за мисија, тогаш што би нè мотивирало? Повикани сме да го шириме евангелието по светот – грешен, паднат, расипан свет со грешни, паднати и расипани луѓе. Нашата работа не е да судиме, нашата работа е да сведочиме за Исусовата спасоносна сила.

`Зошто идејата дека дури и на некои од оние кои учествувале во Христовото убиство им било понудено спасение би требало: (1) да нè охрабри во врска со спасението на нашата сопствена душа и (2) да нè поттикне да им сведочиме на другите, без разлика колку тие ни изгледаат лоши?`

---

#### Додаток: Утрински стих

**Пример:** Лука 18,7.