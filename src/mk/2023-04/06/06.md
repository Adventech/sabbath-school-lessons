---
title: Портрет на раната црква
date: 09/11/2023
---

`Прочитајте го текстот на Дела 2,41-47. Каква слика на раната црква е прикажана тука?`

Втората глава од Дела апостолски завршува со една преубава слика на раната црква. Дела 2,41 вели: „И во тој ден се приклучија околу три илјади души“. Ова би можеле да го сфатиме едноставно како некој да правел пресметка, а потоа бројот на нови верници го додал на бројот на веќе постоечките, одредувајќи ја новата вкупна бројчена состојба на групата. Меѓутоа, тоа би било плитко разбирање на текстот. Идејата, што всушност се крие во тој текст, е дека овие новокрстени верници се придружиле на групата како рамноправни членови.

Основната улога на ранохристијанската црква била учеништвото. Кога се придружиле на црквата, новите членови биле поучувани на три начини. Прво, тие продолжувале да се поучуваат во апостолската наука и заедништво. Зборовите „учење“ и „заеднички живот“ во овој текст (Дела 2,41-47) буквално значат „поука“ и „партнерство“. Апостолското проповедање се справувало со погрешните верувања и нудело нови објаснувања за она што луѓето го гледале и доживувале. Меѓутоа, тоа не можело да ги научи како да ја применат оваа нова вистина во нивниот живот. До примена на вистината во нечиј живот доаѓало преку меѓусебните односи во рамките на групата. Новите верници внимателно и свесно биле поучувани преку директно учење, како и преку учество во секојдневниот живот на другите верници, а сето тоа под надзор и водство на духовно зрелите и втемелени апостоли.

Лошо проповедање е она проповедање кое им кажува на луѓето што треба да прават, но не и како да го направат тоа. Меѓутоа, дури и ако читаме книги со упатства или слушаме проповеди кои објаснуваат како треба нешто да се направи, тоа не може да ја замени можноста да набљудуваме како луѓето прават нешто, а потоа да ги имитираме. Павле го знаел ова, па ги повикал своите следбеници да го имитираат него како што тој самиот го имитирал Исуса (1. Коринтјани 11,1). Кога другите можат да ве набљудуваат и да се уверат во стварноста на вашето искуство со Христа, тоа ќе влијае и на нив.

`Предизвик: Сетете се на некоја личност во вашиот живот која би сакале да биде верник. Молете се секој ден тој или таа да стекнат лично искуство со Исуса.`

`Дополнителен предизвик: Кого вие го поучувате и го доведувате во врска со Исуса? Побарајте начин да ја доведете таа личност во заедништво со другите верници.`

---

#### Додаток: Утрински стих

**Големото средиште:** Колосјани 1,17.