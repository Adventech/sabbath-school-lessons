---
title: Споделување на радосната вест
date: 05/11/2023
---

`Прочитајте го текстот Лука 24,1-12. Каква била реакцијата на оние што слушнале за воскреснатиот Христос?`

Лука кажува дека во недела рано наутро, по Исусовата смрт, неколку жени отишле на Неговиот гроб. Со себе донеле балсами, па веројатно сега, кога завршила саботата, сакале да се погрижат за Исусовото тело. Очекувајќи да ја најдат гробницата сè уште запечатена, биле шокирани кога откриле дека е празна. Не знаејќи што да прават, уште повеќе се исплашиле кога им пристапиле двајца луѓе во блескава облека. Меѓутоа, овие луѓе имале порака за нив. Потсетувајќи ги на Исусовите зборови, тие им рекле на жените дека Тој навистина воскреснал, како што најавил. Пресреќни од таа вест, тие веднаш се вратиле таму каде што биле учениците и многу други Исусови следбеници,за да им кажат што виделе и чуле, бидејќи не можеле да го запрат своето восхитување. Односно, тие го споделиле со другите она што го дознале за Христа.

Можете ли да замислите како се чувствувале тие жени? Штотуку доживеале нешто неверојатно, што сигурно ги исполнило со стравопочит, но учениците го сметале тоа за „празни приказни“ и не им поверувале. И така Петар, нерешителен во тоа дали да им верува на тие жени или не, истрчал до гробот за лично да се увери.

Петар – како што многумина од нас би направиле – се двоумел да прифати нешто само затоа што некој друг го рекол тоа. Иако слушнал што рекле жените, Петар го доживеал истото искуство дури подоцна. Отпрвин, сè што видел било празен гроб, и како што известува Лука, си заминал „чудејќи се сам во себе заради она што се случило“ (Лука 24,12). Неговото искуство кај гробот не било исто како она што го доживеале жените.

Без разлика на реакцијата на Петар, штом овие жени ја слушнале веста за Исуса, сакалe да ја споделат со другите. Која друга поголема мотивација за мисија би можеле да ја имаат, освен желбата да им кажат на другите што направил Исус за нив? Која побуда би можела да биде подобра од ширењето на радосната вест за спасението во Исуса, единствената надеж што ја има секој од нас?

Се разбира, треба да имаме и ние лично искуство со Бога за да можеме да го споделиме со другите. Желбата да го споделуваме со другите она што толку многу го сакаме, мора да биде клучен дел на нашата мотивација за мисија. На крајот на краиштата, не можеме да делиме нешто што самите го немаме, зар не?

`Какви искуства сте имале во врска со реалноста на постоењето на Бога и Неговата љубов? Зошто тие моменти ви се толку драгоцени и како ве мотивираат да допрете до другите со радосната вест?`

---

#### Додаток: Утрински стих

**Невиниот Откупител:** Јован 8,46.