---
title: Чекањето и мисијата
date: 07/11/2023
---

Текстот Лука 24 завршува со Исусовото вознесување на небото (Лука 24,50-53). Но, тоа не е крајот на приказната. Авторот Лука продолжува и ја пишува книгата Дела апостолски. Непосредно пред да се вознесе на небото, Исус на учениците им дал мисија, ветување и јасно упатство да чекаат во Ерусалим за „сила одозгора“ (Лука 24,49; видете и Дела 1,4-8).

Затоа Исус ги упатил учениците да чекаат во Ерусалим додека Тој не го исполни своето ветување дека ќе го испрати ветувањето на Отецот (Светиот Дух), што ќе ги оспособи да бидат сведоци во Ерусалим, Јудеја, Самарија и пошироко.

`Прочитајте го текстот Дела 1,12-26. Што правеле учениците, кои сега биле околу 120 на број – мажи и жени, додека чекале?`

Исус им дал на учениците јасна мисија – тие требало да му сведочат на светот за Него. И додека чекале, тие се подготвувале за својата мисија на два начина. Прво, вели Лука, постојано биле во заедничка молитва и молење. Никој од нив не се сомневал во мисијата што им ја дал Исус и сите ја прифатиле. Тоа ги поттикнало да се обединат во молитвата. Лука не кажува за што се молеле, но сосема е извесно дека тие се молеле за мудрост, сила и храброст за да можат заедно да ја остварат својата мисија. Каков пример е тоа за нас!

Друго нешто што презеле додека чекале, било логистички да се подготват за својата мисија. Јуда го предал Исуса да биде погубен, а потоа си го одзел животот. Така, меѓу дванаесеттемина имало слободно место. И така, додека чекале, учениците барале водство од Бога за да изберат замена за Јуда. Всушност, учениците се организирале и го испланирале почетокот на својата мисија. Петар имал водечка улога во донесувањето на тие одлуки. Никој не го оспорил тој негов потег. Сите ја гледале во тоа Божјата мудрост. Постоело општо разбирање и доверба дека Бог дејствува, работи и се движи во нивната средина. Тоа време на чекање не било исполнето со безделничење, туку со цел и мисионски насочено дејствување.

Така и ние, додека чекаме да се излее Светиот Дух за да ни помогне да ја завршиме големата Божја мисија, мора да се обединиме за да се охрабриме едни со други (Евреите 10,24.25), молејќи се за Божјиот Свети Дух . Исто така, треба да се усогласиме себеси и нашата црква со Божјиот приоритет – спасување на изгубените.

`Како да научите да чекате на Господа, а притоа да не ја изгубите верата? Во меѓувреме, додека чекате, како можете максимално да ги искористите тие моменти, како што правеле учениците во раната црква?`

---

#### Додаток: Утрински стих

**Кнезот Емануел:** Исаија 42,4.