---
title: Пророчки темел
date: 06/11/2023
---

`Прочитајте го текстот Лука 24,36-49. Што се случило таму и зошто тоа искуство било од толку клучна важност за апостолите?`

Интересно е што учениците на почетокот не поверувале од страв. Потоа, кога го виделе Исуса и се увериле дека тој навистина е жив, не можеле да веруваат *од радост* (Лука 24,41). Дали некогаш сте помислиле дека нешто е премногу добро за да биде вистинито? Токму такво било искуството на учениците и на останатите во горната соба.

И кога Исус би ги оставил само со тоа искуство, нивната вера, по Неговото заминување, можеби не би траела. Моќта на искуството може да избледи со текот на времето. Тие едноставно би го заборавиле, а потоа можеби дури и би почнале да го доведуваат во прашање. Затоа Исус не престанал да им ги покажува своите лузни и да јаде риба пред нив. А потоа ги упатил на Речта и им го покажал пророчкиот темел на неговата работа и служба. Така, и покрај големото искуство што го имале со Него, Исус сепак сакал нивната вера да биде втемелена на Божјата реч.

„Ете, тоа се зборовите што ви ги зборував додека уште бев со вас, дека треба да се исполни сè што е напишано за Мене во Мојсеевиот Закон, во Пророците и во Псалмите“ (Лука 24,44).

Исто така, тука наоѓаме и моќна мотивација за сведочење, за мисија, а тоа е Божјата реч. Исус знаел дека за да можат учениците да се утврдат во нивното искуство, треба да разберат зошто Тој морал да умре и што значело Неговото воскресение. Нивниот поглед на светот требало да се пренасочи од политичкото и земното царство кон големото решение за проблемот со гревот и Христовата победа над смртта. Евангелието значело многу повеќе од постигнување политички суверенитет за Израел. Тоа ја откривало Христовата победа над сатаната и гарантирало дека еден ден сето зло на светот ќе биде уништено, дека земјата повторно ќе биде создадена и дека Бог ќе биде меѓу својот народ. Исус морал да им го „отвори умот“ (Лука 24,45) за да можат да ги сфатат вистините што морале да ги споделат со светот.

Ниту нашето искуство со Исуса не може да се одржи ако не е втемелено на Неговата Реч, вклучувајќи ги и пророштвата коишто укажуваат на историјата и настаните што довеле до првото, а ќе доведат и до второто Христово доаѓање. Кога добро ќе ги разбереме овие вистини, ќе бидеме подготвени и мотивирани за мисија.

`Колку добро сте втемелени во пророштвата кои укажуваат на Христа и на Неговото прво и второ доаѓање? Зошто, особено во последното време, е толку важно да бидеме втемелени на Божјата реч, вклучувајќи ги и пророштвата, и зошто е од пресудна важност да ги разбереме, особено кога станува збор за мисијата?`

---

#### Додаток: Утрински стих

**Човек на болката:** Исаија 53,3.