---
title: Поле на мисијата - светот
date: 12/10/2023
---

`Прочитајте Откровение 7,9.10. Што ни сугерира тој текст за далекосежниот географски опсег на Божјата мисија?`

Лекцијата за оваа седмица со право разгледува два клучни стиха во врска со мисијата, кои ја нагласуваат клучната важност да се создаваат ученици во согласност со Големиот налог и пораката за вечното евангелие. Интересно е што тие стихови имаат барем една заедничка точка што ги поврзува, а тоа е полето на мисијата. Така, во првиот случај, читаме: „Одете и *научете ги сите народи*“ (Матеј 28,19), а во вториот: „Да им го проповеда на жителите на земјата: *и на секоја народност и на секое племе и јазик и народ*“ (Откровение 14,6).

Со други зборови, Христовото евангелие треба да допре до сите класи, до сите племиња, до сите јазици и народи. Под влијание на евангелието, сите спасени треба да се обединат во едно големо братство. Имаме само еден пример што треба да го следиме, а тоа е Христос. Ако ја прифатиме вистината каква што е во Исуса, националните предрасуди и зависти ќе бидат одвеани, а духот на вистината ќе ги спои нашите срца во едно.

Кога рекол: „И ќе бидете мои сведоци“ (Дела 1,8), Исус имал на ум три различни географски области:

**1. Област:** „Ќе ми бидете сведоци... во Ерусалим.“ Во тоа време, Неговите ученици би биле многу блиску до Ерусалим. Според тоа, Исус всушност рекол: „Почнете вашето искуство со Бога да го споделувате со ближните. Мисијата започнува од домот, од семејството, соседите, пријателите. Тоа е нашето почетно мисионско поле.

**2. Област:** Исус потоа продолжува: „И во Јудеја и Самарија.“ Нашата мисија ги опфаќа и оние што ни се на некој начин блиски, но во исто време се и далеку од нас. Во оваа група се луѓето кои можеби зборуваат на истиот јазик како нас – луѓе кои имаат слична култура, но не се дел од нашето секојдневие. Тоа е нашето следно мисионско поле.

**3. Област:** Потоа Христос вели: „Сè до крајот на земјата“. Божјата мисија нè повикува да досегнеме до поединците од сите места, народи, јазици и етнички групи. Тоа е нашето конечно мисионско поле.

***Предизвик:*** Во текот на оваа седмица, молете се секој ден за заедницата во која живеете. Бог ве поставил тука со причина. 

***Дополнителен предизвик:*** Истражувајте ја демографијата на вашето подрачје (какви луѓе живеат околу вас) – проучувајте го етничкото и верското потекло, стари, млади, сиромашни, богати, јазиците на кои се зборува итн. Замолете го Бога да ви покаже како можете да бидете канали на Неговата љубов кон тие луѓе.

---

#### Додаток: Утрински стих

**Вечната карпа на спасението:** 1. Самуил 2,2.