---
title: Фокус на мисијата - создавање ученици
date: 09/10/2023
---

`Прочитајте го текстот Матеј 28,16-20. Кои елементи на учеништвото можете да ги препознаете во тој пасус?`

Во текстот Матеј 28,16-20, објавенo е библиското пратеништво, познато како Големиот налог (Матеј 28,18-20), со коe Исус ги упатува своите следбеници да излезат и да создаваат ученици, поучувајќи ги во верата и воведувајќи ги во заедништвото (види исто така: Марко 16,15.16; Лука 24,44-49; Јован 20,21-23; Дела 1,8).

Основните компоненти на текстот Матеј 28,16-20 можат да се согледаат од четири едноставни аспекти: (1) Исус им заповеда на своите ученици да одат во Галилеја за да се сретнат со Него (Матеј 28,16-17), (2) Исус доаѓа кај нив, го објавува и неговиот авторитет и суверенитет (Матеј 28,18), (3) Потоа Исус им доверува на своите ученици одредена задача – имено, да создаваат ученици (Матеј 28,19.20); и конечно, (4) Исус ветува дека ќе биде со своите ученици до крајот на времето (Матеј 28,20).

Создавањето ученици е примарен фокус на Големиот налог и главна задача во рамките на мисијата. Во оригиналниот грчки јазик, почетокот на Матеј 28,19 буквално гласи: „Така, кога ќе одите, создавајте ученици...“ Зборот „така“ укажува дека Големиот налог се заснова на штотуку покажаното (Матеј 28,18): Исусовото владеење, авторитет и суверенитет. Сето тоа произлегува од победата што ја постигнал со своето воскресение.

Важно е да се нагласи дека во рамките на Големиот налог, единствениот глагол кој повикува на акција со заповеднички тон е токму глаголот „научете“. Поучувањето на сите луѓе, нивното крштевање и пренесувањето на Исусовите учења на целиот свет се карактеристики на процесот на учеништвото. Овде Исус јасно ги насочува своите ученици кон една цел – создавање ученици. Тоа е навистина еден од најзначајните текстови за мисија во целото Свето писмо. Тој се завршува со ветувањето на Исус дека секогаш ќе биде присутен меѓу своите следбеници.

Очигледно е дека Големиот налог бил наменет за многу поголем број ученици во однос на малата група што се собрала под тие посебни околности. Тие не можеле сами да одат кај „сите народи“ за да ја исполнат таа нова мисија што им била зададена – да создаваат ученици. Според тоа, тој налог е универзален по својот опсег: секој вистински следбеник на Исуса Христа би требало да се вклучи во создавањето ученици. Згора на тоа, пораката што треба да се пренесе – вечното евангелие за Исуса Христа – е наменета за целиот свет, без никакви географски, општествени или етнички ограничувања.

`Мисијата се состои во „создавањето ученици“. Како тој мандат на Учителот влијае на вашиот начин на живот и служба на другите? Што можете да преземете за да бидете повеќе вклучени во она што сте повикани да го правите?`

---

#### Додаток: Утрински стих

**Праведникот:** 1. Јованово 3,5.