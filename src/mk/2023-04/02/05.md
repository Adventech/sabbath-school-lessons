---
title: Божјиот народ - спроведувач на мисијата
date: 11/10/2023
---

Низ историјата, Бог отсекогаш имал луѓе кои верно го претставувале неговиот карактер и послушно ги спроведувале неговите намери. Божји народ се оние кои се повикани и кои го прифатиле неговиот повик да бидат учесници во Неговата благодат. Сите тие биле – и продолжуваат да бидат – Божји орудија за исполнување на Неговата мисија.

`Прочитајте: 1. Мојсеева 12,1-3 и 5. Мојсеева 7,6.11.12. Која била првобитната цел на Бога со неговиот народ во Стариот завет?`

Божјиот сојуз со Аврам и неговите потомци имал одредена цел. Тие биле повикани, создадени и задолжени да бидат носители на Божјата мисија – канали на благослов до сите народи (сп. 5. Мојсеева 28,10; Исаија 49,6). Меѓутоа, тие биле избрани во рамките на заветниот однос со Бога, кој бил условен од нивната вера и послушност (1. Мојсеева 22,16-18; 2. Мојсеева 19,5.6; 5. Мојсеева 28,1.2; 2. Летописи 7,14). Тој процес, привлекување на околните народи кон Израел, бил Божјата „мисионска стратегија“ во Стариот завет.

Во Новиот завет, Божјата мисија продолжува. Воскреснатиот Господ и Спасител сега ќе започне обновена „мисионска стратегија“ (видете Матеј 28,18-20; Дела 1,8), според која Христовите ученици, кои ја сочинуваат црквата, во рамките на својата мисија излегуваат во пресрет на целиот свет, наместо, како во случајот со древниот Израел, светот да доаѓа кај нив. Мисијата не настанала со црквата. Напротив, црквата постои токму затоа што Бог сè уште има мисија што треба да се исполни и Тој ја користи својата црква за да ја исполни.

Сепак, останува прашањето: Која е мисијата на црквата? Тоа е истата онаа мисија како и мисијата на Оној кој ја повикал Црквата во постоење: „Зашто Човечкиот Син дојде да го бара и да го спаси изгубеното“ (Лука 19,10). Иако никој од нас од црквата не може да спаси никого, ние можеме и мораме да ги упатуваме другите на Единствениот кој може да спаси, а тоа е Исус Христос.

„Мисијата на Христовата црква е да ги спасува грешниците кои пропаѓаат. Таа треба да ја објавува Божјата љубов кон луѓето и да ги придобива за Христа со делотворноста на таа љубов“ (Елена Г. Вајт, *Сведоштва за црквата*, кн. 3, стр. 381). Какво предимство и огромна одговорност!

`Мисијата е за црквата она што е воздухот за нашиот живот. Без воздух умираме. Без мисија, црквата умира. Што можете вие лично да направите за да ја одржите вашата црква жива?`

---

#### Додаток: Утрински стих

**Избавител и Спасител на својот народ:** Ефесјаните 2,8.