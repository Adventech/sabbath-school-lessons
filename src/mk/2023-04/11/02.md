---
title: Мисија за оддалечените краишта
date: 10/12/2023
---

Читаме дека Исус ги повел своите ученици од Генисарет (Матеј 14,34) и „отишол во областите на Тир и Сидон“ (Матеј 15,21). Зошто ги однел од Галилеја во тие пагански краишта? Тој ги одвел своите ученици на тоа патување во туѓи предели, за таму, на самото место, да научат нешто што не можеле толку лесно да го научат во Галилеја. Тој сакал да ги научи своите ученици нешто што ќе им помогне да се подготват за нивниот повик да допрат до сите луѓе, вклучувајќи ги и жителите на урбаните средини.

`Прочитајте ги следните текстови: Судии 3,1-6; 1. Царевите 5,1-12 и 1. Царевите 11,1-6. Како овие текстови ни помагаат да разбереме нешто за минатото на тие градови?`

Врз основа на текстот Судии 3,1-6, гледаме дека Бог ги користел тие древни народи за да ја испита верата на Израелците. За жал, Божјиот народ паднал и на тој тест, барем во овој случај: „И ги земаа ќерките нивни за жени, и им ги даваа ќерките свои на синовите нивни, и им служеа на нивните богови“ (Судии 3,6). Значи, тие народи од самиот почеток биле камен на сопнување за Израел. 

Во текстот 1. Царевите 5,1-11 гледаме дека постоел близок однос меѓу Сидонците и Евреите. Иако, на одредено ниво, нивната економска поврзаност била заемно корисна, несомнено е дека Евреите паднаа под негативното влијание на паганството и идолопоклонството на своите трговски партнери. 

Текстот 1. Царевите 11,1-6 открива колку тоа влијание на крајот станало негативно – царот Соломон се женел со сидонските принцези, кои го одвеле во погрешна насока. „И Соломон почна да и служи на Аштарта сидонската богинка, и на Милком, одвратен амонски бог“ (1. Царевите 11,5). 

Но, и покрај таа историја на паганство и идолопоклонство, и негативното влијание што тие го вршеле врз избраниот народ, Исус сепак ги одвел своите ученици во тие места. Спротивставувајќи се на нивната пристрасност и нетрпеливост, тој ги вовел во една меѓукултурна урбана мисија. И на тој начин, тој поставил модел за своите следбеници на холистичка (сеопфатна) урбана мисија насочена кон сите култури и националности. 

Адвентистичкиот мисионер во урбаните средини се соочува со многу предизвици, меѓу кои се и грижа за здравјето и за животната средина. Некои други предизвици вклучуваат високи трошоци за живот, расизам, нетрпеливост, национализам и ограничувања на верската слобода и изразување. Но и покрај тие пречки, ние мора да работиме на евангелизирање на градовите.

`Што можете да преземете за да им помогнете на оние што се вклучени во служба за градовите?`

---

#### Додаток: Утрински стих

**Потпирач:** 1. Петрово 2,6.