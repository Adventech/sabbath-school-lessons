---
title: Во Тир и Сидон
date: 12/12/2023
---

Изучувачите на Библијата веруваат дека Евангелието според Матеј било напишано посебно за еврејската публика, а дека Марко пишувал првенствено за оние што не биле Евреи. Корисно е да се има на ум оваа разлика додека ги проучуваме Евангелијата.

`Прочитајте ги текстовите Матеј 15,22-28 и Марко 7,24-30. Кои разлики ги забележувате во тоа како е опишана оваа жена?`

Забележете дека Матеј ја опишува оваа мајка укажувајќи на нејзината националност – како Хананејка. Од друга страна, Марко бил воден од Светиот Дух да користи дополнителни изрази, и таа мајка да ја опишува како „Гркинка“ или „незнабошка“, по што дава и дополнителни информации дека таа е „по потекло Сирофеничанка“, односно „Сиријка од Феникија“, што претставува единствен пат каде што тој израз се користи во Библијата. 

Размислете како таа сторија од 15. глава на Евангелието според Матеј би влијаела на неговата примарна целна публика, со оглед на нивното потекло и поглед на светот. Публиката на Матеј би ја сметала таа мајка како презрена незнабошка. Тоа произлегувало од историското искуство на еврејскиот народ со Хананците како народ што обожава идоли, чиј расипан начин на живот и обичаи долго време биле камен на сопнување за нив самите. Дури ни Христовите ученици не сметале дека оваа жена може да има вера и да биде дел од Божјето царство! 

Меѓутоа, незнабожечката публика на Марко би реагирала на поинаков начин. Незнабошците го немале истото искуство со Хананците како Евреите. Напротив, паганите можеле да се поистоветат со таа жена која била „Елинка, родум Сирофеничанка“. Според тоа, во таа пригода Исус исцелил некој од нивните! Незнабошците би гледале на таа жена како на самопожртвувана мајка која, загрижена за судбината на својата ќерка, сакала Учителот да ја излечи. Не би обрнувале внимание на етничкото и националното потекло на таа мајка. 

„Христос не одговорил веднаш на молбата на жената. Тој ја прифатил оваа претставничка на презрениот род на начин како што би го сториле тоа Евреите. Со ова имал намера да им покаже на учениците со какво студенило и бездушност би се однесувале Евреите во таков случај, што го покажал со својот прием на оваа жена, како и сожаливото постапување што Тој сакал да го покажат во таква несреќа, а што го открил со своето подоцнежно примање на нејзината молба“ (Елена Вајт, Копнежот на вековите, стр. 400 оригинал).

`Прочитајте го стихот 1. Јованово 2,2. Како тој текст нè потсетува дека сите сме еднакви пред Бога?`

---

#### Додаток: Утрински стих

**Извор на непогрешлива мудрост:** Јован 6,63.