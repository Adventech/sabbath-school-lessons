---
title: Отпушти ја!
date: 13/12/2023
---

Во недосегнатите предели околу градовите, има многу души кои копнеат по надеж. Што го спречувало Божјиот народ во Христово време да ја однесе месијанската надеж во странските градови како Тир и Сидон? Национализмот, гордоста и предрасудите го заслепиле Божјиот народ и го спречиле да видат како најблиските копнеат по надежта што ја даваат пророштвата за Првото доаѓање. Денес во градовите има многу категории жители со кои Исус Христос би сакал Неговиот народ да ја сподели „блажената надеж“ во врска со Второто доаѓање (Тит 2,13). И како што Исус не гледал на тоа од која националност или раса се луѓето, така и ние не треба да обрнуваме внимание на тоа.

`Прочитајте Дела 10,9-16.28.34.35. Како би ја сумирале поуката што Светиот Дух ја изнесува тука?`

Додека го чекал оброкот, Петар добил визија на сад во вид на платно, полн со птици и нечисти животни. Три пати во таа визија му било кажано да стане и да јаде. Бог ја употребил таа визија за да се спротивстави на религиозната гордост и фанатизмот на Петар кон незнабошците. На крајот тој ја разбрал оваа вистина: „Тогаш Петар ја отвори устата и рече: ‘Навистина сфаќам дека Бог не гледа на лице; туку, напротив, Нему му е мил во секој народ оној кој има страхопочит кон Него и постапува праведно’“ (Дела 10,34.35). 

Имајќи го на ум тој настан, да размислиме за поуките од нашата сторија за случувањата во Тир и Сидон. Да го погледнеме повторно Исуса и Неговиот однос кон таа мајка која дошла да моли за помош. Кои поуки ги добиле учениците на тоа патување, а кои се поврзани и со видението на Петар? Како можеме да го примениме ова во нашиот живот денес и на Христовиот повик за последното време во врска со мисијата во градовите? Кои предрасуди нѐ спречуваат да ги согледаме потребите на жителите во урбаните средини? Какви сѐ можности ни дава Бог во градовите – за да го прошириме нашето разбирање за мисијата и да се соочиме со сопствената нетрпеливост, национализам и духовна гордост? 

Исус трпеливо ги поучувал своите ученици, кои сè уште не разбирале целосно дека Божјиот голем план на спасение се однесува на целиот човечки род, а не само на еден народ или на некоја рурална етничка група. Светиот Дух може да ни помогне да ја надминеме нашата пристрасност и предрасудите за да ја довршиме мисијата во градовите.

`Прочитајте го текстот Галатјани 2,11-13. Што можеме да научиме од ова, кога станува збор за тоа колку може да биде тешко ослободувањето од предрасудите на кои сме изложени уште од детството?`

---

#### Додаток: Утрински стих

**Стражар:** Пословици 15,3.