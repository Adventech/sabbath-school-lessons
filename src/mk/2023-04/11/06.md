---
title: Вера на земјата?
date: 14/12/2023
---

Во Лука 18,8, Исус, на крајот од една од своите параболи, го поставува следново прашање: „Но, кога ќе дојде Синот Човечки, дали ќе најде вера на земјата?“ Како Христови ученици во денешно време, ние мора внимателно да размислиме што Исус бара. Врз основа на таа сторија, гледаме дека Исус бара вера која блеска дури и во темнина.

`Прочитајте ги следните текстови: Матеј 8,10.13; Матеј 9,2; Матеј 20,29-34; Марко 2,5; Марко 10,46-52; Лука 18,35-43. За кого во овие текстови Исус вели дека има вера?`

На тој список се луѓе чија вера блескала дури и во мрачните градови. Во Капернаум, Исус укажува на неколку луѓе кои имале вера. Во текстот Матеј 8,10.13 гледаме преобратен пагански командант чија вера била голема. Потоа се запознаваме со четворицата верни луѓе кои го пробиле покривот за да го доведат својот парализиран пријател кај Исуса (Матеј 9,2; Марко 2,5). Во текстот Марко 10, се среќаваме со некогаш слепиот Вартимеј, чија вера блескала во Ерихон. 

Во исто време, би очекувале да се покаже голема вера и меѓу Божјиот народ. Меѓутоа, дури и во родниот град на Исус, Назарет, слабата вера, па дури и отвореното неверство станале ограничувачки фактор за Неговата служба. Во присуство на своите ученици, Исус постојано ги нарекувал Израелците маловерни (Матеј 6,30; Матеј 8,26; Матеј 14,31; Матеј 16,8). А во текстот Матеј 17,17 Тој извикува: „О, неверен и развратен роде!“ 

Една важна поука која можеме да ја примениме во денешно време е дека верата може да се најде на неочекувани места – во градовите, меѓу странците, паганите и луѓето од различни вери. Со чувство на понизност, и ние мораме да одиме во градовите како што го правел тоа Исус, барајќи ги оние кои, кога ќе им се укаже на вистината, ќе одговорат со спасоносна вера во Исуса. А навистина има такви луѓе на тие места.

**Предизвик:** Отворете го своето срце во молитва за да примите поголем дел на вера, преку кој ќе ја споделувате вашата љубов со оние кои се близу и кои се далеку. 

**Дополнителен предизвик:** Како вие сте се запознале со Исуса и со драгоцените пораки на тројцата ангели? Наведете три духовни благослови што сте ги примиле од Исуса во својот живот. Подгответе се да го споделите тоа со вашата саботношколска класа.

---

#### Додаток: Утрински стих

**Кнез на оние кои страдаат:** 1. Јованово 2,2.