### Престанете да зборувате и почнете нешто да работите

Пред многу години, едно од нашите адвентистички списанија објави парабола за страшно мочуриште. Додека луѓето оделе по патеката што водела над него, тие често се лизгале и паѓале во неговите опасни води. Нивните смртни извици одекнувале до блиското село. Тоа било навистина страшно!

Затоа селаните одржале состанок. Всушност, тие одржале многу состаноци селото. Биле претставени различни теории и трудови во кои се анализирала причината за проблемот, а понекогаш дури се предлагале и решенија. Но ништо не било направено, освен што продолжиле да се состануваат и да разговараат. Дискусиите траеле со години. Луѓето пишувале дисертации на оваа тема. Биле донесени и гости-предавачи. Се одржувале продажби во дворовите за да се соберат пари и да се обезбедат оброци за оние кои се жртвувале толку многу часови седејќи на тие состаноци. На крајот се собрале и пари за изградба на звучно изолирана сала за состаноци, за плачот на изгубените и оние на умирање да не ги наруши тековните дискусии. Но, никој не направил ништо за да им помогне на оние кои имаат потреба. И никој не направил ништо за да спречи уште повеќе луѓе да се изгубат во мочуриштето. Тие само зборувале.

Ниту црквата како целина, ниту вашата саботношколска класа сигурно не би сакале да бидат како луѓето во тоа село. Го сакаме времето што го поминуваме заедно во молитва, во размислување, сведочење и разговори. Сепак, копнееме да одиме чекор подалеку од тоа и навистина да направиме нешто за луѓето околу нас. Сакаме да внесеме промена во нашите заедници и низ целиот свет. Сакаме делото да се заврши и Исус да се врати.

Поуката за ова тримесечје е осмислена со цел да го насочи нашето внимание кон потребата да излеземе и да направиме нешто. Ќе проучуваме многу чудесни библиски приказни. Ќе читаме за возбудливи искуства. Ќе дознаеме нешто за ресурсите што ни се достапни и кои можат да ни помогнат да допреме до нашите ближни (особено до оние кои немаат христијанска заднина). Но тоа ќе бидат само илустрации кои треба да нѐ мотивираат. Вистинскиот фокус, срцевината на секоја лекција, е она со што ќе се занимаваме секој четврток во текот на ова тримесечје – предизвик да излеземе и навистина да направиме нешто.

Ние ќе ги изнесеме теолошките согледувања и ќе ви дадеме идеи и алатки со кои ќе можате да работите. А секој четврток, дел од лекцијата ќе се однесува на внимателно осмислени предизвици кои со текот на времето ќе стануваат сè поголеми. Ќе започнеме со она што е лесно. Но, како што ќе одминува тримесечјето, тие предизвици ќе стануваат малку (но и не толку малку) потешки. Целта е секој од нас да го прифати предизвикот да се моли за водство на Светиот Дух, да го примени она што сме го проучувале, а потоа да посвети неколку минути следната седмица зборувајќи за тоа какви искуства стекнал. Тоа не треба да биде време за фалење, туку за разговор за тоа што поминало добро, а што не. Додека ги споделуваме искуствата, групата ќе доаѓа до нови идеи. Молитвените листи ќе се прошируваат (и личните и заедничките).

На крајот, наша желба е ова тримесечје да биде запаметено не по некои незаборавни мисли, интересни приказни и длабоки теолошки концепти. Може и такво нешто да има – и тоа многу. Но, нашата примарна желба е сите да можеме да гледаме наназад на ова тримесечје како време кога Светиот Дух се придружил на нашите скромни напори и извршил мисионски чуда во чест и слава на Божјото име.

Центрите за глобална мисија првпат беа основани од Генералната конференција во 1980 година. Тие работат под водство на Канцеларијата за адвентистичка мисија при Генералната конференција. Во моментов постојат шест такви центри. Нивната цел е да ѝ помогнат на црквата поефикасно да формира нови групи верници меѓу главните нехристијански популации во светот.

*Во времето на пишување на оваа поука, директорите на тие центри (Петрас Бахадур, Ричард Елофер, Клебер Гонсалвес, Клифмонд Шамирудин, Даг Вен, Ејми Витсет), со помош на Гери Краус (Директор на адвентистичката мисија), Хомер Трекартин (пензиониран директор на Центрите на глобалната мисија) и Џеф Скогинс (директор за планирање на Глобалната мисија), работеа заедно на нејзиното обликување. За повеќе информации, ве молиме да ја посетите www.GlobalMissionCenters.org.*