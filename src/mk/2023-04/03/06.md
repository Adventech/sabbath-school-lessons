---
title: Да почнеме од местото каде што се наоѓаме
date: 19/10/2023
---

`Прочитајте Дела 1,8. Кој принцип го претставил Исус тука во врска со објавувањето на пораката и сведочењето за Него пред светот?`

Тој Исусов принцип ни покажува како треба да се однесуваме како Негови ученици, кои имаат радосна вест што треба да ја споделат со другите. Објавувањето на вистината не се состои во тоа да ги убедуваме другите колку грешат, туку во тоа да зборуваме за Исуса на начин на кој Тој е прикажан во пораките на тројцата ангели од текстот Откровение 14,6-12.

Според тоа, постојат одредени принципи што ги наоѓаме во Исусовите зборови запишани во Дела 1,8.

Прво, „ќе ми бидете сведоци... во Ерусалим“. Како што веќе видовме (но вреди да се повтори), ние треба да бидеме Негови сведоци таму каде што престојуваме физички. Ова го вклучува нашиот сопствен дом, нашата црква, нашето соседство и нашата општествена заедница. Ние мора да бидеме Негови сведоци прво таму каде што се наоѓаме, на подрачјето каде што првично нѐ поставил – дома или на работното место – пред луѓето кои ни се најблиски. Тоа може да бидат членовите на нашето потесно или пошироко семејство, луѓето од црква, колегите од работа, соседите и пошироката општествена заедница.

Понекогаш луѓето се заинтересирани само да одат во некоја далечна земја и во некоја туѓа култура за да бидат Негови сведоци таму, а не да им сведочат на луѓето околу себе. Треба да почнеме таму каде што се наоѓаме и оттука да тргнеме каде што Господ ќе нѐ води.

А потоа, „и во цела Јудеја, и во Самарија, и сè до крајот на земјата“ (Дела 1,8). Исус тука повторно го потврдува фактот дека сведочењето вклучува преминување на културните граници. Бидејќи почнуваме од местото каде што се наоѓаме, можеби ќе бидеме повикани да се преселиме во други подрачја за да допреме до различни општествени, етнички и верски групи. Ако припаѓам на одредена етничка или јазична група, можеби ќе ми биде многу полесно да ѝ сведочам токму на таа конкретна група, поради минималните културни бариери што треба да ги поминам. Во некои делови од светот, само еден клан или племе има свои претставници во состав на црквата. Меѓутоа, Големиот налог на Исус ни кажува дека од пресудна важност е, како Негови сведоци, да излеземе од нашата комфорна зона и да вложуваме средства за да ги досегнеме таквите групи луѓе. И ним им е потребна Исусовата порака.

**Предизвик:** Воочете ги групите на луѓе со посебни потреби во вашата заедница и направете листа на таквите групи до кои црквата не се потрудила да допре.

**Дополнителен предизвик:** Почнете да се молите за можност во блиска иднина да се ангажирате во мисија за луѓето со посебни потреби.

---

#### Додаток: Утрински стих

**Прекрасен Советник:** Псалми 73,24.