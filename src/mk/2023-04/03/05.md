---
title: Раната црква и зоните на удобност
date: 18/10/2023
---

`Прочитајте го текстот Дела 8,1-4. Што довело до расејување на верниците надвор од нивната зона на удобност во раната црква?`

До тој момент, раната црква главно се наоѓала во Ерусалим (или на еврејската територија и меѓу еврејскиот народ). Меѓутоа, кога започнало прогонството, во кое активно бил вклучен Савле, побожен Евреин и фарисеј, црквата од Ерусалим се расеала низ цела Јудеја и Самарија. Во текстот Дела 1,8 Исус предвидел: „Ќе ми бидете сведоци во Ерусалим и во цела Јудеја и Самарија.“ Таа изјава се исполнила, а во текстот Дела 8,4 е наведено дека „тие што се беа распрснале, сега одеа наоколу благовестувајќи го словото“.

Дури и откако црквата почнала да излегува од Ерусалим, верниците продолжиле да проповедаат во областите населени со Евреи или во соседството на еврејските населби во други градови. Дела 11,19 укажува на тоа дека црквата била расфрлена сѐ до Феникија (Либан) и Кипар, но во оваа фаза тие не ја пренесувале пораката на никој друг, освен на Евреите. Исусовите ученици и првата црква немале намера да се потрудат и оние што не биле Евреи, а не само Евреите, да дојдат кај Господа. Тие сè уште имале многу ограничени сфаќања за тоа која треба да биде мисијата на црквата.

Петар, Исусовиот ученик и една од водечките фигури во раната црква, покажал одбивност кон тоа да им ја пренесува евангелската порака на незнабошците, дури и откако Павле почнал да го прави тоа. Петар бил познат како апостол на обрежаните (што значело на Евреите), а Павле како апостол на незнабошците (Галатјаните 2,8). Во почетокот, Петар дури и не сакал да биде виден во друштво на незнабошци (Галатјаните 2,11.12). Меѓутоа, Бог го извлекол Петар од неговата зона на удобност и го променил неговото срце. Тој почнал да учи за тоа што, всушност, подразбира евангелскиот налог и што требало да се постигне со Исусовата смрт за целиот свет.

`Прочитајте го текстот Дела 10,9-15.28.29. Каква порака му дал Господ на Петар во таа пригода и на кој начин и ние, во наше време, сме обврзани да го примениме тој принцип во мисионското дело?`

---

#### Додаток: Утрински стих

**Оној кој го одржува човечкиот род:** Исаија 46,4.