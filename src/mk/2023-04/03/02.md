---
title: Излегување од нашата зона на удобност
date: 15/10/2023
---

За да допреме до другите, Божја намера е ние да излеземе од нашата зона на удобност. Желбата да останеме само со своите, со оние кои припаѓаат на нашата етничка или социјална група, може да доведе до себичност, па дури и до други зла. Таа опасност е една од поуките што можеме да ги извлечеме од извештајот за Вавилон.

`Прочитајте го текстот 1. Мојсеева 11,1-9. Кои биле намерите на народот? Што сакале да направат и зошто Бог го спречил тоа?`

Овој извештајза градењето на Вавилонската кула ја открива големата амбиција на луѓето што биле инволвирани во тоа. Планирале да изградат монументална структура, град и кула какви што немало никаде на друго место во светот – „град и кула, со врв до небото! Да си спечалиме име, за да не се распрснеме по целата земја!“ (1. Мојсеева 11,4).

Колку често луѓето и денес сè уште се стремат да го прават истото? Дали тоа ќе го постигнат преку политиката, уметноста, бизнисот, па дури и религијата, не е важно. Има и такви кои сакаат да стекнат големо име за себе. Но, на крајот, колку се залудни и бесмислени тие нивни потфати! (Видете: Проповедник 2,1-11.)

Во текстот 1. Мојсеева 11,4, Библијата вели дека овие луѓе сакале да изградат кула за да не се расеат по земјата. Сакале да се држат заедно од свои себични причини. Но, Бог имал друг план.

Тие луѓе, впрочем, се обединиле поради таа работа. Но, „Господ рече: ‘Ете, еден народ се, со еден јазик за сите! Но, ова е само почеток на нивните настојувања. Сега ништо нема да им биде неостварливо, што и да намислат да направат’“ (1. Мојсеева 11,6). Тој амбициозен план на народот, всушност, бил многу лош.

Иако Светото писмо не зборува за тоа изречно, Елена Вајт вели дека тие не поверувале во Божјето ветување дека Тој никогаш повеќе нема да ја уништи земјата со вода (1. Мојсеева 9,14.15). Граделе со намера да ја обезбедат сопствената сигурност, наместо да веруваат во Божјата реч. Без оглед на нивните крајни мотиви, Бог знаел дека нивните намери не се чисти, туку исполнети со себични амбиции, па затоа ги спречил да ги остварат своите цели.

`Дали сте дел од некоја група или етничка заедница која се чувствува најудобно внатре во самата себе? На кои начини можете да воспоставите контакт со другите кои не се припадници на вашата раса, етничка група или националност?`

---

#### Додаток: Утрински стих

**Отфрлен камен:** Дела 4,11.