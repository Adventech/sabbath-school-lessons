---
title: Аврамовиот повик
date: 17/10/2023
---

Аврам го послушал Божјиот повик и влегол во земјата во согласност со заповедта што Бог му ја дал. Сепак, се чини дека работите не се одвивале најдобро за него уште од самиот почеток. Тој пристигнал таму каде што Бог му рекол да оди, но, според Библијата, „во тоа време Ханаанците живееја во земјата“ (1. Мојсеева 12,6) – незнабошци познати по својата суровост и насилство. Не е ни чудо што, веднаш по неговото пристигнување, Господ му се јавил на Аврама и му рекол: „Ќе му ја дадам оваа земја на твоето потомство“ (1. Мојсеева 12,7). Нема сомнение дека на Аврама му требало охрабрување.

Меѓутоа, работите и *понатаму* не се одвивале посебно добро, барем на почетокот.

`Прочитајте 1. Мојсеева 12,10-13,1. Што му се случило потоа и какви грешки правел тој Божји човек?`

Колку ли големо обесхрабрување претставувало тоа за него што го оставил удобниот и најверојатно богат живот во својата татковина, само за да замине „не знаејќи каде оди“ (Евреите 11,8). А една од првите работи со кои се соочил беше гладот! Тој глад бил толку силен што морал да го напушти местото каде што Бог му рекол да се смести и да замине на друго место. А потоа, работите се влошиле уште повеќе.

„За време на својот престој во Египет, Аврам покажал дека ни тој не бил слободен од човечки слабости и несовршености. Прикривајќи го фактот дека Сара е негова сопруга, покажал недоверба во божествената заштита, еден недостиг на онаа возвишена вера и храброст кои толку често и благородно го обележувале неговиот живот... Со тоа што немал доволно вера, Аврам Сара ја изложил на голема опасност. Дознавајќи за нејзината убавина, египетскиот цар наредил да ја доведат на неговиот двор, планирајќи да ја земе за жена. Но Господ, во својата голема милост ја заштитил Сара, казнувајќи го царското семејство“ (Елена Вајт, *Патријарси и пророци*, стр. 130 оригинал).

Во никој случај не може да се каже дека мисионската работа е лесна, но Аврам само ги влошил работите со своето лажење и користењето измами. За среќа, Бог е Бог на трпението и не го отфрлил својот слуга поради таа грешка, која, за жал, не била единствената што Аврам ја направил. Колку е утешно тоа што знаеме дека, и покрај нашите грешки, ако се држиме за Господа со вера и покорност, како што го правел тоа Аврам, не само што може да ни бидат простени грешките, гревовите и маните, туку Господ и понатаму може да нè употреби во својата мисија.

`Кои поуки можеме да ги извлечеме од извештајот за Аврам во Египет?`

---

#### Додаток: Утрински стих

**Единствениот извор на помош:** Јован 5,40.