---
title: За натамошно проучување
date: 20/10/2023
---

Во книгата *Делата на апостолите* од Елена Г. Вајт прочитајте ги поглавјата со наслов „Големиот налог“, стр. 25-34 (оригинал) и „Човекот што ја барал вистината“, стр. 131-142 (оригинал).

„Пред да се вознесе на небото, Христос им одредил задача и им дал налог на своите ученици. Тој им кажал дека тие мора да го извршат неговото завештание со кое Тој на светот му ги оставил ризниците на вечното богатство. ʼВие бевте сведоци на мојот самопрегорен живот за добро на светотʻ, им рекол. ʼГи видовте моите заложби за Израел. И, иако мојот народ не сакаше да дојде кај мене за да добие живот, иако свештениците и поглаварите сторија со мене што сакаа, иако ме отфрлија, сепак, уште еднаш ќе им дадам можност да го примат Божјиот Син. Видовте дека радо ги примам сите што доаѓаат кај мене и што ги признаваат своите гревови. Јас никогаш нема да го отфрлам оној што ќе дојде кај мене. Вие сте мои ученици и вам ви ја доверувам таа порака на милоста. Тоа морате да им го пренесете и на Евреите и на незнабошците. Одете прво кај Израел, а потоа кај племињата и народите на сите јазици. Сите што ќе поверуваат мора да се соберат во една заедницаʻ“ (Елена Вајт, *Делата на апостолите*, стр. 27, 28 ориг.).

Големиот налог е јасен: „Одете и научете ги сите народи“ (Матеј 28,19). Според тоа, дефинитивно станува збор за одење кај другите, особено меѓу другите народи.

„Овој евангелски налог претставува голема мисионерска повелба на Христовото царство. Должност на учениците била сесрдно да се заложат за луѓето и на сите да му го упатуваат повикот на милоста. Не чекајте, им било кажано, луѓето да доаѓаат кај вас, туку вие одете кај нив со божествената порака“ (Елена Вајт, *Делата на апостолите*, стр. 28 оригинал).

Во светот има голем број луѓе кои се многу поблизу до Божјето царство отколку што претпоставуваме ние. Во овој мрачен грешен свет Господ има многу драгоцени души на кои ќе им прати свои весници. На сите страни сѐ уште има луѓе кои ќе застанат на Христова страна. Мнозина ќе знаат да ја ценат божествената мудрост повеќе од каква било земна корист и ќе станат верни носители на факелот на божествената светлина... Уверени дека постапката на Петар претставува непосредно исполнување на Божјиот план и дека нивните предрасуди и поделби се наполно туѓи на духот на евангелието, тие го славеле Бога: ʻЗначи, Бог им даде и на незнабошците покајание за живот!ʼ Така, без полемика и без борба, биле соборени предрасудите, а на поделбата вкоренета со вековниот систем ѝ е ставен крај. И така отворен е патот за проповедање на евангелието меѓу незнабошците“ (Елена Вајт, *Делата на апостолите*, стр. 140-142 ориг.).


**Прашања за разговор**

`1. Како би го дефинирале зборот „мисија“ кога го применувате на сопствениот живот?`

`2. На кои сѐ начини би можеле секојдневно да ја извршувате мисијата со вашиот став и однесување? Како можете да бидете повеќе сосредоточени на мисијата додека ги извршувате вашите секојдневни задачи?`

`3. Колку е важно да го преиспитуваме нашето срце и да бараме сила одозгора за да се очистиме од предрасудите спрема оние што не се слични на нас?`

---

#### Додаток: Утрински стих

**Невидливиот:** 1. Јованово 4,20.