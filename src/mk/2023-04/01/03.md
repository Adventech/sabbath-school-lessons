---
title: Бог Кој копнее да биде со нас
date: 02/10/2023
---

`Прочитајте ги следните стихови: 1. Мојсеева 17,7; 1. Мојсеева 26,3 и 1. Мојсеева 28,15. Според тие стихови, што се наоѓа во фокусот на ветувањето што му го дава Бог на Аврам и на неговите потомци?`

Во старозаветниот наратив Бог продолжува да постапува според својата мисионерска природа за да ги оствари своите планови. На пример, по потопот, жителите на Вавилон решиле да се соберат на едно место за да изградат град со кула што ќе достигне до небото. Бог интервенирал така што им го побркал јазикот за да ги расее низ светот (1. Мојсеева 11,1-9). Потоа ја проширил својата мисија, повикувајќи го Аврама (кој подоцна станал Авраам) да биде канал за излевање на Неговите благослови низ целиот свет (1. Мојсеева 12,1-3). Бог му дал многу ветувања на Аврам и на неговото потомство, но едно посебно се истакнува. Тој, всушност, повеќе пати им вели: „Јас ќе бидам (ваш) Бог“; „Ќе бидам со вас“; „Јас сум со тебе“ (видете: 1. Мојсеева 17,7.8; 1. Мојсеева 26,3; 1. Мојсеева 28,15).

Како што тече историјата, Јосиф завршува во Египет, но како инструмент за спасение на својот народ. Библијата потврдува дека во секој чекор од искуството на Јосиф – дури и во најтешките моменти од неговиот живот – „Господ беше со него“ (1. Мојсеева 39,2.21.23). Со генерации подоцна, за да ја исполни својата мисија, Бог го испратил Мојсеја кај фараонот како оној што ќе го ослободи Неговиот народ од египетското ропство. Кога го „повикал во служба“, Бог му рекол на Мојсеја: „Јас ќе бидам со тебе“ (2. Мојсеева 3,12). Одвреме-навреме, Јахве ја потврдувал својата длабока желба да биде со својот народ.

Прочитајте го текстот 2. Мојсеева 29,43.45. Која била една од главните намени на старозаветното светилиште? Бог решил да биде со своите деца на поинаков начин. Тој ја потврдил својата желба да живее меѓу израелските деца, кога му дал налог на Мојсеја да изгради шатор и да воспостави многу промислен и целисходен систем, кој требало да упатува на врховниот инструмент на Неговата мисија – Исус Христос. „Жртвените приноси и свештенството во еврејскиот систем биле воспоставени со намера да ја претставуваат Христовата смрт и Неговото посредничко дело. Сите овие церемонии немале друга смисла ниту значење, освен да упатуваат на Христа“ (Елена Г. Вајт, *The Advent Review и Herald of the Sabbath*, 17 декември 1872 г.).

`На кои начини вие го доживувате Божјото присуство во вашиот живот?`

---

#### Додаток: Утрински стих

**Вистинското пасхално јагне:** Лука 22,15.