---
title: Бог Кој останува со нас
date: 04/10/2023
---

Животот и службата на Исус биле Божјото конечно откровение. За нешто повеќе од три години, Бог успеал да ни открие повеќе за себе и за својата мисија отколку преку што и да е друго што го правел во претходните генерации. Христос бил совршена „слика на невидливиот Бог“, Оној во кого требало да се „насели сета полнота... творејќи мир со крвта на Неговиот крст“ (Колосјани 1,15.19.20). Преку Христа, Божјата мисионска природа е целосно објавена. Сам Исус ја открил својата мисија, велејќи: „Синот Човечки дојде да го бара и да го спаси изгубеното“ (Лука 19,10).

`Прочитајте го стихот Јован 3,16 и добро размислете за него. Како се огледува меѓусебната поврзаност на Божјата љубов и Неговата мисија во тој стих?`

Подоцна во Исусовата служба, пред последната седмица од Неговиот живот, се решавала конечната судбина на човештвото. Настаните што се случиле во тие денови ги поврзувале очекувањата од минатото со надежта во иднината. За време на празникот Пасха – кој укажувал на ослободување од египетското угнетување – Исус Христос, отелотворениот Бог, го положил својот живот за да нè избави од ропството на гревот. Во врска со тоа, апостол Павле пишува: „Зашто Оној, Кој не знаеше за грев, Бог Го направи грев за нас, за да станеме Божја правда во Него“ (2. Коринтјани 5,21).

`Прочитајте го текстот Матеј 28,18-20. Какво ветување наоѓаме во Големиот налог? Како тоа ни влева сигурност кога се вклучуваме во Божјата мисија?`

Христовата смрт била дел од процесот на помирување, а не негов крај. Со своето воскресение Исус ја победил смртта и му била дадена „сета власт на небото и на земјата“ (Матеј 28,18). Врз основа на тој факт, Тој на сите свои следбеници им дал налог да создаваат ученици ширум светот, со величественото ветување: *„И еве, Јас Сум со вас во сите дни до свршетокот на светот“* (Матеј 28,20).

`Ги забележувате ли начините на кои Исусовото ветување, дека ќе биде „со вас во сите дни“, се исполнува во вашиот живот кога се вклучувате во мисијата?`

---

#### Додаток: Утрински стих

**Господар на животот:** 1. Јованово 5,11.