---
title: Бог Кој ја подава Својата рака кон нас
date: 01/10/2023
---

Бог нè создал според својот лик. Тој ни дал совршен свет, а Неговата намера била да живееме во совршена врска со Него, во заемен однос втемелен на Неговата најдрагоцена особина – љубовта. Но, за таа љубов да биде вистинска, Бог ни дал уште еден драгоцен дар – слободна волја – слобода да го избереме патот по кој ќе одиме. Се разбира, Бог им дал јасни упатства на Адам и Ева за опасноста и за смртоносните последици од непослушноста (1. Мојсеева 2,16.17). Меѓутоа, сатаната ја измамил Ева да поверува дека може да јаде од плодот на дрвото на познавање на доброто и злото без никакви негативни последици. Тој тврдел дека тие, напротив, ќе станат „како богови и ќе знаат што е добро, а што зло“ (1. Мојсеева 3,5). За жал, Ева решила да јаде од тој плод, а му го дала и на Адам, кој ја донел истата одлука. На тој начин, совршеното дело на создавањето било извалкано со гревот.

Тој момент го променил првичниот Божји план и намери за новосоздадената планета Земја. Мисијата на спасението, која била осмислена уште „пред создавањето на светот“ (Ефесјаните 1,4), сега морала да се спроведе.

`Прочитајте го текстот 1. Мојсеева 3,9-15. Кои биле првите зборови што Бог му ги упатил на Адам откако тој и Ева паднале во грев, и зошто таа изјава, во теолошка смисла, е толку значајна дури и денес?`

Се разбира, Бог точно знаел каде се наоѓаат тие. Всушност, Адам и Ева, кои биле обземени од страв, требало да согледаат што се случува. Тие, исто така, требало и да се соочат со Бога, за да можат да ги увидат ужасните последици од нивниот грев. Исто така, требало да го победат и сатаната. Од оваа причина, Бог веднаш почнал да им ја објаснува својата мисија – планот на спасението (види 1. Мојсеева 3,14.15) – единствената надеж да успее „да го помири светот со себе“ (2. Коринтјани 5,19).

Меѓутоа, посебно внимание треба да се посвети на фактот дека, пред соочувањето и ветувањето за помирување, Бог дошол да го побара паднатиот човек. И покрај навидум безизлезната ситуација, со прашањето што му го поставува на Адам, Бог всушност отвора две важни теми – за нашата падната состојба и за Неговата мисионерска природа. Ние сме изгубени и нам ни е очајно потребно спасение. Но Тој е оној кој нѐ наоѓа, цврсто решен да нѐ спаси и да биде со нас.

`Низ целокупната историја, Бог постојано го поставувал прашањето: „Каде си?“ Што значи ова за вас во поглед на вашето лично искуство, и каков одговор Му давате?`

---

#### Додаток: Утрински стих

**Извор на животот:** Ефесјаните 5,18.