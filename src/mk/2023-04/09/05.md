---
title: Мисија за богатите
date: 29/11/2023
---

`Прочитајте го текстот Матеј 19,16-22. Кои поуки можеме да ги извлечеме од оваа сторија, чиј протагонист, за разлика од Никодим, не го прифатил Исуса?`

Исусовиот разговор со богатиот млад кнез покажува дека богатството може да претставува опасна стапица. Обрнете внимание на следните зборови: „И пак ви велам: ‘Полесно ѝ е на камилата да помине низ иглени уши, отколку на богатиот да влезе во Божјото Царство’“ (Матеј 19,24). Тоа, се разбира, не значи дека богатите не можат да бидат спасени, туку само дека, доколку не внимаваат, богатството навистина може да стане пречка за нивното спасение.

На крајот и богатите и сиромашните ги чека истата судбина – гробот. Ова значи дека и на богатите им е очајнички потребно спасението како и на сите други. Што и да ни обезбедат парите, не можат да ни обезбедат ослободување од смртта. Тоа ослободување доаѓа само како дар, кој Исус бесплатно го понудил на секој што ќе се повика на него со вера. „Исус и рече: ‘Јас Сум Воскресението и Животот; кој верува во Мене – и да умре – ќе живее’“ (Јован 11,25).

`Прочитајте го текстот Лука 19,1-10. Во што оваа сторија се разликува од сторијата за богатиот младич?`

Захеј му одговорил на Исуса на начин кој, за жал, богатиот млад кнез не го направил. Забележете, Исус не му рекол на Захеј да продаде сѐ што има и да им подели на сиромашните, како што побарал од богатиот младич. Исус сигурно знаел колку тој богат кнез бил приврзан за своите пари, па затоа и ги побарал од него. Спротивно на тоа, иако не знаеме за што сѐ се зборувало додека Исус престојувал во неговата куќа, очигледно е дека Захеј бил јасно осведочен од Исуса и знаел дека мора да направи некои промени во својот живот, особено кога станува збор за неговото богатство.

`„Зашто, каква полза ќе има човек ако го придобие целиот свет, а на својата душа и напакости? Или што ќе даде човек во замена за својата душа?“ (Матеј 16,26) Што ни порачува овој стих на сите нас?`

---

#### Додаток: Утрински стих

**Светлина на Сонцето, Месечината и ѕвездите:** 1. Јованово 1,5.