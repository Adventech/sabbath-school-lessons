---
title: Навуходоносор
date: 26/11/2023
---

Како адвентисти на седмиот ден, ние веруваме во таканареченото „неограничено помирување“. Ова значи дека, за разлика од некои други христијани, ние веруваме дека Христос умрел за целото човештво, а не само за посебна група луѓе кои Бог ги предодредил за спасение. Бидејќи Бог „сака сите луѓе да се спасат и да дојдат до познавање на вистината“ (1. Тимотеј 2,4), Исус се принел себеси како „жртва помирница за нашите гревови; не само за нашите, туку и за гревовите на целиот свет“ (1. Јованово 2,2). Затоа сите луѓе се избрани „преку Него, уште пред светот да биде создаден“ (Ефесјаните 1,4), и покрај тоа што, за возврат, нема сите да го изберат него. Сепак, во Библијата наоѓаме извештаи за различни категории на луѓе кои биле придобиени за Бога.

`Прочитајте го текстот Даниел 4. Што се случило со царот и што ни кажува тоа за спасението на еден од најмоќните луѓе на светот?`

Впечатлив библиски пример за тоа како Бог допира до моќните неверници е сторијата за царот Навуходоносор. Божјиот суд врз него бил извршен на сличен начин како и во случајот со некои израелски цареви (видете, на пример, 2. Летописи 32,25.26; 1. Царевите 14,21-31; 1. Самоилова 28). Библискиот извештај за Навуходоносор, кој се вразумил и го признал Бога Создателот, покажува дека Бог се грижи за богатите и моќните, како и за слабите и сиромашните. Во 37. стих најмоќниот човек на земјата изјавува: „Сега јас, Навуходоносор, Му оддавам слава и Го величам Небесниот Цар, Чии сите дела се вистински и патиштата Негови праведни и Кој има моќ да ги понизни горделивите“ (Даниел 4,37). Кога само би ја сфатиле оваа вистина сите богати, моќни и горди меѓу нас смртниците!

Што можеме да научиме од оваа сторија? Прво, Бог користи посветени верници, како што бил Даниел, како мост за да допре до моќните неверници. Второ, Бог може директно да се вмеша во процесот на сведочење за да досегне до некој моќен неверник. Навуходоносор бил понижен од Бога поради неговата гордост и ароганција. И иако оваа сторија е многу драматична, постојат многу други начини на кои богатите, моќните и гордите можат да бидат понизат.

`Дури и ако не сме богати и моќни според световните мерила, зошто мора да водиме сметка за тоа да ја избегнеме таквата ароганција што ја покажал овој цар? Зошто и нам би можело да ни се случи, и тоа полесно отколку што мислиме, да заземеме ист таков став?`

---

#### Додаток: Утрински стих

**Господар на саботата:** Матеј 12,8.