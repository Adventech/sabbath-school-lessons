---
title: Мисија за моќните
date: 30/11/2023
---

Исус знаел како да се спријатели со моќните. Многумина од тие луѓе Му се восхитувале и го почитувале, но во исто време многумина Го презирале. Моќните луѓе од Библијата, кои доаѓале да побараат помош од Исуса, сигурно чувствувале дека Тој се грижи за нив. Од друга страна, многу богати и моќни поединци не веднаш отворено му пристапиле на Исуса, туку чекале додека не се уверат дека Тој навистина е Син Божји. Таков бил случајот и со Никодим и со Јосиф од Ариматеја.

`Прочитајте го текстот Матеј 27,57-60 (видете и: Марко 15,43-47; Лука 23,50-53 и Јован 19,38-42). Што ни кажува тој извештај за тоа како Господ употребил еден богат човек на кој Исус очигледно извршил силно влијание?`

До овој момент не сме слушнале ништо за Јосифа од Ариматеја. Одеднаш, речиси од никаде, се појавува овој богат човек и дава свој придонес во исполнувањето на пророштвото. Бог користел и ќе продолжи да ги користи богатите луѓе за своите цели. Затоа и ние мора да имаме мисија насочена, меѓу другото, и кон нив.

Од каде да почнеме? Таа прва фаза е веројатно најтешкиот дел, кога станува збор за создавањето пријателства со моќни луѓе. Главно, подобро е да не се обидувате да им пријдете – тие нека ви пријдат вам. Исус така постапувал. Тие биле сведоци на Неговата порака, на Неговите исцелувања и сила што потекнувале од Бога. Така, избегнувајќи ја јавноста, тие се увериле дека Тој навистина е Син Божји.

Моќните луѓе ќе бараат да се придружат на соодветната служба, и тоа од повеќе причини. Тие сакаат да бидат дел од нешто добро, што им го менува животот на луѓето. Тие се свесни дека тоа е еден од начините на кои може да се промени и нивниот живот. Тоа е добар начин за богатите и моќните да дојдат до помошта што им е потребна без да мора јавно да ја побараат.

Втората фаза е воспоставување на некоја таква, значајна служба на која богатите и моќните ќе сакаат да се придружат, што претставува пат за и тие да станат дел од Божјата мисија. Одвојте малку време за да вложите во животот на богатите и моќните луѓе во вашето општество.

`Предизвик: Додадете во вашата дневна молитвена листа некој кој е на моќна позиција, кој не е верник и со кого ќе можете повремено да остварите контакт.`

`Дополнителен предизвик: Испратете писмо или е-пошта до некој што се наоѓа на моќна позиција – дури и ако тоа е некој што никогаш не сте го сретнале – и кажете ѝ на таа личност дека се молите за него или неа.`

---

#### Додаток: Утрински стих

**Цар на светите:** Откровение 15,3.