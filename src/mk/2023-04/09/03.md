---
title: Наман
date: 27/11/2023
---

Христос умрел за сите луѓе, без оглед на нивното потекло, имотна состојба, етничка припадност или општествен статус. Бог постојано го при- влекува кон себе целиот човечки род, вклучувајќи ги и оние поединци кои се вбројуваат меѓу моќните нехристијани во светот (видете: Елена Вајт, Делата на апостолите, стр. 416 оригинал).

`Прочитајте 2. Царевите 5,1-19. Која поука можеме да ја извлечеме од таа сторија во врска со тоа да ги досегнуваме луѓето за Господа?`

Во текстот 2. Царевите 5,17-19, Наман, откако бил излечен од лепрата, упатува две необични барања. Прво, тој бара да земе со себе во Сирија онолку од израелската земја колку што може да се натовари на две маски, и тоа со цел да го обожава живиот Бог. Тој вели: „Зашто твојот слуга нема веќе да им принесува паленици и жртви на други богови освен на Господа“ (2. Царевите 5,17). Иако сега е очигледно дека верувал во единствениот вистински Бог, првото барање на Наман покажува дека паганските влијанија сепак задржале извесна контрола врз неговиот начин на размислување. Тој сириски војвода сметал дека израелскиот Бог може да се почитува само на теренот на таа земја. Иако ја спознал реалноста дека не постои друг Бог освен Израеловиот Господ Бог, Наман не го отфрлил целосно мислењето дека Бог е, на некој посебен начин, поврзан со израелската земја. Затоа сакал во сопствената татковина да го обожава Бога на земјата што ја понел од Израел.

Второто барање на Наман ја покажува искреноста на неговата вера. Иако донел цврста одлука да му служи само на небесниот Бог, му било јасно дека нема да биде лесно таквата одлука да се спроведе во неговата идолопоклоничка земја. И уште повеќе, сирискиот цар сè уште го обожавал богот Римон, а Наман, според својата служба, требало да биде во свитата на царот. Иако немал намера да ги напушти своите должности кон земниот цар, Наман сепак не сакал да го сметаат за некој што му се поклонува на богослужение на Римон. Откако му го предал своето срце на Јахве, тој не сакал да прави никаква отстапка пред идолопоклонството обожавајќи пагански бог. Тој дури не сакал ни гласините за тоа да стигнат до Елисеј.

Пророкот Илија одговорил на барањето на Наман велејќи: „Оди си во мир“ (2. Царевите 5,19). „Не смееме тие зборови да ги сфатиме како одобрување или неодобрување на барањето што Наман го упатил при разделбата. Требало да оди со мир, а не со сомнеж или чувство на неспокојство и неизвесност. Бог покажал љубезност кон него и тој требало да најде среќа и мир во познавањето и обожавањето на Бога. Наман бил новообратен, човек со осетлива совест, кој требало да расне во силата и мудроста ако се придржува до својата новооткриена вера. Бог ги води новообратените верници чекор по чекор. Тој знае кога е поволен момент да повика некого на реформа во одредена работа. Тој принцип секогаш треба да го имаат на ум оние кои работат на спасување души“ (*The SDA Bible Commentary*, кн. 2, стр. 878).

`Што треба да научиме од овој настан кога станува збор за тоа дека луѓето не треба да ги брзаме, особено не оние кои потекнуваат од нехристијанско потекло?`

---

#### Додаток: Утрински стих

**Бесконечен Помошник:** Псалми 147,5.