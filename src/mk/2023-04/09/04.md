---
title: Сведоштво за учените - Никодим
date: 28/11/2023
---

Никодим бил учен човек. Библијата го опишува како еврејски кнез(Јован 3,1), а Исус го нарекол учител на Израел (Јован 3,10). Тој добро ја разбрал Библијата и чувствувал духовен глад за Господа. Од човечка перспектива, тој изгледал како Божји следбеник. Ги држел сите заповеди и бил почитуван водач меѓу Евреите. Тој бил моќен и богат. Многумина на тоа гледале како знак дека Бог го благословил. Сепак, се покажало дека она што се гледа однадвор е токму тоа – само обична надворешност.

`Прочитајте го текстот Јован 3,1-12. Што ни открива таа сторија за духовните потреби на Никодим и за тоа како Исус се однесувал кон него без заобиколување?`

Кога дошол кај Исуса, Никодим се обидел да ја сочува својата фасада – статус кво. Но Бог го познавал неговото срце. Бог ги знае и срцата и потребите на сите богати и моќни, без оглед на нивното потекло. Никодим дошол кај Исуса затоа што Исусовите учења го осведочиле дека нешто му недостига. Гордоста го спречувала отворено да го признае Исуса Христа за Господ, но таа ноќ го променила засекогаш. Сепак, дури и откако се уверил дека Исус е испратен од Бога, тој сè уште не бил спремен отворено да се изјасни како Негов следбеник.

`Прочитајте ги текстовите Јован 7,43-52 и Јован 19,39. Што ни кажуваат овие текстови за Никодим и за Исуса?`

Во тие стихови можеме да видиме дека Исус очигледно извршил големо влијание врз Никодима. За време на Исусовиот живот, Никодим се обидел да го заштити, а потоа, по Неговата смрт, и да му оддаде почест. Исус, без сомнение, допрел до Никодима, кој, и покрај знаењето и мудроста со кои можел да се пофали, сепак чувствувал длабока потреба од Спасител, исто како и сите ние.

`Зошто мораме да внимаваме да не паднеме во стапицата да мислиме дека, бидејќи ја „имаме вистината“ (а навистина ја имаме), самото познавање на таа вистина е доволна да нѐ спаси? Колку души ќе бидат изгубени, иако имале повеќе од доволно знаење – дури и за пораките на тројцата ангели – за да бидат спасени?`

---

#### Додаток: Утрински стих

**Владетел над Израел:** 4. Мојсеева 24,5.6.