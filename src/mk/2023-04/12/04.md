---
title: Верното сведочење на Мардохеј
date: 19/12/2023
---

Бидејќи живееле во туѓина, Мардохеј и Естира, ако му останат верни на Бога, порано или подоцна, би можеле да западнат во неволја. Тоа, секако, се случило со Мардохеј.

`Прочитајте го текстот Естира 3,1-15. Што се случило тука и зошто?`

Во третата глава од Книгата за Естира, дознаваме дека царот Ксеркс (Асвир) му укажал чест на Аман и го поставил на висока положба, што му давало голема моќ. На сите им било кажано дека мора да се поклонуваат пред Аман. Но, како што читаме: „Мардохеј не му се поклонуваше и не паѓаше на колена“ (Естира 3,2). Библијата не кажува зошто Мардохеј не сакал да клекне пред овој човек. Но ние знаеме зошто. Тој бил верен Евреин. Мардохеј не сакал да му се поклони на потомок на Агагеј, Амалик, непријателот на неговиот народ откако го напуштиле Египет (5. Мојсеева 25,19). Како можел верен Евреин да клекне пред Амалик? Или, кога сме кај тоа, да обожава некој друг освен Господа? 

„Царевите службеници кои се наоѓаа при царската врата, му рекоа на Мардохеј: ‘Зошто ја престапуваш царевата заповед?’“ (Естира 3,3) Иако не ги знаеме сите подробности од неговиот одговор, следниот стих ни кажува дека „им рече (Мардохеј) дека е Евреин“ (Естира 3,4). Сигурно, во рамки на тој одговор, Мардохеј имал можност да им објасни дека, како оној што го обожава Бога кој ги создал небото и земјата, не може да се поклони пред ниту еден грешен човек. Несомнено е дека Мардохеј во извесна мера успеал да им сведочи за својата вера, вера за која се држел толку цврсто што се довел во опасност и себеси, а за жал и другите. 

„Преку Даниел и неговите другари и Мардохеј... блескала јасна светлина среде моралната темнина на вавилонскиот царски двор“ (Ellen G. White, *Advent Review and Sabbath Herald*, May 13, 1884). 

Сакајќи да го уништи еврејскиот народ, Аман ги опишал на следниов начин: „Има еден народ, распрснат меѓу народите по сите краишта на твоето царство; законите нивни се разликуваат од законите на сите народи, и царските закони тие не ги исполнуваат; па не треба царот така и да ги остави“ (Естира 3,8). Народ чии обичаи се различни и кој не е послушен на царските закони? Совршен рецепт за прогонство.

`На кои сѐ начини, дури и сега, можеме да бидеме тестирани слично како Мардохеј? Како треба да изреагираме?`

---

#### Додаток: Утрински стих

**Сигурен Помошник:** Исаија 41,10.