---
title: Затвореник во туѓа култура
date: 17/12/2023
---

Никогаш не е лесно да се биде прогонет во туѓа култура. Можеби ни е тешко денес да разбереме со што се соочувале Евреите, прво под Вавилонците, а потоа и под Персијците. 

Малкумина од нас живеат, на пример, во некоја адвентистичка земја каде што принципите на нашата вера се, во голема мера, закони и на државата. Меѓутоа, еврејскиот народ, пред прогонството, живеел во својата татковина, каде што принципите на неговата вера биле во согласност со законите на државата. 

Замислете колку, во извесна смисла, тоа би требало да им олесни на луѓето да му бидат верни на Бога. На крајот на краиштата, колку би било полесно да се празнува седмиот ден, сабота, кога тоа би било составен дел на законските прописи на земјата? 

Од друга страна, светата историја ни покажува дека, без оглед на законските одредби во земјата, дури и да се поволни за верата, верноста мора да потекнува од срцето, однатре, во спротивно сигурно ќе следи ширење на гревот, отпадништвото и уништувањето. 

„Господ рече: ‘Бидејќи овој народ Ми пристапува само со устата, и Ме почитува само со усните, а срцето му е далеку од Мене, и неговото почитување научено од човечки одредби’“ (Исаија 29,13). 

Наспроти ова, оние кои цврсто решиле да останат верни, ниту најнеповолната средина не може да ги одврати од тоа.

`Прочитајте ги текстовите: Даниел 1,1-12; Даниел 3,1-12 и Даниел 6,1-9. Колку и да е единствена секоја од овие ситуации, што ни откриваат овие извештаи за предизвиците со кои може да се соочи Божјиот народ кога живее во туѓа култура?`

Сепак, кои и да сме и каде и да живееме, се наоѓаме во средина која донекаде, поради самите закони или културата, или и двете, може да претставува голем предизвик за нашата вера и сведочење. Тие извештаи од Книгата на пророкот Даниел, иако секогаш завршуваат „среќно“, покажуваат дека и во тешки околности луѓето можат да му останат верни на Бога. Дури и ако ниту еден од тие извештаи не завршил добро, несомнено е дека овие луѓе сепак постапиле правилно.

`Со какви предизвици за вашата вера се соочувате во вашата сопствена култура? Како одговарате на нив?`

---

#### Додаток: Утрински стих

**Зачетник на сета вистина:** Јован 1,14.