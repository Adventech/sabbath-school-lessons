---
title: За натамошно проучување
date: 22/12/2023
---

„На секое домаќинство и на секое училиште, на секој родител, наставник и дете, кои ги осветлила светлината на Евангелието, во овој судбоносен час му е упатено прашањето поставено на царицата Естира во оној значаен миг од историјата на Израел: ʻКој знае, дали токму и не си се искачила до царската чест заради часот како што е овој?ʼ“ (Естира 4,14)“ (Еленa Вајт, *Воспитување*, стр. 263 оригинал). 

„Естира била преубава Еврејка, роднина на Мардохеј, кој ја зел во својот дом по смртта на нејзините родители и ја сакал како своја ќерка. Бог ја употребил за да го спаси еврејскиот народ во Персија. (Напомена: овој пасус е воведен материјал за Естира, вклучен во книгата *Daughters of God / Божји ќерки* на 45. страница, и не го напишала Елена Вајт. Но следните два пасуси ги напишала таа.) 

„Во дамнешно време Господ работел на прекрасен начин преку посветените жени, кои се здружувале во Неговото дело со луѓето што Тој ги избрал да бидат Негови претставници. Бог ги употребил жените за големи и решавачки победи. Во повеќе наврати, во несекојдневни пригоди, Тој ги изнесувал во прв план и работел преку нив за да спаси многу животи. Преку царицата Естира, Господ остварил моќно избавување на својот народ. Во време кога се чинело дека никаква сила не може да ги спаси, Естира и жените поврзани со неа, преку пост, молитва и навремено дејствување, укажале помош и му донеле спас на својот народ... 

Проучувањето на вклученоста на жените во Божјото дело во времето на Стариот завет ќе нè научи на нешто што ќе ни овозможи да се соочиме со вонредните околности што се појавуваат во делото денес. Можеби нема да достигнеме на толку клучна и истакната позиција како што имал Божјиот народ во времето на Естира, но преобратените жени често можат да одиграат важна улога на некои поскромни позиции. Многу жени работеле така и сè уште се подготвени да работат“ (Ellen G. White, *Daughters of God*, pp. 45, 46).

**Прашања за разговор**

`1. Книгата за Естира ни остава неколку неодговорени прашања, особено во врска со нејзината улога на царскиот двор, иако била издигната на позицијата царица. Како да го помириме тоа со нејзината вера, и дали е тоа воопшто можно?`

`2. Познатите зборови на Естира „ако загинам, нека загинам“ (Естира 4,16), одекнуваат низ милениумите како пример за верност дури и при соочување со смрт. Во која смисла овие нејзини зборови го одразуваат она со што ќе се соочи Божјиот народ во последните денови, кога настаните најавени во Откровение 13 глава ќе станат реалност?`

`3. Разговарајте во класата за прашањето поставено на крајот од проучувањето за понеделник, за тоа дека понекогаш е подобро да не ја откриваме својата вера. Дали тоа некогаш треба да важи и за нас?`

---

#### Додаток: Утрински стих

**Личен Спасител:** Галатјани 3,27.