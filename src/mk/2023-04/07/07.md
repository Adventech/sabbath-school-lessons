---
title: За натамошно проучување
date: 17/11/2023
---

Во книгата *Копнежот на вековите* од Елена Вајт, прочитајте го поглавјето со наслов „Добриот Самарјанец“, стр. 497-505 (оригинал).

Во нашиот свет денес има многу гладни, сиромашни и злоупотребувани луѓе на кои им е потребна помош. И ние можеме да дадеме свој придонес во тоа, колку и да изгледа „ситен“. Сепак, нема да можеме да ги решиме сите проблеми на овој свет пред да се врати Исус. Не сме ни повикани да го сториме тоа. Но дотогаш, нашата работа може да биде така едноставна како што е помагање на некој што го познаваме а кој нема доволно за јадење, или на член на црквата кој се соочува со неправда, можеби дури и со предрасуди и нетрпеливост, што и ден-денес претставува проблем што е реално присутен во нашиот свет.

„Чиста и непорочна вера пред Бога Отецот е оваа: ’да се грижиш за сираци и вдовици во нивните маки и да се пазиш да останеш неосквернет од светот’“ (Јаков 1,27). Добрите дела се плод што Христос бара од нас да го носиме: љубезни зборови, дела на милосрдие, нежен обѕир кон сиромашните и напатените. Кога сочувствуваме со обесхрабрените и тажните, кога нашата рака подава на сиромашните, кога ги облекуваме голите и правиме место за странецот во нашиот дом и срце, тогаш ангелите ни се многу блиску, а ние ја допираме нишката што одѕвонува на небото. Секој чин на правда, милост и добродетел наоѓа одек на небото. Отецот од својот престол ги набљудува оние што ги прават овие дела на милосрдие и ги вбројува во неговите најскапоцени богатства. ʼТие ќе бидат Мои, вели Господ Саваот, Моја сопственост во оној ден, што го готвамʻ (Малахија 3,17). Секое дело на милосрдие спрема сиромашните и неволните се смета како да му е направено на Исуса. Кога му помагаме на сиромашен, кога сочувствуваме со измачен и угнетен, кога се спријателуваме со сираче, тогаш се доведуваме во поблиска заедница со Исуса“ (Елена Вајт, *Сведоштва за црквата*, кн. 2, стр. 25).

**Прашања за разговор**

`1. Како можеме да бидеме сигурни дека правилно сме разбрале дека послушноста на заповедта да го сакаме Бога и ближните не е спасение со дела? Со оглед на тоа кој е Исус и што сторил Тој за нас на крстот (видете Филипјаните 2,5-8), зошто помислата дека ние можеме да направиме што било за да го стекнеме или да го заслужиме спасението претставува толку голема заблуда? Како можеме да научиме да правиме разлика меѓу постапките со кои би се обиделе да се спасиме, што би било фатална грешка, и делата со кои во нашиот живот го откриваме спасението што веќе го имаме во Исуса?`

`2. Како можеме да научиме да препознаваме некои од длабоко вкоренетите предрасуди кои можеби ги негуваме кон оние кои се поразлични од нас?`

`3. Покрај стиховите што ги проучувавме во рамките на лекцијата за оваа седмица, кои други библиски текстови ги наоѓате а кои го поддржуваат сфаќањето дека е неопходно да се покаже љубезност кон другите, кои и да се тие?`

---

#### Додаток: Утрински стих

**Кнез на небото:** Евреите 4,15.