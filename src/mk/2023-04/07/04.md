---
title: Да се наследи вечниот живот
date: 14/11/2023
---

`Прочитајте го текстот Лука 10,27.28. Каков бил одговорот на законикот на сопственото прашање?`

Законикот го поставил прашањето и самиот го дал одговорот: „Љуби го Господа, својот Бог со сето свое срце...“ и „ближниот свој како себеси“ (Лука 10,27).

А кaков бил Исусовиот коментар? Тој му рекол: „Право одговори!“ (Лука 10,28) А потоа го поттикнал и да направи нешто во врска со тоа, велејќи: „Прави го ова и ќе живееш“ (Лука 10,28).

За повеќето верници не е толку тешко да ги дадат правите одговори во врска со доктрината и верата. Меѓутоа, вистинскиот предизвик доаѓа кога треба да го направат она што знаат дека е правилно и да го следат она во што веруваат. Многумина кои знаат доволно за да бидат спасени, сепак ќе бидат изгубени затоа што не го послушале она што го знаеле. Ете колку е сериозно ова прашање. Не е доволно само да знаеме дека треба да го сакаме Бога и ближните. Треба тоа и да го правиме!

`Прочитајте го текстот Јаков 2,17-22. Во која смисла овие стихови се паралелни со она што Исус му го кажал на законикот?`

Ако го сакаме Бога, ќе ја читаме Неговата Реч, ќе се молиме, ќе ги држиме Неговите заповеди и ќе бидеме послушни на Неговиот глас „со сето свое срце“. Ако велам дека ги сакам другите, но не се грижам за другите луѓе во црквата, или ако ги занемарам потребите на другите, иако можам да помогнам, каква полза има од мојата вера? Христијанството не е само збир на различни верувања, тоа е начин на живот.

„Ако некој брат или сестра се голи и немаат што да јадат, па некој од вас им рече: ‘Одете си во мир, стоплете се и наситете се!’ а не им даде она, што им е потребно за телото, каква е ползата?“ (Јаков 2,15.16).

`Колку се грижите за благосостојбата на другите? До кој степен ги следите зборовите на Павле: „Не гледајте секој само на своето, туку секој нека гледа на она што се однесува за другите“ (Филипјаните 2,4)? Како можете, преку Божјата благодат, да научите да бидете погрижливи за другите?`

---

#### Додаток: Утрински стих

**Врховен Градител:** Евреите 3,4.