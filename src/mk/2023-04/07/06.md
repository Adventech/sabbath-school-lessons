---
title: Параболата за добриот Самарјанец денес
date: 16/11/2023
---

Кога го пофалил законикот затоа што го дал вистинскиот одговор, Исус додал: „Прави го тоа и ќе бидеш жив“ (Лука 10,28). Со тоа ја допрел најдлабоката нишка на човечкото срце. Давањето точни одговори било лесно за овој законик, но постапувањето според нив претставувало проблем пред 2.000 години, и сè уште е проблем за многумина од нас денес. Законикот сакал да го фати Исуса во стапица и да се пофали со своето знаење. Затоа поставил дополнително прашање: „А кој е мојот ближен?“ (Лука 10,29).

`Прочитајте го текстот Лука 10,30-37. Како накратко би ја изразиле пораката што Исус сакал да ја изнесе преку оваа парабола?`

Дали има луѓе околу нас кон кои другите постапиле неправедно? Дали сме направиле сѐ што е во наша моќ за да им помогнеме?

Точно е дека понекогаш пасторите, старешините и верниците не им помагаат на оние на кои тоа им е потребно. Понекогаш луѓето од друга вера се пољубезни од нас во постапувањето кон поединците во нашата општествена заедница. Ние зборуваме за тоа дека треба да бидеме љубезни, но можеби некој друг е тој што навистина ги задоволува потребите на луѓето на кои ние не сме им посветиле внимание. Но, ако сакаме нашата вера воопшто да значи нешто, тогаш мора да допреме до луѓето и да им помогнеме на оние кои имаат потреба.

Исус ја завршил параболата за добриот Самарјанец со прашање кој од тројцата споменати луѓе навистина му бил ближен на човекот кому му била потребна помош.

„Така на прашањето ʻкој е мој ближенʼ даден е одговор за сите времиња. Христос укажал дека наш ближен не е само оној што ѝ припаѓа на нашата црква и вера. Тоа нема никаква врска со расата, со бојата или со општествениот статус. Наш ближен е секое лице на кое му е потребна наша помош. Наш ближен е и секоја душа што ја ранил и ја измачил непријателот. Наш ближен е секој што е Божја своина“ (Елена Вајт, *Копнежот на вековите*, стр. 503 оригинал).

`Предизвик: Почнете да се молите секојдневно за некој што е поразличен од вас, па дури и за некој што можеби лично вам не ви се допаѓа.`

`Дополнителен предизвик: Наведете најмалку три имиња на ваши познаници (неадвентисти), уочете ги нивните потреби (емоционални, физички, социјални) и размислете како би можеле лично да одговорите на тие потреби. Што можете практично да направите за нив во текот на претстојната седмица?`

---

#### Додаток: Утрински стих

**Поголем од Мојсеј:** 5. Мојсеева 1,17.