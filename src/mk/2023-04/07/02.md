---
title: Прашање над сите прашања
date: 12/11/2023
---

Кои сме ние? Зошто сме тука? Што се случува со нас кога ќе умреме? Која е нашата конечна судбина? Ова се, во многу нешта, најважните прашања што можат да ги постават смртните суштества – суштества кои знаат дека се смртни (остригите и кокошките се исто така смртни, но не го знаат тоа). А во Евангелието според Лука гледаме како некој му пристапува на Исуса со нешто што е, всушност, најважно од сите прашања.

`Прочитај Лука 10,25. Какво прашање поставил овој познавач на законот и зошто го направил тоа?`

Колку и да е сериозно тоа прашање само по себе, Библијата јасно кажува дека тој всушност дошол да го искуша Исуса. Знаеме дека луѓето понекогаш ни пристапуваат со скептицизам и недоверба, дека дури можат да бидат и неискрени во своето поставување прашања, но сепак може да се допре и до нив. Токму на овој начин Исус постапил со овој законик, иако знаел дека неговите првични намери не биле искрени. Меѓутоа, и за законикот и за другите слушатели, ова прашање било пригоден вовед што Исус го искористил за да ги поттикне да ги преиспитаат своите срца. Иако знаел кои биле мотивите на тој законик, сепак Исус не го игнорирал и не покажал непочитување кон него.

На крајот на краиштата, кое прашање може да биде поважно од тоа? „Што треба да правам за да наследам вечен живот?“ Без оглед на нашите верски ритуали или обичаи, зад сите нив стои тоа клучно прашање. Што друго, освен тоа, би можело да биде навистина важно за созданија чиј живот е опишан како „пареа, која се јавува за миг, и потоа исчезнува“ (Јаков 4,14)? Зашто, која друга опција постои, освен вечниот живот, ако не вечна смрт?

`Прочитајте го текстот 1. Коринтјани 15,30-32. Која поента ја истакнува Павле овде за да ја нагласи важноста на вечниот живот?`

Колку и да биле сомнителни неговите мотиви, законикот поставил суштинско прашање, а Исус, внимавајќи да ја искористи секоја пригода за мисија, се послужил со тоа за да допре до душите.

`Како можеме и ние да внимаваме на тоа да ја искористуваме секоја пригода што ќе ни се укаже за да сведочиме, дури и ако околностите не се баш идеални?`

---

#### Додаток: Утрински стих

**Цар над Царевите...:** Матеј 25,6.