---
title: Пораките на тројцата ангели и мисијата
date: 25/12/2023
---

Книгата Откровение ни дава моќен и живописен приказ на темата за големата борба, можеби најдраматично прикажана во текстот Откровение 12,12: „Затоа, веселете се небеса и вие, кои живеете во нив. Тешко вам, кои живеете на земјата и морето, зашто ѓаволот слезе при вас со голем гнев, знаејќи дека има малку време.“ Тешко е да се замисли дека нешто во Светото писмо може да се разбере одвоено од мотивот на големата борба, која ќе достигне своја кулминација во последните денови.

`Прочитајте Откровение 14,6-12. Што е опишано овде и како овие стихови се поврзани со нашата мисија и порака?`

Од клучно значење за мисијата, Божјата мисија, е пораката, Божјата порака, а тоа е евангелието. Таа порака, во вистинска смисла на зборот, е мисијата. Светот треба да биде предупреден за она што го чека и секој човек ќе биде принуден да направи избор – избор за живот или за смрт.

`„Кој не е со Мене, тој е против Мене и кој не собира со Мене, тој растура!“ (Лука 11,23). Што кажува Исус овде а се однесува директно на нашата мисија?`

Пораките на тројцата ангели од Откровение 14 ја сочинуваат суштината на она што ние, како адвентисти на седмиот ден, сме повикани да му го објавиме на светот. Две теми се од суштинско, фундаментално значење за таа порака: „вечното евангелие“ (Откровение 14,6) и обожавањето на Создателот. И во описот на светите се јавуваат исто така две теми: „Тука е трпението на светите, кои ги пазат Божјите заповеди и верата во Исуса“ (Откровение 14,12). Што и да правиме – колку и да им правиме добро на луѓето и да им помагаме – никогаш не смееме да го изгубиме од вид нашиот посебен повик и мисија, а тоа е да му ја објавува на изгубениот свет надежта што е дел од „вечното евангелие“ и да го предупредиме светот на она што ќе го снајде еден ден.

`„Кој не е со Мене, тој е против Мене“ (Лука 11,23). Како го разбирате тоа што го кажува Исус овде? Зошто овие зборови треба да нѐ наведат да се преиспитаме каде е навистина нашето срце?`

---

#### Додаток: Утрински стих

**Ветеното семе:** Евреите 7,14.