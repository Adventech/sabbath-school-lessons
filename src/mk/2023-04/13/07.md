---
title: За натамошно проучување
date: 29/12/2023
---

„Со големиот план на спасението светот ќе биде вратен во својата првобитна состојба. Сѐ што било загубено со гревот, со Божјата милост повторно ќе биде вратено. Искупен е не само човекот, туку и целата земја – да биде вечна татковина на послушните. Сатаната шест илјади години со сите сили се бори земјата да ја задржи под своја власт. Сепак, првобитната Божја цел, она заради што земјата и е создадена, конечно ќе се оствари. ʼПотоа светите на Севишниот ќе го преземат царството и ќе владеат со него во век и вековиʻ“ (Даниел 7,18)“ (Еленa Вајт, *Патријарси и пророци*, стр. 342 оригинал).

Но пред тоа да стане реалност, наша должност е да соработуваме со Бога во Неговата мисија и да допреме до светот со пораката на предупредување, за луѓето да можат да ја прифатат и да земат учество во Божјото ветување за новото создавање.

„Копнеам да видам огромно мноштво работници кои работат за оние кои не се запознаени со доказите за нашата вера. Многумина примија голема светлина слушајќи ги пораките на тројцата ангели и сега тие треба да ги објавуваат овие пораки во сите делови на светот. Сакам да го извршам мојот дел и да го отворам патот за другите кои ја носат светлината на вистината. Господ нека ни помогне да го облечеме Неговиот оклоп. Верниците треба да се обединат во тоа свечено дело на изнесување на последното предупредување на светот“ (Еllеn G. Whitе, *Letter* 390, 1907/ необјавено писмо).

Во текот на ова тримесечје ги проучувавме различните аспекти на Божјата мисија и можните проблеми поврзани со неа. Оваа седмица го завршивме нашето проучување со истражување на клучевите што ни ги дава Откровението за да знаеме како изгледа обновениот однос со Бога, а кулминацијата на таа книга е визијата за исполнетата мисија – новото создавање и обновената земја. Иако е вистина дека моментот на уништување на гревот и страдањето ќе биде најстрашниот период од историјата на земјата, Бог ни дава визија за тоа што ќе се случува по тие денови и ни дава утеха и охрабрување со ветувањето дека земјата ќе биде обновена.

**Прашања за разговор**

`1. Што е „вечното евангелие“? Зошто е „вечно“? И зошто тоа учење мора да биде темел на нашата мисија?`

`2. Зошто ставаме таков нагласок на пораките на тројцата ангели? Како одговарате на тврдењето дека треба да се сосредоточиме на Исуса, а не на нешто наводно толку „негативно“ како што се тие пораки кои вклучуваат некои многу силни предупредувања?`

`3. Како ова тримесечје ви помогна подобро да ја разберете не само важноста на мисијата, туку и како вие и вашата црква би можеле на подобар начин да учествувате во неа, на што сте и повикани?`

---

#### Додаток: Утрински стих

**Неисцрпен извор на сила:** Пословици 18,10.