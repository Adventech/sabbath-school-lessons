---
title: Мисијата е завршена
date: 28/12/2023
---

`Прочитајте Откровение 21,1-4 и Откровение 21,22-22,5. Која сцена е опишана овде?`

Каков рај ќе биде новата Земја! Смртта и гревот ќе исчезнат, а сатаната и злото ќе бидат уништени. Ќе се сретнеме со нашиот возљубен Спасител и повторно ќе се споиме со нашите најблиски. Новата земја ќе биде населена со претставници од сите етнички и јазични групи.

Мисионскиот одбор при Генералната конференција ги одобри стандардите за утврдување дали е досегната одредена група луѓе или не. „Досегната група“ е онаа која има соодветен број верници и потребни ресурси за да може ефективно да им сведочи на остатокот од групата без да има потреба од надворешна помош. Тоа значи да одржува богослуженија, да има Библија и друга литература на мајчин јазик и да има домашни црковни водачи кои можат да му сведочат на остатокот од населението без помош од преведувачи.

„Недосегната група“ е онаа која нема автохтона заедница на верници адвентисти со соодветен број членови и потребни ресурси за ефективно да сведочат во својата заедница без помош однадвор.

Секоја локална црква и област мора да одредат до кои групи луѓе во нивната заедница треба да допре. Сега е време да се вложи во Божјата мисија за создавање ученици меѓу сите групи луѓе, со цел да се забрза враќањето на нашиот Спасител и, на крајот, да живееме со сите нив на новото небо и новата земја што ни се ветени овде.

**Предизвик:** Како вие го забрзувате Христовото враќање? Дали сеете семе на надеж во срцата на оние што треба да ја слушнат радосната вест? Дали ги „полевате“ новите верници помагајќи им да научат што значи да се води живот на посветеност и послушност кон Христа? Молете се за можности да им го пренесете ветувањето за новата земја на луѓето од вашата дневна молитвена листа.

**Дополнителен предизвик:** Некои од вашите „ученици“ можеби се подготвени да го прифатат Христа. Тоа значи придружување кон црквата или кон група верници. Ставете се себеси на негово или нејзино место и замислете дека присуствувате на богослужба во вашата црква за прв пат. Какво би било тоа искуство? Колку вашата црква е подготвена да прима и да поучува нови луѓе? Дали сте отворени за основање нови групи верници, а не само за поддршка на својата веќе постоечка црква? Смислете стратегија за зајакнување во оние области каде што сте слаби. Споделете ги вашите размислувања со црковното раководство и соработувајте со нив на спроведување на планот да станете црква порешителна во тоа да создава ученици.

---

#### Додаток: Утрински стих

**Извор на светлина:** Јован 12,35.