---
title:  Искуство
date:   29/12/2023
---

#### Сонувајќи соништа: Дел 3

_од Ендру Мек Чесни_

Џозеф Деламу се молел на Бога да му открие која е Неговата (Божјата) вистинска црква, бидејќи Џозеф не знаел каде да оди на богослужение во Конакри, главниот град на Гвинеја во Западна Африка, каде се зборува француски јазик. Откако ја проучувал Библијата со својот учител по англиски јазик, кој бил адвентист на седмиот ден по име Фортунат Калубилори, тој постел три дена и го молел Бога да му ја открие Неговата волја.

Тогаш Џозеф сонил сон како тој бил затворен во затвор. Чуварот на затворот му бил роднина, па тој го молел за слобода. „Не можам да те ослободам иако сме од исто семејство“, му рекол роднината.

Џозеф се обидел да избега, но бил фатен и укорен од неговиот роднина.

„Не си играј со мене“, му рекол роднината. „Ако тоа пробаш да го направиш повторно, ќе те казнам на начин што никогаш нема да го заборавиш“.

Во тој момент во сонот слушнал и глас кој ја опишал казната. „Некој ќе донесе слама, ќе ја стави под тебе и ќе ја запали“, рекол гласот.

Џозеф во сонот разбрал дека казната претставува пекол по доаѓањето на Исус. Па тој се молел: „Не сум подобар од другите. Само не дозволувај да умрам овде. Сакам да постигнам нешто за тебе пред да умрам“.

По молитвата, некако бил отстранет од затворската ќелија и од присуството на тројца војници. Еден војник рекол: „Џозеф, мора да ја платиш откупнината за твојата слобода“.

„Само Бог ме ослободи, а не ти“, одговорил Џозеф. „Исус ја плати цената на крстот. Не ти должам ништо“.

Но, војникот инсистирал: „Ако не платиш, ќе те вратиме во затвор“.

„Мојата слобода не доаѓа од тебе и не можеш да одиш против Бога. кој ме ослободи“, рекол Џозеф. „Мојот живот зависи од Бога, и ако ми наштетиш, не ми штетиш мене туку на Бога.

Војниците заминале, а Џозеф се свртел и го виде Фортунат.

Твојата слобода е од Бога“, го уверил Фортунат.

Тогаш Џозеф се разбудил. Било 3 часот по полноќ, а тој бил целиот препотен. Сонот изгледал толку реално.

Тој се молел: „Ти благодарам, Боже. Секогаш кога барам помош, ти ми одговараш. Ти благодарам, не што ми одговори, туку што ме сакаш“.

Денес, Џозеф има 24 години и е верен адвентист.

„Кога бев дете, го замолив Бог да ме доведе до вистинскиот пат“, вели тој. „Бог одговори на оваа моја молитва со тоа што ме доведе во адвентистичката црква. Спремен сум да му служам на Бога“.