---
title: Потчинување на Божјата волја
date: 26/10/2023
---

`Прочитајте го текстот 1. Мојсеева 12,1-9. Што можеме да научиме од овие стихови за потчинувањето на Божјата волја, дури и тогаш кога патот пред нас е нејасен?`

Една од главните особини на Аврам била неговата готовност да се потчини на Божјата волја. Сите негови искуства со Бога се карактеризираат со тоа потчинување.

*Неговиот повик:* Аврам добил голем повик од небото: „И му рече Господ на Аврам: ‘Излези од својата земја, и од родот свој, и од домот на татко си, (па појди) во земјата што ќе ти ја покажам Јас!’“ (1. Мојсеева 12,1) Кога го слушнал гласот од небото, неговата прва реакција можеби била тоа целосно да го занемари, мислејќи дека халуцинира. Или можел да се спротивстави на таа порака, велејќи нешто слично на ова: *Не сакам да одам; Ми се допаѓа овде.* „Во земјата што ќе ти ја покажам“ – тоа изгледа како необичен опис на дестинацијата! Сепак, тој го прифатил повикот. Тој ја предал својата волја на Божјата волја и го напуштил домот на својот татко и неговата земја: „Тогаш тргна Аврам, како што му кажа Господ“ (1. Мојсеева 12,4).

*Избор на земјата:* Избила кавга меѓу слугите на Лот и Аврам, но Аврам не бил човек кој би влегол во судир со сопственото тело и крв. Тој се потчинил на Божјата волја, кој повторно го благословил: „И му рече Бог на Аврам, откако Лот се оддели од него: ‘Крени ги очите свои, па погледни од местото, каде што си сега, на север и на југ, на исток и на запад, зашто целата земја што ја гледаш, ќе ти ја дадам тебе и на потомството твое довека’“ (1. Мојсеева 13,14.15).

*Уништување на Содом и Гомора:* Кога Бог му ја открил судбината на тие два града, Аврам, воден од љубовта, се обидел да ги спаси. Но, бидејќи во тие градови немало ниту десет праведници, тие биле уништени. Аврам повторно се потчинил на Божјата волја и го прифатил Божјиот суд над тие градови.

Господ можел да го употреби Аврама токму поради таа неговата готовност да Му се покори во секоја ситуација. Така мора да биде и со нас денес.

***Предизвик:*** Ние се соочуваме со препреки во нашите градови кога станува збор за проповедање на евангелието на соодветен и делотворен начин. Затоа мора да се молиме на Бога тој да се вмеша.

***Дополнителен предизвик:*** Најдете начин да стапите во контакт со некој кој бил директно погоден од тешка ситуација слична на некоја низ која и самите вие сте поминале. Кажете ѝ на таа личност дека се молите за неа и барајте од Бога да ви покаже што друго можете да направите за да ѝ помогнете.

---

#### Додаток: Утрински стих

**Господар на славата:** Јован 11,48. 