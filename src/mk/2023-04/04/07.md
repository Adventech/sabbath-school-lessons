---
title: За натамошно проучување
date: 27/10/2023
---

„Аврамовата молитва била проникната со љубов кон душите што биле осудени на пропаст. Додека чувствувал одвратност кон гревовите на изопачените жители на тој град, тој сакал тие грешници да се спасат. Неговото толку длабоко и искрено интересирање и залагање за жителите на Содом покажува колкава загриженост би морале и ние да чувствуваме за непокајаните. Гревот треба да се мрази, а грешникот треба да се сака и да се има кон него сомилост. Насекаде околу нас се наоѓаат души кои безнадежно заминуваат во пропаст, страшна исто толку колку и онаа што го снашла Содом. Секој ден за некого значи крај на времето што му било одредено да се провери. Секој миг некои ја преминуваат границата зад која милоста веќе не допира. А каде се весниците со опомена и со сесрдно преколнување да го повикаат грешникот да ја одбегне таа страшна судбина? Каде се рацете подадени да го оттргнат од смртта? Каде се оние кои понизно и со истрајна вера би го молеле Бога за него?

Духот што го покажал Аврам е Христов дух. Божјиот Син е најискрен посредник за добро на грешниците. Тој, кој платил висока цена за нивниот откуп, ја знае вредноста на човечката душа. Тој кон гревот чувствувал одвратност каква што може да постои само во една беспрекорно чиста душа, но кон грешникот покажувал љубов што може да ја сфати само бесконечната доброта. Во своите претсмртни маки на крстот, додека и самиот бил под страшниот товар на гревовите на цел свет, Тој за своите убијци и за сите оние што го исмевале, се молел: ʼОче, прости им, зашто не знаат што праватʻ (Лука 23,34)“ (Елена Вајт, *Патријарси и пророци*, стр. 140 ориг.).

„Околните народи Аврама го почитувале како моќен кнез и мудар и способен поглавар. Тој соседите не ги лишувал од своето влијание. Неговиот живот и карактер, видливо различни од животот на тие идолопоклоници, вршеле мошне силно влијание во прилог на вистинската вера. Во својата преданост кон Бога бил непоколеблив, додека со својата љубезност и добронамерност влевал доверба и се здобивал со пријателство. А неговата природна големина му носела признание и висока почит“ (*Патријарси и пророци*, стр. 133, 134 ориг.).


**Прашања за разговор**

`1. На кои други примери на поединци, кои одговориле на нивниот повик за мисија, ни укажува Светото писмо? Што е со Јован Крстителот? Дали него би го нарекле успешен?`

`2. Прочитајте го текстот 1. Мојсеева 19,30-36. Што ни кажува тој за карактерот на одредени личности кои биле спасени од Содом?`

`3.  Што друго можеме да научиме од примерот на Аврам во врска со мисијата и начинот на кој таа се спроведува?`

`4.  Размислете за следново: Што мислите, дали посредувањето на Аврам за Содом и Гомора било успешно или неуспешно?`

---

#### Додаток: Утрински стих

**Оној од кого доаѓаат сите добри работи:** Јаков 1,17.