---
title: Аврамовиот дух на молитва
date: 24/10/2023
---

`Прочитајте ги следните текстови: 1. Мојсеева 18,23-32 и Јаков 5,16. Што треба да научиме од ова за силата на посредничката молитва?`

Дијалогот меѓу Аврама и Бога е тип или пример на посредничка молитва. Аврам во оваа глава е претставен како некој што посредува пред Бога за народот на Содом и Гомора. Тој се застапувал за нив, во нивно име; односно, тој на некој начин бил тип, симбол на Исуса Христа како наш Застапник пред Отецот. Нашата мисија во денешно време ќе биде успешна само ако продолжиме да упатуваме такви молитви.

Аврам научил да ги сака жителите на Содом, Гомора и на другите блиски градови. Затоа и неговата молитва била искрена. Тој веќе се борел против некои владетели кои своевремено ги победиле владетелите на Содом и Гомора. По победата на Аврам, Бера, владетелот на Содом, излегол да го пречека Аврама заедно со Мелхиседек. Бера барал неговите луѓе да се вратат во своите домови: „Дај ми ги луѓето, а имотот задржи го за себе“ (1. Мојсеева 14,21). Овде може да се види љубовта на тој владетел кон својот народ. А бидејќи љубовта била една од најголемите особини со кои се одликувал Аврам, тој ги засакал владетелите на Содом и Гомора и се молел за нив и за нивниот народ. „Аврамовата молитва била проникната со љубов кон душите што биле осудени на пропаст.“ (Eлена Вајт, *Патријарси и пророци*, стр. 140 оригинал).

Аврам покажал понизност и истрајност во своите молитви. Штом Бог ја прифатил неговата прва молба да го спаси градот доколку во него се најдат 50 праведници, тој продолжил со своето посредување.

Нашата мисија не може да биде успешна без молитва – посредничка молитва. По средба со некого, по одржана проповед или проучување на Библијата, мораме да се молиме за луѓето со кои сме дошле во допир. Бог одговара на тие молитви допирајќи ги срцата на оние со кои сме оствариле контакт. Не е нашата речовитост таа што ќе ги преобрати нашите пријатели и познаници, туку Светиот Дух. Затоа, во секоја мисија во која учествуваме, мора да се молиме за секој човек поединечно.

`Прочитајте ги текстовите Римјаните 8,34 и Евреите 7,25. Што ни кажуваат тие за она што Исус го прави за нас, и како таа вистина може да ни помогне подобро да ја разбереме нашата улога како посредници за другите?`

---

#### Додаток: Утрински стих

**Прекрасен Учител:** Јован 8,2.