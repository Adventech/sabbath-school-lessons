---
title: Аврамовата мисија
date: 25/10/2023
---

`Прочитајте го текстот 1. Мојсеева 19,1-29. Каков бил резултатот на Аврамовиот дух на гостопримство, љубов и молитва?`

Тој текст ни дава интересно навестување во врска со положбата што ја заземал Лот во Содом: „Лот седеше кај портата содомска“ (1. Мојсеева 19,1). Тоа значи дека тој бил значајна личност во градот, секако еден од службениците, бидејќи седењето пред портата било привилегија на јавните службеници, судиите и владетелите (2. Самуил 19,8; Еремија 38,7; Рут 4,1).

Деветнаесеттата глава од 1. Мојсеева е речиси паралелна со 18. глава и сторијата за средбата на Аврам со ангелите. И Аврам и Лот седеле крај влезот или кај портата (1. Мојсеева 18,1; 1. Мојсеева 19,1); а Аврам и Лот ги повикувале странците да се одморат во нивниот дом (1. Мојсеева 18,3.4; 1. Мојсеева 19,2); а Аврам и Лот подготвиле храна за своите посетители (1. Мојсеева 18,4-8; 1. Мојсеева 19,3). Се чини дека Лот, без оглед на грешките што ги правел, сепак имал и некои добри особини.

„Тогаш излеа Господ врз Содом и врз Гомора дожд од сулфур и оган од небото. И ги сосипа оние градови и целата околина, и сите жители во тие градови, и сите растенија“ (1. Мојсеева 19.24.25).

Не знаеме колку луѓе живееле во Содом и Гомора во времето за кое зборува овој извештај, но меѓу сите тие илјадници луѓе, само четворица го напуштиле градот, а само тројца биле спасени. Истиот случај бил и со потопот од 1. Мојсеева. Не знаеме колку од нив биле живи во тоа време, но знаеме дека повеќето од нив не биле спасени.

Малиот број жители на Содом што биле спасени, ни кажува нешто што има врска и со нашата мисија – имено, нема сите да бидат спасени. Ние би сакале сите да го прифатат Исуса и Неговиот план на спасение, но секој има своја слободна волја. Наша задача е да повикуваме што е можно повеќе луѓе да се определат за Исуса. Сè додека ја извршуваме нашата мисија, Бог ни помага преку Светиот Дух, но Тој никогаш не оди против чија било волја. Постоењето на слободна волја значи дека, во крајна линија, што и да правиме, колку и да се молиме, спасението ќе зависи само од изборот на секој поединец.

`Како можеме да научиме да не се обесхрабруваме ако не ги видиме резултатите што ги посакуваме кога се ангажираме во мисијата?`

---

#### Додаток: Утрински стих

**Неисцрпен извор:** Јован 17,3.