---
title: Љубовта на Аврам кон сите
date: 23/10/2023
---

`Прочитајте го текстот 1. Мојсеева 18,16-33. Како Аврам покажувал љубов со посебен квалитет кон сите луѓе, без разлика на нивната припадност на одредено племе, раса или народ?`

Друга особина на Аврам што доаѓа до израз во текстот 1. Мојсеева 18 е неговата љубов кон луѓето, дури и кон оние што лично не ги познавал. Тоа е голема поука за секој од нас. Луѓето од Содом и Гомора биле грешници, ни близу до неговото мерило на вредности, но неговото срце било полно со љубов кон сите, без оглед на нивната раса, пол, јазик или религија.

A тогаш Бог му ја открива на Аврам неговата одлука да ги уништи градовите Содом и Гомора. „И Господ рече: ‘Голем викот е против Содом и Гомора, зашто гревовите нивни се претешки. Затоа ќе слезам да видам дали е тоа токму така, како што доаѓа викот до Мене, или не’“ (1. Мојсеева 18,20.21).

Со голема понизност и длабока почит, Аврам ја упатил својата молба до Бога: „Не е можно така да постапиш Ти, да погубиш праведни со неправедни заедно, та исто да се случи со праведникот како и со неправедникот; не може да биде тоа од Тебе; зарем Судијата на целата земја нема да суди право?“ (1. Мојсеева 18,25)

Аврам се надевал дека со својата љубов ќе ги спаси сите луѓе во тие градови, а не само праведните. Се разбира, нему му било јасно колку се злобни и расипани луѓето што живееле таму. Кој знае какви приказни слушал за нив и за нивните навики? А според она што го знаеме за нив, што ни е откриено во следната глава, во непријатниот извештај за Лот и за толпата насобрана пред неговата куќа (видете 1. Мојсеева 19,1-11), тие биле многу расипани луѓе.

Но сепак, Аврам, бидејќи лично ја познавал Божјата љубов, се обратил кон Него и се обидел да посредува во нивна полза. Тој знаел дека секогаш постои можност луѓето да се вратат кај Бога со покајание. Според мислењето на Аврам, спасувањето на жителите на тие градови ќе им даде можност да се покаат.

Во крајна линија, Аврам ја засновал својата молба на она што го знаел од своето лично искуство за Божјата љубов кон луѓето. И самиот тој имал голема љубов спрема грешниците, свесен дека, сѐ додека постои живот, постои и надеж во спасението.

`Зошто посредничката молитва е толку важна во нашиот молитвен живот? Како молитвата за другите на кои им е потребна помош, ни помага и нам духовно да растеме и подобро да ја искусиме стварноста на Божјата љубов кон грешниците?`

---

#### Додаток: Утрински стих

**Законски Владетел:** Лука 4,8.