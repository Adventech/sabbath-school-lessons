---
title: Дарот на гостопримство
date: 22/10/2023
---

`Прочитајте го текстот 1. Мојсеева 18,1-15. Кои елементи на гостопримство се прикажани во одговорот што Аврам им го дава на своите гости?`

Аврам седел на влезот од својот шатор на пладневната жега. Тоа било сосема необично. Во тој период од денот во лето, кога сонцето е во својот зенит, сите бараат сенка и свежо ветре. Но, можеби Аврам поднесувал жештина токму од причина што сакал да им помогне на можните минувачи.

Додека седел таму, здогледал тројца патници. Неговиот обичај, најверојатно, бил да им нуди гостопримство на странци. Затоа иницијативата за средбата дошла токму од Аврама. Имено, во текстот гледаме дека тој потрчал да им излезе во пресрет. Тоа е исто така важен момент – Аврам презел иницијатива да се запознае со нив уште пред тие да му пристапат.

„Ќе Ви донесат малку вода и ќе ги измијат нозете Ваши, па одморете се малку под ова дрво! И ќе Ви донесам малку леб за да се поткрепите штом веќе навративте кај слугата Ваш, па тогаш продолжете (го својот пат)“ (1. Мојсеева 18,4.5).

Аврам бил свесен за својата мисија, која се состоела во тоа да го споделува своето знаење за Господа со сите во светот потонат во паганство, идолопоклонство и многубоштво. Како што гледаме во овој случај, тој ја исполнувал својата мисија на најнепосреден начин со тоа што бил гостопримлив кон овие странци, кои навидум тукутака се појавиле на хоризонтот.

Патем кажано, Аврамовото „големо домаќинство имало повеќе од илјада души, мнозина од нив биле глави на семејства, а имало и многу новообратеници од незнабоштвото. Едно такво домаќинство барало цврста рака на кормилото. Не би имало полза од слаби и колебливи методи... Влијанието на Аврам се ширело и надвор од неговиот дом. Каде ѝ да го подигал својот шатор, тој покрај него подигал и олтар за принесување жртви и богослужение. Кога шаторот ќе се тргнел, олтарот останувал; многу ханански номади, кои своето знаење за Бога го добиле врз основа на животот на Аврам, неговиот слуга, би застанувале крај олтарот да му принесат жртва на Господа“ (Елена Вајт, *Воспитување*, стр. 187 оригинал).

Од самиот почеток, на овој човек му било јасно дека Бог го повикал во мисија и дека неговото патување во Ветената земја не било одење на одмор, туку можност да стане благослов за оние околу него, а преку неговите потомци и за целиот свет.

`Кои принципи ги наоѓате во примерот на Аврамовото гостопримство, на кои би можеле да се угледате во својот живот?`

---

#### Додаток: Утрински стих

**Вистинскиот чувар во Господовиот дом:** Откровение 2,1.