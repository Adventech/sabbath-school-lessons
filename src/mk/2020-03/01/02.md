---
title:  "БОГ: КУС ПОГЛЕД НА СОЗДАВАЊЕТО"
date:   28/06/2020
---

На луѓето ширум светот Бог секојдневно им пружа прилика да Го запознаат. Со посредство на Светиот Дух, Тој делува на нивното срце. Тој се открива преку убавината и сложеноста на светот на природата. Огромното пространство, сеопштиот ред и симетријата на вселената зборуваат за еден вечен Бог со неограничена мудрост и бескрајна сила. Преку своето провидение, Тој ги уредува околностите во нашиот живот за да нѐ привлече кон себе.

Иако Бог ни се открива себеси преку сведочењето на својот Дух, убавината на природата и делата на провидение, сепак најјасното откровение на Неговата љубов го наоѓаме во животот и службата на Исуса Христа. И затоа, кога на другите им зборуваме за Исуса, ние им пружаме најдобра прилика за спасението.

`Прочитајте го стихот Лука 19,10 и споредете го со стиховите во Јаков 5,19.20. Што можеме да научиме од Евангелието според Лука во врска со целта на Христовото доаѓање на Земјата? Како ние соработуваме со Христа во Неговото дело за спасение на изгубените?`

Според апостол Јаков, „нека знае дека оној, кој ќе го врати грешникот од неговиот заблуден пат, ќе ја спаси неговата душа од смрт и ќе покрие мноштво на гревови“ (Јаков 5,20). Посланието до Римјаните дополнително ја нагласува оваа мисла. Во 1. и 2. глава од посланието до Римјаните гледаме дека и паганите кои го гледаат Божјето откровение во природата и Евреите кои го примиле Божјето пророчко откровение преку Светото писмо – се подеднакво изгубени без Христа. Од 3. до 5. глава во посланието до Римјаните, апостолот открива дека спасението се добива врз основа на благодатта, исклучиво со вера. Од 6. до 8. глава во посланието до Римјаните се наведува дека благодатта е таа која го оправдува секој верник, а едновремено е и благодат која посветува. Во 10. глава апостолот тврди: „Бидејќи секој кој ќе го повика името Господово, ќе биде спасен“ (Римјаните 10,13), а потоа истакнува дека никој не може да го повика доколку не верува, а повторно – не може да верува ако не слушнал, ниту пак може да слушне доколку некој не му каже (Римјаните 10,14.15). Според тоа, ние сме алки во планот на спасението преку кои Бог досегнува до изгубените луѓе со својата слава и евангелие.

`Ние не сведочиме за на луѓето да им пружиме единствена, туку – најдобра прилика за спасение. Значи, каква е нашата улога во Божјиот план на откупување на човечкиот род? Размислете и за следното: колку луѓе слушнале за евангелието од вашата уста?`