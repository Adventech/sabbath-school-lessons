---
title:  ПОСЛЕДНИОТ БОЖЈИ ПОВИК
date:   17/09/2020
---

`Прочитајте Откровение 14,8; 17,3-6 и 18,1-4. Што дознаваме за духовниот Вавилон врз основа на овие стихови?`

Во книгата Откровение, изразот „Вавилон“ означува лажен религиозен систем заснован на човечките дела, традициите и погрешните учења. Тој ги издигнува човечките суштества и нивната самоправедност над Исус и Неговиот безгрешен живот. Тој ги поставува заповедите на човечките верски учители над Божјите заповеди. Вавилон бил центар на идолатријата, обожавање на сонцето и лажното учење за бесмртноста на душата. Тој лажен верски систем во своето богослужение незабележително вградил многу од древните вавилонски верски обичаи. Божјата порака за последното време упатена до оваа планета што изумира е пораката за Исус и за Неговата праведност. Таа одѕвонува од небото повикувајќи: „Падна, падна големиот Вавилон... Излезете од неа, народе Мој“ (Откровение 18,2.4). Бог ја подигнал Адвентистичката црква на седмиот ден за таа да ја велича пораката за Христа во сета нејзина полнота. Да се велича Исус значи да се воздигнува сѐ што Тој поучувал. Тоа значи да се објавуваат делата на Оној кој е „Патот, и Вистината, и Животот“ (Јован 14,6). Тоа исто така значи да се разоткриваат заблудите на Вавилон кои противречат на Исусовите вистини.

`Прочитајте Откровение 14,7.9-11. Кои спротивставени предмети на обожавање се истакнуваат во овие стихови?`

Откровение 14 опишува две различни богослуженија – обожавање на Создателот и обожавање на ѕверот. Окосница за двата вида верска служба е Божјиот ден за богослужение – вистинската или лажната сабота. Вистинската сабота претставува одмор, доверба и сигурност што ги наоѓаме во Христа, нашиот Создател, Откупител и Цар кој доаѓа. Лажната сабота претставува замена заснована на човечкото мислење и црковните декрети.

`Прочитајте Откровение 14,12. Што ни кажува овој текст, особено во контекст на она што му претходи? На кој начин законот и благодатта се откриени во тој текст, и што можеме да заклучиме врз основа на фактот дека благодатта и законот се неразделни аспекти на евангелието?`