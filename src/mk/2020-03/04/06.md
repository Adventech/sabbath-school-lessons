---
title:  СРЖТА НА МОЛИТВАТА
date:   23/07/2020
---

Во целата Библијата, се става акцент на одреденоста и конкретноста во молитвата. Молитвата не е некоја нејасна желба на душата. Таа пред Бога изнесува сосема посебни и одредени барања. Исус се молел посебно за своите ученици. Апостол Павле се молел посебно за христијаните во Ефес, Филипи и Колос. Се молел и за своите млади соработници како што биле Тимотеј, Тит и Јован Марко.

`Прочитајте ги текстовите во 1. Самоилова 12, 22-24 и Јов 16,21. Што е заедничко во овие два текста? Што ни кажуваат тие за посредничката молитва?`

Самоил и Јов ја нагласуваат потребата за сериозно, сесрдно и одредено посредување. Самоиловите зборови се мошне силни. Тој решително изјавува: „А нека биде далеку од мене за да Му згрешам на Господа, прекратувајќи да молам за вас и да ве упатувам на добар и чесен пат“ (1. Самоилова 12,23). А во зборовите на Јов како речиси да го слушаме одекот на Самоиловата молитва: „О, кога некој би можел да се застапи за човека пред Бога“ (За Јов 16,21, превод од англиски). Според тоа, нашата работа е да се молиме за мажите и жените кои не го познаваат Христа.

`Прочитајте го текстот 1. Јованово 5,14-16. Што се случува кога посредуваме за другите?`

Кога се молиме за другите, ние стануваме канали на Божјите благослови. Бог преку нас ја излева на нив реката на водата на животот што извира од небесниот престол. Целата сатанска војска трепери пред звукот на сесрдната посредничка молитва. Елена Вајт ја опишува силата на молитвата со овие значајни зборови: „Сатаната не може да поднесе ние да му се обраќаме на неговиот моќен противник, бидејќи стравува и трепери пред Неговата сила и величество. Целата сатанска војска трепери пред звукот на огнената молитва“ (Теstimonies for the Church, vol. 1, p. 346). Молитвата нѐ поврзува со Изворот на божествената сила во борбата за душите на изгубените мажи и жени.

`Прочитајте ги стиховите Матеј 18,18.19. Во каква врска е тој текст со посредничката молитва и како тој нѐ охрабрува да се молиме со другите за спасение на оние кои не го познаваат Господа?`