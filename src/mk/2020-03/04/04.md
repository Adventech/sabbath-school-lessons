---
title:  ПОСРЕДНИЧКИТЕ МОЛИТВИ НА ПАВЛЕ
date:   21/07/2020
---

Посредничката молитва е втемелена на Библијата. Во текот на целата своја служба, Павле се молел за новите обратеници во црквите што ги основал на своите евангелски патувања. Тој верувал дека, благодарение на неговите молитви, ќе се случи нешто што инаку не би се случило кога не би се молел. Иако физички бил одвоен од оние кои ги сакал, сфатил дека тие можат да бидат соединети во срцето кога се молат едни за други.

`Прочитајте го текстот Ефешаните 1,15-21. На линиите во продолжение наведете ги различните барања коишто Павле му ги упатил на Бога во врска со Ефешаните. Што тој конкретно барал од Бога за нив?`

Молитвата на Павле за верниците во Ефес е вредна за нашето внимание. Тој се молел Бог да им даде мудрост и духовна проникливост, да го расветли нивниот ум со божествената вистина и да им влее надеж во вечниот живот. Исто така се молел и тие да го доживеат моќното дејствување на Божјата сила во својот живот. Тој Бог е толку силен, толку моќен, го подигнал Исуса од мртвите, што претставува темел на нивната надеж во вечниот живот со Него. Павле заклучува во својата молитва со потсетување на „богатството на славата од наследството Негово“. Христијаните во Ефес сигурно биле мошне охрабрени што знаеле дека не само што Павле се моли за нив туку и за што се моли тој.

`Прочитајте Филипјаните 1,3-11 и забележете го тонот на Павловата молитва. Да сте биле член на црквата во Филиба и да сте примиле такво писмо од Павле, во кое тој вели дека не само што се моли за вас туку ја открива и содржината на својата молитва, како би се чувствувале и зошто? Кои ветувања се наоѓаат во зборовите на таа молитва? Во исто време, кои совети се исто така дадени тука?`

Тоа се некои од зборовите на Библијата кои најмногу издигнуваат и охрабруваат – полни со ветувања, како и повикот да се исполниме со љубов, знаење и проникливост која произлегува од познавањето на Исус, за да можеме да бидеме сѐ она што Бог сакал да бидеме во Него.