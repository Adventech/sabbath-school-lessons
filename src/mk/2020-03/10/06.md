---
title:  ДИНАМИКАТА НА МАЛИТЕ ГРУПИ
date:   03/09/2020
---

Малите групи се средство кое Бог го користи за раст на својата црква. Тие се „безбедни места“ на кои луѓето можат слободно да ги изнесат своите проблеми и да разговараат за заедничките потреби. Тие пружаат можност за духовен раст во рамките на нивните блиски меѓусебни односи. На многу нехристијани им е попријатно првично да дојдат на собирање на мала група во нечиј дом отколку да присуствуваат на традиционална црковна служба.

`Прочитајте Дела 4,31; Дела 12,12 и Дела 20,17-19.27-32. Наведете ги сите различни елементи на тие новозаветни групи. Во кои активности биле вклучени тие групи?`

Раните христијани се состанувале за да посредуваат за другите, се молеле за заеднички потреби, уживале во блиското заедништво, ја проучувале Божјата Реч, се подготвувале за служба, се штителе едни со други од лажните учители и заедно учествувале во работата за ближните.

Малите групи внесуваат промена. Луѓето кои ги здружуваат своите дарови во службата, луѓето кои се повикуваат на силата на Светиот Дух за да допрат до другите, претставуваат моќно оружје во Господовите раце.

`Прочитајте го текстот Матеј 9,37.38. Што вели Исус за жетвата, и какво е Неговото решение за тој проблем?`

Учениците виделе малку можности за ширење на евангелието, но Исус ги препознал големите прилики. Тој им ја пренел добрата вест дека „жетвата е голема“, а потоа укажал на проблемот: „а работници има малку“ (Матеј 9,37). Христовото решение било да го молат „Господарот на жетвата да испрати работници на својата жетва“ (Матеј 9,38). Малите групи се одговор на Христовата молитва и тие експоненцијално го зголемуваат бројот на работници за Христовата жетва.

Во фокусот на сите успешни мали групи се наоѓаат сведочењето и службата. Службата на малите групи брзо замира ако е насочена кон внатре наместо кон надвор. Ако малата група служи сама на себе и не претставува ништо повеќе од група за дискусија, таа нема да ја постигне целта и ќе ја изгуби основната причина за своето постоење. Малите групи постојат за да ги водат луѓето кај Исуса, за да ја поттикнуваат нивната вера во Него и да ги оспособуваат да сведочат за Него.

`Дали и вас можеби Бог ве повикува да основате мала група во својот дом? Зошто не почнете да се молите за тоа да дознаете што очекува Бог вие да преземете? Можеби се наоѓате во најплодотворниот духовен период од својот живот.`