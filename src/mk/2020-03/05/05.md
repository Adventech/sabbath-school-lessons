---
title:  "СВЕТИОТ ДУХ, РЕЧТА И СВЕДОЧЕЊЕТО"
date:   29/07/2020
---

Божјата Реч претставувала главен пулс во поглед на сведочењето на новозаветната црква. Петровата проповед на денот Педесетница во голема мера црпела докази од Стариот завет во прилог на тоа дека Христос е Месија. Сведочењето на Стефан пред смртта, меѓу останатото, било осврт на старозаветната историја на Израел. Петар се повикал на „Словото што (Бог) им го испрати на Израелевите синови“ (Дела 10,36), па дури тогаш зборувал со Корнелиј за воскресението. Апостол Павле во повеќе наврати се повикувал на големите старозаветни пророштва за доаѓањето на Месија, а Филип внимателно му објаснил на љубопитниот Етиопјанец за значењето на месијанското пророштво од текстот Исаија 53. Во секој од овие случаи, учениците ја изнесувале Божјата Реч а не својата сопствена. Божествено вдахновената Реч била основа на нивниот авторитет.

`Прочитајте ги следните текстови: Дела 4,4.31; 8,4; 13,48.49; 17,2; 18,24.25. Каква поука ни даваат овие текстови во врска со односот меѓу Светиот Дух, Божјата Реч и сведочењата на новозаветната црква?`

Истиот Свети Дух, под чие влијание е напишана Божјата Реч, дејствува преку таа Реч за да го менува животот на луѓето. Во Божјата реч постои животворна сила, затоа што, преку Духот, таа е жива Христова реч.

`Прочитајте ги стиховите 2. Петрово 1,21 и Евреите 4,12. Зошто Божјата Реч има таква моќ за да го менува животот?`

„Творечката сила, која ги создала световите, се наоѓа во Божјата Реч. Таа Реч дава сила; таа раѓа живот. Секоја заповед е и ветување. Прифатена со волјата, примена во душата, таа со себе го донесува животот на Бесконечниот. Таа ја преобразува природата и повторно ја создава душата според Божјиот лик“ (Елена Вајт, *Воспитување*, стр. 126 ориг.).

Причината што Библијата има таква моќ да го преобрази животот е таа што истиот Свети Дух, кој најпрво ја вдахнал Библијата, нѐ вдахновува и нѐ менува и нас додека ја читаме. Додека ја споделуваме Божјата Реч со другите, Светиот Дух дејствува така што го менува нивниот живот преку Речта која самиот ја вдахновил. Бог ветил дека ќе ја благослови својата Реч, а не нашите зборови. Силата е во Божјата Реч, а не во човековите нагаѓања.