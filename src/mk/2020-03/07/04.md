---
title:  ПОЛЗАТА ОД ПРОУЧУВАЊЕТО НА БОЖЈАТА РЕЧ
date:   11/08/2020
---

Проучувањето на Божјата Реч обезбедува повеќекратни предности. Апостолот Петар ни вели дека врз основа на ветувањата од Светото писмо можеме да станеме „учесници во Божјата природа“ (2. Петрово 1,4). Јаков го спомнува „насаденото Слово, кое може да ги спаси вашите души“ (Јаков 1,21). Павле ни зборува за „Словото на Неговата благодат, кое е во состојба да изградува и да даде наследство меѓу сите осветени“ (Дела 20,32). Целта на Библијата е нашето откупување. Кога ќе го согледаме Исуса во целокупното Свето писмо, ние стануваме променети. Гледајќи Го во Неговата Реч, ние стануваме слични на Него (2. Коринќаните 3,18). „Закон на нашата интелектуална и духовна природа е ние да се менуваме со она што го посматраме. Нашиот ум е проникнат со она со што се занимава“ (Елена Вајт, Големата борба, стр. 555 оригинал).

`Прочитајте 2. Тимотеј 3,14-17 и Јован 17,14-17. Кои дополнителни предности произлегуваат од проучувањето на Божјата Реч?`

Обраќајќи се до својот млад пријател, Тимотеј, апостолот Павле го поттикнува да биде верен на Писмото и да му зборува за предимствата од проучувањето на вдахновената Реч. Според Павле, Библијата е „корисна за учење“. Таа ја открива вистината и ја разнишува заблудата. Таа го открива Божјиот план за спасение на човечкиот род. Таа ги прекорува нашите гревови, го поправа погрешниот начин на размислување и нѐ поучува на праведноста. Светото писмо ни ја открива Христовата праведност. Тоа нѐ води од безумието на нашата лична грешност кон убавината на Неговата праведност. Кога ја согледуваме Исусовата несебична љубов во споредба со нашата егоцентрична природа, ние остануваме восхитени. Додека во Светото писмо ја набљудуваме длабочината на Неговото сочувство и грижа, нашиот живот се менува. Кога на другите им ја објавуваме Неговата реч, ние стануваме сѐ послични на Него. Сведочењето не е изнесување на нашето лично мислење, па дури ни на нашите верувања, туку на вечните вистини кои се наоѓаат во Божјата Реч. Кога Божјата Реч на чудесен начин ќе го благослови нашиот живот, ние со право можеме на другите да им зборуваме за тоа дека таа може да го благослови и нивниот живот.

`Сетете се на некои тешки моменти со кои лично сте се соочиле, а во кои Божјата Реч се покажала како ваша сила. Што сте научиле врз основа на тоа искуство?`