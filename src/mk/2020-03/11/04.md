---
title:  ДА СЕ ПРОПОВЕДА ЗА ИСУС
date:   08/09/2020
---

Кои биле првите мисионери што Исус некогаш ги испратил меѓу луѓето? Тоа не биле некои од Неговите ученици и долгогодишни следбеници. Првите мисионери што Тој ги испратил во светот биле луѓе опседнати од демони, кои само неколку часови пред тоа ја малтретирале својата околина и им влевале невиден страв на жителите на блиските градови.

Еден од опседнатите луѓе со натприродна демонска сила ги кинел синџирите со кои бил врзан, испуштал ужасни крици и го сакател сопственото тело со остри камења. Агонијата која можела да се почувствува во гласовите на тие луѓе била само одраз на уште подлабоката агонија во нивната душа (Матеј 8,28.29; Марко 5,1-5).

А потоа го сретнале Исуса и животот им се променил. Никогаш повеќе не биле исти. Демоните што го измачувале народот, Исус ги избркал во стадото свињи, а потоа низ стрмината право во морето (Матеј 8,32-34; Марко 5,13.14).

`Прочитајте Марко 5,1-17. Што им се случило на тие луѓе и каква сцена затекнале нивните сограѓани кога дошле да видат што се случува?`

Сега тоа биле нови луѓе, преобразени со Христовата сила. Жителите на градовите ги затекнале како седат покрај Исусовите нозе и го слушаат секој збор од устата на својот Учител. Треба да забележиме дека во Евангелието според Матеј се наведува дека двајцата опседнати биле ослободени, додека Евангелието според Марко се сосредоточува на сторијата за само еден од нив. Но, суштината е во тоа дека Исус тие луѓе ги обновил во физичка, ментална, емотивна и духовна смисла.

`Прочитајте го текстот Марко 5,18-20. Очигледно е дека тој, некогаш опседнат а сега новообратен човек, сакал да остане со Исуса. Меѓутоа, каде го испратил Исус и што му рекол да прави?`

„Овие луѓе имале предимство да го слушаат Исусовото учење само неколку мига. До нивните уши никогаш не допрела ниту една проповед од неговите усни. Не можеле да го поучуваат народот како што можеле тоа да го прават учениците кои секојдневно биле со Исуса. Меѓутоа, во себе носеле докази дека Исус бил Месија. Можеле да го кажат она што го знаеле; она што самите го виделе и чуле и го почувствувале од Христовата сила. Тоа е она што може да го стори секој чиешто срце го допрела Божјата милост“ (Елена Вајт, *Копнежот на вековите*, стр. 340 оригинал). Нивното сведочење ги подготвило жителите на Декапол – десетте градови на брегот на Галилејското Море да ги прифатат Исусовите учења. Тоа е силата на личното сведочење.