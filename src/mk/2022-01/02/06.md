---
title: Исус е Посредник на подобриот завет
date: 06/01/2022
---

Евреите 8-10 глава, се фокусираат на Исусовото дело како Посредник на новиот Завет. Проблемот со стариот завет едноставно се огледувал во фактот дека тоа било само навестување за нешто добро што ќе дојде. Неговите поставки биле осмислени однапред да го претстават, да го доловат делото што Исус ќе го изврши во иднина. Така, свештениците биле претслика на Исус, и покрај фактот дека тие биле само смртни и грешни луѓе. Тие не можеле да го достигнат совршенството што го достигнал Исус и служеле во светилиште кое било само „образец и сенка“ (Евреите 8,5) на небесното светилиште.

За разлика од нив, Исус служи во вистинското светилиште и ни обезбедува пристап до Бога. Жртвуваните животни ја претскажувале Исусовата смрт како жртви во наша корист, но нивната крв не можела да ја исчисти совеста. Меѓутоа, Исусовата крв ја чисти нашата совест и преку Него, врз основа на верата во Него и прифаќањето на Неговото посредничко дело во наша полза, ние можеме слободно да му пристапуваме на Бога (Евреите 10,19-22).

`Што ни ветил Бог во рамките на новиот завет? Евреите 8,8-12`

Со назначувањето на Исус за наш Првосвештеник, Таткото го означил почетокот на валидноста на новиот завет, во чиишто рамки ќе се оствари она што стариот завет можел само да го навести. Новиот завет го обезбедува она што може да го понуди само совршениот и вечен божествено-човечки Свештеник. Тој Првосвештеник не само што го објаснува Божјиот закон, туку го всадува во нашите срца. Тој принесува жртва која носи проштавање. Тој нè чисти и преобразува. Тој го претвора нашето камено срце во месно (Езекиел 36,26). Тој навистина одново нè создава (2. Коринтјани 5,17). Тој Свештеник нè благословува на најневеројатен начин, доведувајќи нè лично во присуство на Отецот.

Бог го осмислил стариот завет за да укаже на иднината, на Исусовото дело. Тој бил прекрасно осмислен и имал благородна цел. Сепак, некои погрешно ја разбрале неговата цел. Не сакајќи да ги напуштат симболите и сенките, и да ги прифатат вистините на кои укажувале симболите, тие ги пропуштиле прекрасните придобивки што им ги нудела Исусовата служба.

„Христос бил темел на животот на Храмот. Неговите служби биле слика на жртвата на Божјиот Син. Свештеничкото звање е воспоставено за да го прикаже Христовиот посреднички карактер и неговото дело. Целокупниот план на жртвеното богослужение било претслика на смртта на Спасителот за откуп на светот. Овие жртви нема да имаат никакво значење кога ќе биде исполнет големиот настан на кој со векови укажувале“ (Елена Вајт, *Копнежот на вековите*, стр. 165 оригинал).

