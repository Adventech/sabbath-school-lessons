---
title: За натамошно проучување
date: 07/01/2022
---

И покрај сите извонредни и охрабрувачки вистини содржани во Посланието до Евреите, во него наоѓаме и низа предупредувања, кои својата кулминација ја достигнуваат во делот на текстот од 10. до 12. глава. Овие делови имаат најмалку два заеднички елементи. Прво, сите тие ја споредуваат пустинската генерација Евреи со читателите на ова Послание. Второ, тие нè поттикнуваат сите нас да имаме вера.

Пустинската генерација е таа што ја видела неверојатната Божја сила, која моќно се пројавила преку знаци и чуда за време на нивното избавување од Египет. Тие, исто така, слушале како Бог, од планината Синај, ги изговара Десетте заповеди. Ноќе гледале столб од оган, а дење облак што ги штител. Јаделе мана, леб од небото. Пиеле вода што извира­ла од карпите, каде и да го постават логорот. Но, кога стигнале до границата на Ветената земја, не нашле сила да му веруваат на Бога. Ним им недостасувала вера, што е срцевината на она што Бог го бара. „А без вера не е можно да Му се угоди на Бога“ (Евреите 11,6).

Павле вели дека и ние, како и пустинската генерација, се наоѓаме на границата на Ветената земја (Евреите 10,37-39). Меѓутоа, нашите предности и одговорности сепак се поголеми. Ние не сме го слушале Бога како проговара од Синај, но преку Светото писмо согледуваме откровение на Бога кое е уште поголемо од она на гората Сион – Бог во тело, Исуса Христа (Евреите 12,18-24). Затоа се поставува прашањето: Дали ние ќе имаме вера? Авторот на ова послание нè охрабрува да го следиме примерот на низата херои на верата – низа на чиј врв е самиот Исус Христос.

**Прашања за разговор**

`1. Дознавме дека Исус е нашиот Јунак, кој влегува пред нас во битката против ѓаволот. Како можеме да се бориме заедно, обединети, како црквата која стои зад својот Јунак? Што е тоа што спречува да дојде до тоа единство? На кои сè начини сатаната може да нè ослаби како црква? Како сатаната го слабеел Израел во минатото?`

`2. Како верници, ние сме заедница на свештеници под Божје водство. На кои сè начини вашата локална црква може да му принесе уште подобри жртви на Бога и да прави уште подобри дела? Бидете конкретни и практични во вашите предлози.`

`3. Во што е нашата ситуација слична со ситуацијата на пустинската генерација непосредно пред да преминеме во Ветената земја? Кои поуки можеме да ги извлечеме од тие сличности?`

