---
title: Исус, нашиот Посредник 
date: 03/01/2022
---

Еден интересен концепт на старозаветната теологија се однесува на фактот дека ветениот Цар од Давидовата лоза ќе го претставува народот пред Бога.

`Споредете ги следните текстови: 2. Мојсеева 4,22.23 и 2. Самуил 7,12-14; 5. Мојсеева 12,8-10 и 2. Самуил 7,9-11; 5. Мојсеева 12,13.14 и Псалми 132,1-5.11-14. Какви ветувања дадени на Израел требало да се исполнат преку тој ветен Цар Давидов?`

Израел бил Божји син и Бог му дал место на кое ќе се одмори од своите непријатели. Бог, исто така, ќе избере место каде што Неговото име ќе живее меѓу нив. Овие ветувања дадени на Израел биле пренесени на ветениот Цар од Давидовата лоза. Тој ќе биде посвоен како Божји Син, Бог ќе му даде одмор од Неговите непријатели и Тој ќе изгради храм на Сион каде што ќе живее Божјето име. Ова значи дека Бог требало да ги исполни своите ветувања дадени на Израел преку тој ветен Цар од Давидовата лоза. И тој Цар од Давидовата лоза требало да го претставува Израел пред Бога.

Воведувањето на претставници во односот меѓу Бог и Израел овозможило да се зачува нивниот заветен однос. Заветот со Мојсеј барал цел Израел да биде верен за да ја ужива Божјата заштита и да ги прими благословите (види Исус Навин 7,1-13). Меѓутоа, заветот со Давид го обезбедил Божјиот заветен благослов над Израел врз основа на верноста на една личност – Царот од Давидовата лоза. 

За жал, царевите од Давидовата лоза главно не биле верни и Бог не можел да го благослови Израел како што сакал. Стариот Завет е полн со извештаи за тоа колку многу од овие цареви, всушност, биле неверни.

Но, добрата вест е дека Бог го испратил својот Син да се роди како „син Давидов“, и Тој бил совршено верен. Затоа Бог, преку Него, можел да ги исполни сите ветувања што му ги дал на Својот народ. Кога Бог благословува некој цар, и сиот негов народ има полза од тоа. Затоа Исус е Посредник на Божјите благослови наменети за нас. Тој е Посредник во смисла дека го претставува каналот преку кој течат Божјите благослови. Нашата надеж во спасението се наоѓа само во Исуса и во она што Тој го направил за нас.

`Сетете се колку често сте биле неверни на она што го бара заветот од вас. Какви поуки можеме да извлечеме од тоа дека за нашето спасение мора да се потпреме само на Исуса?`

