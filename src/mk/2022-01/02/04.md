---
title: Исус е нашиот јунак
date: 04/01/2022
---

`Споредете 1. Самуил 8,19.20 и Евреите 2,14-16. Што барале Израелците од царот и како се исполниле овие желби во Исуса?`

Израелците сакале нивниот цар да им биде судија и водач во борбата, бидејќи заборавиле дека Бог е нивниот цар. Целосното обновување на Божјото владеење над Неговиот народ дошло дури со Исуса. Како наш Цар, Исус нè води во борбата против непријателот. 

Текстот Евреите 2,14-16 го опишува Исуса како херој на слабите човечки битија. Христос се соочува со ѓаволот, го победува во борба „еден на еден“ и нè ослободува од ропство. Овој опис потсетува на битката меѓу Давид и Голијат. Откако бил помазан за цар (1. Самуил 16), Давид го победил Голијат и ги спасил своите браќа од ропство. Според договорот, победникот во таа борба стекнувал право да го пороби народот од спротивната страна (1. Самуил 17,8-10). Така, Давид постапил како херој на Израел. Тој го застапувал својот народ.

`Прочитајте Исаија 42,13 и Исаија 59,15-20. Како се опишува себеси Јахве во овие стихови?`

Текстот Евреите 2,14-16 како да упатува на мислата дека Бог ќе го спаси Израел во битка еден на еден. Обрнете внимание на следниов текст од Книгата на пророкот Исаија: „Да, така вели Господ: и секој заробен од јунак ќе биде одземен и грабежот од тиранинот ќе биде вратен; зашто Јас се борам со твоите противници и ќе ги спасам твоите синови“ (Исаија 49,25).

Како христијани, често мислиме дека ние сме тие што се борат „еден на еден“ со сатаната. Кога го читаме текстот Ефесјаните 6,10-18, гледаме дека ние навистина се бориме со ѓаволот. Но, Бог е нашиот Јунак и Toj влегува во битката пред нас. Ние сме дел од Неговата војска и затоа мора да го користиме Неговиот оклоп. Исто така, ние не се бориме сами. Во Посланието до Ефесјаните 6 глава, се користи множина. Ние, како црква, го земаме оклопот и заедно се бориме зад нашиот Јунак, а тоа е самиот Бог.

`Што значи да се облече Божјиот оклоп? Односно, како можеме да ја искористиме можноста да бидеме верни во нашата секојдневна борба со самите себе, со искушенија и сè друго, потпирајќи се на Божјата сила?`

