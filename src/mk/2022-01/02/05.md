---
title: Исус е нашиот Првосвештеник
date: 05/01/2022
---

Евреите 5-7 глава говорат за една друга улога на Исус. Тој е наш Првосвештеник. Авторот објаснува дека ова е исполнување на Божјото ветување дадено на идниот цар од Давидовата лоза, дека Тој ќе биде „свештеник довека по редот Мелхиседеков“ (Псалми 110,4, цитиран во Евреите 5,5.6).

`Прочитајте ги следните текстови: 3. Мојсеева 1,1-9; 3. Мојсеева 10,8-11; Малахија 2,7; 4. Мојсеева 6,22-26 и Евреите 5,1-4. Какви служби извршувал свештеникот?`

Свештениците биле поставувани во име на човечки суштества, да ги претставуваат и да посредуваат во нивниот однос со Бога и сè што се однесува на Него. Свештеникот бил посредник. Ова важело за секој систем на свештенство, без разлика дали е еврејски, грчки, римски или некој друг. Свештеникот овозможува да се поврземе со Бога, и сè што прави свештеникот има за цел да го олесни тој однос меѓу нас и Бога.

Свештеникот принесува жртви во име на човечките суштества. Луѓето не можат лично да ги донесат овие жртви пред Бога. Свештеникот знае како да принесе „угодна“ жртва, за нашите приноси да бидат прифатливи за Бога и да обезбедат очистување и проштавање.

Свештениците, исто така, го поучувале народот за Божјиот закон. Тие биле стручњаци, кога станува збор за Божјите заповеди, и биле задолжени за нивното објаснување и примена.

Конечно, свештениците имале должност и да благословуваат во името на Јахве. Преку нив, Бог ја покажувал својата добра волја и благонаклоност кон луѓето.

Меѓутоа, во 1. Петрово 2,9 гледаме нешто друго. Ние – кои веруваме во Исуса – се нарекуваме „царско свештенство“. Таа улога подразбира неверојатни привилегии. Порано свештениците можеле да му пристапат на Бога во светилиштето. Денес можеме со доверба да му пристапиме на Бога преку молитва (Евреите 4,14-16; Евреите 10,19-23). Имаме и важни одговорности. Ние мора да соработуваме со Бога во Неговото дело на спасување на светот. Тој сака да ги поучуваме другите и да им ги објаснуваме Божјите закони и прописи. Тој, исто така, сака да принесуваме благодарни жртви и да правиме добри дела што Му се Нему угодни. Каква привилегија и каква одговорност!

`До каква промена би требало да дојде во нашиот живот затоа што сме „царско свештенство“? Како оваа вистина треба да влијае на нашиот начин на живот?`

