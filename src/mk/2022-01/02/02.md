---
title: Исус е нашиот цар
date: 02/01/2022
---

Главната порака на Посланието до Евреите е дека Исус е Владетел, кој седи десно од Отецот (Евреите 8,1). Како Бог, Исус отсекогаш бил владетел на вселената. Меѓутоа, кога Адам и Ева згрешиле, сатаната станал владетел на овој свет (Јован 12,31; Јован 14,30; Јован 16,11). Но, Исус дошол и го победил сатаната на крстот, враќајќи го правото да владее над оние што Го прифаќаат како свој Спасител (Колосјани 2,13-15).

Првите две глави од Посланието до Евреите посебно се фокусираат на Исусовото устоличување како Цар.

`Прочитајте Евреите 1,5-14. Што се случува овде?`

Овие стихови се распоредени во три исечоци. Секој исечок претставува еден аспект од церемонијата на устоличувањето на Синот. Прво, Бог го поставува Исуса како царски Син (Евреите 1,5). Второ, Бог го во­ведува Синот во небесниот двор, каде што Му се поклонуваат (Евреите 1,6.8), додека Отецот го прогласува Синот за вечен Создател и Владетел (Евреите 1,8-12). Трето, Бог го устоличува Синот – што претставува вистинско пренесување на власта над земјата (Евреите 1,13.14).

Едно од најважните верувања на Новиот Завет е дека Бог, преку Исуса, ги исполнил ветувањата дадени на Давид (види 2. Самуил 7,8-16 и Лука 1,30-33). Исус е роден од Давидовата лоза во Давидовиот град (Матеј 1,1-16; Лука 2,10.11). За време на неговата служба, луѓето често го нарекувале „син Давидов“. Тој бил погубен под обвинение дека се претставувал како „јудејски цар“ (Матеј 27,37). Петар и Павле проповедале дека Исус, воскреснувајќи од мртвите, ги исполнил ветувањата дадени на Давид (Дела 2,22-36; Дела 13,22-37). А Јован во Исуса го препознал лавот „од Јудиното племе“ (Откровение 5,5).

Посланието до Евреите, се разбира, го тврди истото. Преку Исуса, Бог ги исполнил ветувањата дадени на Давид: Му дал големо „име“ (Евреите 1,4), го прогласил за свој син (Евреите 1,5) и потврдил дека Тој е вечен Творец и Господ (Евреите 1,8-12), и Го поставил од неговата „десна страна“ (Евреите 1,13.14). Понатаму, според Евреите 4 глава, Исус ги воведува луѓето во Божјиот одмор и нè потсетува дека Тој е градител на Божјиот дом (Евреите 3,3.4).

Затоа, Исус е легитимен владетел на овој свет, кој влегол во војна со сатаната, узурпаторот, со цел да ја придобие нашата преданост.

`Како можеме ние, особено среде искушенија, да црпиме утеха од сознанието дека Исус е владетел на вселената?`

