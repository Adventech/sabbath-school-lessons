---
title: Славен почеток
date: 26/12/2021
---

За да ја разбереме оваа проповед и да ја примениме нејзината порака на нас, мора да ја согледаме историјата на таа заедница верници и ситуацијата во која се наоѓале во моментот кога го примиле писмото од апостолот.

`Прочитајте Евреите 2,3-4. Какво искуство имале оние пред кои било читано Посланието до Евреите веднаш по нивното преобратување?` 

Овој текст навестува дека оние пред кои Посланието до Евреите било читано, не го слушале самиот Исус како проповеда, туку ја примиле Божјата реч од другите евангелисти што им ја објавиле веста за „спасението“.

Исто така, Павле вели дека евангелистите им ја „потврдиле“ таа порака, и дека сам „Бог им го потврди сведоштвото со знаци и чудеса“ (Евреите 2,3). Ова значи дека Бог обезбедил искуствена потврда на Евангелието со знаци и со други моќни дела – меѓу другото, и со раздавањето на „Светиот Дух“ (Евреите 2,3). Новиот Завет зборува за тоа дека знаците, како што се чудесни исцелувања, егзорцизми (истерување на зли духови) и излевања на духовни дарови честопати го придружувале проповедањето на Евангелието во нови места. 

На почетокот од историјата на христијанската црква, Бог го излеал својот Дух врз апостолите во Ерусалим, така што можеле да прават чуда и да го објавуваат Евангелието на јазици непознати за нив (Дела 2; Дела 3). Филип правел слични чуда во Самарија (Дела 8), Петар во Јопа и во Цезареја (Дела 9; Дела 10), а Павле за време на својата служба во Мала Азија и Европа (Дела 13-28). Овие моќни дела биле искуствени докази што ја потврдиле пораката за „спасение“ – воспоставување на Божјето царство, спасение од осуда и ослободување од злите сили (Евреите 12,25-29). 

Духот им дал на раните христијански верници увереност дека нивните гревови се простени. Затоа тие не се плашеле од судот, така што нивните молитви биле смели и полни со доверба, а нивното верско искуство радосно (Дела 2,37-47). Духот, исто така, ги избавувал оние што им робувале на силите на злото, што било убедлив доказ за Божјата надмоќ над силите на темнината и откривало дека Божјето царство навистина било воспоставено во нивниот живот. 

`Каква е приказната за вашето преобратување? На кои сè начини сте се утврдиле во вашата вера и сте стекнале доверба во Исуса Христа како ваш Спасител и Господ? Зошто е добро понекогаш да се сеќавате како Бог за првпат дејствувал во вашиот живот за да ве привлече кон Него?`

