---
title: Да се збијат редовите
date: 29/12/2021
---

Што ги советувал апостолот читателите да направат, со оглед на нивната ситуација? Што можеме да научиме од Посланието до Евреите, што ќе ни користи нам? Ајде да анализираме како Бог му помогнал на Илија да закрепне од обесхрабрувањето. 

`Прочитајте го текстот 1. Царевите 19,5-18. Што направил Бог за да ја обнови верата на Илија, својот слуга?`

Записот за тоа како Бог постапувал со Илија по Кармил навистина восхитува бидејќи ја покажува нежната грижа и мудрост со која Бог им служи на оние што се во неволја и кои се борат да ја вратат верата. Бог направил неколку работи за Илија. Прво, се погрижил за неговите физички потреби. Му обезбедил храна и го оставил да се одмори. Потоа, Тој нежно го прекорил во пештерата: „Што бараш ти тука, Илија?“ (1. Царевите 19,9) – и му помогнал да добие подлабоко разбирање за начинот на кој дејствува и ги исполнува своите намери. Бог не бил во ветрот, ниту во земјотресот или во огнот, туку во тивкиот глас. Потоа му дал задача на Илија и го смирил.

`Прочитајте ги следните текстови: Евреите 2,1; Евреите 3,12-14; Евреите 5,11-6,3 и Евреите 10,19-25. Што смета Павле, што треба да прават верниците?`

На повеќе места во Посланието до Евреите, наоѓаме упатства што им ги дал апостолот на читателите за да им помогне да ја вратат својата првобитна сила и вера. Еден аспект, кој што Павле посебно го нагласува, е грижата за физичките потреби на другите верници. Тој им предлага да го негуваат гостопримството и да ги посетуваат затворениците, а тоа подразбира и задоволување на нивните потреби. Апостолот ги поттикнува читателите да бидат великодушни, имајќи на ум дека Бог нема да ги напушти (Евреите 13,1-6). Исто така, Павле ги укорува и ги охрабрува. Тој ги предупредува да не „отпаднат“ (Евреите 2,1) и да немаат „зло и неверно срце“ (Евреите 3,12), и ги охрабрува да растат во разбирањето на верата (Евреите 5,11-6,3). Тој, исто така, ја истакнува важноста за доследно присуствување на црковните состаноци (Евреите 10,25). Накратко, тој им предлага меѓусебно да се поддржуваат, да се охрабруваат и да се поттикнуваат едни со други во љубов и добри дела, а исто така да го величаат Исуса и службата што Тој ја извршува во небесно светилиште во нивна полза (Евреите 8,1.2; Евреите 12,1-4).

