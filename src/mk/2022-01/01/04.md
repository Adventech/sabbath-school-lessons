---
title: Малодушност
date: 28/12/2021
---

Читателите на Посланието до Евреите успеале да ја одржат својата вера и посветеност на Христа, и покрај отфрлањето и прогонството. Сепак, судирот, долгорочно гледано, го зел својот данок. Се бореле во добрата борба и излегле како победници, но и се умориле. 

`Прочитајте ги следните текстови: Евреите 2,18; Евреите 3,12.13; Евреите 4,15; Евреите 10,25; Евреите 12,3.12.13 и Евреите 13,1-9.13. Кои биле некои од предизвиците со кои се соочувале верниците?`

Посланието до Евреите ни кажува дека неговите први читатели продолжиле да доживуваат тешкотии. Продолжиле вербалните, а веројатно и други видови напади против нивната чест (Евреите 13,13). Некои верници биле во затвор (Евреите 13,3), а тоа црквата ја исцрпувало и финансиски и психички. Тие биле уморни (Евреите 12,12.13) и нивните души лесно можеле да станат „малодушни“ (Евреите 12,3).

Меѓу поединците и заедниците, откако ќе помине возбудата од победата, обично психолошките и другите видови на одбрана попуштаат, така што луѓето стануваат поранливи на непријателскиот контранапад. Силите што поединецот или заедницата ги собрале за да се соочат со претстојната закана, е уште потешко да се соберат по втор пат.

`Прочитајте го текстот 1. Царевите 19,1-4. Што се случило со Илија?`

„Меѓутоа, Илија сега западнал во состојба која често ги снаоѓа луѓето по големи достигнувања во верата и славни подвизи. Стравувал дека започнатата реформа на Кармил нема да биде долготрајна и западнал во малодушност. Се воздигнал до најголеми височини, но сега паднал ниско. Додека на него бил Духот на Семоќниот, можел да поднесе и најголеми искушенија на верата, но во овие моменти на малодушност, слушајќи ја пораката на Језавела преку која работел сатаната, ја загубил својата потпора во Бога. Бил длабоко вознемирен, а потоа доживеал страшен пад. Заборавајќи на Бога, Илија бегал сè подалеку, додека најпосле не се нашол сам во злокобна пустелија“ (Пророци и цареви, стр. 161, 162 ориг.). 

`Размислете за моментите кога сте доживеале неуспех во вашиот христијански живот и обидете се да ги разберете околностите и факторите што придонесле да се случи тој пад. Што друго сте можеле да направите?`

