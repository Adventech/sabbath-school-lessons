---
title: Овие последни денови 
date: 30/12/2021
---

`Прочитајте ги следните текстови: Евреите 1,2; Евреите 9,26-28; Евреите 10,25.36-38 и Евреите 12,25-28. Која порака ја нагласува Павле овде, особено во поглед на времето?`

Апостолот нагласува нешто многу важно што додава елемент на итност во неговите совети – читателите живеат во „последниве денови“ (Евреите 1,2) и ветувањата наскоро ќе се исполнат (Евреите 10,36-38). Интересно е, како што ќе видиме, дека во целиот овој спис Павле ги споредува своите слушатели со пустинската генерација што стоела веднаш до границата на Ханаан, подготвена да влезе во Ветената земја. Тој ги потсетува: „Уште малку, сосем малку и ’Оној што иде, ќе дојде и нема да задоцни‘“ (Евреите 10,37). А потоа ги охрабрува: „Ние, пак, не сме од оние што отстапуваат и гинат, туку од оние кои веруваат и се спасуваат“ (Евреите 10,39). Оваа последна опомена ги потсетила читателите, а и нас, на опасностите што Божјиот народ историски ги доживеал непосредно пред исполнувањето на Божјите ветувања.

Четвртата книга Мојсеева зборува токму за тоа. Библискиот извештај вели дека Израел, непосредно пред да влезе во Ветената земја, доживеал два значајни порази. Ова за прв пат се случува, како што е забележано во 4. Мојсеева 13 и 4. Мојсеева 14 глава, тогаш кога неколку водачи ги ширеле своите сомнежи меѓу луѓето и на тој начин ја ослабнале верата на Израелците. Затоа народот одлучил да назначи нов водач и да се врати во Египет, токму во мигот кога се подготвувале да влезат во Ханан.

Вториот пат, народот се препуштил на сензуалноста и се вплеткал во лажно богослужение во Велфегор (4. Мојсеева 24; 4. Мојсеева 25). Иако Валаам не успеал да фрли клетва врз Израелците, сатаната ги искористил сексуалните искушенија за да ги наведе на грев и лажно богослужение, и со тоа го навлекле Божјето незадоволство над себе. 

Павле ги предупредува читателите за обете опасности. Прво, ги повикува да се држат цврсто за признавањето на својата вера и да го приковаат погледот кон Исуса (Евреите 4,14, Евреите 10,23, Евреите 12,1-4). Второ, тој ги опоменува да се држат настрана од неморалот и користољубието (Евреите 13,4-6). На крајот, ги повикува да се угледаат на своите водачи и да им бидат послушни (Евреите 13,7.17). 

`Со оглед на нашето разбирање за состојбата на мртвите – дека, откако ќе ги затвориме очите во мигот на смртта, првото нешто за што ќе станеме свесни ќе биде Второто доаѓање – зошто можеме слободно да кажеме дека сите луѓе живеат во „последните денови“?`

