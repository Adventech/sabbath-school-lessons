---
title:  Искуство
date:   31/12/2021
---

#### Неочекувани чувари

_од Ендру Мек Чесни_

Бракот обично е радосен период кога семејствата слават. Но, Коме и нејзиниот сопруг, Еунг, само страдале во нивното зафрлено село во Лаос.

Коме, која припаѓала на племето Лавен, била ќерка на спиритистички медиум. Од детството била воспитувана да го заземе местото на нејзината мајка. Но, таа го пронашла Господа и Му го предала својот живот на Него, против волјата на нејзината мајка. Уште полошо, таа се омажила за Христијанин од друго племе. Се чинело дека сите се противат на нивниот брак - дури и злите духови.

Еден ден, еден зол дух ѝ се јавил на Коме и ѝ се смеел. Коме брзо клекнала и се помолила. Станувајќи, таа се обидела да појди до нејзината Библија за да ја чита. Библијата стоела само неколку чекори подалеку, но таа чувствувала дека нејзините стапала се мошне тешки и едвај може да ги движи. Се чинело како нејзините стапала да се заглавени во земјата. Додека се борела да чекори, таа се молела: "Боже, заштити ме. Боже, заштити ме." Најпосле таа стигнала до Библијата и ја отворила. Откако прочитала неколку пасуси, таа се помолила во името на Исус и злиот дух си заминал.

Борбата со злите сили продолжила со години, но Коме и Еунг верно му служеле на Бога во нивниот дом. Нивните родители, браќата и сестрите и соседите изразувале отворена омраза кон нив. Некој ги пријавил кај властите со лажни обвиненија за прекршување на законите. Кога полицајците пристигнале да го приведат парот, пред куќата ги пречекале мистериозни, моќни личности. Полицајците исплашени побегнале. Вториот обид за апсење на парот пропаднал кога полицајците биле преплашени од глетката на две мистериозни фигури во куќата. Се проширило мислењето дека парот има посебни натприродни чувари, па луѓето почнале да ги почитуваат.

Во меѓувреме, парот ја споделил својата вера со семејството и соседите. Тие им помагале на другите во секоја прилика и, иако и самите биле очајно сиромашни, им помагале на оние кои биле уште повеќе осиромашени. Полека луѓето почнале да доаѓаат кај нив за помош. Болните и опседнатите од демони барале исцеление. Еден по еден, луѓето го прифаќале Бога и домот на парот станал куќна црква. Сестрата на Коме се спротивставувала на евангелието некое време, но една ноќ видела силна светлина како свети во куќата на Коме. Следниот ден ја прашала сестра си како има светло кај вас кога никој во селото нема струја. Коме не знаела што да каже. Таа спиела со нејзиниот сопруг за тоа време. После таа случка и сестрата на Коме го прифатила Исус.