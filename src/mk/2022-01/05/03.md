---
title: Поради неверување 
date: 24/01/2022
---

`Прочитајте Евреите 3,12-19. Зошто Израел не можел да влезе во ветениот спокој?`

Жално е што оние што биле избавени од Египет не успеале да влезат во спокојот што Бог им го ветил. Кога стигнале во Кадис-Барнеа, на самата граница на Ветената земја, Израелците ја немале верата што им била потребна. 4. Мојсеева 13 и 4. Мојсеева 14 зборуваат за тоа дека согледувачите му донеле на израелскиот народ „ужасни гласови меѓу синовите израелски за земјата, што ја беа разгледале“ (4. Мојсеева 13,32). Тие, впрочем, потврдиле дека земјата е добра, но предупредиле и на тоа дека жителите се силни, дека нивните градови се утврдени и дека нема да бидат во состојба да ги освојат.

Халев и Исус Навин се согласиле со тоа дека земјата е добра, а не го негирале ни фактот дека луѓето таму биле силни и дека нивните градови биле утврдени. Но, тие исто така го спомнувале и тоа дека Бог е со нив и дека Тој ќе ги воведе во таа земја (4. Мојсеева 14,7-9). Сепак, луѓето што гледале како Бог го уништил Египет со десетте зла (2. Мојсеева 7-12), како ја сотрел фараоновата војска во Црвеното Море (2. Мојсеева 14), како им обезбедувал леб од небото (2. Мојсеева 16) и вода од карпа (2. Мојсеева 17), и го откривал своето постојано присуство преку облакот што ги предводел (2. Мојсеева 40,36-38) – истите тие луѓе сега пропуштиле да имаат доверба во него. Со трагична иронија, генерацијата што видела толку моќни пројави на Божјата сила, станала симбол на неверување (Неемија 9,15-17; Псалми 106,24-26; 1. Коринтјани 10,5-10).

На своите деца Бог им ветува дарови што се надвор од човечкиот дофат. Тоа е и причината зошто тие се засновани на благодатта и се достапни само преку верата. А во врска со ветувањето што го примил Израел, стихот Евреите 4,2 објаснува дека „словото, што го беа чуле, не им донесе полза, бидејќи оние што го беа чуле не поверуваа“.

Израел патувал до границите на ветената земја како народ. Меѓутоа, кога се соочиле со спротивставени извештаи, луѓето се поистоветиле со оние на кои им недостасувала вера. Верата, како и недостигот од неа, е заразна. Тоа е причината зошто Посланието до Евреите ги предупредува своите читатели да се „храбрат“ еден со друг (Евреите 3,13), да се поттикнуваат „кон љубов и добри дела“ (Евреите 10,24), и да се грижат „да не би некој да се лиши од Божјата благодат“ (Евреите 12,15).

`На кои сè начини можете да придонесете околу градењето на верата на другите верници? Како може да се утврдите во тоа никогаш да не кажувате или правите нешто што би ја ослабнало верата на другите?`

