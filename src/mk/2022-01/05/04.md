---
title: "Денес, кога ќе го чуете гласот Негов..."
date: 25/01/2022
---

`Прочитајте Евреите 4,4-8. Кое е значењето на тоа да се влезе во спокојот „денес“, и каква е поврзаноста со празнувањето на саботата?`

Неверувањето ја спречило пустинската генерација да го доживее одморот што Бог го ветил, но Тој продолжил да го опоменува својот народ да не го затврдне срцето и да влезе во Неговиот спокој. Павле повеќе пати повторува дека Божјето ветување е „оставено“ (Евреите 4,1.6.9). Тој ги користи грчките глаголи kataleipō и apoleipō, нагласувајќи дека ветувањето за влегување во Неговиот (Божјиот) спокој и понатаму важи. Фактот дека повикот да се влезе во тој спокој се повторил во времето на Давид (Евреите 4,6.7, повикувајќи се на Псалми 95), подразбира дека ветувањето сè уште не е целосно исполнето и дека сè уште можеме да се повикуваме на него. Всушност, Павле сугерира дека доживувањето на вистинскиот саботен спокој е овозможено уште од времето на Создавањето (Евреите 4,3.4).

Бог и нас „денес“ нè повикува да влеземе во Неговиот спокој. „Денес“ е клучен поим во целото Свето писмо. При обновувањето на заветот на Израел со Бога на границите на Ветената земја, Мојсеј особено ја истакнал важноста на поимот „денес“ (5. Мојсеева 5,3; споредете со текстовите: 5. Мојсеева 4,8; 5. Мојсеева 6,6, итн.). Тоа било време за размислување за да ја спознаат Божјата верност (5. Мојсеева 11,2-7) и момент да донесат одлука да му бидат послушни на Господа (5. Мојсеева 5,1-3).\
Слично на тоа, Исус Навин му упатува повик на народот од своето време: одберете си сега, кому да му служите“ (Исус Навин 24,15).

На ист начин, „денес“ е и за нас време на одлука, време на можност, но и опасност, како што било отсекогаш за Божјиот народ (види 2. Коринтјани 6,2). Изразот „денес“ се појавува петпати во 3. и во 4. глава на Посланието до Евреите. Тој нагласува колку е важно да го послушаме Божјиот глас (Евреите 3,7.15; Евреите 4,7), затоа што ако не го слушаме Бога и ако не веруваме во Неговата реч, тоа води до непокорност и затврднување на срцето.\
Може дури и да го одложи нашето влегување во небесниот Ханаан, исто како што ја спречило пустинската генерација да влезе во овоземниот.

Но, Исус ги победил нашите непријатели (Евреите 2,14-16) и воспоставил нов завет (Евреите 8-10) за да можеме „слободно“ да стапиме во Божјото присуство (Евр. 4,14-16). Затоа, повикот што е упатен до нас „денес“ е повик да го признаеме фактот дека Бог ни е верен и дека ни ги дава сите причини да ја прифатиме Неговата понуда веднаш, без одлагање.

`Кои духовни одлуки мора да ги донесете „денес“, наместо да ги одложувате за некое друго време? Какви искуства сте имале во минатото кога сте одложиле нешто за кое сте знаеле дека Бог сака да го направите веднаш?`

