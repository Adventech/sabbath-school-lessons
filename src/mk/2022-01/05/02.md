---
title: Земјата како место за одмор
date: 23/01/2022
---

`Прочитајте 1. Мојсеева 15,13-21. Што му ветил Бог на Аврама?`

Кога ги избавил Израелците од ропството во Египет, Божјата намера била да ги доведе во земјата Ханан, каде што ќе бидат слободни да Му служат и да живеат во послушност кон Него (2. Мојсеева 8,1; Псалми 105,43-45), а тоа го вклучувало и саботниот одмор кој фараонот го забранувал (2. Мојсеева 5,5). Хананската земја била наследство што му било ветено на нивниот татко Аврам, бидејќи тој го послушал Божјиот глас и ја напуштил својата татковина за да замине во Ветената земја (1. Мојсеева 11,31 – 12,4).

Божјата намера во таа прилика не била тие едноставно да заземат одредена земја. Бог, всушност, ги водел кај себе (2. Мојсеева 19,4). Тој сакал тие да живеат во земја каде што ќе можат да уживаат во близок однос со Него, без никакви пречки, но и да му сведочат на светот за тоа кој е вистинскиот Бог и што му обезбедува Тој на својот народ. Како и саботата при создавањето, Хананската земја била само рамка што им овозможила на луѓето близок однос со својот Откупител и уживање во Неговата добрина.

Во стиховите 5. Мојсеева 12,1-14, Господ му кажува на народот дека ќе најде вистински одмор не тогаш кога ќе влезат во земјата, туку кога ќе ја очистат од идолопоклонството. Потоа Бог, на Избраните, ќе им го покаже местото каде што ќе живее меѓу нив.

`Прочитајте 2. Мојсеева 20,8-11 и 5. Мојсеева 5,12-15. Кои два настани го обележуваат саботниот одмор и на кој начин тие се поврзани?`

Саботата при создавањето Бог ја поврзал со избавувањето од Египет.\
Тој му наложил на Израел да ја празнува саботата како спомен на создавањето и ослободувањето од Египет. Така, создавањето и спасението се содржани во заповедта за саботата. Како што ние самите себе не сме се создале, така не можеме ниту сами себе да се спасиме. Тоа е дело коешто само Бог може да го изврши, а ние со одморањето признаваме дека зависиме од Него, не само за нашето постоење, туку и за нашето спасение. Држењето на саботата е моќен израз на спасението со вера.

`Како празнувањето на саботата може да ни помогне да станеме свесни за нашата целосна зависност од Бога, не само во поглед на нашето постоење, туку и во поглед на нашето спасение?`

