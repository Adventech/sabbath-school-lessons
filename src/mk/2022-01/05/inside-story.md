---
title:  Искуство
date:   28/01/2022
---

#### Пронаоѓајќи мир

_од Ендру Мек Чесни_

Тоа бил најлошиот ден во животот на Џин.

Вражачот од неговото село во јужен Лаос му се приближил и му соопштил дека ќе умре.

"И нема никој кој што може да ти помогне", свечено кажал вражачот.

Џин бил исплашен. Луѓето од неговото село верувале дека вражачот секогаш ја зборува вистината. Не е можно да лаже.

Џин не сакал да умре. Тој бил толку исплашен што не можел да јаде ниту да спие.

Наскоро неговата сопруга приметила дека нешто страшно не е во ред.

"Што се случило?" го прашала таа.

Џин ѝ кажал за неговото соочување со вражачот.

"Јас ќе умрам", ѝ рекол.

Тој не знаел што да прави. Неговата жена не знаела што да прави. Тогаш тој слушнал за мала група Христијани кои се собирале во Саботите за богослужение. Тој никогаш не бил во Христијанска црква, но одлучил да дознае дали Христијаните можат да побараат од нивниот Бог да му помогне.

Следната Сабота, Џин и неговата жена се појавиле во црквата на Адвентистите на седмиот ден. Тој им кажал на членовите на црквата за вражачот и неговиот страв од умирање.

Откако го ислушале, членовите на црквата му кажале за Исус. Тие му кажале дека Исус ја има моќта не само да го спаси од смртните предупредувања на вражачот, туку и да му понуди вечен живот. Во нивните Библии се наоѓало ветувањето: "Зашто Бог толку ги засака луѓето од овој свет, што Го даде Својот Единороден Син, за да не загине ниту еден што верува во Него, туку да има вечен живот." (Јован 3,16)

Џин бил пресреќен кога слушнал за Исус! Можел да го најде мирот што само Исус го нуди: "Ви давам мир - Мојот мир ви го давам. Мирот што Јас ви го давам не е како мирот што го дава овој свет. Затоа, не вознемирувајте се и не плашете се!" (Јован 14,27).

Кога ја напуштил црквата, бил толку среќен што не можел да ја задржи добрата вест за себе. Тој со нетрпение го споделил мирот што Исус му го дал со останатите селани. Тој отишол дома со голема насмевка на неговото лице. Тоа бил најдобриот ден во неговиот живот!

Денес, Џин е жив и здрав, и присуствува во црквата каде што за прв пат го најде Исус.