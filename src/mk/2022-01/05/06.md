---
title: Претвкус на новото создавање 
date: 27/01/2022
---

`Споредете ги следните текстови: 2. Мојсеева 20,8-11; 5. Мојсеева 5,12-15 и Евреите 4,8-11. Кои разлики ги забележувате во нив во поглед на значењето на саботниот одмор?`

Како што веќе видовме, овие текстови во 2. Мојсеева и во 5. Мојсеева нè повикуваат да се навратиме на минатото. Тие нè поттикнуваат да се одмораме во сабота за да ги прославуваме Божјите достигнувања остварени при создавањето и откупувањето. Меѓутоа, Евреите 4,9-11 нè повикува да гледаме кон иднината. Тоа ни кажува дека Бог ни подготвил саботен одмор што е во иднина. Тој предлага една нова димензија на празнување на саботата. Саботниот одмор не е само потсетување на Божјите победи во минатото, туку и прославување на Божјите ветувања за иднината.

Таа идна димензија на празнување на саботата отсекогаш била присутна, но честопати и занемарувана. По падот во грев, таа подразбирала ветување дека Бог еден ден, преку Месија, ќе му ја врати својата првобитна слава на создадениот свет. Бог ни заповедал да го славиме Неговото дело на спасение со држење на саботата, бидејќи саботата укажува на кулминацијата на спасението што се огледува во новото создавање. Почитувањето на саботата е исчекување на небото во овој несовршен свет.


Ова отсекогаш било јасно во еврејската традиција. „Животот на Адам и Ева“, старозаветен псевдоепиграф, дело создадено меѓу 100. година пред нашата ера и 200. од нашата ера, на стр. 18. вели: „Седмиот ден е знак на воскресението, одмор на добата што настапува“ („Life of Adam and Eve“, The Оld Testament Pseudepigrapha, by Јаmеs H. Charlesworth, p. 18). Друг древен еврејски извор вели: „Претстојното доба е ’ден кој целосно ја претставува саботната почивка за вечноста‘“ (Јаcob Neusner, The Mishnah, а New Тranslation &#91;New Hаvеn: Yаlе University Press, 1988&#93;, p. 873).\
Во делото на рабинот Акива, според еден подоцнежен извор, се наведува следново: „Израел рекол пред Светиот и Благословениот: ’Господару на светот, ако ги почитуваме заповедите, каква награда ќе примиме?‘ Тој одговорил: ’Иден свет‘. Тогаш Му рекле: ’Покажи ни како ќе изгледа тој.‘ И им ја покажал саботата“ (Тhеоdоrе Friedman, *„The Sаbbath Аnticipation of Redemption,“* Judaism: А Quarterly Journal, vol. 16, pp. 443, 444).

Сабота е време за славење, радост и благодарност. Кога ја празнуваме саботата, покажуваме дека веруваме во Божјите ветувања, дека го прифаќаме Неговиот дар на благодат. Саботата е олицетворение на жива, активна вера. А што се однесува до делата, почитувањето на саботата е веројатно најцелосниот израз на нашето уверување дека сме спасени со благодат преку верата во Него.

`Како можете да научите да ја празнувате саботата на начин кој навистина го одразува нашето разбирање на спасението преку вера, независно од делата на законот? Како одморањето во сабота претставува израз на спасението по благодат?`

