---
title: Влегување во Неговиот спокој
date: 26/01/2022
---

`Прочитајте Евреите 3,11 и Евреите 4,1-3.5.10. Како Бог го карактеризира одморот во кој нè повикува да влеземе?`

И заповедта за саботата во текстот 2. Мојсеева 20,8-11 и нејзиното повторување од страна на Мојсеј во текстот 5. Мојсеева 5,12-15 нè повикуваат да се сеќаваме што направил Бог за нас. Како што видовме, она што Бог го напишал на камените плочи, нè упатува на довршување на Неговото дело на Создавање (2. Мојсеева 31,18; 2. Мојсеева 34,28). Во 5. Мојсеева, на Израел му било наложено да ја држи саботата имајќи го предвид довршеното Божје дело на избавување од египетското ропство. Излегувањето од Египет однапред упатувало на делото на избавување од гревот што Христос го остварил на крстот кога рекол: „Се сврши“ (Јован 19,30). Така саботата е двојно благословена, и впрочем, особено значајна за христијаните.

`Прочитајте Евреите 4,9-11.16. Што сме повикани да правиме?`

Саботниот одмор го слави фактот дека Бог го довршил своето дело на создавање (1. Мојсеева 2,1-3; 2. Мојсеева 20,8-11) или откуп (5. Мојсеева 5,12-15). Слично на тоа, со Исусовото устоличување во небесниот храм се прославува тоа што Тој го довршил принесувањето на совршена жртва за нашето спасение (Евреите 10,12-14).

Забележете дека Бог се одморил дури тогаш кога ја обезбедил нашата благосостојба. При Создавањето, Бог се одморил кога го довршил создавањето на светот. Подоцна, Бог си отпочинал во храмот, но дури тогаш кога освојувањето на земјата што му била ветена на Аврам било завршено со победите на Давид, а Израел живеел „без страв“ (1. Цареви 4,21-25; споредете со 2. Мојсеева 15,18-21; 5. Мојсеева 11,24; 2. Самуил 8,1-14). Бог изградил куќа за себе дури тогаш откако царот и народот имале куќи за себе.

`Како можеме уште сега да влеземе во Неговата починка? Односно, како можеме да почиваме со вера во сигурноста на спасението што го имаме во Христа, а не во самите себе?`

