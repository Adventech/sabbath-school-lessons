---
title: Преку кого Тој ја создал вселената
date: 12/01/2022
---

Посланието до Евреите потврдува дека Бог го создал светот „од“ (со „посредство“, заб. на прев.) или „преку“ Исуса, и дека Исус го одржува светот со својата моќна реч.

`Прочитајте ги следните текстови: Исаија 44,24; Исаија 45,18 и Неемија 9,6. Бидејќи Господ потврдил во Стариот завет дека „сам“ го создал светот и дека Тој е „единствениот Бог“, како можеме да ги усогласиме овие тврдења со новозаветните тврдења дека Бог ја создал вселената „преку“ Исуса (Евреите 1,2.3)?`

Некои мислат дека Исус бил само средство со помош на кое Бог создавал. Тоа е невозможно. Прво, за Павле, Исус е Господ кој го создал светот. Тој не бил само помошник. Во Евреите 1,10 читаме дека Исус Господ ги создал небото и земјата, а покрај тоа, Павле го применува на Него и она што е кажано во Псалми 102,25-27 за Господа (*Јахве*) како Создател. Второ, во стихот Евреите 2,10 се вели дека вселената е создадена „од“ или „преку“ Отецот. (Токму истите термини што се применуваат на Исуса во Евреите 1,2). Отецот создавал, и Исус создавал (Евреите 1,2.10; Евреите 2,10). Постои совршена усогласеност на намерите и дејствијата меѓу Отецот и Синот. Тоа е дел од тајната на Тројството. Исус создавал и Бог создавал, но постои само еден Создател, Бог – што доведува до заклучок дека Исус е Бог.

Во меѓувреме, Евреите 4,13 укажува на тоа дека Исус едновремено е и Судија. Неговиот авторитет да суди и да владее произлегува од фактот дека Бог создал сè и дека Тој ја одржува вселената (Исаија 44,24-28).

Евреите 1,3 и Колосјани 1,17 потврдуваат дека Исус исто така ја одржува вселената. Тоа дело на одржување веројатно ја опфаќа мислата за водство или управување. Грчкиот збор pheron (одржување, носење) се користи за да го опише ветерот што управува со бродот (Дела 27,15.17) или Бога кој ги води пророците (2. Петрово 1,21). Според тоа, во многу реална смисла, Исус не само што нè создал, туку и нè одржува во живот.\
Секој здив, секое отчукување на срцето, секој момент од нашето постоење има свое потекло од Него, Исус – основата на сè што е создадено.

`Побарајте го текстот Дела апостолски 17,28. Запрашајте се што сè ни кажува за Исуса и за Неговата сила. А потоа размислете што значи тоа што истиот Исус умрел на крстот заради нашите гревови. Што можеме да научиме од оваа вистина за карактерот на нашиот Господ, кој е подготвен на такво самооткажување?`

