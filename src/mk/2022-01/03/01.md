---
title: Ветениот Син
date: 08/01/2022
---

### Прочитајте ги библиските текстови:
Исаија 2,2.3; Евреите 1,1-4; 2. Мојсеева 24,16.17; Исаија 44,24; Евреите 1,10; Лука 1,31.32; Евреите 1,5.

> <p>Запомнете го стихот</p>
> „Бог... во последниве денови ни зборува преку Синот, Кого Го постави за наследник над сè, преку Кого ги создаде и вековите. Тој е одблесок на Божјата слава и отпечаток на Неговата суштина и држи сè со Својот моќен збор. Откако преку Себе ги очисти нашите гревови, седна од десната страна на престолот на Севишниот во висините“ (Евреите 1,1.2.3).

Веднаш откако Адам и Ева згрешиле, Бог им ветил „семе“ – Син кој ќе ги избави од непријателот, ќе го врати изгубеното наследство и ќе ја исполни целта за која се создадени (1. Мојсеева 3,15). Тој Син ќе ги претставува и ќе ги откупи, со тоа што ќе го заземе нивното место и, на крајот, ќе ја уништи змијата.

„Кога Адам и Ева првпат го чуле ветувањето, очекувале тоа бргу да се исполни. Тие радосно го поздравиле раѓањето на својот првенец, надевајќи се дека можеби тој ќе биде Избавителот. Меѓутоа, исполнувањето на ветувањето се одолжило“ (Елена Вајт, *Копнежот на вековите*, стр. 31 оригинал). Тоа ветување подоцна му било потврдено на Аврама.\
Бог му се заколнал дека ќе има „семе“ – Син преку кој сите народи на земјата ќе бидат благословени (1. Мојсеева 22,16-18; Галатјани 3,16).\
Истото го сторил и со Давида. Му ветил дека Бог ќе го постави неговиот потомок како свој Син и ќе го утврди како праведен владетел над сите цареви на земјата (2. Самуил 7,12-14; Псалми 89,27-29). Но, она што Адам и Ева, Аврам и Давид веројатно не можеле ни да го замислат, е дека нивниот Син-Откупител ќе биде Бог лично.

