---
title: За натамошно проучување
date: 14/01/2022
---

Доаѓајќи на земјата како Син Божји, Исус едновремено исполнил неколку улоги. Најнапред, како свет Божји Син, Исус дошол да ни го открие Отецот. Со своите постапки и зборови, Исус ни покажал каков е, всушност, Отецот и зошто можеме да Му веруваме и да Му бидеме послушни.

Исус, исто така, дошол како најавен Давидов, Аврамов и Адамов син, преку кого Бог ветил дека ќе го победи непријателот и ќе завладее со светот. Според тоа, Исус дошол да го заземе Адамовото место на чело на човештвото и да ја исполни првобитната намера што Бог ја имал за луѓето (1. Мојсеева 1,26-28; Псалми 8,3-8). Исус дошол како праведен владетел каков што Бог отсекогаш сакал овој свет да го има.

„Зборовите што му се упатени на Исуса на Јордан ’Ова е Син мој, Сакан мој што го одбрав‘ – го прегрнале целиот човечки род. Бог му проговорил на Исуса како на наш претставник. Покрај сите наши гревови и слабости, не сме отфрлени како безвредни. Тој ’ни укажа милост (не прифати) во Саканиот' (Ефесјаните 1,6). Славата што почивала врз Христа е залог на Божјата љубов за нас... Светлината што доаѓала од отворените капии врз главата на Спасителот ќе доаѓа и врз нас додека се молиме за помош да му се спротивставиме на искушението. Гласот што му зборувал на Исуса и кажува на секоја верна душа: ’Ова е Син мој, Сакан мој што го одбрав’“ (Елена Вајт, *Копнежот на вековите*, стр. 113 ориг.).

**Прашања за разговор**

`1. Дознавме дека кога подобро ги разбираме Исусовите зборови и постапки, тоа ни помага подобро да го разбереме и Бог Отецот. На кои сè начини подоброто разбирање за Исус треба да го збогати нашиот однос со Бог Отецот?`

`2. Научивме дека Бог сака да разговара со нас и да постапува кон нас исто како што зборувал и постапувал со Исуса. Што ни кажува ова за начинот на кој ние треба да се однесуваме кон другите?`

`3. Задржете се во мислите на значењето на Христовото вечно божество. Што се губи ако веруваме дека Исус во одреден момент, на некој начин, бил создадено суштество, како нас, но отишол на крстот? Споредете ја таа мисла со реалноста дека Христос е вечен Бог и дека Тој лично отишол на крстот. Која е големата разлика меѓу овие две идеи?`

`4. Разговарајте во класата за оддавањето слава на Бога. Прочитајте Откровение 14,7. Во која смисла славењето на Бога е составен дел на сегашната вистина и на пораките на тројцата ангели?`

