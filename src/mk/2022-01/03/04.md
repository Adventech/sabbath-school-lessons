---
title: Тој е отсјај на Божјата слава
date: 11/01/2022
---

`Прочитајте Евреите 1,2-4. Какви подробности во врска со Исуса учиме од овој текст?`

Во овој отсек ќе се сосредоточиме на делот од текстот кој вели: „Тој е одблесок на Божјата слава и отпечаток на Неговата суштина...“ (Евреите 1,3).

`Прочитајте ги следните текстови: 2. Мојсеева 24,16.17; Псалми 4,6; Псалми 36,9 и Псалми 89,15. Како овие текстови ни помагаат да разбереме што претставува Божјата слава?`

Во Стариот завет, Божјата слава се однесува на Неговото видливо присуство меѓу Неговиот народ (2. Мојсеева 16,7; 2. Мојсеева 24,16.17; 3. Мојсеева 9,23; 4. Мојсеева 14,10). Ова присуство често се поврзува со светлина или сјај.

Светото писмо нè известува дека Исус е светлината што дошла на овој свет за да ја открие Божјата слава (Евреите 1,3; Јован 1,6-9.14-18; 2. Коринтјани 4,6). Замисли, на пример, како изгледал Исус за време на преобразувањето. „И се преобрази пред нив; и лицето Негово светна како сонце, а алиштата Му станаа бели како светлина“ (Матеј 17,2).

Исто како што сонцето не може да се забележи поинаку освен преку отсјајот на неговата светлина, така и Бог се спознава преку Исуса. Од наша перспектива, тие две се едно. Бидејќи Божјата слава е светлина сама по себе, нема разлика меѓу Бога и Исуса во битието и карактерот, исто како што нема разлика меѓу светлината и нејзиниот сјај.

Евреите исто така велат дека Исус е „отпечаток“ на битието на Отецот (Евреите 1,3). Поентата на оваа метафора е дека постои совршено соодветство во битието – во суштината – меѓу Отецот и Синот. Имајте на ум дека човечките суштества го носат Божјиот лик, но не и Неговата суштина (1. Мојсеева 1,26). Меѓутоа, Синот ја дели истата суштина со Отецот. Не е ни чудо што Исус рекол: „Кој Ме видел Мене, Го видел Отецот“ (Јован 14,9).

`Зошто веста дека Исус ни го открива карактерот на Отецот и Неговата слава е толку извонредна? Што ни кажува Исус, каков е Отецот?`

