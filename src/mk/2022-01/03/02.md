---
title: Во овие последни денови
date: 09/01/2022
---

Првиот стих од Посланието до Евреите открива дека Павле верувал дека живее во „последните денови“. Кога зборува за иднината, Светото писмо користи два израза кои имаат различно значење. Пророците го користеле изразот „последно време“ или „последни денови“ кога зборувале за иднината воопшто (5. Мојсеева 4,30.31; Еремија 23,20). Но, пророкот Даниел употребил друг израз – „крајот од времето“, зборувајќи поконкретно за последните денови од историјата на земјата (Даниел 8,17; Даниел 12,4).

`Прочитајте ги следните текстови: 4. Мојсеева 24,14-19; Исаија 2,2.3. Што ветил Бог дека ќе стори за својот народ „по извесно време“, „во последните дни“.`

Неколку старозаветни пророци најавиле дека „во последните денови“ Бог ќе подигне Цар кој ќе ги уништи непријателите на Неговиот народ (4. Мојсеева 24,14-19) и кој ќе ги привлече сите други народи кон Израел (Исаија 2,2.3). Павле тврди дека овие ветувања се исполниле во Исуса. Тој го победил сатаната и, преку објавување на Евангелието, ги привлекува сите народи кон себе (Колосјани 2,15; Јован 12,32). Во таа смисла, тогаш, „последните денови“ веќе започнале, бидејќи Исус ги исполнил Божјите ветувања.

Нашите духовни татковци умреле со вера. Овие ветувања тие ги виделе и ги поздравиле „оддалеку“, но не ги примиле. Од друга страна, ние го гледаме нивното исполнување во Исуса.

Да размислиме сега за момент за Исуса и за Божјите ветувања. Отецот ветил дека ќе ги воскресне своите деца (1. Солунјани 4,15.16).\
Прекрасната вест е таа дека Тој со Исусовото воскресение го означил почетокот на воскресението на неговите деца (1. Коринтјани 15,20; Матеј 27,51-53). Отецот ветил и ново создавање (Исаија 65,17). Тој почнал да го исполнува ова ветување создавајќи нов духовен живот во нас (2. Коринтјани 5,17; Галатјани 6,15). Тој, исто така, ветил дека ќе го воспостави своето вечно царство (Даниел 2,44). Тој го основал тоа царство на тој начин што нè избавил од власта на сатаната и го поставил Исуса за наш владетел (Матеј 12,28-30; Лука 10,18-20). Меѓутоа, ова е само почеток. Она што го започнал со првото доаѓање на Исус, Отецот ќе го доврши при своето второ доаѓање.

`Разгледајте ги сите ветувања што Бог ги исполнил во минатото. Како ова може да ни помогне да му веруваме во врска со ветувањата што сè уште не се исполниле?`

