---
title: „Јас Те родив денес“
date: 13/01/2022
---

Стихот Евреите 1,5 ги бележи следниве зборови што Отецот му ги упатил на Исус: „Ти си Син Мој, Јас Те родив денес.“ Што значи тоа дека Исус е „роден“, и кога се случило тоа? Покажува ли ова дека Бог некако го создал Исуса во минатото, како што многумина веруваат?

`Прочитајте ги следните текстови: Евреите 1,5; 2. Самуил 7,12-14; Псалми 2,7 и Лука 1,31.32. Кое ветување, упатено до Давид, го применил Павле на Исуса во Посланието до Евреите?`

Исус е роден во смисла дека бил поставен или „посвоен“ од Бога како ветен владетел, син Давидов. Поимот на божествено усвојување на владетели бил вообичаен во грчко-римскиот свет и на истокот. Ова на владетелот му давало легитимност и моќ над земјата.

Меѓутоа, Бог му ветил на Давида дека неговиот Син ќе биде вистинскиот легитимен владетел на народот. Тој ќе го „посвои“ Давидовиот син како свој Син. Преку овој процес, Царот од Давидовата лоза ќе стане Божји штитеник и Негов наследник. Заветот е исполнет во Исуса како Син Давидов. Бог ќе ги победи Неговите непријатели и ќе му ги даде народите како негово наследство (Псалми 89,27; Псалми 2,7.8).

Како што читаме во Римјаните 1,3.4 и во текстот Дела 13,32.33, Исус бил јавно прогласен за Божји Син. Исусовото крштевање и преобразување биле моментите кога Бог го именувал и го прогласил Исуса за Свој Син (Матеј 3,17; Матеј 17,5).

Сепак, според Новиот завет, Исус станал „Син Божји во силата“ кога воскреснал и седнал од десната страна на Бога. Во тој момент, Бог го исполнил своето ветување што му го дал на Давида дека неговиот син ќе го посвои како свој и дека неговиот престол над народите ќе биде воспоставен засекогаш (2. Самуил 7,12-14).

Затоа, Цезар (како симбол на Рим) не бил легитимен „Божји син“, владетел на народот. Тоа бил Исус Христос. Исусовото „раѓање“ се однесувало на почетокот на Неговото владеење над народите, а не на почетокот на Неговото постоење, бидејќи Исус постоел отсекогаш.\
Немало време во кое Исус не постоел, бидејќи Тој е Бог.

Всушност, Евреите 7,3 наведува дека Исус „немаше ниту почеток на дните, ниту крај на животот“ (спореди со Евреите 13,8) бидејќи Тој е вечен. Затоа, идејата за Исус како Божји „Единороден Син“ не се однесува на Христовата природа како божество, туку на Неговата улога во планот на спасението. Со своето отелотворување, Христос ги исполнил сите заветни ветувања.

