---
title: Бог ни зборува преку Својот Син
date: 10/01/2022
---

`Прочитајте Евреите 1,1-4. Која е централната мисла во овие стихови?`

Во изворниот грчки јазик, целиот текст на Евреите 1,1-4 се состои од само една реченица, за која се тврди дека е најубавата во целиот Нов завет, со оглед на вештината на употребениот реторички израз. Нејзината главна порака е дека Бог ни се обратил преку својот Син, Исус.

Од перспектива на Евреите од првиот век од новата ера, тие долго време не ја слушнале Божјата реч. Последното откровение спомнато во пишаната Божја реч дошло преку пророкот Малахија и преку службата на Езра и Неемија четири века пред тоа. Но сега, преку Исуса, Бог повторно им се обраќа.

Сепак, Божјото откровение преку Исуса било од повисок ранг во однос на откровенијата што Бог им ги давал преку пророците, бидејќи Исус е повозвишен пат на откровение. Тој е самиот Бог, кој ги создал небото и земјата и управува со вселената. Павле никогаш не го довел во прашање Христовото божество. Според него, тоа е сè, само не претпоставка.

Исто така, за Павле, Стариот Завет бил Божја реч. Истиот Бог, кој зборувал во минатото, продолжува да зборува и во сегашноста. Стариот завет го пренесувал вистинското познавање на Божјата волја.

Меѓутоа, неговото поцелосно значење можело да се разбере дури кога Синот стигнал на земјата. Во умот на Павле, откровението на Отецот преку Синот го дало клучот за разбирање на вистинската широчина на Стариот завет, исто како што сликата на кутијата со сложувалки го дава клучот за наоѓање на вистинското место за секој дел од неа. Така, Исус изнел на виделина голем дел од Стариот завет.

Во меѓувреме, Исус станал наш претставник и Спасител. Тој го зазел нашето место во борбата и ја победил змијата. Слично на ова, во Посланието до Евреите, Исус за верниците е „Зачетник“ или „Поглавар“ на спасението и „вечен Првосвештеник“ (Евреите 2,10; Евреите 6,20). Тој се бори за нас и нè претставува. Тоа исто така значи дека она што го направил за Исуса, нашиот Претставник, Отецот сака да го направи и за нас. Оној што го возвишил Исуса и го поставил од Неговата десна страна, сака и ние да седнеме со Исуса на Неговиот престол (Откровение 3,21). Пораката што Бог ни ја испраќа преку Исуса, го вклучува не само она што Исус го рекол, туку и она што Отецот го направил со Него и преку Него, сè за нашата сегашна и вечна полза.

`Што за вас значи тоа што Исус – Бог – дошол на оваа земја. Зошто оваа вистина треба да ни влее толку многу надеж?`

