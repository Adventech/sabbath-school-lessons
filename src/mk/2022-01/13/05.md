---
title: Чувајте се од различните и туѓите учења 
date: 23/03/2022
---

`Споредете ги следните текстови: Евреите 13,9; 2,9; 4,16; 6,19.20. Каде се добива благодатта? Како нашите срца се зајакнуваат?`

Односот меѓу лажните учења и јадењето што се споменува во текстот Евреите 13,9, веројатно не се однесува на разликата меѓу чистата и нечистата храна.

Зошто?

**Прво**, се чини дека Павле во ова послание не се интересира толку за разликите меѓу чистата и нечистата храна. Врз основа на Дела 15 глава, знаеме дека ранохристијанската црква застапувала став дека верните се спасуваат преку благодатта (Дела 15,7-11), но дека и понатаму треба да се придржуваат до одредени прописи за храната (Дела 15,19.20). Разликувањето на чистата и нечистата храна и другите библиски прописи не се спротивни со благодатта. Всушност, тука Павле тврди дека Новиот завет го всадува законот во срцето (Евреите 8,10-12). Меѓутоа, она што тој јасно го истакнува е дека животинските жртви и левитското свештеничко посредување во светилиштето се заменети со надмоќната Исусова жртва и Неговото свештеничко посредување (Евреите 8,4.5; 10,1-18).

**Второ**, контекстот сугерира дека Павле не ги критикува своите читатели затоа што се воздржуваат од одредена храна, туку затоа што тие се надеваат дека тоа на некој начин ќе им набави дополнителна благодат (Евреите 13,9). Тука тој предупредува против учеството во еврејските ритуални оброци што се практикувале како продолжение на принесувањето на жртвите во храмот и од кои се очекувало да донесат корист и благодат. Но, благодатта не се прима преку оброците, туку доаѓа преку пожртвуваноста и свештеничкото посредување на Исуса Христа. Верниците имаат „жртвеник“ (Евреите 13,10), а тоа е Христовиот крст од кој можат да се хранат (Јован 6,47-58).

Во Посланието до Евреите „благодатта“ доаѓа од Божјиот престол (Евреите 4,16). Оваа благодат е остварена преку Христа, кој е сидро - „котва“ на нашата вера, „цврста и сигурна“, прицврстена за самиот Божји престол (Евреите 6,19.20, споредете со Евреите 4,16). Тоа е благодатта што ја примаме врз основа на Христовата жртва, која му дава стабилност и сигурност на нашето срце. Кога срцето ќе се „поткрепува“ на овој начин, тоа нема да биде заведено од туѓи учења (Евреите 13,9), ниту пак ќе „отпадне“ од Бога (Евреите 2,1).

`Задржете се во мислите на полнотата на Христовата жртва. Со оглед на тоа, зошто мислењето дека нашите дела можат да „додадат“ нешто на таа жртва, е спротивно на евангелието, односно на благодатта која се наоѓа во Исуса?`