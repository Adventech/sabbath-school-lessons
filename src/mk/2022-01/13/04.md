---
title: Не заборавајте ги своите водачи 
date: 22/03/2022
---

`Прочитајте во Евреите 13,7-17. Каков однос би требало да имаме кон нашите водачи?`

Текстот во Евреите 13,7-17 содржи опомена до верниците да ги почитуваат и слушаат водачите на својата заедница. Текстот почнува со повик да ги „помнат“ водачите од минатото кои ја проповедале Божјата реч, а завршува со повик да им се „покоруваат“ на водачите во сегашноста (Евреите 13,17). Водачите од минатото биле првите што ја проповедале Речта и ја основале заедницата на верници. Повикот да ги „помнат“ не се однесува само на ментално вежбање на помнењето, ниту на искажување на надворешни почести. Павле објаснува дека треба да ги „помнат“ поради исходот на нивното однесување и да се угледаат на нивната верност.

За Павле, угледувањето претставува највисок чин на сеќавање и укажување почест. На тој начин, Павле ги придодава водачите и основачите на црквата во низата херои на верата, кои христијаните треба внимателно да ги набљудуваат. Тоа се хероите од Евреите 11 глава и Исус како совршен пример на верата во Евреите 12 глава. Авторот понатаму забележува дека Исус е истиот „вчера, и денес, и во вечни векови“ (Евреите 13,8). Тој стои во општа спротивност со лажните учители кои се менуваат со текот на времето и чиишто учења стануваат „различни“ и „туѓи“ (Евреите 13,9).

Повикот да се сеќаваме на водачите од Евреите 13,7 е повторен уште посилно на крајот на делот во Евреите 13,7-17. Верниците се поттикнуваат да им бидат послушни на водачите, бидејќи тие се грижат за нивните души. Овие водачи се опишани како пастири задолжени за духовната благосостојба на заедницата на верните – нивното стадо, и како такви кои ќе положат сметка за нивната духовна состојба (види 1. Петрово 5,1-4; 1. Коринтјани 3,10-15). Секако, таа идеја би требало да се примени на сите наши црковни водачи и на сите нивоа на денешната црковна организација.

Исто така, контекстот сугерира дека водачите се помошни пастири во служба на Исуса Христа, „големиот Пастир на овците“ (Евреите 13,20). Комбинацијата на грижа и верност на водачите од една страна, и послушноста и довербата на верниците од друга страна, ќе резултира со голема радост. Тоа би можело да значи дека водачите ќе ѝ служат на заедницата со радост, или дека пред Бога ќе дадат сметка за заедницата со радост, а не со тага.

`Што би можеле вие да направите да ги зајакнете односите меѓу водачите и верниците во вашата заедница, како и односот кон водачите во целиот свет?`