---
title: Грижа за Божјиот народ 
date: 20/03/2022
---

`Прочитајте ги следните текстови: Евреите 13,1.2; Римјаните 12,13; 1. Тимотеј 3,2; Тит 1,8 и 1. Петрово 4,9. Која била улогата на гостопримството во првата црква?`

Христијанството било патувачко движење, кое често зависело од гостопримството и на христијаните и на нехристијаните. Упатството „да не се заборава“ на гостопримството веројатно не се однесувало само на ненамерниот пропуст некој да се прими на гости, туку на свесното занемарување.

Павле не зборува за гостопримството само кон оние со кои ја делиме истата вера. Тој ги потсетува своите читатели дека некои луѓе примајќи странци, несвесно нагостиле ангели (Евреите 13,2). Веројатно на ум ја имал посетата на тројцата таинствени странци на Аврам и Сара (1. Мојсеева 18,2-15). Пружањето гостопримство подразбира делење на имотот со други лица, па дури и страдање со другите, како Исус што пострадал заради нас (Евреите 2,10-18).

Братската љубов кон оние кои биле во затвор не подразбирало само верниците да се сеќаваат на нив во своите молитви, туку и да им пружат олеснување преку материјална и емотивна поддршка. Постоел ризик затворениците да бидат свесно занемарени, бидејќи оние што им пружале материјална и емотивна поддршка на луѓето кои биле осудени од општеството, целосно се поистоветувале со нив. Во извесна смисла, биле сметани за нивни соучесници и со тоа се изложувале на ризик од општествена злоупотреба (Евреите 10,32-34).

Павле користи одредени слики и посебен начин на изразување за да ги охрабри и поттикне своите читатели да се грижат за затворениците. Прво, тој ги потсетува на поддршката што им ја давале на своите затворени браќа во минатото. Биле другари и стоеле рамо до рамо со оние кои биле јавно изложени на срам и неволји (Евреите 10,33). Второ, спомнувањето на страдањето потсетува на примерот на Мојсеј, кој повеќе сакал да страда со Божјиот народ, отколку да ја искуси земската сладост на гревот (Евреите 11,25). Конечно, Павле го отсликува идеалот на братската љубов. Тој ги потсетува своите читатели дека „и самите сте во тело“ (Евреите 13,3). Со други зборови, тие ја делат истата човечка природа и затоа би требало да се однесуваат кон другите онака како што сакаат другите да се однесуваат кон нив во исти околности – односно во затвор. Затоа, би требало да им пружаат материјална и емотивна поддршка на затворениците, покажувајќи им дека не се напуштени.

`Што уште може да направиме за оние кои се во затвор, без оглед дали се членови на црквата или не?`