---
title: Лакомство и сексуален неморал 
date: 21/03/2022
---

`Прочитајте ги следните текстови: Евреите 13,4.5; Лука 16,10-18; 1. Коринтјани 5,1; Ефесјаните 5,3-5 и Колосјани 3,5. Кои две зла се поврзани со овие стихови?`

Павле ги предупредува своите читатели против лакомоста и сексуалниот неморал, бидејќи тоа биле две сериозни закани за братската љубов. Всушност, и новозаветните автори и древните моралисти забележале поврзаност меѓу овие две појави.

Павловиот повик да се почитува бракот подразбирал избегнување на сите работи што ја намалувале важноста на оваа установа. Тоа вклучувало воздржување од кршење на брачната заклетва, но и од неоправдани разводи (споредете со текстот Матеј 19,9). Повикот брачната постела да се чува чиста, било сериозно предупредување против сквернавењето на бракот со вонбрачни сексуални врски. Во Новиот завет, изразот *блудници* се однесува на секој облик на сексуален неморал (1. Коринтјани 5,9-11; 1. Коринтјани 6,9.10; 1. Тимотеј 1,9.10; Ефесјаните 5,5; Откровение 21,8; 22,15). Од друга страна, грчко-римското општество било прилично небрежно во поглед на сексуалната етика. Двојните мерила биле вообичаени. На мажите им било дозволено да влегуваат во сексуални врски сè додека можеле да бидат дискретни во намерите. Меѓутоа, Павле предупредува дека Бог ќе им суди на прељубниците. Верниците не би смееле да дозволат општествените конвенции да ги одредуваат етичките стандарди.

Среброљубието било едно од главните пороци во грчко-римскиот свет. Дури и во едно свое послание Павле го наведува среброљубието како извор или корен на сите зла (1. Тимотеј 6,10).

Зазирањето од овој порок е став којшто Павле го охрабрува во неколку свои посланија. Прво, христијаните би требало да бидат задоволни со она што го имаат (видете 2. Коринтјани 9,8; Филипјаните 4,11.12). Дотолку повеќе, би требало да веруваат и да го прифатат Божјето ветување дека никогаш нема да ги остави ниту ќе отстапи од нив (Евреите 13,5). Тоа ветување му било дадено на Неговиот народ на повеќе места во разни околности, а достапно е и за нас во денешно време (1. Мојсеева 28,15; 5. Мојсеева 31,6.8; Исус Навин 1,5; 1. Летописи 28,20). Според тоа, верниците се повикани на Божјето ветување да одговорат со зборовите од Псалми 118,6: „Господ е мој помошник нема да се уплашам; што може да ми направи човек?“ Ова повикување на Псалми 118 е сосема соодветно, бидејќи псалмистот тука ја изразува својата доверба во Бога, и покрај страдањата што му ги нанеле неверниците.

`На кои сè начини современото општество ја поткопува сексуалната чистота и истовремено ја храни човечката љубов кон парите? Како може на практичен начин да ја зајакнеме својата одбрана од овие два страшни порока?`