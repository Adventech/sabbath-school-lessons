---
title: Да тргнеме кон Исуса надвор од логорот  
date: 24/03/2022
---

`Споредете ги следните текстови: Евреите 13,10-14; Марко 8,34; Матеј 10,38; Лука 14,27 и Галатјани 2,20. Што значи да се тргне кон Исуса надвор од логорот?`

Просторот надвор од логорот бил најнечистото можно место. Тука биле спалувани лешовите на животинските жртви (3. Мојсеева 4,12). Губавците исто така биле бркани надвор од логорот (3. Мојсеева 13,46), а тука биле вршени и погубувања на богохулниците и другите злосторници (3. Мојсеева 24,10-16.23; 1. Царевите 21,13; Дела 7,58). Таквите прописи се засновале на претпоставката дека Бог бил присутен во логорот. Затоа, сè што било нечисто било фрлано надвор, бидејќи Бог не сакал да види никаква нечистотија во него (4. Мојсеева 5,3; 5. Мојсеева 23,14).

Исус пострадал на крстот надвор од Ерусалим (Јован 19,17-20). Тоа го нагласува срамот што бил фрлен врз Него (Евреите 12,2). Официјално бил осуден бидејќи изговорил хула на Бога, така што Израел го отфрлил и погубил надвор од градските ѕидишта (Марко 14,63.64, видете и 3. Мојсеева 24,11.16). Исус бил исфрлен од логорот како нешто срамно, нечисто или непристојно (Евреите 12,2). Меѓутоа, Павле ги поттикнува верниците да го следат Исуса по тој пат, да излезат надвор од логорот, претрпувајќи го срамот што Тој го претрпел (Евреите 12,2; 13,13). По тој пат одел и Мојсеј, кој „страдањето заради Христос го сметаше за поголемо богатство од египетските богатства“ (Евреите 11,26).

Звучи парадоксално, но Посланието до Евреите сугерира дека Божјето присуство сега се покажува надвор од логорот. Да се следи Христос надвор од логорот, не значи само да се носи „Неговата поруга“, туку и „да Му пристапуваме“ (Евреите 13,13), токму како што Израелците го барале Господа „надвор од логорот“, во пустината, каде што Мојсеј го отстранил Божјиот шатор од логорот по препирката околу златното теле (2. Мојсеева 33,7). Овој извештај вели дека отфрлањето на Исуса од страна на неверниците подразбирало и отфрлање на Бога, како што направил Израел кога се поклонувал на златното теле (2. Мојсеева 32; 33). Значи, патот на страдање и срам, воедно е и патот што води кон Бога.

Павле ги повикува своите читатели да го следат Исуса за „Зачетник и Довршител“ на својата вера (Евреите 12,2), повикувајќи ги своите сегашни страдања да ги сметаат за моментална дисциплинска мерка која ќе им донесе „мирен плод на праведност“ (Евреите 12,11). Тие го оставаат зад себе расипаниот град или логор во потрага по градот „што ќе дојде“, „кому Бог му е Градител и Творец“ (Евреите 13,14; 11,10.16).

`Што значи за вас да се следи Исус „надвор од логорот“? Кои се аспектите од животот на верата во Исуса кои можат да ви донесат „прекор“ или „срам“ од страна на оние кои ве опкружуваат?`