---
title: За натамошно проучување
date: 25/03/2022
---

„По слегувањето на Светиот Дух... (верниците) се радувале на слатката заедница со светите. Биле нежни, сочувствителни, полни со самооткажување, подготвени да поднесат секоја жртва заради вистината. Во своето секојдневно меѓусебно дружење, тие навистина покажувале вистинска братска љубов, како што им наредил Христос. Со несебични зборови и дела, тие се труделе пламенот на таа љубов да го запалат во срцата на другите...

Меѓутоа, постепено, малку по малку, настапила промена. Верниците почнале да изнаоѓаат недостатоци едни кај други. Задржувајќи се на грешките на другите и впуштајќи се во злонамерни забелешки, тие го загубиле од вид Спасителот и неговата љубов. Почнале да обрнуваат поголемо внимание на надворешните церемонии и на опширно теоретизирање отколку на практичната примена на верата. Во својата ревност да ги осудат другите, лекомислено преминувале преку сопствените гревови. Ја загубиле братската љубов што ја барал Христос од нив, и што е најжално, воопшто не биле свесни за својата загуба. Тие не увидувале дека од нивниот живот исчезнуваат среќата и радоста и дека, кога од своето срце ќе ја исклучат Божјата љубов, набргу потоа ќе одат во мрак.

Гледајќи дека во црквата братската љубов исчезнува, Јован најсесрдно им укажувал на верниците на постојаната неопходност од таа љубов. Неговите посланија, упатени до црквата, дишат токму со таа мисла. ’Мили мои, да се љубиме еден со друг‘, пишувал тој, ’зашто љубовта е од Бога, и секој кој љуби, од Бога е роден и го познава Бога. А кој не љуби, не го познава Бога, зашто Бог е љубов. Божјата љубов спрема нас се покажа со тоа што Бог го прати во светот својот единороден Син за да живееме преку него. Љубовта е во ова, не дека ние го засакавме Бога, туку Тој нè засака нас и го прати својот Син како жртва за помирување за нашите гревови. Мили мои, ако Бог нè засака така, и ние треба да се љубиме еден со друг‘ (1. Јованово 4,7-11)“ (Елена Вајт, *Делата на апостолите*, стр. 547. 548 оригинал).

**Прашања за разговор**

`1. Христијанскиот живот често се смета за личен и индивидуален однос меѓу Христа и верникот. Меѓутоа, тоа е само еден аспект на христијанскиот живот. Зошто е важно да имаме на ум дека Бог нè води како група? Кои се моите одговорности кон таа група? Што можам да очекувам од неа?`

`2. Кои се најдобрите показатели дека братската љубов во црквата е силна? Бидете подготвени да направите листа на овие показатели во вашата класа.`

`3. Каква е вистинската братска љубов? Кои се нејзините особини, кои се причините и резултатите од неа? На кој начин би ја разликувале од лажната братска љубов?`