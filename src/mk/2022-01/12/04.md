---
title: Тресење на земјата и небесата 
date: 15/03/2022
---

Откако го опишал свечениот собир што се случува на небото, Павле ги предупредува читателите да обрнат внимание на Божјиот глас, бидејќи Бог уште еднаш ќе ја потресе „не само земјата, туку и небото“ (Евреите 12,26). Павле вели дека, и покрај тоа што Исус бил устоличен на небото, нашето спасение сè уште не е завршено. Мораме да бидеме особено внимателни, бидејќи допрва треба да се случи еден важен настан.

`Споредете ги следните текстови: Агеј 2,6-9;20-22; Псалми 96,9.10; Псалми 99,1 и Евреите 12,26.27. Која е целта на Божјото тресење на небото и земјата? Што значи тоа?`

Во Стариот Завет, тресењето на земјата била вообичаена појава во присуство на Бога, кој доаѓал да го избави својот народ. Кога Девора и Варак се бореле против Сисара, Бог од небото се борел на нивна страна (Судии 5,20). Ова е опишано како силен земјотрес, тресење на земјата и топење на горите поради Божјото присуство (Судии 5,4.5). Гледаме дека истата слика се појавува во целиот Стар завет секогаш кога Бог ќе стане за да ги избави угнетените (Псалми 68,7.8; Псалми 60,2; Псалми 77,17.18). Затоа, тресењето го најавува Божјиот суд, со кој Тој ја потврдува својата власт над народите на земјата. Пророците предвиделе дека тоа ќе се случи и на Господовиот ден (Исаија 13,13; Исаија 24,18-23).

Според Посланието до Евреите, „тресењето“ на небото и земјата се однесува на уништувањето на Божјите непријатели. Ова Бог го ветил при устоличувањето на Исус. Тој Му рекол: „Седи од Мојата десна страна додека непријателите Твои не ги поставам за подножје на нозете Твои“ (Евреите 1,13). Така, Исус го победил непријателот (Евреите 2, 14-16) и се устоличил (Евреите 1,5-14), но непријателските сили сè уште не се целосно уништени (Евреите 10,11-14; 1. Коринтјани 15,23-25).

Бог ќе ги уништи тие непријатели во иднина, кога ќе ги разниша небото и земјата. Тресењето на небото и земјата, според тоа, означува уништување на земните сили што го прогонуваат Божјиот народ и, што е уште поважно, уништување на небесните сили (сатаната и неговите ангели) кои стојат зад земните сили и ги контролираат.

`Зошто ветувањето дека правдата еден ден ќе биде задоволена, и дека злото, кое е толку распространето во нашиот свет, еден ден ќе биде уништено, ни дава надеж на сите нас, а особено на оние кои директно поднесуваат зло?`