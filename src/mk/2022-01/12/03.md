---
title: Пристапивте кон Бога, судија на сите 
date: 14/03/2022
---

`Прочитајте Евреите 12,23. Ако станува збор за прослава, зошто Бог е опишан како судија? Како може судија, меѓу другото, да даде причина за славење? Прочитајте го и текстот Даниел 7,9.10.13–22.`

Прославата опишана во Евреите 12,22-24 алудира на идниот суд. Бог, како судија, претседава и книгите се отвораат, а како резултат на идниот суд, врз основа на извештаите од тие книги, Божјиот народ го прима царството (Евреите 12,28).

Оваа сцена потсетува на големиот предадвентен суд опишан во текстот Даниел 7 глава, кој прикажува сцена на суд во која Бог, „Старецот“ (Даниел 7,9), седи на престол од пламен оган и е опкружен со „десетина илјади по десет илјади“ (Даниел 7,10) ангели. Книгите се отвораат (Даниел 7,10) и се донесува пресуда во полза на „светците на Севишниот“, кои тогаш „ќе го завладеат царството“ (Даниел 7,22).

Слично на ова, текстот Евреите 12,22-29 ја опишува сцената на судот на гората Сион, во небесниот Ерусалим, каде што Бог, „Судијата на сите“, е опкружен со „безбројните ангели“. Огнот се споменува и овде (Евреите 12,29). Сцената вклучува и книги, бидејќи светите се „запишани“ во нив (Евреите 12,23), што значи дека пресудата ќе биде во нивна полза.

Исус е во самиот центар на сцената (Евреите 12,24). Тој е опишан во текстот Евреите 2 глава како Син Човечки, кој е „овенчан со слава и чест“, откако ја вкусил „смртта“ во наша корист (Евреите 2,9). Според Евреите 2,10, „синот човечки“ (види Евреите 2,6) пострадал за да може да донесе „многубројните чеда во слава“, односно верниците да бидат овенчани со слава и чест. „Синот“ сега, преку благодатта на новиот завет, ги довел верните во Сион, во небесниот Ерусалим (Евреите 12,22-24), каде што им било ветено дека ќе го примат царството (Евреите 12,28).

Според тоа, овој суд е навистина добра вест за верните, бидејќи донесена пресуда во нивна корист. Таа ги оправдува. Тој суд го поразува нивниот противник, змевот, кој се крие зад страшните ѕверови што ги прогонувале верните во минатото (Даниел 7), и кој ќе го прават тоа и во иднина (Откровение 13).

`Како ова што го проучувавме денес ни помага да видиме зошто Божјиот суд, за кој станува збор во пораките на тројцата ангели, е навистина „добра вест“ за ова време (Откровение 14,6.7; споредете со 5. Мојсеева 32,36; 1. Летописи 16,33-35)?`