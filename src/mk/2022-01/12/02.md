---
title: Мора да дојдете на гората Сион 
date: 13/03/2022
---

`Прочитајте го текстот Евреите 12,22-24. Што опишува Павле овде?`

Посланието до Евреите потврдува дека веќе сме пристигнале на планината Сион и сме се придружиле на големата прослава. „Но вие пристапивте кон Сион и градот на живиот Бог, небесниот Ерусалим, и кон безбројните ангели, на свечениот собор“ (Евреите 12,22). Сме пристапиле со вера, преку нашиот Претставник, Исуса. На тој собир наоѓаме безброј ангели, лично Бога и Исуса, кој е центарот на прославата. Доаѓаме како дел од „собранието на првородените, кои се запишани на небесата“ (Евреите 12,23). Нашите имиња се запишани во небесните книги, каде што се попишани сите оние кои се изјаснуваат како Божји народ (2. Мојсеева 32,32; Псалми 56,8; Даниел 12,1; Малахија 3,16; Лука 10,20; Откровение 13,8; Откровение 17,8).

Ние сме „првородени“ затоа што го делиме наследството на Првородениот, во вистинска смисла на зборот, – Исуса Христа (Евреите 1,6). Според тоа, не сме дошле како гости, туку како граѓани (спореди Филипјаните 3,20). Опишани сме и како духови на „праведниците, што достигнаа совршенство“ (Евреите 12,23). Тој израз е јазична фигура, според која една димензија на нашата човечка природа се зема за целина. Ова е аналогно на изразот „Отецот на духовите“ во Евреите 12,9, кој се однесува на Бога како Отец на сите нас, човечки суштества кои се духовни по природа.

На тој собир се слави почетокот на Исусовото царско владеење и на свештеничката служба, како и воспоставувањето на нов завет. Во Посланието до Евреите, гората Сион е место на кое се одвиваат сите тие настани. Трите Псалми цитирани во Евреите 1,5-14 го опишуваат устоличувањето на Синот и ја наведуваат планината Сион како место каде што тоа се случило (Псалми 2,6.7; Псалми 110,1.2; Псалми 102,21-27).

Гората Сион е и местото каде што Синот е назначен за „вечен свештеник“ (Евреите 5,6), што е цитат од текстот Псалми 110,4. Според Псалми 110, именувањето на Синот за Првосвештеник се случува и на гората Сион (Псалми 110,2). И конечно, Посланието до Евреите тврди дека воспоставувањето на свештенството на Исус значи и воспоставување на нов завет (Евреите 7,11-22). Според тоа, планината Сион е, меѓу другото, и место каде што новиот завет бил официјално потврден. Затоа, Евреите 12,22-24 опишуваат свечен собир што се случил на небото по повод Исусовото вознесение.

`На кои практични начини можеме, во нашиот живот и на богослуженијата, да го славиме Исусовото постоење, Неговата свештеничка служба и Новиот Завет? Зошто радувањето на таа голема вистина ја утврдува верата?`