---
title: Царство кое не може да се разниша
date: 16/03/2022
---

Бог објавил дека ќе ги „потресе“ небото и земјата, што значи дека ќе ги уништи непријателските народи. Меѓутоа, има нешто што нема да биде ни разнишано ни уништено.

`Споредете ги следните текстови: Псалми 15,5; 16,8; 21,7; 62,2; Псалми 112,6 и Евреите 12,27. Што е тоа што нема да биде разнишано?`

Многу современи преводи на текстот Евреите 12,27 сугерираат дека „тресењето на небото и земјата“ подразбира дека тие ќе бидат отстранети и ќе исчезнат засекогаш.

Меѓутоа, Библијата јасно кажува дека Бог ќе создаде ново небо и нова земја (Исаија 65,17; Откровение 21,1-4), а дека ние ќе воскреснеме и ќе имаме ново тело (1. Солунјани 4,13-17; Филипјаните 3,20) на оваа земја. Затоа, „тресењето“ подразбира чистење и обновување на создадениот свет, а не негово целосно отстранување. Она што веќе постои, ќе биде повторно создадено и откупените ќе живеат таму.

Сепак, има нешто што нема да се разниша. Тука спаѓаат и праведните. Тие нема да бидат разнишани, затоа што веруваат во Бога. Создателот ги одржува и го гарантира нивниот опстанок.

Забележете дека во Посланието до Евреите постојаноста и стабилноста се поврзани со Исуса. Во Евреите 1,10-12 за Исус читаме: „И пак: 'Во почетокот Ти, Господи, си ја основал Земјата, а и небесата се дело на Твоите раце; тие ќе загинат, Ти остануваш; сите ќе изветвеат како облека; ќе ги свиткаш како наметка, како облекло, и тие ќе бидат променети; но Ти си секогаш истиот, и Твоите години нема да се свршат'“. Исто така, Посланието до Евреите спомнува дека Исусовата свештеничка служба останува засекогаш (Евреите 7,3.24), како и наследството на откупените (Евреите 10,34). На конечниот суд, оние што се „во Исуса“ се оние кои нема да бидат разнишани (Псалми 46,5).

Текстот Евреите 12,28 наведува дека ќе добиеме „непоколебливо царство“. Ова се однесува на текстот Даниел 7,18, во кој се тврди дека светите ќе го поседуваат „царството во векови“. Тоа царство се споменува во текстот Даниел 2,44, кој „нема да се разруши никогаш“. Тоа царство му припаѓа на Синот, но Тој ќе го подели со нас. Откровение 20,4 вели дека заедно со Него ќе им судиме на злите сили што нè прогонувале (1. Коринтјани 6,3).

`Колку добро ви оди во моментов, кога станува збор за разнишаноста? Ако не ви оди најдобро, какви одлуки треба да донесете за да добиете помош во оваа важна област? (Види Ефесјаните 4,14.)`