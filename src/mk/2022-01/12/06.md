---
title: Да бидеме благодарни  
date: 17/03/2022
---

На крајот од 12-та глава на Посланието до Евреите, се истакнува дека токму благодарноста, изразена преку службата угодна на Бога, претставува соодветен одговор на сите оние прекрасни работи што Тој ги направил за нас.

`Споредете ги стиховите Евреите 12,28 и Евреите 13,15.16. Каква служба му е угодна на Бога?`

Во старозаветниот систем, жртвувањето животни претставувало начин на кој луѓето покажувале покајание и благодарност, но овие жртви требало да бидат само надворешен знак за благодарноста и покајанието што постоеле во срцето на верникот. Затоа Бог јасно им кажува преку псалмите и преку пророците дека она што навистина е угодно пред Него не е крвта на животните, туку дека тоа е благодарноста, добрите дела и праведноста на оние што ги принесуваат жртвите (Псалми 50,7-23; Исаија 1,11-17).

Затоа Павле и не повикува да му служиме на Бога во небесното светилиште, принесувајќи на жртва признавање на гревот, химни, благодарност и добри дела, што всушност е она вистинско богослужение што е угодно пред Него. Ние ги принесуваме тие жртви овде на земјата, но тие се прифатени како угодни на Бога на небото. Овој повик ги опфаќа сите опомени што авторот ги упатува во целото Послание, повикувајќи нè и ние да го признаеме Исусовото име (Евреите 3,1; 4,14; 10,23) и да продолжиме да правиме добри дела (Евреите 6,10-12; 13,1.2.16).

Повикот на Павле до читателите да служат „на Бога благоугодно“ (Евреите 12,28) подразбира дека верниците во тоа време навистина биле свештенички народ кој е усовршен и посветен со Исусовата жртва (Евреите 10,10-14.19-23). Со ова се исполнува првобитната Божја намера за Израел – да биде свештенички народ преку кој Тој ќе може да му ја објави на светот добрата вест за спасението (2. Мојсеева 19,4-6; 1. Петрово 2,9.10; Откровение 1,6; Откровение 5,10).

Текстот Евреите 13,1-6 опишуваат на практичен начин што значи да правиме добро и да го споделуваме она што го имаме. Тоа значи да покажуваме братска љубов, каква што покажал Исус кон нас (Евреите 2,11.12). Тоа значи да бидеме гостопримливи, да ги посетуваме оние со кои се постапува лошо или се во затвор (Евреите 13,3) и да се откажеме од прељубодејството и себичноста.

`Зошто е важно да сметаме дека правењето добро и споделувањето на она што го имаме е составен дел на нашата служба на Бога? Од друга страна, на кои сè реални начини можат нашите духовни жртви на Бога да се расипат (Исаија 1,11-17)?`