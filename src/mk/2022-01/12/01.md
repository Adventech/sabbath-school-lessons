---
title: Примање на царството што не може да се разниша
date: 12/03/2022
---

### Прочитајте ги библиските текстови:
Евреите 12,18-29; 2. Мојсеева 32,32; Даниел 7,9.10.13-22; Агеј 2,6-9.20-22; Псалми 15,5; Псалми 16,8; Евреите 13,15.16.

> <p>Запомнете го стихот</p>
> „И така, примајќи го непоколебливото царство, да искажеме благодарност со која ќе Му служиме на Бога благоугодно со почит и во страв“ (Евреите 12,28).

Текстот Евреите 12,18-29, што ќе го проучуваме во текот на оваа седмица, претставува врв на целото Послание, а во него главен нагласок се става на повторување на пораката со која започнува самото Послание – Бог ни проговара во личноста на својот Син, а ние треба да му посветиме посебно внимание (Евреите 1,1.2; Евреите 12,25). Описот на Исус во Евреите 12,22-24 го сумира тврдењето коешто целото Послание го дава за Него: Исус е Посредник на Новиот Завет и Неговата крв им обезбедува спасение на верните. Неговата свештеничка и царска служба во наша полза претставува причина за славење меѓу небесните чети. И конечно, текстот Евреите 12,25-29 ја содржи последната и најважна опомена: доаѓа Божјиот суд. Тоа ќе значи уништување на Неговите непријатели, но ќе му донесе оправдување и царство за Неговиот народ (Евреите 12,28.29).

Завршетокот на Посланието уште еднаш ја потврдува важноста на она што Исус го постигнал на крстот и ги упатува верниците кон конечното остварување на Неговата победа при Второто доаѓање. Павле користи слики од 7. глава од Книгата на пророк Даниел за да ги потсети читателите дека Исус го примил царството од Бога, Судијата (Даниел 7,9-14), и дека ќе го подели со верните, „светите на Севишниот“, и ним тоа ќе им припадне засекогаш (Даниел 7,18).