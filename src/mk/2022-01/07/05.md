---
title: Нешто подобро 
date: 09/02/2022
---

По силното и искрено предупредување дадено во Евреите 6,4-8, Павле го изразува своето убедување дека читателите на неговото Послание не отпаднале од Синот и дека тоа нема да го сторат ни во иднина. Тој верува дека неговите слушатели ќе го прифатат предупредувањето и ќе донесат соодветни плодови. Тие се како „земјата“ што Бог ја обработува и на која ги одгледува плодовите што ги очекува. Овие луѓе ќе добијат благослов од Бога (Евреите 6,7), а тоа е „спасението“ (Евреите 6,9).

`Прочитајте Евреите 6,9-12. Набројте ги добрите дела што ги правеле и продолжиле да ги прават слушателите на Павле и објаснете какво сè значење имаат тие.`

Верниците ја покажале својата љубов кон Божјето „име“, односно кон самиот Бог, со тоа што им служеле на светите. Тоа не биле поединечни дела во минатото, туку трајно однесување кое продолжува и во сегашноста. Поединечните постапки не го откриваат вистинскиот карактер на една личност. Најсилниот доказ за љубов кон Бога не се некои „религиозни“ дела сами по себе, туку дела на љубов кон ближните, особено кон оние што се во неповолна положба (Матеј 10,42; Матеј 25,31-46). Така, Павле ги опоменува верниците да не „забораваат“ да прават добро (Евреите 13,2.16).

Видете го текстот Евреите 6,12. Тој ги предупредува своите читатели да не станат „мрзливи“ или „тромави“, што е типично за оние кои не успеваат да достигнат зрелост и се наоѓаат во опасност да отпаднат (Евреите 5,11; Евреите 6,12). Надежта не се одржува жива со помош на интелектуално исповедање на верата, туку со помош на верата изразена преку дела на љубовта (Римјаните 13,8-10).

Павле сакал неговите читатели да се угледаат на оние што ги наследуваат ветувањата преку вера и трпение. Тој веќе ја навел пустинската генерација како негативен пример на оние кои, поради недостаток на вера и истрајност, не успеале да го наследат она што им било ветено.\
Потоа го навел Аврам (Евреите 6,13-15) како пример за некој што „со долготрпение“ го добил ветувањето. Набројувањето позитивни примери продолжува со хероите на верата во Евреите 11, а врвот го достигнува во Евреите 12, со Исус како најдобар пример за вера и трпение (Евреите 12,1-4). Откровение 14,12 ги наведува верата, трпението и држењето на заповедите како одлика на светите на последното време.

`Понекогаш треба да им кажеме зборови на предупредување на луѓето што ги сакаме. Што можеме да научиме од апостолите, кога станува збор за предупредувањето и охрабрувањето на другите?`

