---
title: Исус - котва на душата 
date: 10/02/2022
---

Своето предупредување против отпадништвото и поттикнување на љубов Павле го завршува со прекрасно, полетно излагање за сигурноста што ја имаме во Христа.

`Со што ги потврдил Бог своите ветувања? Евреите 6,17-20`

Бог ни ги потврдил своите ветувања на неколку начини. Прво, Бог го потврдил своето ветување со заклетва (Евреите 6,17). Според Библијата, Божјите заклетви на Аврам и Давид станале основа за доверба во Божјата трајна наклоност кон Израел. Во настојувањето да го добие Божјото проштавање за Израел по отпадништвото со златното теле, Мојсеј се повикал на Божјата заклетва на Аврам (види 2. Мојсеева 32,11-14; 1. Мојсеева 22,16-18). Суштинската сила на неговата молитва се засновала на неотповикливоста на Божјата заклетва (Римјаните 9,4; Римјаните 11,28.29).

Слично на тоа, кога псалмистот се застапувал пред Бога за Израел, тој се повикувал на Божјата заклетва дадена на Давидa. Бог рекол: „Нема да го повредам Мојот завет и нема да го изменам она, што излегло од устата Моја. Еднаш се заколнав во светоста Своја: нема да го лажам Давид! Неговото потомство вечно ќе пребива, неговиот престол ќе биде како сонце пред Мене, засекогаш ќе стои како месечината, верен сведок на небото“ (Псалми 89,34-37). Според Новиот Завет, и двете заклетви се исполниле во Исуса, потомок на Аврам, кој се вознел и седнал на Давидовиот престол (Галатјани 3,13-16; Лука 1,31-33.54.55).

Второ, Бог ги потврдил своите ветувања со тоа што го поставил Исуса на десната страна од својот престол. Исусовото вознесение имало за цел да го потврди ветувањето дадено на верниците, бидејќи Исус се вознел „за нас како претходник“ (Евреите 6,20). Така, вознесението ни ја открива сигурноста на спасението што Бог го планира за нас. Бог го водел Исуса до слава преку страдање, бидејќи „ја вкуси смртта за сите“, за да може да донесе „многу синови во слава“ (Евреите 2,9.10).\
Исусовото присуство пред Отецот е „за нашата душа цврста и сигурна котва“ (Евреите 6,19), прицврстенa за Божјиот престол. Честа на Божјото владеење е вклучена во исполнувањето на Неговото ветување преку Исуса. Ни треба ли поголема сигурност од оваа?

`Што чувствувате кога ќе помислите дека Бог ви дал заклетва? Зошто таа мисла е доволна за да ви влее доверба во спасението, дури и тогаш кога се чувствувате недостојни за тоа?`

