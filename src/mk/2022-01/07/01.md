---
title: Исус - котва на душата
date: 05/02/2022
---

### Прочитајте ги библиските текстови:
Евреите 6,4-6; Матеј 16,24; Римјаните 6,6; Евреите 10,26-29; Евреите 6,9-13; Евреите 6,17-20.

> <p>Запомнете го стихот</p>
> „А која е за нашата душа цврста и сигурна котва, и кој влегува дури зад завесата, каде што Исус за нас влезе најнапред, откако стана вечен Првосвештеник по чинот Мелхиседеков“ (Евреите 6,19.20).

Текстот Евреите 5,11 – 6,20 го прекинува теолошкото излагање на Исусовата свештеничка служба во наша полза. Павле внесува сериозно предупредување за опасноста што ја носи со себе отпадништвото од Христа.

Очигледно, на луѓето им се заканувала реална опасност да тргнат надолу по лизгавата падина на самосожалувањето и неверувањето.\
Апостол Павле бил загрижен дека духовните сетила на неговите читатели и слушатели отапеле среде тешките ситуации со коишто се соочувале, и дека ќе престанат да растат во нивното разбирање и доживување на евангелието.

Зар тоа не е можна опасност за сите нас – да се обесхрабриме поради искушението и на тој начин да отпаднеме од верата?

Меѓутоа, ова сериозно предупредување завршува со топло охрабрување. Павле искажува доверба спрема своите читатели и го велича Исуса како олицетворение на Божјото нераскинливо ветување за нивно спасение (Евреите 6,9-20). Овој циклус на предупредување и охрабрување се повторува во Евреите 10,26-39.

Ние ќе го проучуваме овој циклус и ќе се сосредоточиме на силните зборови на охрабрување што ни ги дава Исус.

