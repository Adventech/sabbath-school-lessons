---
title: Не може да се обнови 
date: 07/02/2022
---

`Споредете ги текстовите: Евреите 6,4-6; Матеј 16,24; Римјаните 6,6; Галатјани 2,20; Галатјани 5,24 и Галатјани 6,14. На што ни укажува ова споредување, кога станува збор за тоа што значи повторно распнување на Христос?`

Оригиналниот текст на грчки јазик ја нагласува фразата „не е можно“.\
Не е можно Бог да ги обнови оние што „отпаднале“, затоа што „повторно во себеси Го распнуваат Синот Божји“ (Евреите 6,6). Павле сака да нагласи дека не постои друг начин на спасение освен преку Христа (Дела апостолски 4,12). Спасението не е можно на никаков друг начин, исто како што „не е можно Бог да излаже“ (Евреите 6,18), и исто како што „без вера не е можно да Му се угоди на Бога“ (Евреите 11,6).

Повторно распнување на Синот Божји е сликовит израз кој настојува да опише нешто што се случува во личниот однос меѓу Исуса и верникот.

Кога го распнале Исуса, верските водачи го направиле тоа затоа што Тој претставува закана за нивната надмоќ и автономија. Тие се надевале дека ќе го отстранат Исуса како личност и ќе уништат моќен и опасен непријател. Слично на тоа, евангелието го оспорува суверенитетот и самоопределувањето на поединецот на најосновно ниво. Суштината на христијанскиот живот е земање на крстот и откажување од себеси (Матеј 16,24). Ова значи да се распне „светот“ (Галатјани 6,14), „стариот човек“ (Римјаните 6,6) и „телото свое со страстите свои и похотите“ (Галатјани 5,24). Целта на христијанскиот живот е да се изложиме на некој вид на смрт. Ако не ја доживееме оваа смрт на нашето „јас“, ние не можеме да го примиме новиот живот што Бог сака да ни го даде (Римјаните 6,1-11).

Борбата меѓу Исуса и нашето „јас“ е борба до смрт (Римјаните 8,7.8; Галатјани 5,17). Тоа е тешка битка која не се добива одеднаш. Евреите 6,4.5 не се однесува на личност која повремено доживува неуспех во борбата против „стариот човек“ и „телото“. Тука станува збор за гревот на некој кој, откако го искусил вистинското спасение и она што тоа го подразбира, сепак заклучува дека Исус е закана за оној начин на живот што сака да го води, и затоа решава целосно да го прекине својот однос со Него. Односно, додека некое лице дефинитивно не одлучи да се одврати од Христа, сè уште постои надеж за негово спасение.

`Што значи да умреш за „себе“ и да го земеш „крстот“? Што е она што ви е најтешко да го предадете на Христовиот авторитет?`

