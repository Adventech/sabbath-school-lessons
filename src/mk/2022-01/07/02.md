---
title: Вкусете колку е добро Словото 
date: 06/02/2022
---

`Прочитајте Евреите 6,4-5. Што им било дадено на верниците во Христа додека биле лојални кон Него?`

Да се биде „просветлен“, значи да се доживее преобратување (Евреите 10,32). Овој израз се однесува на оние што од „темнината“ на сатанската власт се свртеле кон Божјата „светлина“ (Дела апостолски 26, 17.18). А тоа подразбира ослободување од гревот (Ефесјаните 5,11) и од незнаењето (1 Солунјани 5,4.5). Обликот на употребениот глагол сугерира дека ова просветлување е Божји чин постигнат преку Исуса, кој е „одблесок на Божјата слава“ (Евреите 1,3).

Изразите „вкусија од небесниот дар“ и „станаа учесници на Светиот Дух“ се синоними. Божјиот „дар“ може да се однесува на Неговата милост (Римјаните 5,15) или на Светиот Дух, преку кого Бог ја дава таа милост (Дела 2,38). Оние што го „вкусиле“ Светиот Дух (Јован 7,37-39; 1. Коринтјани 12,13), ја искусиле Божјата „милост“, а тоа вклучува и сила за исполнување на Неговата волја (Галатјани 5,22.23).

Да се вкуси „доброто Божјо слово“ (Евреите 6,5), значи лично да се доживее вистината на евангелието (1. Петрово 2,2.3). „Силите на идниот век“ се однесуваат на чудата што Бог ќе ги направи за верниците во иднина – воскресението (Јован 5,28.29), преобразување на телото и вечниот живот. Верниците, меѓутоа, почнуваат да го „вкусуваат“ уште во сегашноста. Тие веќе доживеале духовно воскресение (Колосјани 2,12.13), обновен ум (Римјаните 12,2) и вечен живот во Христа (Јован 5,24).

Овде Павле веројатно се осврнува на пустинската генерација, која ја искусила Божјата благодат и Неговото спасение. Пустинската генерација била „просветлена“ од огнениот столб (Неемија 9,12.19; Псалми 105,39), уживала во небесниот дар на маната (2. Мојсеева 16,15), го искусила Светиот Дух (Неемија 9,20), ги доживеала „сите добри зборови, кои Господ му ги беше рекол на домот Израелов“ (Исус Навин 21,45), како и „силите на идниот век“ преку „чудеса и знаци“ извршени за време на нивното ослободување од Египет (Дела 7,36). Меѓутоа, исто како што пустинската генерација се оддалечила од Бога и покрај сите овие докази (2. Мојсеева 14,1-35), Павле забележува дека и слушателите на Посланието до Евреите се во опасност да го сторат истото, и покрај сите докази за Божјата наклоност што ги уживале.

`Какво е вашето лично искуство во врска со сето она што го кажуваат наведените стихови на Посланието до Евреите? На пример, како сте го доживеале просветлувањето што се споменува во текстот?`

