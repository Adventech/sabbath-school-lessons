---
title: Нема повеќе жртва за гревовите 
date: 08/02/2022
---

Предупредувањето од Евреите 6,4-6 е многу слично со предупредувањето од Евреите 10,26-29. Павле објаснува дека отфрлањето на Исусовата жртва ќе ги остави читателите без никакви можности за простување на гревовите, бидејќи не постои друг начин да се добие тоа простување освен преку Исуса (Евреите 10,1-14).

`Прочитајте Евреите 10,26-29. На кои три начини авторот го опишува гревот за кој нема проштавање?`

Павле не вели дека нема помирување за ниту еден грев извршен откако ќе се дознае вистината. Бог го назначил Исуса за наш Застапник (1. Јованово 2,1), и благодарение на Него имаме простување на гревовите (1. Јованово 1,9). Меѓутоа, гревот за кој нема жртва или помирување се опишува како газење на Божјиот Син, нарекување на крвта на Заветот нечиста и навреда на Светиот Дух (Евреите 10,29). Да го разгледаме значењето на овие термини.

Фразата „го погазил Синот Божји“ (Евреите 10,29) го опишува отфрлањето на Исусовото владеење. Изразот „Синот Божји“ ги потсетило слушателите на Павле дека Бог го поставил Исуса од неговата десна страна и ветил дека ќе ги положи неговите непријатели „за подножје на нозете Твои (Евреите 1,13; види исто Евреите 1,5-12.14). Меѓутоа, газењето на Исуса подразбира дека отпадникот што го прави тоа, кон Исуса се однесува како непријател. Во контекст на тврдењето дадено во Посланието (Евреите 1,13), би можело да се каже дека, во животот на таков отпадник, Исус бил соборен од престолот (кој сега тој самиот го зазема) и, наместо тоа, поставен во подножјето. Токму тоа Луцифер сакал да го направи на небото (Исаија 14,12-14), и „човекот на беззаконието“ ќе се обиде тоа да го направи во иднина (2. Солунјани 2,3.4).

Изразот „ја осквернил крвта на заветот“ се однесува на отфрлање на Исусовата жртва (Евреите 9,15-22). Ова покажува дека крвта на Исус е лишена од силата на очистување.

Изразот „го похулил Духот на благодатта“ е многу силен. Грчкиот термин enybrisas („навреда, огорченост“) се однесува на пројавување горделивост, што упатува на „дрскост“ или „ароганција“. Овој израз е во целосна спротивност со описот на Светиот Дух како „Дух на благодатта“. Тоа укажува дека отпадникот одговорил со навреда на Божјата понудена благодат.

Според тоа, отпадникот се наоѓа во неодбранлива положба бидејќи го отфрла Исуса, Неговата жртва и Светиот Дух.

