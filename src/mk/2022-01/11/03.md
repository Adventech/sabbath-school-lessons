---
title: Со вера Аврам... 
date: 07/03/2022
---

Посланието до Евреите ја дефинира верата како „подлога за увереноста во она на кое се надеваме – убеденост во она што не се гледа“ (Евреите 11,1). Потоа наведува многу луѓе од историјата на Израел кои со пример покажале што е вера и открива со какви дела ја докажале истата.

`Прочитајте Евреите 11,1-19. Што правеле хероите на верата за да ја докажат својата вера на дело? На кој начин нивните постапки се поврзани со надежта во она што не го гледаме?`

Веројатно, Аврам е најважниот лик во оваа глава. Последниот Аврамов чин на верата е особено поучен во поглед на природата на вистинската вера.

Посланието до Евреите како да невестува дека постои извесна противречност во тоа што Бог му наложува на Аврам да го принесе Исак на жртва (Евреите 11,17.18). Исак не бил единствениот Аврамов син. Исмаил бил негов првенец, па сепак Бог му вели дека на барањето на Сара треба да одговори позитивно и да го отфрли Исамаил и неговата мајка, бидејќи Тој ќе се погрижи за нив. Му ветил дека неговото потомство ќе се нарекува по неговиот син Исак (1. Мојсеева 21,12.13). Меѓутоа, веќе во следната глава, Бог бара од Аврам да го принесе Исак како жртва паленица. Се стекнува впечаток дека Божјето упатство во текстот во 1. Мојсеева 22 е во комплетна спротивност со Божјите ветувања за кои читаме од 12 до 21 глава на 1. Мојсеева.

Авторот на Посланието до Евреите забележува дека Аврам на извонреден начин ја решил оваа загатка, заклучувајќи дека Бог сигурно ќе го воскресне откако тој ќе го жртвува Исак. Тоа е просто неверојатно, бидејќи до тогаш никој не бил воскреснат. Меѓутоа, се чини дека Аврам и неговото претходно искуство со Бога го довело до тој заклучок. Текстот во Евреите 11,12 напомнува дека Исак е зачнат со Божја сила од некој кој бил „речиси мртов“. Исто така, Павле забележува дека Аврам, и покрај тоа што веќе бил „речиси мртов“ и што Сара била неплодна, верувал и се надевал „без никаква основа за надеж, поверува со надеж дека ќе стане татко на многу народи“, надевајќи се во Оној „Кој ги оживува мртвите и го повикува да суштествува, она што не суштествува“ (Римјаните 4,17-20). Според тоа, Аврам веројатно тргнал од претпоставката дека во одредена смисла Бог веќе му дал на Исак живот од мртвите, па според тоа може повторно да го направи истото. Во Божјето водство во минатото, Аврам видел навестување како би можел да го води и во иднина.

`Зошто размислувањето за тоа како Бог го насочувал нашиот живот во минатото е толку пресудно за да ја зачуваме нашата вера и надеж и во сегашноста?`