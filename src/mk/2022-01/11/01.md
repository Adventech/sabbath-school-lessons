---
title: Исус - зачетник и довршител на верата
date: 05/03/2022
---

### Прочитајте ги библиските текстови:
Евреите 10,35-39; Римјаните 1,17; Евреите 11; Исус Навин 2,9-11; Евреите 12,1-3.

> <p>Запомнете го стихот</p>
> „Имајќи го пред очи Зачетникот и Довршителот на верата – Исус, Кој поради Неговата идна радост претрпе крст, занемарувајќи го срамот и седна од десната страна на престолот“ (Евреите 12,2).

Единаесеттата и дванаесеттата глава од Посланието до Евреите (Евреите 11; 12) веројатно се најомилените глави на оваа книга. Христијанскиот живот во нив е опишан како трка во која сите учествуваме и во која сите кои ќе останат верни ќе добијат награда. Тука е опишана драмата на откупувањето како трка во која верните луѓе од минатото издржале наспроти страдањата, но сè уште не ја добиле својата награда.

Причината за тоа е што приказната се завршува со нас, а не со нив. Нам ни припаѓа завршниот чин. Врвот на драмата настанува во моментот кога ние влегуваме во трката и го трчаме последниот круг, додека Исус седи на целната линија од десната страна на Бога. Тој ни дава вдахновение, но и пример како најдобро да ја трчаме трката. Тој е најверниот сведок дека наградата е реална и Преттеча „што го зарамнува патот пред нас“ (Евреите 6,19.20; 10,19-23).

Единаесеттата глава на Посланието до Евреите ни објаснува дека верата, всушност претставува доверба во Божјите ветувања дури и кога не можеме да ги видиме. Во оваа поука поблиску ќе проучуваме за тоа што претставува верата и како таа се стекнува, разгледувајќи ги примерите од минатото, особено од примерот на Исус, „Зачетникот и Довршителот на нашата вера“ (Евреите 12,2).