---
title:  Искуство
date:   11/03/2022
---

#### Служејќи како Исус

_од Ендру Мек Чесни_

Пред три години, даровите од тринаесеттата сабота помогнаа да се формира центар на заедница за да се допре до луѓето во Камбоџа. Но, овој центар на заедница, наречен "урбан центар за влијание", стигна до својот прв член уште пред тој да се отвори.

Кој Сопаон слушнал дека започнале градежните работи за центарот и дека се даваат добри плати, па побарал работа од менаџерот на проектот Гери Роџерс. Гери, американски мисионер кој работи за Адвентистичката Мисија, моментално немал отворени позиции на локацијата во Батамбанг, вториот по големина град во Камбоџа, но го земал телефонскиот број од Сопаон.

Сопаон се вратил неколку месеци подоцна, а Гери, дознавајќи дека има искуство со заварување и ѕидање, му рекол дека може да започне со работа следниот ден.

"Зошто да чекаме до утре?" - рекол Сопаон. "Можам да почнам сега."

Сопаон, кој бил и водач во својата Христијанска црква, бил изненаден кога дознал дека Гери го започнува секој работен ден со 30-минутно богослужение. Никогаш немал работа што вклучува богослужба и тоа му се допаднало.

Додека групата проучувала, тој сфатил дека работите што ги учи од Библијата се различни од она што го поучува неговата црква. Едно утро, богослужбата се фокусирала на седмиот ден - саботата. Сопаон прочитал во Лука 23 за Исус како умрел на денот на подготовка, шестиот ден од седмицата, и бил погребан пред да зајде сонцето во сабота, седмиот ден од седмицата. Тој видел дека учениците ја прекинале својата работа во саботата и дека Исус почивал во гробот. Дури првиот ден донеле зачини за да го помазаат Неговото тело. Изненаден, Сопаон си рекол: "Тогаш седмиот ден навистина е сабота!"

Гледајќи ја верата на Сопаон, Гери прашал: "Дали сакаш да бидеш како Исус?"

Сопаон не се двоумел. "Да, сакам", рекол тој.

"Ако тоа е твојата желба, придружи ни се додека ја почнуваме саботата заедно следниот Петок вечер", рекол Гери, поканувајќи го на Адвентистичкиот собир.

Сопаон дошол во Петокот и се вратил следниот ден на богослужба во сабота. Тој бил изненаден од тоа како луѓето се поздравуваат еден со друг, велејќи: "Среќна сабота! Среќна сабота!" Тоа го натерало да чувствува дека Бог може да го направи свет.

Кога Сопаон дознал повеќе за Бога, започнал да дава десеток. Во саботните попладневни часови, тој им се придружувал на членовите на црквата во помагањето на сиромашните. Тој се крстил по 18 месеци откако почнал да работи на градилиштето на центарот за заедница.