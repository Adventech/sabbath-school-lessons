---
title: Со вера Рава и останатите...
date: 09/03/2022
---

`Прочитајте го текстот во Евреите 11,31 и Исус Навин 2,9-11. Зошто паганската проститутка, Рава, била опфатена со текстот за светите библиски личности?`

Веројатно Рава била најмалку очекуваната личност која може да ја сретнеме во 11 глава на Посланието до Евреите (Евреите 11). Таа е една од двете жени кои се спомнуваат по име на ова место. Спомната е десетта по ред. Први биле предците и патријарсите на Израел, од кои секој се сметал за праведен. Кога ќе дојдеме до неа, дознаваме дека не била само жена, туку паганка и проститутка.

Меѓутоа, она што најмногу изненадува е фактот дека таа претставува и тематско средиште и врв на целата глава. Низата од праведни личности е организирана на единствен начин. Секој дел почнува со изразот „преку вера“, кој постојано се повторува. Основниот образец гласи: „Преку вера тој го направи тоа и тоа“ или „преку вера се случи тоа и тоа“. Овој образец, што се повторува, го зголемува очекувањето на читателот, за на крајот, како врв на целата приказна, да се истакне дека Исус Навин со вера го воведе народот во Ветената земја.

Но во текстот тоа не се случува; Исус Навин е заобиколен, а неговото место го зазема една проститутка. По споменувањето на Рава, овој воспоставен образец завршува со зборовите: „И што да речам уште?“ (Евреите 11,32) Потоа Павле набрзина набројува други имиња и настани што не ги објаснува подробно.

Верното дело на Рава се состоело во тоа што го чула, поверувала и послушала, без притоа да го види. Не ги видела египетските зла, ниту избавувањето преку Црвеното Море, ниту водата што потекла од карпата, ниту лебот кој слегувал од небото. Но, сепак поверувала. Била добар пример за читателите на ова послание, кои не го слушале Исуса како проповеда, ниту го гледале како прави чуда; а добар пример е и за нас, бидејќи и ние не сме биле сведоци на овие настани.

„Рава била блудница која живеела на ѕидиштата на Ерихон. Скрила двајца израелски извидници, кои дошле да проверат каква е одбраната на градот. Поради љубезноста што ја покажала кон нив и изјавата дека верува во Бога, извидниците ѝ ветиле дека нејзиниот и животот на членовите на нејзиното семејство ќе биде поштеден при нападот на градот Ерихон“ (Елена Вајт, *Синови и ќерки Божји*, стр. 35 оригинал).

Павле потоа продолжува (Евреите 11,35-38) да ги набројува тешкотиите, со кои многумина се соочувале. Изразот „не го добија ветеното“, навестува дека некои имале можност да се спасат, но одлучиле да не го прифатат тоа бидејќи гледале на Божјата награда.

`Иако не сме виделе како се случиле овие работи, шестдневното создавање, излегувањето од Египет, Христовиот крст, зошто и ние имаме толку многу причини да веруваме во сето тоа?`