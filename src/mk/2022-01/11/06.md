---
title:  Исус, зачетникот и довршителот на нашата вера  
date: 10/03/2022
---

`Прочитајте Евреите 12,1-3. На што нè повикуваат овие стихови?`

Ова излагање за верата својот врв го доживува со Исус во текстот запишан во Евреите 12 глава. Павле почнува да зборува за Исус како за Оној кој ќе дојде и нема да задоцни (Евреите 10,37), а завршува со изјавата за Исус како Довршител на нашата вера (Евреите 12,2). Исус е и „Зачетник и Довршител на верата“. Тоа значи дека Исус ја овозможува верата и Тој е пример кој совршено открива што подразбира животот исполнет со вера. Со Исуса, верата го достигнува својот совршен израз.

Исус е „Зачетникот“ („творец“ или „пионер – оној кој го пробива патот“) на нашата вера поради три причини.

*Прво*, Тој е единствен кој ја завршил трката во комплетна смисла на зборот. Останатите за кои зборувавме во претходната глава, сè уште не стигнале до целта (Евреите 11,39.40). Меѓутоа, Исус влегол во Божјето почивалиште на небото и седи од десната страна на Отецот. А и ние, со останатите верни, ќе владееме со Христа на небото (Откровение 20,4).

*Второ*, Исусовиот совршен живот им овозможил на верните да останат во трката (Евреите 10,5-14). Кога Исус не би дошол, трката на сите останати би била залудна.

*Трето*, Исус е причината што воопшто имаме вера. Како едно со Бога, Тој ја покажал Божјата верност кон нас. Бог никогаш не се откажал од своите напори да нè спаси и токму тоа е причината што на крајот, доколку не се откажеме, ќе ја добиеме наградата. Исус трпеливо трчал и останал верен, дури и тогаш кога ние сме биле неверни (2. Тимотеј 2,13). Нашата вера е одговор на Неговата верност.

Конечно, Исус е „Довршител“ на верата, бидејќи оставил совршен пример како се трча во трката на верата. На кој начин трчал? Го отфрлил секое бреме, откажувајќи се од сè заради нас (Филипјаните 2,5-8). Никогаш – ниту еднаш – не згрешил. Цврсто го вперил погледот кон наградата, во радоста што била пред него – да го види човечкиот род откупен со неговата благодат. Значи, Тој го поднел противењето и злоупотребувањето, не грижејќи се за срамот на крстот (Евреите 12,2.3).

Сега сме ние на ред да ја трчаме трката. Иако достигнувањата на Исус никогаш не можеме да ги постигнеме во сопствена сила, сепак пред себе го имаме неговиот совршен пример, со поглед насочен кон Него (како и другите пред нас), со вера да одиме напред надевајќи се во Неговите ветувања за величествената награда.