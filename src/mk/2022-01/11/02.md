---
title: Праведникот ќе живее од својата вера 
date: 06/03/2022
---

`Прочитајте Евреите 10,35-39. Што ни кажува Бог во овие стихови?`

Издржливоста или трпението е карактеристика на Божјиот народ на последното време, без која не ќе може да ги примат ветувањата (Откровение 13,10; 14,12). Меѓутоа, за да издржат до крајот, верниците мора тврдо да се држат до својата вера (Евреите 10,23; 4,14). Павле укажува дека пустинската генерација не можела да го прими ветувањето бидејќи им недостасувало вера (Евреите 3,19). Ова послание ни ги опишува верниците како такви кои стојат на прагот на исполнувањето на ветувањето (Евреите 9,28; 10,25.36-38) и кои, за да ги примат ветувањата, мора да покажат вера (Евреите 10,39).

Павле го почнува излагањето за верата повикувајќи се на текстот Хабакук 2,2-4, каде Авакум го прашува Бога зошто ги трпи безбожните луѓе кои ги угнетуваат праведниците (Хабакук 1,12-17). Пророкот и неговиот народ страдале и посакувале Бог да дејствува. Меѓутоа, Бог одговара дека постои одредено време за исполнување на Неговото ветување и дека е потребно да почекаат (Хабакук 2,2-4). Авакум и неговиот народ живееле како нас, во време помеѓу давањето и исполнувањето на ветувањето. Божјата порака продолжува во Посланието до Евреите: „Ќе дојде Оној кој треба да дојде и нема да задоцни“ (Евреите 10,37; види Хабакук 2,3).

Оваа порака се однесува на Исуса. Тој е Праведник, отелотворување на верата која му е угодна на Бога и која дава живот (Евреите 10,5-10).

Тогаш зошто да доцни? Тој нема да го направи тоа, бидејќи веќе дошол да умре заради нас (Евреите 9,15-26) и сигурно во одредено време повторно ќе се врати (Евреите 9,27.28; Евреите 10,25).

Божјата порака продолжува со зборовите: „А праведникот преку верата ќе биде жив“ (Евреите 10,38). Павле го изнесува истото тврдење во Римјаните 1,17 и Галатјани 3,11. Текстот во Римјаните 1,16.17 фрла посебна светлина, бидејќи објаснува дека „Божјата правда се јавува... од вера во вера.“ Павле тука сака да каже дека Божјата верност кон Неговите ветувања е на прво место, додека нашата верност всушност е само резултат на Неговата верност.

Затоа што Бог останува верен на своите ветувања (2. Тимотеј 2,13), и праведниците, како одговор на Божјата верност, ќе останат постојани и верни.

`Зошто е важно да разбереме дека нашата вера произлегува од Божјата верност и дека се храни со неа? Како може да научиме повеќе да се надеваме во неговата верност кон нас и ветувањата што Тој ни ги дал?`