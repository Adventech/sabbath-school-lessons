---
title: Мојсеј - верување во она што не се гледа 
date: 08/03/2022
---

`Прочитајте во Евреите 11,20-28. Што правеле верните луѓе? На кој начин нивните дела се поврзани со надежта во она што не се гледа?`

Мојсеј е вториот голем пример во ова поглавје за верата. Почетокот и свршетокот на Мојсеевиот живот во Египет го одбележале две постапки со кои му се пркосело на царот. Родителите го скриле Мојсеј кога се родил, бидејќи „не се уплашија од царевата заповед“ (Евреите 11,23), а подоцна Мојсеј го напуштил Египет „не плашејќи се од царевиот гнев“ (Евреите 11,27). Меѓутоа, најзначајната Мојсеева постапка била таа што одбил да се нарекува син на фараоновата ќерка (Евреите 11,24). Спомнувањето на посвоителката на Мојсеј како ќерка на фараонот, укажува на тоа дека тој требало да биде следниот фараон. Меѓутоа, шансата да стане владетел на најмоќната држава во тоа време, Мојсеј бил подготвен да ја занемари и наместо тоа да стане водач на штотуку ослободените робови – бегалци.

`Споредете ги текстовите Евреите 11,24-27 и Евреите 10,32-35. Кои сличности постоеле меѓу ова Мојсеево искуство и ситуацијата во која се наоѓале првите приматели на Посланието до Евреите?`

Мојсеевата големина се гледала во тоа што бил во состојба да ги набљудува работите подалеку од ветувањата на египетскиот владетел и својот поглед да го насочи кон невидливото – имено, кон Божјите ветувања. Посланието до Евреите наведува дека клучот бил во тоа што Мојсеевиот поглед бил прикован кон „наградата“ а не кон египетските богатства. Тоа е истата награда што се споменува во Евреите 10,35 и која Бог им ја ветил на сите оние што веруваат во Него.

Павловите зборови за Мојсеевата одлука мора силно да одекнале во срцата на неговите првобитни читатели. Тие претрпувале многу обвиненија и навреди поради својата вера во Христа. Биле напаѓани и останувале без својот имот (Евреите 10,32-34). Некои завршиле во затвор (Евреите 13,3). Слично на тоа, и Мојсеј избрал да трпи неволји заедно со Божјиот народ, заменувајќи го богатството на Египет со живот исполнет со навреди заради Христа, бидејќи верувал дека Христовата награда е поголема од сето она што можел Египет да му го понуди.

`Со какви битки се соочувате вие поради вашата вера? Од што сте морале да се откажете? Зошто ветената награда е толку вредна за да се претрпи сето тоа, иако во овој момент не можете да ја видите?`