---
title: Исус пред Отецот 
date: 27/02/2022
---

`Прочитајте Евреите 9,24. Според овој текст, која била целта на Исусовото вознесение на небото?`

Бог наложил сите луѓе во Израел да одат во Ерусалим три пати годишно за „да се јавува пред Господ“ со жртви и приноси. Ова секогаш се случувало во одредено време: на празникот Пасха (бесквасни лебови), на празникот Педесетница (Духови) и на празникот Сеници (2. Мојсеева 23,14-17; 5. Мојсеева 16,16). За време на Пасха, се славело ослободувањето на Израел од Египет. Во времето на Педесетница, се славела жетвата на јачменот, и до времето на Новиот завет, таа почнала да се поврзува со давање на законот на Синај. На празникот Сеници, се прославувала Божјата грижа над Израел за време на нивниот престој во пустината. Меѓутоа, според Новиот завет, сите овие старозаветни празници имале и свое пророчко значење.

Текстот Евреите 9,24 го опишува Исусовото вознесение во присуство на Отецот. Тој стигнал во небесното светилиште – она „вистинското“, за да се „покаже“ пред Бога со подобра жртва (Евреите 9,23.24) – со сопствената крв.

Со неверојатна прецизност Исус го исполнил пророчкото значење на поклоничките празници. Тој умрел на денот на подготовка за Пасха, во деветтиот час, во моментот кога се жртвувало пасхалното јагне (Јован 19,14; Матеј 27,45-50). Тој воскреснал на третиот ден и се вознел на небото за да прими уверување дека Неговата жртва е прифатена (Јован 20,17; 1. Коринтјани 15,20), токму во мигот кога свештеникот требало да мавта со зрелиот јачмен како прв плод (3. Мојсеева 23,10-12). Потоа, 40 дена подоцна, се вознел да седне од десната страна на Бога и да воспостави нов завет на денот Педесетница (Дела 1; 2).

Целта на поклоништвото во древниот Израел била да „го гледам лицето Божјо?“ (Псалми 42,2). Ова значело да се доживее Божјата наклоност (Псалми 17,15). Слично на ова, еврејскиот израз „да го гледам лицето Божјо“ значел да се бара Божјата помош (2. Летописи 7,14; Псалми 27,8; Псалми 105,4). Според Посланието до Евреите, тоа е смислата на Исусовото вознесение. Исус излегол пред Бога со совршена жртва. Тој се вознел на небото и, како наш претходник, влегол во Божјото присуство (Евреите 6,19.20). Тој го исполнил ветувањето дадено за верниците кои, додека патуваат, „бараат татковина“, „сакаат подобра“, и чекаат „град... чиј градител и творец е Бог“ (Евреите 11,10.13-16).

`И повторно, зошто реалноста на она што го направил Христос, не само на крстот, туку и она што го прави сега на небото, треба да ни пружи сигурност во спасението?`

