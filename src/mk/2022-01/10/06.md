---
title: Ќе го видат Неговото лице
date: 03/03/2022
---

`Прочитајте Евреите 12,22-24. Во која смисла ние сме пристапиле во небесниот Ерусалим и сме влегле во Божјето присуство?`

Се тврди дека светите со вера „пристапиле“ на гората Сион, небесниот Ерусалим. Во таа смисла, нивното искуство е најава на иднината.\
Така, небесниот Ерусалим припаѓа на редот на нештата во кои „се надеваме“ и „не ги гледаме“, но и покрај тоа ни се обезбедени врз основа на верата (Евреите 11,1).

Но, иако е вистина, сепак тоа не е целосното значење на овој текст. И ние сме дошле на гората Сион и сме влегле во самото присуство на Бога преку нашиот претставник Исус (Ефесјаните 2,5.6; Колосјани 3,1).\
Исусовото вознесение не е прашање на вера, тоа е факт. Токму оваа историска димензија на Исусовото вознесение им дава неодолива сила на зборовите со кои Посланието до Евреите нè поттикнува да се држиме цврсто за нашето исповедање на верата (Евреите 4,14; 10,23). Павле вели: „Имајќи го големиот Првосвештеник кој преминал преку небесата..., слободно да пристапуваме кон престолот на благодатта“ (Евреите 4,14.16).

Според тоа, преку нашиот претставник, ние веќе сме пристигнале таму, и затоа треба да се однесуваме соодветно на тоа. Преку Него сме го вкусиле „небесниот дар... од убавата Божја реч и од силите на идниот век“ (Евреите 6,4.5). Реалноста на Исусовото вознесение и службата во небесното светилиште е „за нашата душа цврста и сигурна котва“ (Евреите 6,19), гаранција дека ветувањата се цврсто втемелени и достојни за доверба (Евреите 7,22). За нас, верата има историска котва.

Во секој случај, Божјата цел ќе се исполни не само во Исуса, туку и во нас. Рековме дека Исусовото вознесение ја исполнило типологијата на првите две годишни поклоништва во Израел – Пасха и Педесетница.\
Но, според Посланието до Евреите и книгата Откровение, последното поклоништво, празникот Сеници, допрва треба да се исполни. Него ќе го прославиме заедно со Исуса, кога ќе бидеме во градот „чиј градител и творец е Бог“ – во небесната татковина (Евреите 11,10.13-16). Ние нема да правиме Сеници, туку Божјата сеница или шатор ќе се спушти од небото и оттогаш ќе живееме со Него – засекогаш (Откровение 7,15-17; Откровение 21,1-4; Откровение 22,1-5; 4. Мојсеева 6,24-26).

`Како можеме да научиме тоа ветување за вечниот живот да го направиме реално за нас во овој момент, среде свет толку полн со болка и страдања? Каков одговор можете да им дадете на оние кои велат дека сето ова е само фантазија која ни помага да се чувствуваме подобро во нашиот живот, овде и сега?`

