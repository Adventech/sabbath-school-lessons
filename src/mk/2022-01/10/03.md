---
title: Божјиот повик 
date: 28/02/2022
---

`Прочитајте Евреите 12,18-21. Какво искуство имал Израел на гората Синај?`

Кога Бог го повикал Израел од Египет, неговиот план бил да изгради личен, близок однос со нив. Тој им порачал: „Сами видовте што им направив на Египќаните и како ве изнесов на крилја орлови, ве прибрав кај Себе“ (2. Мојсеева 19,3.4).

Затоа Бог, преку Мојсеј, ги дал потребните упатства за да ги подготви луѓето да се сретнат со Него. Народот прво требало да се освети (2. Мојсеева 19,10-15). Оние што би стапнале во подножјето на планината без подготовка, би загинале. И тогаш, по два дена подготовка, Бог наредил на третиот ден, „кога трубата ќе затруби... тогаш ќе можат да се качат на планината“ (2. Мојсеева 19,13). Тој сакал и тие да го имаат искуството што го имал Мојсеј и другите водачи кога „тие Го видоа Бога, па јадеа и пиеја“ во Негово присуство (2. Мојсеева 24,9-11). Народот подоцна сфатил дека ја видел Божјата слава и дека навистина е можно „Бог да зборува со човекот“, а човекот да остане жив (5. Мојсеева 5,24).

Меѓутоа, во клучниот момент, им недостасувало вера. Години подоцна, Мојсеј објаснил: „Вие се плашевте од огнот и не излеговте на планината“ (5. Мојсеева 5,5). Наместо тоа, тие побарале од Мојсеја да им биде посредник (5. Мојсеева 5,25-27; споредете со 2. Мојсеева 20,18-21).

Пројавувањето на Божјата светост на гората Синај требало да ги научи луѓето да се „плашат“ од Него, односно да Го почитуваат. „Стравот Господов“ носи живот, мудрост и чест (5. Мојсеева 4,10; споредете со следните текстови: Псалми 111,10; Мудри изреки 1,7; Мудри изреки 9,10; Мудри изреки 10,27). И, исто така, требало да научат дека Тој е милостив и благонаклонет (2. Мојсеева 34,4-8). Но, додека Бог сакал Израел да дојде кај Него, народот се исплашил и побарал од Мојсеја да им биде посредник. Описот на настаните на Синај во Посланието до Евреите првенствено го следи излагањето на Мојсеј, во кое тој го потсетува народот на нивниот недостаток на вера и отпадништво со златното теле, истакнувајќи дека и тој самиот се уплашил од средба со Бога заради нивниот грев (5. Мојсеева 9,19). Реакцијата на народот не била исход на Божјиот план за нив, туку последица на нивното неверство.

`Зошто, благодарение на Исуса, не треба да се плашиме да му пристапиме на светиот Бог? Сепак, кои услови постојат за да можеме да му пристапиме?`

