---
title: Потребата за завеса
date: 01/03/2022
---

Завесите имаат двојна улога. Изразот што го користи Посланието до Евреите за завесата (*катепетасма*) може да се однесува на завесата на влезот во тремот (2. Мојсеева 38,18), потоа на онаа низ која се влегувало во надворешното одделение на светилиштето (2. Мојсеева 36,37), или на внатрешната завеса што ја одделувала Светињата од Светињата над светињите (2. Мојсеева 26,31-35). Тие три завеси едновремено претставувале влез, но и граница што можеле да ја преминат само одредени луѓе.

`Прочитајте ги текстовите 3. Мојсеева 16,1.2 и 3. Мојсеева 10,1-3. Какво предупредување наоѓаме овде?`

Завесата им обезбедувала заштита на свештениците додека служеле пред светиот Бог. По гревот со златното теле, Бог му рекол на Мојсеја дека нема да ги следи на патот до Ветената земја за да не ги сотре, бидејќи тие се „тврдоглав народ“ (2. Мојсеева 33,3). Така Мојсеј морал да го премести шаторот за состанок и да го постави далеку надвор од логорот (2. Мојсеева 33,7). Сепак, откако Мојсеј се заложил за народот, Бог се согласил да појде со нив (2. Мојсеева 33,12-20), но тој вовел неколку мерки за да ги заштити луѓето додека престојувал меѓу нив.

На пример, израелскиот логор бил уреден според строг распоред, така што во средината каде што бил поставен шаторот бил оставен празен квадрат. Покрај тоа, Левитите се населиле околу шаторот за да го заштитат светилиштето и неговиот мебел од упад на странци (4. Мојсеева 1,51; 4. Мојсеева 3,10). Всушност, тие биле еден вид жива „завеса“ што го штитела израелскиот народ; „А левитите да се сместат околу скинијата на собранието, за да не падне гнев врз општеството на синовите израелски; левитите да стојат на стража при скинијата на собранието“ (4. Мојсеева 1,53).

Исус, како наш Свештеник, бил и наша завеса. Со своето отелотворување, Бог го поставил својот шатор меѓу нас и ни дал можност да ја набљудуваме Неговата слава (Јован 1,14-18). Ова му овозможило на светиот Бог да живее среде несовршен народ.

`Размислете што значело тоа што Бог, Творецот, Оној што ја создал вселената, живеел меѓу Својот народ, кој во тоа време бил народ на избегани робови. Што можеме да научиме од ова во врска со фактот колку Бог може да ни биде близок?`

