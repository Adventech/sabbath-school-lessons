---
title: Нов и жив пат низ завесата
date: 02/03/2022
---

`Прочитајте Евреите 10,19-22. Кој повик го наоѓаме во тој текст?`

Посланието до Евреите тврди дека Исус влегол во небесното светилиште и нè повикува да го следиме во тоа. Оваа замисла е во согласност со претходно претставениот концепт дека Исус е „Зачетник“ и претходник на верниците (Евреите 2,10; Евреите 6,19.20; Евреите 12,2). „Нов и жив пат“ е новиот завет што Исус го воспоставил со својата жртва и вознесение. Изразот „нов и жив“ е спротивен на описот на стариот завет како нешто „ветво и застарено“ (Евреите 8,13). Бидејќи, новиот завет е оној што обезбедува простување на гревовите и го втиснува законот во нашето срце, ни овозможува да му пристапиме на Бога со доверба, не благодарение на самите нас или на нешто што ние сме направиле, туку само на она што Исус го направил за нас со исполнување на сите заветни обврски.

Во Посланието до Евреите се забележува дека воведувањето на стариот завет вклучувало изградба на светилиште и посветување на свештеници (Евреите 9,18-21; спореди 2. Мојсеева 40; 3. Мојсеева 8; 9). Целта на заветот била да се создаде блиска врска меѓу Бога и Неговиот народ (2. Мојсеева 19,4-6). Кога Израел го прифатил овој однос, Бог веднаш заповедал да се изгради светилиште за да може да живее меѓу нив. Посветувањето на светилиштето и Божјото присуство среде Неговиот народ е момент кога заветот меѓу Бога и Израел бил довршен.

Истото важи и за новиот завет. Новиот завет, исто така, подразбира воспоставување на Исусовата свештеничка служба во наша полза (Евреите 5,1-10; Евреите 7,1-8,13).

Со Исусовото вознесение во Божјо присуство, започнал нов период за Божјиот народ. Текстот Захарија 3 го опишува сатаната како стои во Божје присуство и го обвинува Неговиот народ, претставен во ликот на првосвештеникот Исус. Ова е истиот обвинител кој поставил прашања за верноста на Јов кон Бога (Јов 1; 2). Меѓутоа, со жртвата на Исус, сатаната бил истеран од небото (Откровение 12,7-12; споредете со Јован 12,31; Јован 16,11). Сега, Исус е тој што посредува за нас и, врз основа на неговата жртва и верност, бара да бидеме спасени!

`Какви обвинувања може да изнесе сатаната против вас пред Бога, кога би му било дозволено да го стори тоа? Иако е лажец, колку навистина би морал да лаже за вас за да ја побара вашата осуда? Која е вашата единствена надеж?`

