---
title: Новиот завет има подобар посредник
date: 15/02/2022
---

`Зошто Исус бил подобар посредник на заветот? Евреите 8,1-6`

Грчкиот израз *mesites* (посредник) потекнува од *mesos* (средина) и се однесува на некој кој оди или стои во средина. Тоа бил технички израз за личност која исполнувала некоја од следните улоги: 1) Судија во спор меѓу две или повеќе страни; 2) Преговарач или деловен посредник; 3) Сведок во правна смисла на зборот; или 4) Некој кој стои како гаранција за извршување на договорот.

Нашиот израз „посредник“ има претесно значење за да го опфати сето она што го подразбира зборот *mesites* во Посланието до Евреите, бидејќи се фокусира само на првите две или три употреби на грчкиот поим. Меѓутоа Посланието до Евреите ја нагласува неговата четврта улога. Исус не е поставен како посредник во смисла дека треба да реши некој спор меѓу Отецот и луѓето, ниту како миротворец кој ги смирува незадоволните страни, ниту како сведок кој го потврдува постоењето на некој договор или извршувањето на обврските кон истиот. Наместо тоа, Исус е залог (или гаранција) на новиот завет (Евреите 7,22). Изразот „посредник“ во Посланието до Евреите одговара на поимот „гарант“.\
Тој гарантира дека заветните ветувања ќе бидат исполнети.

Христовата смрт ни овозможува воспоставување на нов завет бидејќи ги исполнува барањата на првиот завет со Израел (па дури и оној со првите луѓе во Едем), кој бил прекршен (Евреите 9,15-22). Во таа смисла, Исус е залог кој врз себе ги презел сите законски обврски на заветот што бил прекршен. Во друга смисла, Исусовото вознесување на небото гарантира дека Божјите ветувања дадени на луѓето ќе бидат исполнети (Евреите 6,19.20). Исус е залог на заветот бидејќи покажал дека Божјите ветувања се вистинити. Кога го воскреснал Исуса и го поставил од десната страна на престолот, Отецот покажал дека и нас ќе нè воскресне и ќе нè доведе кај себе.

Исус е поголем посредник од Мојсеј бидејќи служи во небесното светилиште и се принел самиот себеси како совршена жртва за нас (Евреите 8,1-5; Евреите 10,5-10). Мојсеевото лице ја одразувало Божјата слава (2. Мојсеева 34,29-35), а Исус е славата Божја (Евреите 1,3; Јован 1,14). Бог разговарал со Мојсеј лице во лице (2. Мојсеева 33,11), а Исус е отелотворена Божја реч (Евреите 4,12.13; Јован 1,1-3.14).

`Да, Христос ги задоволил барањата на заветот во поглед на послушноста. Во таа насока, која е улогата на послушноста во нашиот живот и зошто таа и натаму е толку важна?`

