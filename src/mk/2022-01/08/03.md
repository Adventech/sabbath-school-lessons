---
title: Нов и обновен 
date: 14/02/2022
---

`Споредете Евреите 8,10-12 со следните текстови; 5. Мојсеева 6,4-6; 5. Мојсеева 30,11-14 и Еремија 31,31-34. Што можеме да научиме од овие текстови за природата на новиот завет?`

Во врска со ветувањето за новиот завет, Посланието до Евреите се осврнува на она за што пишувал пророкот Еремија. Според него, Божјето ветување за новиот завет е всушност обновување на заветот кој бил склучен за првпат со Мојсеј (Еремија 31,31-34) Затоа, би можеле да тврдиме дека текстот во Еремија не зборува стриктно за новиот завет туку за обнова на првобитниот завет со Израел. Еврејскиот збор за *нов*, hadashah, всушност може да има две значења: обнова и комплетно нов.

Проблемот со стариот завет бил во тоа што луѓето го прекршиле (Евреите 8,8.9). Заветот немал мани, но луѓето да. Ако Израел јасно ги согледал симболите на Месија кој требал да дојде и ако поверувал во него, заветот не би бил прекршен. Сепак, да бидеме искрени, меѓу Израелците во текот на историјата имало многу верници во чијшто живот целите на заветот биле навистина исполнети и Законот бил запишан во нивните срца (Псалми 37,31; Псалми 40,8; Псалми 119,11; Исаија 51,7).

Иако новиот завет всушност претставува обнова на стариот, тој сепак, во извесна смисла, е навистина нов. Ветувањето на Еремија за нов завет не предвидувало само обновување на условите што постоеле пред заробеништвото, иако неколку пати биле прекршувани и обновувани поради отпадништвото на народот. Тоа се случувало затоа што луѓето едноставно не сакале да го одржат својот дел од заветот со Бога (Еремија 13,23).

Затоа Бог ветил дека ќе направи нешто ново (Еремија 31,22). Тој завет нема да биде како заветот што го склучил „со нивните татковци“ (Еремија 31,32). Поради неверството на народот, ветувањата што Бог ги дал во заветот склучен преку Мојсеј, никогаш не биле исполнети. Сега, врз основа на ветувањата што ги дал Синот (Евреите 7,22), Бог ќе ја исполни својата намера со Заветот. Бог не го променил законот ниту ги спуштил мерилата, туку, наместо тоа, го пратил својот Син како гаранција за потврда на заветните ветувања (Евреите 7,22; Евреите 6,18-20). Затоа во тој завет нема никакви проклетства. Во него има само благослови, бидејќи Исус совршено го исполнил „откако поради нас стана проклетство“ (Галатјани 3,13).

`Прочитајте го текстот 2. Тимотеј 2,13. Што можеме да научиме од Божјата верност кон својот народ и Неговите планови, додека го разгледуваме нашиот однос спрема другите луѓе и нашите планови?`

