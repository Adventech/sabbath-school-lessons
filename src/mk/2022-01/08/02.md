---
title: Потреба за нов завет 
date: 13/02/2022
---

`Прочитајте: Евреите 7,11-19. Зошто бил потребен нов завет?`

Според Посланието до Евреите, фактот дека Исус бил поставен за свештеник според редот на Мелхиседек подразбира дека на сила стапил нов завет. Стариот завет е даден врз основа на левитското свештенство (Евреите 7,11). Левитските свештеници дејствувале како посредници меѓу Израел и Бога. Законот сите други ги исклучувал од тоа свештенство. Врз основа на тоа, Павле заклучува дека промената на свештенството подразбира и промена на законот за свештенство, но и промена на самиот завет (Евреите 7,12.18.19).

Проблемот со стариот завет бил во тоа што тој не можел да пружи совршенство (Евреите 7,11). Павле зборува за левитското свештенство и за неговата служба (жртви, празници итн.). Животинските жртви што ги принесувале не можеле да обезбедат вистинско и целосно очистување од гревот, како ни пристап до Бога (Евреите 10,1-4; Евреите 9,13.14;  Евреите 10,19-23).

Фактот дека новиот завет бил неопходен не значи дека Бог бил неправеден кон Израелците кога им го дал стариот завет. Левитската служба и службите во шаторот биле осмислени со намера да ги заштитат од идолопоклонство, но и да ги упатат на Исусовата идна служба. Посланието до Евреите нагласува дека жртвите биле „само сенката на идните добра“ (Евреите 10,1).

Жртвите требало да упатуваат на Исуса, да им помогнат на луѓето својата надеж и вера да ја насочат кон „Јагнето Божјо, Кое ги зеде гревовите на светот врз Себе“ (Јован 1,29; споредете со текстот Исаија 53).\
Тоа е истиот заклучок што го изнесува Павле кога кажува дека „Законот беше за нас воспитувач да нè доведе до Христос, за да бидеме оправдани преку верата“ (Галатјани 3,24) или „крајната цел на Законот е Христос, за да биде оправдан секој што во Него верува“ (Римјаните 10,4).

Со други зборови, дури ни Десетте заповеди, колку и да биле добри и совршени, не можат да обезбедат спасение (Римјаните 3,20-28; Римјаните 7,12-14). Тие пружаат совршено мерило на праведноста, но не можат да дадат праведност, исто како што старечките брчки не може да ги избришете со гледање во огледало. За совршена праведност ни е потребен Исус како наша замена.

`Зошто законот не може да нè спаси? На крајот на краиштата, ако ги почитуваме и совршено ги држиме сите заповеди – зошто тоа не би можело да нè спаси?`

