---
title: За натамошно проучување
date: 18/02/2022
---

„Ако нашите срца се преобразени според Божјиот лик, ако божествената љубов е всадена во нашата душа, нема ли тогаш и Божјиот закон да се остварува во нашиот живот? Ако начелото на љубовта е всадено во срцето, ако е човекот прероден според ликот на Оној што го создал, тогаш е исполнето и новозаветното ветување: ’Ќе ги ставам моите закони во нивните срца и ќе ги напишам во нивните мисли‘ (Евреите 10,16). А ако е Законот напишан во срцето, зар тој нема да го обликува животот? Послушноста – служење и преданост од љубов – е вистински знак дека сме негови ученици. Така кажува и Писмото: ’Зашто ова е Божја љубов: да ги држиме неговите заповеди‘... ’Оној што тврди дека го познава, а не ги држи неговите заповеди, е лажливец и во него нема вистина‘ (1. Јованово 5,3; 1. Јованово 2,4). Наместо да нè ослободи од послушноста, токму верата, и само верата, нè прави учесници во Христовата милост, што нè оспособува да бидеме послушни.

Колку повеќе му се приближувате на Исуса, сè погрешни ќе изгледате во своите очи; погледот ќе ви биде појасен па ќе видите остра и одредена разлика меѓу своето несовршенство и неговата совршена природа.\
Тоа ќе биде доказ дека измамите на сатаната ја загубиле својата сила и дека во вас делува оживотворувачкото влијание на Божјиот Дух.

Никаква длабоко вкоренета љубов кон Исуса не може да живее во срцето што не ја сфатило својата грешност. Душата што е преобразена со Христовата милост ќе му се восхитува на неговиот божествен карактер; но ако уште не ја гледаме нашата морална изопаченост, тоа е непогрешен доказ дека не сме ја согледале Христовата убавина и неговото совршенство“ (Елена Вајт, *Патот кон Христа*, стр. 60.64.65 оригинал).

**Прашања за разговор**

`1. Размислете за наведените изјави на Елена Вајт: Колку повеќе му се приближувате на Исуса, сè погрешни ќе изгледате во своите очи. Што ни зборува тоа за фактот дека не смееме да дозволиме согледувањето на сопствените недостатоци да нè доведат до таков очај за да се откажеме од верата?`

`2. Задржете се на идејата дека законот се запишува во нашето срце. Што значи тоа за духовниот живот на еден христијанин? Како вистинското разбирање и искуственото доживување на оваа вистина може да ни помогнат да ја избегнеме таквата послушност, која претставува обичен легализам – послушност која се прогласува како „мртви дела“ (Евреите 9,14).`

