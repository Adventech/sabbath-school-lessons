---
title: Новиот завет има подобри ветувања
date: 16/02/2022
---

Може да дојдеме во искушение да помислиме дека новиот завет содржи „подобри ветувања“ во смисла дека нуди поголема награда отколку стариот завет (небесна татковина, вечен живот итн.). Но Бог, всушност, истата награда им ја понудил и на старозаветните верници, како и нам (прочитајте Евреите 11,10.13-16). Затоа, изразот „подобри ветувања“, од текстот Евреите 8,6, се однесува на различни видови ветувања.

Заветот меѓу Бога и Израел претставувал официјална размена на ветувања меѓу Него и Неговиот народ. Бог ја презел иницијативата, ги спасил Израелците од Египет и им ветил дека ќе ги одведе во ветената земја.

`Споредете ги текстовите 2. Мојсеева 24,1-8 и Евреите 10,5-10. Кои сличности и разлики постојат меѓу овие две ветувања?`

Заветот меѓу Бога и Израел е потврден со крв. Со таа крв е попрскан олтарот и неговото подножје, а народот ветил дека ќе биде послушен на сите зборови што Господ ги изговорил.

„Условот за вечен живот и сега е ист каков што бил секогаш – онаков каков што бил во рајот пред паѓањето на нашите прародители – совршена послушност на Божјиот закон, совршена праведност. Кога вечниот живот би можел да се добие под кој и да е друг услов, освен овој, би била доведена во опасност среќата на целата вселена. На гревот, со сета негова придружба од несреќи и беди, би му се создала можност да стане бесмртен“ (*Патот кон Христа*, стр. 62, оригинал).

Бог ги задоволува апсолутните барања на новиот завет наместо нас, бидејќи го дал својот Син да дојде и да живее совршен живот за да може заветните ветувања да се исполнат во Него.

Потоа, врз основа на верата во Исуса Христа, и нам ни била понудена. Исусовата послушност гарантира исполнување на заветните ветувања (Евреите 7,22). Тоа бара Бог да му ги дарува благословите на заветот, кои потоа нам ќе ни бидат предадени. И навистина, оние кои се во Христа ќе уживаат во благословите заедно со Него. Освен тоа, Бог ни го дава и својот Свети Дух за да нè оспособи да го исполниме Неговиот закон.

`Христос ги задоволил барањата на заветот и затоа нема сомневање дека Божјите ветувања коишто ни се дадени ќе бидат исполнети.  Како тоа ни помага да го разбереме текстот во 2. Коринтјани 1,20-22? Која прекрасна надеж ја откриваме тука?`

