---
title: Новиот завет го решил проблемот на нашето срце 
date: 17/02/2022
---

`Споредете ги новозаветните ветувања во текстовите Еремија 31,33 и Езекиел 36,26.27. На кој начин тие се поврзани?`

Првиот документ во врска со заветот го напишал сам Бог на камени плочи и го поставил во ковчегот на заветот како важно сведоштво за Божјиот завет со Неговиот народ (2. Мојсеева 31,18; 5. Мојсеева 10,1-4) Меѓутоа, документите запишани на камен можеле да се скршат, а пергаментните свитоци, како што доживеал Еремија, можеле да бидат исечени или запалени (Еремија 36,23).

Но сега, според новиот завет, Бог ќе го напише својот закон во човечките срца. Срцето, всушност, го претставува умот како орган во кој се сместени нашиот разум и сеќавања (Еремија 3,15; 5. Мојсеева 29,4) и во кои, што е особено значајно, се донесуваат свесните одлуки, (Еремија 3,10; Еремија 29,13).

Тоа ветување не им обезбедило на луѓето само пристап и знаење за законот; тоа требало да изврши и промена во срцата на припадниците на Божјиот народ. Проблемот на Израел се огледувал во тоа што гревот им бил врежан со „железно длето со врв од дијамант... врз плочите на срцето нивно“ (Еремија 17,1). Имале непокорно срце (Еремија 13,10; Еремија 23,17) и затоа им било невозможно да го чинат она што е право (Еремија 13,23).

Еремија не најавил промена на законот, бидејќи проблемот на Израел не бил во законот, туку во срцето. Бог сакал верноста на народот да биде одговор на благодарноста за она што го сторил за нив. Затоа им ги дал десетте заповеди со историски увод, во кој ја изразува својата љубов и грижа кон нив (2. Мојсеева 20,1.2). Бог сакал Израел да ги почитува Неговите закони затоа што знаат дека Тој им го посакува најдоброто, а тоа е вистината откриена при нивното славно ослободување од Египет.\
Нивната послушност требало да биде израз на благодарност и показател на реалноста на нивниот однос.

Истото важи и за нас денес. Љубовта и грижата што Исус ја покажал со Неговата смрт заради нас, претставуваат увод во Новиот завет (Лука 22,20). Вистинската послушност потекнува од срцето како израз на љубов (Матеј 22,34-40). Таа љубов е знак по кој се препознава присутноста на Светиот Дух во животот на верниците. Бог ја излева својата љубов на нас преку својот Дух (Римјаните 5,5), кој се изразува преку љубовта. (Галатјани 5,22)

`Ако древниот Израел требало да го сака Бога, дури и без јасно разбирање на вистината за Христовата смрт, зошто и ние не би го сакале уште повеќе од нив? Како послушноста ја открива реалноста на оваа љубов?`

