---
title: Различни видови жртви
date: 21/02/2022
---

Исусовата смрт му овозможила проштавање или отпишување на нашите гревови. Меѓутоа, отпишувањето на гревот вклучува многу повеќе отколку укинување на казната за прекршување на заветот. Ова опфаќа и други, подеднакво важни елементи. Затоа израелскиот жртвен систем имал пет различни видови жртви. Секој од нив бил неопходен за да се изрази богатството на значењето на Христовиот крст.

`Прочитајте Ефесјаните 3,14-19. Какво барање за молитва упатил Павле во корист на верниците?`

**Жртвата паленица** (холокаустот) барала целото животно да се спали на олтарот (3. Мојсеева 1). Таа го претставувала Исуса, чиј живот бил потрошен за нас. За помирување било потребно Исус целосно да ни се предаде. Иако бил еднаков со Бога, Исус себеси „се понизи, земајќи лик на слуга“ (Филипјаните 2,5-8).

**Приносот во жито** бил дар на благодарност за Божјата грижа за својот народ (3. Мојсеева 2). Тој, исто така, го претставувал Исуса, „лебот на животот“ (Јован 6,35.48), преку кого имаме вечен живот.

**Жртвата на благодарност** подразбирала заеднички оброк со пријателите и семејството за да се прослави благосостојбата што Бог ја обезбедил (3. Мојсеева 3). Таа го претставувала Христа, чија жртва ни обезбедила мир (Исаија 53,5; Римјаните 5,1; Ефесјаните 2,14). Освен тоа, таа нагласува дека и ние мора да учествуваме во Исусовата жртва јадејќи го Неговото тело и пиејќи ја Неговата крв (Јован 6,51-56).

**Жртвата за грев или очистување** обезбедувала откуп за гревовите (3. Мојсеева 4,1 – 5,13). Оваа жртва ја нагласувала улогата на крвта на животното – која го претставувала нејзиниот живот – во простувањето (3. Мојсеева 17,11) и укажувала на Исусовата крв којашто нè избавува од нашите гревови (Матеј 26,28; Римјаните 3,25; Евреите 9,14).

**Жртвата за престап** (3. Мојсеева 5,14-6,7) обезбедувала проштавање во случаи кога било можно обесштетување или надомест. Таа посочува дека Божјето простување нè ослободува од одговорноста да им обезбедиме обесштетување или надомест, кога тоа е можно, на оние на кои сме им нанеле зло.

Жртвите во светилиштето нè учат дека искуството на спасението е повеќе отколку само прифаќање на Исуса како наша замена. Ние мора и да се „храниме“ со Него, да ги споделуваме нашите предимства со другите и да им обезбедиме обесштетување на оние на кои сме им нанеле неправда.

