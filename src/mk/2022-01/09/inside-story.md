---
title:  Искуство
date:   25/02/2022
---

#### Евангелски повик

_од Ендру Мек Чесни_

Камла, кој материјално го издржувал своето семејство, се разболел во руралните средини на Лаос. Нозете му станале толку тешки што не можел да оди. Тој бил затворен во својата куќа три месеци.

Без пари да оди на лекар, Камла (тоа не е неговото вистинско име) пробал секакви билни лекови и традиционални исцелители, вклучувајќи го и шаманот, односно спиритуалниот исцелител, од неговото село. Но, ништо не помогнало.

Конечно, гледајќи го неговиот очај, некој му кажал за адвентистичкиот пастор кој им помогнал на многу луѓе преку мобилен телефон. Човекот го повикал пасторот Садуа Ли и побарал помош.

Но, тоа не било само обичен телефонски повик. Телефонските повици биле нешто како луксуз, чинеле 700 лаоски кипови (8 американски центи) за една минута. Во тоа време, една третина од населението живеело со помалку од 1,25 американски долари на ден, а речиси две третини живееле со помалку од 2 американски долари на ден.

Болниот го молел пасторот Садуа да го излечи.

"Јас сум никој и ништо", одговорил пасторот. "Не можам да те излечам. Но, мојот Бог, кој се нарекува Исус, може да те исцели ако тоа е по Неговата волја. Сè што треба да направиме е да Го молиме Него."

Камла побарал да се помолат, а пасторот се молел за него преку телефон.

Следниот ден, пасторот го повикал Камла за да повторно се помолат за него. Но, Камла бил толку многу возбуден. "Можам да одам!" - извикал тој.

Иако нозете му биле слаби, тој можел да оди за прв пат по три месеци. Тој веќе излегол да работи на својата фарма.

"Твојот Бог е толку многу моќен", рекол тој. "Како можам да му служам на твојот Бог, кој се вика Исус?"

Пасторот му рекол дека може и треба да му служи на Исус цело време и додал дека Исус одвоил посебен ден за богослужба, седмиот ден, Саботата. Човекот се согласил да не работи во Сабота за да му служи на Исус. Гледајќи дека живее далеку од црквата, го замолил пасторот да му помогне да богослужи во Сабота. Тоа значело дека пасторот ќе мора да се јавува секоја Сабота - но тоа не му пречело. Кога Исус можел да му обезбеди на Камла исцелување, Тој исто така би можел да обезбеди средства за плаќање на повиците.