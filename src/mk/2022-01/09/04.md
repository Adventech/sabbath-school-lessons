---
title: Исусовата совршена жртва
date: 22/02/2022
---

`Како е опишана Исусовата жртва во Евреите 7,27 и Евреите 10,10?`

Левитските свештеници – меѓу кои имало многу, „зашто смртта не им даваше да остане само еден“ (Евреите 7,23) – се споредуваат со Исуса, кој живее вечно и има вечно свештенство (Евреите 7,24.25). Левитските свештеници принесувале дарови и жртви „секој ден“ (Евреите 7,27) и „секоја година“ (Евреите 9,25), но тие „не можат да го направат совршен по совеста оној што служи“ (Евреите 9,9; Евреите 10,1-4).

Меѓутоа, Исус се принел себеси „еднаш засекогаш“, со „една жртва“ (Евреите 10,10.12-14), што ја чисти нашата совест (Евреите 9,14; Евреите 10,1-10) и го ништи гревот (Евреите 9,26). Исусовата жртва е надмоќна во однос на животинските жртви, бидејќи Исус е Божји Син (Евреите 7,26-28) кој совршено ја исполнил Божјата волја (Евреите 10,5-10).

Описот на Исусовата жртва, како онаа која се случила „еднаш засекогаш“, упатува на неколку важни подробности.

Прво, Исусовата жртва е совршено делотворна и никогаш не може да биде надмината. Жртвите на левитските свештеници секогаш одново се принесувале, бидејќи не биле делотворни. Во спротивно, „би престанале да ги принесуваат, зашто не би биле свесни за гревови оние кои служејќи така, еднаш се очистени?“ (Евреите 10,2)

Второ, сите различни видови старозаветни жртви нашле свое исполнување на крстот. Според тоа, Исус не само што нè чисти од гревот (Евреите 9,14), туку и нè посветува (Евреите 10,10-14), отстранувајќи го гревот од нашиот живот (Евреите 9,26). Свештениците, пред да пристапат да му служат на Бога во светилиштето во име на своите ближни, морале и самите да бидат очистени и посветени (3. Мојсеева 8; 3. Мојсеева 9). Исусовата жртва нè чисти и нè посветува (Евреите 10,10-14) за да можеме со доверба да му пристапиме на Бога (Евреите 10,19-23) и да Му служиме како „царско свештенство“ (Евреите 9,14; 1. Петрово 2,9).

Конечно, Исусовата жртва исто така обезбедува и храна за нашиот духовен живот. Таа дава пример којшто мора да го набљудуваме и да го следиме. Затоа Посланието до Евреите нè повикува сосредоточено да гледаме на Исуса, особено на настаните на крстот, и да го следиме Неговото водство (Евреите 12,1-4; Евреите 13,12.13).

`Крстот е основа на сите благодети што ни ги дава Бог. Тој овозможува чистење од гревот, посветување за служба, исхрана и раст. Како можеме уште подобро да го искусиме она што ни е дадено во Исуса?`

