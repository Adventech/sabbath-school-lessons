---
title: Зошто биле потребни жртви?
date: 20/02/2022
---

Текстот Евреите 9,15 објаснува дека смртта на Исус како жртва имала за цел „откуп на престапите од времето на првиот завет“, за да може Божјиот народ да го прими „ветеното вечно наследство“.

На древниот Блиски Исток, заветот меѓу две лица или народи се сметал за многу сериозен. Ова вклучувало размена на ветувања под заклетва, со претпоставка дека боговите ќе ги казнат оние што би ја прекршиле заклетвата. Честопати овие завети беа ратификувани со принесување жртви од животни.

На пример, кога Бог склучил сојуз со Аврама, церемонијата вклучувала сечење на животните на половина (1. Мојсеева 15,6-21). Според обичајот, страните опфатени со заветот оделе меѓу исечените делови, што се сметало како потврда дека судбината на тие животни ќе ја снајде страната што го прекршила заветот. Меѓутоа, во овој случај, било особено значајно тоа што само Бог одел меѓу деловите на животните, давајќи му до знаење на Аврама дека Тој нема да го прекрши своето ветување.

`Споредете ги текстовите од 1. Мојсеева 15,6-21 и Еремија 34,8-22. Каква поука ни даваат овие текстови во врска со заветот?`

Заветот со Бога му овозможил на Израел пристап до Ветената земја како нивно наследство. Меѓутоа, ова вклучувало сплет од заповеди и попрскување на олтарот со крв. Тоа попрскување ја навестувало судбината на страната која би го прекршила заветот. Затоа во Посланието до Евреите стои дека „без пролевање крв нема проштавање (на гревот)“ (Евреите 9,22).

Затоа, кога Израел го прекршил заветот, Бог се соочил со болна дилема. Заветот барал смрт на престапникот, но Бог го сакал својот народ.\
Ако Бог едноставно го свртел погледот настрана или одбиел да ги казни престапниците, Неговите заповеди никогаш повеќе не би имале извршна власт и овој свет би западнал во хаос.

И така, Синот Божји се понудил како замена. Тој ќе умре наместо нас, за ние да го примиме „ветеното вечно наследство“ (Евреите 9,15.26; Римјаните 3,21-26). Со други зборови, тој ќе ја зачува светоста на својот закон, додека во исто време ќе ги спаси оние што го прекршиле тој закон.\
И тој можел да го стори тоа само преку крстот.

`Врз основа на сето ова, како можеме да видиме зошто законот е толку важен за пораката на Евангелието?`

