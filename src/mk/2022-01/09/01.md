---
title: Исус - совршена жртва
date: 19/02/2022
---

### Прочитајте ги библиските текстови:
Евреите 9,15; 1. Мојсеева 15,6-21; Еремија 34,8-22; Ефесјаните 3,14-19; Евреите 7,27; Евреите 10,10; Евреите 9,22-28.

> <p>Запомнете го стихот</p>
> „Зашто Тој со едно принесување ги направи совршени засекогаш оние, кои се осветуваа“ (Евреите 10,14).

Идејата дека човек кој е прогласен за виновен и погубен на крст треба да се обожава како Бог, била навредлива за умот на древните народи. Реткото спомнување на крстот во римската литература укажува на нивната одбивност кон таа идеја. Што се однесува до Евреите, нивниот закон го прогласувал човекот што е обесен на дрво за проколнат од Бога (5. Мојсеева 21,23).

Затоа првите мотиви во христијанските слики што ги наоѓаме во катакомбите биле паун (што наводно симболизира бесмртност), гулаб, победнички венец на атлетичар, и риба. Подоцна, се појавиле и други теми: Ноевиот ковчег, Аврам, кој жртвува овен наместо својот син Исак, Даниел во лавовската јама, Јона плукнат од устата на риба, пастир што носи јагне или прикази на одредени чуда, како што е исцелувањето на парализираниот човек и воскреснувањето на Лазар. Тоа биле симболи на спасение, победа и заштита. Крстот, од друга страна, будел чувство на пораз и срам. Како и да е, крстот станал симбол на христијанството.\
Всушност, Павле го нарекол Евангелието едноставно „слово за крстот“ или „порака на крстот“ (1. Коринтјани 1,18).

Оваа седмица ќе го набљудуваме крстот во светлината во која се појавува во Посланието до Евреите.

