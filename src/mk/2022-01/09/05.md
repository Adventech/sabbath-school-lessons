---
title: Крстот и цената на простувањето
date: 23/02/2022
---

`Прочитајте Евреите 9,22-28. Што ни кажува овој текст за Христовата служба во небесното светилиште?`

Идејата дека на небесното светилиште му треба чистење, има смисла во контекст на старозаветното светилиште. Светилиштето е симбол на Божјото владеење (1. Самуил 4,4; 2. Самуил 6,2), а начинот на кој Бог се справува со гревот на својот народ влијае на тоа каков впечаток се стекнува за праведноста на Неговата власт (Псалм 97,2). Како владетел, Бог е судија на својот народ и од него се очекува да биде чесен, да ги брани невините и да ги осуди виновните. Затоа, кога Бог му простува на грешникот, тој ја презема одговорноста на судија. Светилиштето, кое го претставува Божјиот карактер и управа, е загадено. Ова објаснува зошто Бог ги носи нашите гревови кога ни простува (2. Мојсеева 34,7; 4. Мојсеева 14,17-19 – изворниот еврејски термин за „простување“ (nōśēʾ) во овие стихови буквално значи „носење, поднесување“).

Жртвениот систем во израелското светилиште ја илустрирал оваа мисла. Кога некој барал проштавање, тој би го донел животното како жртва наместо себеси, ги признавал своите гревови и го колел. Роговите на олтарот ги мачкале со крвта на животното, или била попрскана пред завесата во првото одделение на храмот. Така гревот симболично се пренесувал во светилиштето. Бог ги преземал гревовите на луѓето и самиот ги носел.

Во израелскиот систем, чистењето од гревот или помирувањето се одвивало во две фази. Во текот на годината, покајаните грешници принесувале жртви во светилиштето, при што тие самите биле чистени од гревот, но нивниот грев се пренесувал во светилиштето, на самиот Бог.\
На крајот на годината, на Денот на помирување, кој бил Суден ден, Бог го чистел светилиштето, ослободувајќи се од својата одговорност како судија со тоа што гревовите ги пренесувал од светилиштето на жртвениот јарец Азазел, кој го претставувал сатаната (3. Мојсеева 16,15-22).

Овој двофазен систем, претставен со две простории во земното светилиште, што било модел на небесното светилиште (2. Мојсеева 25,9; Евреите 8,5), му дозволувало на Бога едновремено да покаже и милост и правда. Оние што ги признавале своите гревови во текот на годината, ја покажувале својата преданост на Бога со почитување на свечениот одмор и со преиспитување на Денот на помирувањето (3. Мојсеева 16,29-31). Оние што не би покажале таква преданост би биле „истребени“ (3. Мојсеева 23,27-32).

`Замислете како би било да се соочите со праведната казна за вашите гревови. Како ова може да ви помогне да разберете што направил Христос за вас?`

