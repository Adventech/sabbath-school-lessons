---
title:  Искуство
date:   21/01/2022
---

#### Исус, чудотворен лекар

_од Ендру Мек Чесни_

Сенгфет бил високо ценет доктор во најголемата болница во една од провинциите на Лаос. Но, тој бил немоќен да ја излечи болеста на неговиот син.

Неговиот возрасен син добил мистериозна болест додека работел во Бангкок, Тајланд. Младиот човек бил лекуван од лекари од Бангкок, но состојбата не се подобрила. Така д-р Сенгфет (не е неговото вистинско име) го вратил својот син во Лаос и го лекувал во неговата болница. Меѓутоа, состојбата на младиот човек не се подобрувала. Колегите доктори предложиле лекување во голема болница во главниот град на Лаос, Виентиан. Д-р Сенгфет го однел својот син во болницата во Виентиан, каде што бил подложен на повеќе тестови.

На крајот, докторите не можеле да најдат ништо лошо во неговото физичко здравје. Заклучиле дека проблемот е психолошки и дека доживеал нервен слом.

Сите медицински проверки траеле повеќе од една година. Д-р Сенгфет и неговата сопруга ги потрошиле сите пари на синот, но безуспешно. Да ја знаеле Библијата, ќе можеле да се препознаат во сторијата за жената со крвотечение, која "претрпела многу работи од мнозина лекари и си го потрошила целиот свој имот, а од тоа немаше никаква полза, туку и стана уште полошо" (Марко 5,26).

Тие го донеле својот син дома и во очај сличен на жената со крвотечение конечно се обратиле кон небесниот Лекар, Исус. Тие се молеле во нивната спална соба за Исус да го излечи нивниот син.

Додека се молеле, нивниот син влегол во спалната соба. "Што се случи?" прашал тој. "Зошто наеднаш чувствувам мир?"

Д-р Сенгфет и неговата сопруга продолжиле да се молат. Тогаш синот имал нешто што тој го опишува како визија. Тој видел како зол дух го напушта неговото тело, велејќи: "Не можам повеќе да останам затоа што Исус го положи правото на твојот живот. Ти му припаѓаш на Исус."

Тој ден, синот се вратил во нормала, а д-р Сенгфет и неговото семејство почнале да му служат на Исус. Со месеци, д-р Сенгфет не ја криел својата љубов кон Исус, велејќи им на сите што ќе слушаат: "Д-р Исус Христос го исцели мојот син, а јас и моето семејство Го прифативме како наш Спасител."

Меѓутоа, по некое време, д-р Сенгфет престанал да му служи на Исус. Изгледа дека заборавил како Исус го излекувал неговиот син, па се вратил на своите поранешни патишта. Ве молиме молете се за него и за другите кои биле допрени од Исус, но повеќе не му служат. Молете се тие повторно да се вратат кај Него.