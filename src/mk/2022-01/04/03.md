---
title: Не се срами да ги нарече браќа
date: 17/01/2022
---

Според Посланието до Евреите, Исус не се срами да нè нарече Негови браќа (Евреите 2,11). И покрај тоа што бил едно со Бога, Исус нè прифатил како дел од своето семејство. Оваа солидарност е во целосна спротивност со јавното понижување што го трпеле читателите на Посланието до Евреите во своите заедници (Евреите 10,33).

`Прочитајте Евреите 11,24-26. Во која смисла, одлуките на Мојсеј биле пример за она што Исус го направил за нас?`

Дали некогаш сте размислувале што значело за Мојсеја тоа што се нарекувал „син на фараоновата ќерка“? Тој бил влијателен човек во најмоќното царство во тоа време. Тој ја поминал највисоката цивилна и воена обука и станал исклучителна личност. Стефан вели дека Мојсеј бил „силен во зборови и во дела“ (Дела апостолски 7,22). Елена Вајт, исто така, вели дека бил „миленик на сите египетски чети“ и дека фараонот „одлучил да го прогласи својот посвоен внук за престолонаследник“ (видете *Патријарси и пророци*, стр. 245 оригинал). Меѓутоа, Мојсеј ги напуштил сите тие привилегии и одлучил да се поистовети со Израелците, народ на робови без образование и моќ.

`Прочитајте ги следните текстови: Матеј 10,32.33; 2. Тимотеј 1,8.12 и Евреите 13,12-15. Што бара Бог од нас?`

Тоа било дел од проблемот меѓу првите читатели на Посланието до Евреите. Бидејќи трпеле прогонство и отфрлање, многумина од нив почнале да се срамат од Исуса. Некои биле во опасност да го „распнуваат и хулат“ Исуса со своите постапки наместо да го прославуваат (Евреите 6,6). Затоа Павле постојано ги поттикнува своите слушатели да се „држат цврсто“ за „исповедувањето“ на нивната вера (Евреите 4, 14; Евреите 10,23).

Бог сака да го признаеме Исуса како наш Бог и брат. Како Искупител, Исус го платил нашиот долг. Како брат, тој ни покажал како треба да живееме за да бидеме „сообразни со ликот на Неговиот Син, та Тој да биде првороден меѓу многуте браќа“ (Римјаните 8,29).

`Размислете за момент за одлуката што морал да ја донесе Исус за да нè прифати како „браќа и сестри“. Зошто со она што го направил Исус се понизил многу повеќе од Мојсеја и што можеме од тоа да научиме за Божјата љубов кон нас?`

