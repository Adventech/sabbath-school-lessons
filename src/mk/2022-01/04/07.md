---
title: За натамошно проучување
date: 21/01/2022
---

Стихот Евреите 2,13 ги содржи зборовите што Исус му ги упатува на Отецот, зборувајќи за своите браќа: „Ете Ме Мене и децата Мои што Ми ги даде Бог“ (Евреите 2,13). Патрик Греј сугерира дека Исус овде е опишан како чувар на своите браќа. Римското право предвидувало дека по смртта на таткото, „учителот, често постариот брат, станува одговорен за грижата за малолетните деца и за нивното наследство додека не станат полнолетни, и со тоа е нагласена природната должност на постариот брат да се грижи за своите помали браќа и сестри“ (Godly Fear: The Epistle to the Hebrews and Greco-Roman Critiques of Superstition &#91;Аtlantа: Society of Biblical Literature, 2003&#93;, p. 126). Ова објаснува зошто Посланието до Евреите нè нарекува Исусови браќа и сестри, како и Негови деца. Како наш постар Брат, Исус едновремено е и наш учител, старател и заштитник.

„Христос дошол на земјата, зел човечка природа и станал човеков претставник, за да покаже во судирот со сатаната дека човекот, таков каков што Господ го создал, кога е поврзан со Отецот и Синот, може да биде послушен на секое божествено барање“ (Ellen G. White, *Selected Messages*, book 1, p. 253).

„Во својот живот и во поуките, Христос дал совршен пример на несебична служба што има свое потекло во Бога. Бог не живее за себе. Со создавањето на светот и со одржувањето на она што го создал, постојано им служи на другите. 'Тој му заповеда на своето Сонце и тоа ги осветлува и лошите и добрите и им дава дожд на праведните и на неправедните' (Матеј 5,45). Овој идеал на служење Бог му го доверил на својот Син. На Исуса му било дадено да стои на чело на човечкиот род за да може со својот пример да подучи што значи да се служи“ (Елена Вајт, *Копнежот на вековите*, стр. 649 оригинал).

**Прашања за разговор**

`1. Посланието до Евреите ни зборува за тоа дека Исус станал наш брат за да нè спаси. Размислете што значи тоа во однос на она што Бог го направил за да нè спаси. Тогаш, зошто вртењето грб на таа неверојатна вистина би била толку трагична грешка?`

`2. Зошто е важно за нас тоа што Исус не бил по раѓање „продаден на гревот“, како што сме ние (Римјаните 7,14)? Размислете за Мојсеј и зошто им било важно на Израелците тоа што тој не бил роб како нив. Како приказната за Мојсеј, како мал приказ, ни помага да разбереме што направил Исус за нас?`

`3. Задржете се повеќе на размислување за улогата на страдањето во нашиот живот. Зошто не смееме да помислиме дека страдањето е добро само по себе, и покрај фактот дека понекогаш од тоа може да произлезе нешто добро?`

