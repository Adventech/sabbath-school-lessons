---
title: Усовршен преку страдање
date: 19/01/2022
---

`Прочитајте Евреите 2,10.17.18 и Евреите 5,8.9. Која била целта на страдањето во Исусовиот живот?`

Апостол Павле кажува дека Божја намера била „преку страдања да го усоврши“ Исуса. Тоа е неочекуван израз. За Исуса се вели дека е „одблесок на Божјата слава и отпечаток на Неговата суштина“ на Бога (Евреите 1,3), дека е безгрешен, непорочен, неосквернет и свет (Евреите 4,15; Евреите 7,26-28; Евреите 9,14; Евреите 10,5-10). Исус не морал да надминува каква било морална или етичка несовршеност. Тој бил совршен и во морална и во етичка смисла.

Сепак, во Посланието до Евреите стои дека Исус поминал низ процес на „усовршување“, што му овозможило да нè спаси. Исус бил усовршен во смисла да се оспособи да биде наш Спасител.

Исус бил „усовршен“ преку страдања за да стане Началник на нашето спасение (Евреите 2,10). Тој морал да умре како жртва на крстот, за Отецот да има законско право да нè спаси. Исус бил совршен жртвен принос – еден и единствен таков. Како Бог, Исус може да ни суди, но благодарение на Неговата жртва, Тој исто така може и да нè спаси.

Исус се научил на послушност преку страдање (Евреите 5,8). Послушноста била неопходна од две причини. Прво, послушноста ја направила неговата жртва прифатлива (Евреите 9,14; Евреите 10,5-10).\
Второ, страдањето му овозможило да стане наш пример (Евреите 5,9).\
Исус се „научил“ на послушност затоа што никогаш порано не ја искусил. На кого Тој, како Бог, морал да биде послушен? Него го слушале како вечен Син, кој е едно со Бога и Владетел на вселената. Затоа, Исус не напредувал од непослушност кон послушност, туку од суверенитет и владеење до покорност и послушност. Возвишениот Божји Син станал послушен Син човечки.

Тоа што поднесувал искушенија и ги победувал, го оспособило Исуса да биде милостив и верен Првосвештеник (Евреите 2,17.18). Меѓутоа, страдањето не го направило Исуса помилостив. Напротив, на прво место, поради неговата милост, Тој доброволно се согласил да умре на крстот за да нè спаси (Евреите 10,5-10; спореди Римјаните 5,7.8). Сепак, преку страдањата, реалноста на Исусовата братска љубов во вистинска смисла е изразена и откриена.

`Ако безгрешниот Исус страдал, сигурно е дека и ние, како грешници, ќе страдаме. Како можеме да научиме да ги поднесуваме трагедиите на животот, додека во исто време наоѓаме надеж и сигурност во Господа, кој ни ја открил својата љубов толку моќно и на толку многу начини?`

