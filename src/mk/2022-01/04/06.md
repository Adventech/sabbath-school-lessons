---
title: Брат како пример
date: 20/01/2022
---

Друга причина зошто Исус ја прифатил нашата човечка природа и живеел меѓу нас е таа што Тој можел да биде наш пример, единствениот кој бил во состојба да ни покаже со пример кој начин на живот е исправен пред Бога.

`Прочитајте Евреите 12,1-4. Како, според апостол Павле, треба да трчаме во трката на христијанскиот живот?`

Во овој текст, Исус се наоѓа на врвот на долгата низа личности што апостолот ги наведува како пример на верата. Исус се нарекува „Зачетник“ и „Довршител“ (во некои преводи „Исполнител“ или „Усовршител“; заб. на прев.) на нашата вера. Грчкиот збор *архегос* („основач“) може да се преведе и како „пионер“. Исус е пионер – водач на трката во смисла дека трча пред верниците. Всушност, во Евреите 6,20, Исус е наречен наш „претходник“ или „началник“. Зборот „Довршител“ упатува на мислата дека Исус покажал вера во Бога во најчист можен облик.\
Овој текст учи дека Исус бил првиот што успешно ја трчал нашата трка, но и дека Тој бил оној што ја усовршил вештината на живеење со вера.

Евреите 2,13 гласи: „И пак: ’Јас ќе се надевам на Него.‘ И одново: ’Ете Ме Мене и децата Мои што Ми ги даде Бог.‘“ Овде Исус тврди дека Тој ќе се потпира на Бога. Оваа изјава е алузија на текстот Исаија 8,17.18.

Исаија ги изговорил овие зборови кога бил соочен со страшната закана за инвазија од северен Израел и Сирија (Исаија 7,1.2). Верата на пророкот била во видна спротивност со недостатокот на вера на царот Ахаз (2. Царевите 16,5-18). Бог го охрабрил Ахаза да верува во Него и да побара знак дека Тој ќе го избави (Исаија 7,1-11). Како Давидов син, Бог веќе му ветил на Ахаза дека ќе го заштити како свој син. И сега тој милостиво му нуди да го потврди тоа ветување со знак. Меѓутоа, Ахаз одбил да побара знак и наместо тоа испратил гласници до асирскиот цар Телгат-Фелнасар, велејќи: „Јас сум твој роб и твој син“ (2. Царевите 16,7). Колку тажно! Ахаз повеќе сакал да биде „син“ на Телгат-Фелнасар отколку син Божји.

Меѓутоа, Исус имал доверба во Бога и ветил дека Тој ќе ги постави непријателите под нозе (Евреите 1,13; Евреите 10,12.13). Бог и нам ни го дава истото ветување, и ние треба да веруваме во Него, исто како и Исус (Римјаните 16,20).

`Како можеме да научиме да имаме доверба во Бога, но на тој начин што секојдневно ќе донесуваме одлуки што ја потврдуваат таа доверба? Кој е следниот важен избор што треба да го направите и како можете да бидете сигурни дека тој ја открива вашата доверба во Бога?`

