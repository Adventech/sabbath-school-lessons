---
title: Брат како откупител
date: 16/01/2022
---

`Прочитајте го текстот 3. Мојсеева 25,25-27.47-49. Кој може да откупи лице кое го загубило својот имот или слобода поради сиромаштија?`

Мојсеевиот закон предвидувал дека оние што толку многу ќе осиромашат и се принудени да го продадат својот имот – па, дури и самите себе – за да преживеат, можат да го вратат својот имот или својата слобода секоја педесетта, јубилејна година. Јубилејната година била „Велика сабота“, за време на која се простувале долговите, имотот бил враќан, а робовите прогласувани за слободни.

Меѓутоа, педесет години е долг период на чекање. Затоа, Мојсеевиот закон, исто така, предвидувал најблискиот роднина да може да го плати преостанатиот дел од долгот и така да го откупи својот роднина многу порано.

Најблизок роднина бил и тој што гарантирал правда во случај на убиство. Тој бил одмаздник на крвта, кој требало да го гони убиецот на својот ближен и да го казни (4. Мојсеева 35,9-15).

`Како сме опишани Исус и ние во текстот Евреите 2,14-16?`

Тој текст нè опишува како робови на ѓаволот, а Исуса како наш Искупител. Кога Адам згрешил, човечките битија потпаднале под власта на сатаната. Како резултат на тоа, ние немаме сила да му се спротивставиме на гревот (Римјаните 7,14-24). Што е уште полошо, нашиот престап бара смртна казна, која не можеме да ја платиме на друг начин (Римјаните 6,23). Споре тоа, нашата ситуација е навидум безнадежна.

Меѓутоа, Исус ја усвоил нашата човечка природа и станал тело и крв како нас. Тој станал нашиот најблизок роднина и нè откупил. Не се срамел да нè нарече „браќа“ (Евреите 2,11).

Парадоксално, со тоа што ја зел нашата природа и нè откупил, Исус ја открил и својата божествена природа. Во Стариот завет, вистинскиот откупител на Израел, нивниот најблизок роднина, всушност е Јахве (Псалми 19,14; Исаија 41,14; Исаија 43,14; Исаија 44,22; Еремија 31,11; Осија 13,14).

`Како можете да научите подлабоко да ја искусите таа реална блискост со Христа? Зошто е ова искуство толку важно за вашата вера?`

