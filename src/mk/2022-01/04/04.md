---
title: Тело и крв како нас
date: 18/01/2022
---

Посланието до Евреите тврди дека Исус ја презел нашата човечка природа за да може да нè претставува и да умре за нас (Евреите 2,9.14-16; Евреите 10,5-10). Тоа е темел на планот на спасението и наша единствена надеж за вечен живот.

Прочитајте ги следните текстови: Матеј 16,17; Галатјани 1,16; 1. Коринтјани 15,50 и Ефесјаните 6,12. Со кои недостатоци на човечката природа овие текстови го поврзуваат изразот „тело и крв“?

Изразот „тело и крв“ ја нагласува кревкоста на човечката природа, нејзината слабост (Ефесјаните 6,12), неспособноста да се разбере (Матеј 16,17; Галатјани 1,16) и нејзината подложност на смрт (1. Коринтјани 15,50). Во Посланието до Евреите стои дека Исус бил како своите браќа „во сè“ (Евреите 2,17). Овој израз подразбира дека Тој станал целосно човек. Исус едноставно не „наликувал“ или „изгледал“ како човек. Тој вистински бил човек – стварно еден од нас.

Меѓутоа, Посланието до Евреите, исто така, наведува дека Исус се разликувал од нас во поглед на гревот. Прво, Исус не сторил никаков грев (Евреите 4,15). Второ, Исус бил „свет, непорочен, неосквернет, одвоен од грешниците и возвишен над небесата“ и во неговата човечка природа (Евреите 7,26). Сите ние сме згрешиле и сите имаме склоности кон зло. Нашето робување на гревот се зачнува длабоко во нашето битие. Човекот е „телесен, продаден на гревот“ (Римјаните 7,14; видете и Римјаните 7,15-20). Гордоста и другите грешни мотиви често ги расипуваат дури и нашите најдобри дела. Исусовата природа, меѓутоа, не била расипана од гревот. Така морало да биде. Зашто, ако Исус бил, како нас, „телесен, продаден на гревот“ и Нему би му бил потребен Спасител.\
Но, наместо тоа, Исус дошол како Спасител и се принел себеси, „без вина“ на Бога како жртва за нас (Евреите 7,26-28; Евреите 9,14).

Потоа ја срушил моќта на ѓаволот, умирајќи како безгрешна жртва за нашите гревови, и така ни овозможил проштавање и помирување со Бога (Евреите 2,14-17). Исто така, Исус ја скршил и моќта на гревот со тоа што ни дал сила да живееме праведен живот, исполнувајќи го новозаветното ветување дека ќе го запише законот во нашето срце (Евреите 8,10). Според тоа, Исус го победил непријателот и успешно нè ослободил, така што сега можеме „да му служиме на живиот Бог“ (Евреите 9,14). А до целосно уништување на сатаната ќе дојде на конечниот суд (Откровение 20,1-3.10).

`Зошто толку многу меѓу нас, и покрај тоа што го имаме ветувањето за победа преку Исуса, сè уште се борат со гревот? Во што грешиме, и што е уште поважно, како можеме да почнеме да живееме во согласност со високото звање што го имаме во Христа?`

