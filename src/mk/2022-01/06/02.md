---
title: Свештеник во полза на човечките суштества 
date: 30/01/2022
---

`Прочитајте Евреите 5,1-10. Која е улогата на свештенството и како, според тој текст, Исус ја исполнува таа улога?`

Примарна цел на левитското свештенство била да посредува меѓу грешните луѓе и Бога. Свештениците биле поставени од Бога да им служат на луѓето. Затоа требало тие да бидат милосрдни и полни со разбирање за човечките слабости.

Во Евреите 5,5-10, Павле покажува дека Исус совршено ја исполнува оваа улога: Бог го поставил (Евреите 5,5.6), а покрај тоа, Исус нè разбира затоа што и самиот Тој страдал (Евреите 5,7.8).

Сепак, постојат и некои важни разлики. Исус не бил избран меѓу луѓето (Евреите 5,1), туку Тој самиот ја усвоил човечката природа за, меѓу другото, да служи како свештеник во наша полза. Исус не принесувал жртви за своите гревови (Евреите 5,3), туку само за нашите, бидејќи Тој бил безгрешен (Евреите 4,15; Евреите 7,26-28).

Во Посланието до Евреите стои дека Исус се молел на „Оној Кој можеше да Го спаси од смртта и поради Својата потчинетост од почит беше чуен“ (Евреите 5,7). Овде станува збор за втората смрт, од која Бог го спасил Исуса кога Го воскреснал (Евреите 13,20). Посланието до Евреите, исто така, кажува дека Исус „се научи на послушност од она што го пострада“ (Евреите 5,8). Послушноста била нешто ново за Исуса, не затоа што не бил послушен, туку затоа што Тој е Бог. Како суверен владетел на вселената, Исус не бил послушен никому. Наместо тоа, сите Му биле послушни Нему.

Исусовите страдања и смрт на крстот претставуваат клучен дел на Неговата свештеничка служба. Страдањата не го усовршиле Исуса во смисла дека поради тоа напредувал во морална или етичка смисла.\
Страдањата не Го направиле милостив. Напротив, Исус дошол на земјата затоа што отсекогаш бил милостив, заради што и се сожалил на нас (Евреите 2,17). Она на што се мисли во Посланието до Евреите е дека реалноста на Исусовата братска љубов, автентичноста на Неговата човечка природа и длабочината на Неговото потчинување на Отецот како претставник на човечкиот род, вистински се изразени и откриени токму преку страдањето. Тој се „усовршил“ во смисла дека Неговите страдања го квалификувале да биде наш Првосвештеник. Неговиот живот на совршена послушност и Неговата смрт на крстот – токму во тоа се состоела жртвата што Исус му ја принел на Отецот како наш свештеник.

`Меѓутоа, текстот 1. Петрово 2,9 вели дека ние сме „царско свештенство“. Затоа, што ни кажува Исусовиот живот за односот што треба да го имаме спрема другите луѓе, бидејќи и ние ја имаме таа света улога?`

