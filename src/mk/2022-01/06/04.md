---
title: Совршен свештеник
date: 01/02/2022
---

**„Па така, ако совршенство можеше да се постигне преку левитското свештенство, бидејќи врз основа на него народот доби Закон, каква потреба има да се воздигне друг свештеник по чинот на Мелхиседек, наместо по чинот на Арон?“ (Евреите 7,11).**

Свештениците се посредници меѓу Бога и луѓето. Посланието до Евреите, меѓутоа, укажува дека левитските свештеници не можеле да обезбедат целосен, сигурен пристап до Бога, бидејќи не можеле да понудат совршенство (Евреите 7,11.18.19). Впрочем, ни тие самите не биле совршени, па како тогаш би можеле да им пренесат совршенство на другите?

Исто така, ни животинските жртви не можеле да ја очистат совеста на грешниците. Нивната цел била да укажат на Исусовата служба и на Неговата жртва – единствената која може да овозможи вистинско чистење од гревот (Евреите 9,14; Евреите 10,1-3.10-14). Улогата на левитските свештеници и нивните жртви била привремена и сликовита. Бог сакал да ги води луѓето, преку нивната служба, кон вера во идната служба, што Исус ќе ја извршува, „Еве Го Јагнето Божјо, Кое ги зеде гревовите на светот врз Себе!“ (Јован 1,29).

`Зошто се јавила потреба од промена на законот? Евреите 7,11-16`

Текстот Евреите 7,12 објаснува дека промената на свештенството направила да дојде до неопходна промена на законот. Зошто? Затоа што постоел многу строг закон што забранувал некој што не потекнувал од Левиевата лоза, односно од семејството на Арон, да служи како свештеник (4. Мојсеева 3,10; 4. Мојсеева 16,39.40). Текстот Евреите 7,13.14 објаснува дека Исус потекнувал од Јудината лоза, така што, според тој закон, му било забрането да служи како левитски свештеник. Според тоа, Павле тврди дека именувањето на Исус за свештеник значело дека Бог го променил законот за свештенство.

Доаѓањето на Исус подразбирало и промена на законот за жртвување.\
Од грешниците се барало да принесуваат различни видови жртви за да добијат проштавање (3. Мојсеева 1-7), но сега кога Исус дошол и принел совршена жртва, законот за жртвување животни исто така бил ставен настрана (Евреите 10,17.18), како резултат на новиот завет и поцелосното откривање на планот на спасение.

`Помислете на безбројните животински жртви принесени во старо време, а сите тие укажувале на Исуса, па сепак ниту една од нив, ниту пак сите заедно, не можеле да ги отплатат нашите гревови. Зошто само смртта на Исус можела да ги отплати?`

