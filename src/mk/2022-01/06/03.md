---
title: По чинот Мелхиседеков
date: 31/01/2022
---

`Прочитајте 1. Мојсеева 14,18-20 и Евреите 7,1-3. Кој бил Мелхиседек и во која смисла бил претслика на Исус?`

Мелхиседек бил и цар и свештеник. Тој бил повисок по ранг од Аврам, бидејќи Аврам му дал десеток. Слично на тоа, Исус е цар и свештеник (Евреите 1,3). Меѓутоа, за разлика од Мелхиседек, Исус бил безгрешен (Евреите 7,26-28).

Стихот Евреите 7,15 објаснува дека Исус бил свештеник „слично на Мелхиседек“. Ова е значењето на гореспоменатата фраза „по чинот Мелхиседеков“ (Евреите 5,6). Исус не бил наследник на Мелхиседек, туку Неговото свештенство било слично на она на Мелхиседек.

На пример, Павле вели дека Мелхиседек бил без татко, без мајка, без родослов, без раѓање и смрт. Некои дури предлагале дека Мелхиседек бил Исусова инкарнација во Аврамово време. Но, таа мисла не се вклопува во аргументите изнесени во Посланието до Евреите. Мелхиседек е „споредуван“ со Исус, а тоа подразбира дека тој сепак се разликувал од Исуса (Евреите 7,3).

Исто така, предлагано е дека Мелхиседек бил небесно битие, но тоа би го урнало тврдењето на Посланието до Евреите. Ако Мелхиседек бил без татко, мајка, почеток и крај, тој би бил лично Бог. Тоа претставува проблем. Небесното, целосно божествено свештенство на Мелхиседек би претходело на Исусовата служба. Ако било така, како што вели Посланието до Евреите, „каква потреба има да се воздигне друг свештеник“ (Евреите 7,11)?

Наместо тоа, Посланието до Евреите го користи молчењето на Светото писмо во врска со раѓањето, смртта и родословот на Мелхиседек, за да воспостави типологија, симбол на Исусовата свештеничка служба (1. Мојсеева 14,18-20) и да открие дека самиот Исус е вечен. Накратко, Мелхиседек бил хананејски цар-свештеник, кој служел како тип на Христос.

„Христос бил тој што зборувал преку Мелхиседек, свештеникот на Севишниот Бог. Мелхиседек не бил Христос, но бил Божји глас на овој свет, претставник на Отецот. Христос им зборувал на сите генерации во минатото. Тој го водел својот народ и бил светлина на светот“ (Ellen G. White, *Selected Messages*, bооk 1, p. 409).

`Врз основа на ова откровение за Мелхиседек, што можеме да научиме за тоа како работи Бог меѓу оние на кои човечки мисионери никогаш не им проповедале?`

