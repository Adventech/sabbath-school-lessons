---
title: Вечен свештеник 
date: 02/02/2022
---

`Прочитајте Евреите 7,16. Врз основа на што Исус станал свештеник?`

Исус го примил свештенството врз основа на неуништливиот живот и вечната служба што ја извршува. Импликациите од овие факти восхитуваат. Ова значи дека службата на Исус никогаш нема да биде престигната ниту надмината. Исус спасува целосно, до крајни граници, „вечно“ (Евреите 7,25). Спасението што го дава Исус е потполно и конечно. Тоа досегнува до најдлабоките аспекти на човечката природа (Евреите 4,12; Евреите 9,14; Евреите 10,1-4). Исусовото посредување пред Бога ги вклучува сите придобивки што ги предвидува новиот завет.

Тоа вклучува многу повеќе од простување на гревовите. Ова подразбира и впишување на законот во нашите срца, создавање нови луѓе во Него и ширење на Евангелието по целиот свет (Евреите 8,10-12). Како едно со Бога и со луѓето, Тој нè претставува нас пред Отецот. Како Оној што го принел својот живот како жртва, Исус ужива непоминлива Божја наклоност.

`Според Евреите 7,22, што претставува Исус во однос на новиот завет?`

Исус е залог на новиот завет, бидејќи Бог се заколнал дека ќе биде „вечен“ свештеник (Евреите 7,21). Важноста на таа заклетва лесно може да биде погрешно сфатена. Павле веќе ги спомнал заклетвите што Бог ѝ ги дал на пустинската генерација и на Аврам (Евреите 3,7-11; Евреите 6,13-15). Разликата меѓу овие заклетви и заклетвата што му ја дал на Синот е во тоа што тие биле дадени на смртни човечки созданија. Заклетвите остануваат во сила додека се живи оние на кои им се дадени.\
Божјата заклетва за пустинската генерација била обврзувачка сè додека имало живи членови на таа генерација, исто како што Божјата заклетва кон Аврама била обврзувачка сè додека постојат неговите потомци (види Галатјани 3,29).

Меѓутоа, во случајот со Синот, чиј живот е „вечен“, заклетвата што Бог му ја дал ќе биде обврзувачка засекогаш. Личноста која била залог или гарант за некој друг, била подложна на истите казни како и лицето за кое гарантирала, вклучувајќи ја и смртта. Меѓутоа, Отецот го назначил Исуса да биде наш гарант за никогаш да не отстапува од своите ветувања. Така, можеме да бидеме сигурни во спасението што ни е дадено во Исуса.

