---
title: Пропаганда (Исаија 36,2-20)
date: 08/02/2021
---

Владетелите на Асирија не само што биле сурови, туку и паметни. Нивната цел биле моќ и богатство, а не само уништување (споредете со Исаија 10,13.14). Зошто да ги трошите ресурсите за да го преземете градот насилно, ако можете да го убедите населението да се предаде? Затоа, додека бил зафатен со опсадата на Лахис, Сенахирим го испратил својот „равсак“, еден вид висок функционер, да го освои Ерусалим со помош на пропаганда.

`Кои аргументи ги користел равсак за да ги заплаши Евреите? Исаија 36,2-20; видете исто така 2. Цареви 18,17-35; 2. Летописи 32,9-19.`

Равсак изнел некои доста силни аргументи. Не можете да се потпрете на Египет за да ви помогне затоа што е слаб и несигурен. Не можете да се потпрете на Господа за помош, бидејќи Езекија го навреди кога ги отстрани Неговите височини и олтари и му рече на народот да се поклонува само пред еден олтар во Ерусалим. Господ е, всушност, на страната на Асирија и му кажа на Сенахирим да ја уништи Јуда. Вие немате ни доволно обучени луѓе за да јаваат 2000 коњи.

За да ја избегнете опсадата за време на која нема да имате што да јадете или пиете, предадете се сега и кон вас ќе се постапува добро. Езекија не може да ве спаси, а бидејќи ниту една од земјите освоени од Асирија не беа спасени од нејзините богови, бидете сигурни дека ниту вашиот Бог нема да ве спаси.

`Дали равсак ја зборувал вистината?`

Бидејќи имало многу вистина во она што го рекол, неговите аргументи биле убедливи. Тој исто така бил поддржан и од два неизговорени аргументи. Прво, тој штотуку дошол од Лахис, на помалку од 50 километри оддалеченост, каде што Асирците покажале како минуваат добро утврдените градови кои се осмелиле да им се спротивстават. Второ, тој со себе го имал моќниот контингент на асирската војска (Исаија 36,2). Знаејќи ја судбината на другите војски и градови (вклучувајќи ја и Самарија, главниот град на северен Израел: 2. Царевите 18,9.10) кои потклекнале пред Асирија, ниту еден Јудеец немал причина да се сомнева дека Ерусалим, од човечка гледна точка, е осуден на пропаст (споредете со текстот Исаија 10,8-11). Равсак исто така бил во право кога рекол дека Езекија урнал разни жртвеници со цел да го обедини богослужението во храмот во Ерусалим (2. Цареви 18,4; 2. Летописи 31,1). Меѓутоа, дали таа реформа го навредила Господа, кој му останал единствената надеж на Неговиот народ? Дали Тој сакал и дали можел да ги спаси? На Бога останало да одговори на ова прашање!

`Дали некогаш сте се нашле во слична ситуација кога, од човечка гледна точка, сè изгледало изгубено? Единствено на што сте можеле да сметате? Ако сакате, подгответе се да го споделите тоа искуство во вашата класа – како сте се справиле и каков бил крајниот резултат.`
