---
title: Остатокот од приказната (Исаија 37,21-38)
date: 10/02/2021
---

Според неговите анали, Сенахирим зазел четириесет и шест утврдени градови, го опколил Ерусалим и направил Евреинот Езекија да биде „затвореник во Ерусалим, својата царска престолнина, како птица во кафез“ (Јаmes B. Pritchard, editor, Аncient Near Eastern Texts Relating to the Old Testament (Princeton, Nеw Јеrsey: Princeton University Press, 1969), p. 288). Но, и покрај неговата склоност кон пропаганда како продолжение на неговото монументално его, никаде во списите или на сликите не се тврди дека тој го зазел Ерусалим. Од човечка гледна точка, отсуството на таквото тврдење едноставно е неверојатно, со оглед на немилосрдната сила на Сенахирим и на фактот дека Езекија го предводел бунтот против него. Оние што се побуниле против Асирија имале краток животен век и ги чекала ужасна смрт.

Библиските научници заклучуваат дека, дури и без библискиот извештај, мора да признаеме дека сигурно се случило некое чудо. Фактот дека Сенахирим ги опколил ѕидовите на својата „неспоредлива палата“ со релјефи (врежани слики) кои живописно ја доловуваат успешната опсада на Лахис, изгледа укажува на неговата потреба да го зачува образот. Всушност, на овие слики требало да се најде Ерусалим! Сенахирим не го изнесува остатокот од приказната, но Библијата раскажува за тоа.

`Според тоа, каков е остатокот од приказната? Исаија 37,21-37.`

Како одговор на молитвата на Езекија искажана со целосна доверба, Бог му испратил порака за целосна сигурност на Јуда – порака што врие од вжештен гнев против надмениот асирски цар, кој се осмелил да му удри шлаканица на божествениот Цар над царевите (Исаија 37,23). Веднаш потоа, Бог го исполнил ветувањето дека ќе го одбрани Ерусалим (2. Цареви 19,35-37; 2. Летописи 32,21.22; Исаија 37,36-38).

Големата криза барала големо чудо и тоа навистина било големо. Бројот на загинати бил огромен: 185.000. Оттука, на Сенахирим не му преостанувало ништо друго освен да си замине дома, каде го чекала сопствената смрт (спореди со пророштвото на Исаија во текстот Исаија 37,7-38).

„Еврејскиот Бог ги надвладеал горделивите Асирци. Честа на Јехова била одбранета пред сите соседни народи. Во Ерусалим срцето на народот се исполнило со света радост“ (Елена Вајт, *Пророци и цареви*, стр. 361, оригинал). Покрај тоа, ако го освоел Ерусалим, Сенахирим би го раселил населението на таков начин што Јуда би го изгубил својот идентитет како и северен Израел. Од една гледна точка, тогаш веќе не би постоел еврејскиот народ во кој требало да се роди Месија. Нивната приказна би завршила токму тука. Но, Бог ја сочувал надежта.

`Што би му рекле на некој што, сè уште не верувајќи во Библијата ниту во Бога од Библијата, би ви го поставил следново прашање: Дали било чесно оние асирски војници кои се случајно родени таму каде што се родени, масовно да умрат на таков начин? Како вие лично го разбирате ова Господово дело?`
