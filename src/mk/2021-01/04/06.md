---
title: Темнината на неблагодарните живи мртовци (Исаија 8,16-22)
date: 21/01/2021
---

`Прочитајте го горенаведениот текст. За што зборува тој? Каква врска има тоа со царот Ахаз? Изнесете ги накратко вашите заклучоци.`

Ахаз бил длабоко вплеткан во паганската религија (2. Царевите 16,3.4.10-15; 2. Летописи 28,2-4.23-25), која, пак, во голема мера била поврзана со окултното (спореди со 5. Мојсеева 32,17); „Но она што го принесуваат незнабошците како жртва, го принесуваат на демони“ (1. Коринтјани 10,20). Различни аспекти на модерното вражарство имаат впечатливи паралели во древните блискоисточни ритуали,за што сведочат вон-библиските списи од тоа време. Навистина, дури и многу од денешните практики на њуејџот едноставно се модерни манифестации на овие древни окултни обичаи.

Описот на Исаија за очајот што произлегува од потпирање на други духови освен на Господа (Исаија 8,21.22), одговара точно на Ахаз (спореди го со текстот 2. Летописи 28,22.23). Исаија зборува за луѓе кои се разлутиле и кои го навредувале својот цар (Исаија 8,21). Ова требало да го предупреди Ахаз дека луѓето ќе го навредуваат затоа што тој ги водел кон окултното. Дури и кога Ахаз умрел, бил направен исклучок во врска со неговиот погреб поради недостаток на почит кон него: „Не го внесоа во гробницата на јудејските цареви“ (2. Летописи 28,27).

`Што кажуваат следниве текстови за окултното? 3. Мојсеева 20,27; 5. Мојсеева 18,9-14.`

Одвојувањето од окултното е прашање на посветеноста на Бога. Текстот 1. Летописи 10,13.14 го применува овој принцип во случајот на царот Саул: „Така загина Саул за своето беззаконие, кое го направи пред Господа: не ги пазеше Господовите заповеди, и врз тоа ја праша за совет бајачката, а не Го праша Господа; затоа го уби и го пренесе царството на Јесеевиот син Давид“.

`Погледнете го сопствениот живот и влијанијата што ве опкружуваат. На кои суптилни начини сте изложени на принципите што стојат зад окултното и различните видови на спиритизам? Дури и ако не можете целосно да ги избегнете, што можете да преземете за да го намалите нивното влијание врз вас и вашето семејство на минимум?`