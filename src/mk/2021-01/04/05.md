---
title: Нема од што да се плашиме ако се плашиме од самиот Бог (Исаија 8,11-15)
date: 20/01/2021
---

Во својот прв инаугуративен говор, американскиот претседател Френклин Д. Рузвелт му порачал на народот обесхрабрен од Големата депресија: „Единственото нешто од што треба да се плашиме е самиот страв“ (Американски Капитол, Вашингтон; 4. март, 1933). Пораката на Исаија до обесхрабрениот народ гласела: „Нема од што да се плашиме ако се плашиме од самиот Бог“.

Бог го предупредил Исаија да не се плаши од она што се плаши неговиот народ, туку да се плаши од Него (Исаија 8,12.13). Ова е важна тема во Светото писмо. На пример, во Откровение 14,6-12, тројца ангели ширум светот ја објавуваат пораката: Бојте се од Бога и подајте му слава, наместо да се боите и да ја славите моќта на ѕверот од земјата опишана во Откровение 13. глава.

`Како го разбирате изразот „бојте се“ од Бога? Што значи ова, особено во светлината на заповедта да го сакаме Бога (Матеј 22,37)?`

Вистински страв од светиот Бог значи да го препознаеме како врховна сила во вселената. Таквиот страв го надминува секој друг страв. Ако Тој е за вас, никој друг не може да ве допре без негова дозвола. Ако Тој е против вас затоа што сте се побуниле против Него, можете да бегате, но не можете да се скриете!
<br>
Зар мислата дека треба да се плашиме од Бога не е во спротивност со текстот во 1. Јованово 4,18? „Во љубовта страв нема, туку совршената љубов го изгонува стравот, бидејќи стравот подразбира казна. Кој се плаши, не е совршен во љубовта“.

Постојат различни видови на страв. Ако некој што има огромна моќ е истовремено и ваш пријател со кого споделувате заемна љубов, нема да се плашите од таа личност во смисла дека може да ве повреди. Но, ќе имате одредена количина страв во смисла да ја препознавате и почитувате моќта што ја поседува таа личност и границите што постојат во самата ваша врска.

`Како христијани, не треба да ги сакаме нештата на овој свет, нештата што ги сакаат световните луѓе (1. Јованово 2,15). Размислувајќи понатаму во таа насока, треба да си го поставиме прашањето: Дали постои нешто од што се плаши овој свет, а од што ние како христијани не треба да се плашиме? Ако постои, што е тоа, и зошто да не се плашиме од тоа? Во исто време, што е тоа од што светот не се плаши, а од што треба да се плашиме ние, како христијани? Погледнете ги, на пример, текстовите: Матеј 10,28; Еремија 10,2.3.`