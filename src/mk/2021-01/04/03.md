---
title: Предвидени последици (Исаија 7,17-25)
date: 18/01/2021
---

`Прочитајте ги горенаведените стихови. Што вели Господ дека ќе се случи со земјата? Зошто таквиот исход не треба да нè изненади?`

„На заблудениот Израел му бил упатуван повик да се врати и да ја возобнови верноста кон Господа. Нежни биле посредувањата на пророците и додека така стоеле пред народот сесрдно повикувајќи на покајание и обратување, нивните зборови донесувале плодови за Божја слава“ (Елена Вајт, *Пророци и цареви*, стр. 325, оригинал).

Така,за Ахаз, човек повеќе исполнет со страв отколку со вера, добрата вест од Бога гласела дека Сирија и Израел ќе бидат уништени. Лошата вест била дека Асирија, сојузникот и „пријателот“ што тој го избрал да му помогне, ќе се покаже многу поопасен непријател од Сирија и Израел. Поради одбивањето на Божјето бесплатно понудено избавување, Ахаз морал да доживее пораз. Ако Ахаз во тој момент мислел дека неговиот свет се распаѓа, како ли се чувствувал подоцна, кога работите станале многу полоши!

„Подобро е да се надеваш во Господ, отколку да се надеваш во кнезови“ (Псалми 118,9). Како можел Ахаз да поверува дека Телгат-Фелнасар III ќе биде задоволен со тоа да ги окупира земјите на север, а дека ќе ја почитува Јуда? Асирските списи, како што се аналите на самите асирски цареви, сведочат за фактот дека нивната желба за моќ била незаситна.

`Прочитајте ги текстовите 2. Царевите 16,10-18 и 2. Летописи 28,20-25. Што се случувало со Ахаз? Кој духовен принцип е откриен овде? Зошто неговите постапки не треба да нè изненадат?`

Текстот во 2. Летописи 28,20-23 силно ги сумира последиците што се случиле од тоа што Ахаз побарал помош од Асирија наместо да се потпре на Господа.

`По природа сме склони да се потпреме на она што можеме да го видиме, да го почувствуваме, вкусиме, допреме – на нештата од овој свет. Меѓутоа, како што знаеме, нештата на овој свет ќе исчезнат. Видете 2. Коринтјани 4,18. Што ни кажува тој текст? Како можеме да ја примениме неговата порака во нашиот сопствен живот? И што ќе се промени за нас ако го сториме тоа?`