---
title: Што се крие во името? (Исаија 8,1-10)
date: 19/01/2021
---

Можете ли да замислите да играте топка со помладиот син на Исаија? Додека речете: „Махер-Шалал-Хаш-Баз, фрли ми ја топката!“ – би било предоцна. Но, дури и подолго од самото име било неговото значење: „брзо пљачка, брзо граба“ или „брз на плен, брз на грабеж“.
<br>
Пораката на тоа име очигледно била поврзана со некое брзо освојување – но кој кого го освоил? Исаија 8,4.

Текстот Исаија 8,1-10 ја нагласува пораката од 7. глава. Пред детето да достигне одредена фаза во развојот, Асирија ќе го земе воениот плен од престолнината на Сирија и северен Израел. Освен тоа, Јуда, бидејќи ја отфрлил Божјата порака за мир, претставена со мирната силоамска вода што се слева во Ерусалим, ќе биде совладана од силната моќ на Асирија, прикажана како излевање на големата река Еуфрат.

Бидејќи Ахаз се обратил до Асирија, имињата на синовите на Исаија се однесувале на Јуда, како и на северен Израел: „Брзо пљачка, брзо граба“, но: „Останатите ќе се преобратат“. Зошто сепак сè уште имало надеж? Затоа што, и покрај фактот дека Асирија ја преплавила земјата на Емануел (Исаија 8,8), тие сепак го имале ветувањето дека „Со нас е Бог“ (Исаија 8,10). Навистина, она што го гледаме тука е тема што се провлекува низ целата Книга на пророкот Исаија – иако пресудата над Божјите непријатели во Јуда и меѓу другите народи ќе се излее во вид на воено пустошење, страдање и прогонство, Господ ќе биде со верните припадници на својот народ кои ќе преживеат и Тој ќе ги врати назад во нивната земја.

`Зошто Исаија ни кажува дека тој официјално го запишал името на детето и дека се оженил со својата сопруга („пророчица“)? Исаија 8,1-3.`

Времето на раѓање на тој син било, како знак, од големо значење за него. Како и со знакот на Емануел, од моментот на неговото зачнување и раѓање до моментот кога Асирија ќе ги победи Сирија и Израел, ќе помине помалку време отколку што е потребно за момчето да дојде до раната фаза на развојот – во овој случај, да им се обраќа на својот татко и мајка (Исаија 8,4). Бидејќи официјално го напишал името на момчето дури и пред неговото зачнување, Исаија направил тоа дете и неговото име да станат како отворено пророштво што може да се потврди врз основа на настаните што следeле.

`И покрај повторените грешки на народот кој се сметал за Негов, Господ и понатаму бил подготвен да ги спаси. Како можеме да го прифатиме тој принцип и да го примениме на нас лично, особено кога ќе претрпиме неуспех и ќе паднеме во нашиот духовен живот?`