---
title: Вистина што е тешко да се прифати 
date: 28/02/2021
---

Ако Исаија имал намера само да пренесе информација, тој би ги изложил сите подробности за Месија одеднаш. Но, за да ги поучи своите слушатели, да ги убеди и да им овозможи да се сретнат со Господовиот слуга, тој развива богато ткаење на теми што се повторуваат во симфониски облик. Тој ја открива Божјата порака чекор по чекор, така што секој нејзин аспект може да се сфати во однос на остатокот од сликата. Исаија е уметник чие „платно“ е душата на неговиот слушател.

`Прочитајте Исаија 50,4-10. Накратко раскажете за што зборуваат овие стихови. Како можете да го видите Исуса во овие стихови?`

Во Исаија 49,7, откриваме дека Божјиот слуга е презрен, дека е отфрлен, дека е предмет на оние што владеат, но дека „царевите ќе Те видат, кнезовите ќе станат и ќе се поклонат“. Овде, во 50. глава од Книгата на пророк Исаија, дознаваме дека „долината“ е подлабока за благиот учител чии зборови го крепат уморниот (Исаија 50,4). Патот до оправдувањето води преку физичко малтретирање (Исаија 50,6).

Таквото малтретирање звучи лошо за нас, кои живееме во модерната западна култура. Но, ако на древниот Блиски Исток некого сте навредиле и малтретирале на таков начин, каде што честа била прашање на живот и смрт за таа личност и за групата на која ѝ припаѓа, тогаш би било добро за вас да имате силна заштита. Бидејќи, штом се појави најмалата можност, жртвата и/или нејзиното племе сигурно би се одмаздиле.

Царот Давид ја нападнал и ја освоил земјата Амонска (2. Самуилова 10,1-12) само затоа што нејзиниот цар „ги фати Давидовите слуги и на секого од нив му ја избричи половината од брадата и им ги потсече алиштата на половина, до крстот и ги пушти“ (2. Самуилова 10,4). Меѓутоа, во текстот Исаија 50 глава, луѓето го тепаат слугата, болно ги корнат влакната од брадата и го плукаат. И, она што ги прави овие постапки меѓународен и интеркосмички инцидент е фактот дека жртвата е пратеник на Царот над царевите. Всушност, споредувајќи ги текстовите Исаија 9,6.7 и Исаија 11,1-16 со други пасуси што зборуваат за „слугата“, откриваме дека овој слуга е Царот, моќниот Откупител! Но, со сета таа моќ и чест, од некоја неразбирлива причина, Тој не се спасува себеси! Тоа било толку необично што луѓето не поверувале во тоа. Додека Исус бил на крстот, водачите го исмевале: „Други спаси, нека Се спаси и Сам, ако е Тој Христос, избраникот Божји!“ (Лука 23,35); „Нека слезе од крстот, па ќе поверуваме во Него“ (Матеј 27,42).

`Прочитајте го текстот Исаија 50,4-10. Забележете ги духовните принципи опишани во тој текст што треба да ги примените во вашиот живот. Набљудувајте се во светлината на списокот што го составивте. Во кои области би можеле да бидете подобри? Ако сте обесхрабрени, прочитајте ја лекцијата за оваа седмица до крај.`