---
title: Заедница на верата (Исаија 66,21)
date: 24/03/2021
---

Израелците биле „царство на свештеници и свет народ“ (2. Мојсеева 19,6), со посебен ред на свештеници одвоени за да го претставуваат народот како водачи на богослужението. Но, во иднина, и некои пагани ќе станат водачи на богослужението (Исаија 66,21).

`Како оваа промена ќе влијае на обновената заедница на верата? Видете Матеј 28,19; Дела 26,20; Галатите 3,28; Колошаните 3,11; 1. Тимотеј 3,16.`

Според Божјиот „нов светски поредок“, паганите не само што ќе му се придружат на Божјиот народ, туку ќе станат рамноправни учесници со Евреите во мешовита заедница на верата, која ќе претставува „царство на свештеници“. Затоа, разликата меѓу Евреите и паганите ќе стане функционално небитна.

`Кога се остварило тоа пророштво на Исаија?`

Павле, мисионер меѓу незнабошците, изјавил: „Нема веќе ни Јудејци, ни Елини... зашто сите вие сте едно во Христос Исус. А, ако сте, пак, вие Христови, тогаш сте Авраамово семе, и по ветување наследници“ (Галатите 3,28.29).

Тоа што станале наследници на ветувањето, а со тоа и возвишено „царство на свештеници“, не било повод за умислен елитизам, туку налог да им се придружат на Евреите во објавувањето на „совршенствата на Оној Кој ве повикал од темнина во Својата чудесна светлина“ (1. Петрово 2,9; споредете со текстот Исаија 66,19).

Издигнувањето на паганите не им давало право на Евреите да се жалат дека Бог е неправеден затоа што им ја дава истата награда. Ниту, пак, им дава право на паганите да се однесуваат кон еврејските браќа и сестри со непочитување, не повеќе од работниците најмени подоцна во текот на денот, кои не требало да ги омаловажуваат оние што се вработени порано (види Матеј 20,1-16). На Евреите најпрво им биле „доверени Божјите објавувања“ (Римјаните 3,2) како Божји канал на откровението. Павле им рекол на обратениците од паганството: „Ако, пак, некои од гранките се скршени, а ти, кој си дива маслинка, си бил прикалемен на нивното место и си станал заедно со нив соучесник во сочниот корен на маслинката, не биди горделив пред гранките!“ (Римјаните 11,17.18)

`Зошто, во светлината на Крстот, во светлината на евангелскиот налог, духовниот, етничкиот, па дури и политичкиот елитизам, во каков било облик, е толку омразен во Божјите очи? Внимателно преиспитајте се и видете дали негувате некакво чувство на духовна или етничка супериорност? Ако е така, покајте се!`
