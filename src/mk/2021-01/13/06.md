---
title: Така ќе постои и потомството ваше и името ваше (Исаија 66,22-24)
date: 25/03/2021
---

`Прочитајте го текстот Исаија 66,22. Што ни кажува тој? Каква надеж можеме да најдеме тука?`

Едно од најубавите ветувања од Книгата на пророк Исаија се наоѓа во Исаија 66,22. Прочитајте го внимателно. На новото небо и на новата земја, нашите потомци и нашето име ќе постојат – засекогаш. Нема да има повеќе бришење, сечење, калемење, кубење или искоренување. Тука го имаме ветувањето за вечен живот во еден обновен свет – свет без грев, без смрт, без страдање. Тоа ќе биде ново небо и нова земја, конечно и целосно исполнување на нашата христијанска вера, кулминација на она што Христос го остварил за нас на Крстот.

`Зошто Месеците („нова месечина“, според преводот на Константинов или „младина“) се паралелни со Саботите во описот на новото небо и новата земја, запишан во Исаија 66,23?`

Иако постојат најразлични начини на кои можеме да го разгледаме овој тежок текст, еден од пристапите е следниов: Бог ја создал саботата пред да биде воспоставен жртвениот систем (1. Мојсеева 2,2.3). Затоа, иако саботите се почитуваат според ритуалниот систем, тие не зависат од него. Според тоа, тие продолжуваат да се празнуваат без прекин во текот на периодот на обновување, како и на новата земја. Но, во Библијата нема показатели дека „новите месечини“ биле легитимни денови на богослужение, одвоени од жртвениот систем. Можеби тоа ќе бидат денови на богослужение (но не задолжително и денови за одмор како седмичните саботи) на новата земја, веројатно во врска со месечниот циклус на дрвото на животот (Откровение 22,2).

Без оглед на конкретното значење на текстот Исаија 66,23, се чини дека клучната мисла е дека Божјиот народ ќе го обожава својот Господ низ целата вечност.

`Зошто Исаија завршува со негативна слика од спасени луѓе кои гледаат трупови на одметници што Бог ги уништил (Исаија 66,24)?`

Како сликовито предупредување за луѓето од неговото време, Исаија ја резимира спротивноста меѓу верните што ќе го преживеат уништувањето на Вавилон и бунтовниците кои ќе бидат уништени. Тоа не се вечни маки – бунтовниците се мртви, изгорени од „огнот“ на уништувањето кој нема да се изгасне сè додека не ја заврши својата работа – за да може да започне обновувањето на Ерусалим.

Предупредувањето на Исаија однапред укажува на конечното исполнување на пророштвата опишани во Откровението: уништување на грешниците и на сатаната и смрт во огненото езеро (Откровение 20), проследено со создавање на „ново небо и нова земја“, светиот „нов Ерусалим“, во кој нема да има повеќе плач и болка „зашто првото помина“ (Откровение 21,1-4; споредете со Исаија 65,17-19). Тоа ќе биде едно ново постоење, вечен живот за сите кои се откупени од оваа земја.
