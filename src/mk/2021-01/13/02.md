---
title: Ново небо и нова земја (Исаија 65,17-25)
date: 21/03/2021
---

`Прочитајте го текстот Исаија 65,17-25. Какво обновување ветува Господ тука?`

Ветувањето за новото создавање Бог го започнува со следниве зборови: „Зашто, ете, Јас создавам ново небо и нова земја, а поранешните нема повеќе да се спомнуваат, ниту на ум ќе доаѓаат“ (Исаија 65,17). Во ова извонредно пророштво, Господ ветува: „Јас ќе го создадам Ерусалим за веселба, а народот негов – за радост“ (Исаија 65,18). Во него веќе нема да има плач (Исаија 65,19). Ќе биде нормално луѓето да живеат многу подолго од еден век пред да умрат (Исаија 65,20). Плодот на нивниот труд и нивните деца ќе останат со нив и тие ќе уживаат со нив (Исаија 65,21-23). Бог ќе ги услиши пред да го повикаат (Исаија 65,24).

`Колку и да е убаво сето ова, зошто сепак тоа не е слика на нашето конечно обновување, на нашата последна надеж?`

До овој момент ни беше дадена слика за долг и мирен живот во Ветената земја. Но луѓето, и покрај тоа што живеат подолго, сепак умираат. Каде е таа темелна преобразба на природата што ја очекуваме при создавањето на „новото небо“ и „новата земја“? Следниот стих ни кажува: „Волк и јагне ќе пасат заедно, а лавот ќе јаде слама како вол, а на змијата правот ќе ѝ биде храна: тие нема да причинуваат зло и штета по целата Моја света гора“, вели Господ“ (Исаија 65,25).

За месојадите да станат тревојади, како, на пример, лавовите, потребно е многу повеќе од семинар за вегетаријанско готвење. Тоа бара ново создавање, со цел да се обнови идеалната состојба на светот, како што постоела пред гревот во Едемската градина да донесе смрт.

Овде, во 65. глава од Книгата на пророк Исаија, Бог го прикажува создавањето на „новото небо“ и на „новата земја“ како процес, низ чекорите што започнуваат со обновување на Ерусалим. Споредете го ова со 11. глава, каде што се зборува за тоа како Месија ќе донесе правда (Исаија 11,1-5). Тогаш, конечно, мирот ќе владее на целата Божја „Света Гора“. Сликите употребени во 11. глава од книгата на пророк Исаија се слични со оние што ги наоѓаме во 65. глава: „Тогаш волк ќе живее со јагне... лавот ќе јаде слама како волот...“ (Исаија 11,6.7). Иако Господовата „света гора“ почнува од гората Сион во Ерусалим, тоа е само почеток, симбол на она што Бог ветува дека ќе го стори, конечно, во новиот свет со својот откупен народ.

`Замислете кога, наместо да живеат 60, 70, 90, па дури и 100 години, повеќето луѓе да живеат милион години или повеќе. Зошто, дури и тогаш, не би се решил основниот проблем на човечкиот род? Зошто вечниот живот е единствениот одговор на најдлабоките човечки потреби?`
