---
title: Возвишени мисли и патишта 
date: 08/03/2021
---

`Зошто Бог вели дека Неговите мисли и начини се повисоки од нашите „како што е небото повисоко од земјата“ (Исаија 55,8.9)? Што мислите, што значи тоа?`

Нема сомнение дека Бог – кој ја создал вселената во која дури и наједноставните појави опфаќаат тајни кои нашиот ум не може да ги сфати – е Бог чиишто патишта далеку го надминуваат она што дури и нејасно можеме да го разбереме. Затоа, тоа сознание за Неговата бескрајна надмоќност треба да ни олесни понизно да ја примиме Неговата помош (видете Исаија 57,15).

`Прочитајте Исаија 55,6-9. Во кој контекст Господ зборува за тоа колку Неговите мисли и Неговите патишта се повисоки од сè што можеме да замислиме? Според неговите зборови, што е тоа што ние толку тешко го разбираме?`

Од сите големи тајни на вселената, несомнено е дека планот на спасението е најголемата – тајна што едвај успеваме донекаде да ја сфатиме (видете Ефесјани 6,19). За Создателот на вселената да се согласи да се понизи и да се наметне со човечка природа, да живее живот на страдање и напорна работа, само за да умре наместо нас како жртва за гревот, а сето тоа за да може да ни прости и да ни ја покаже својата милост – тоа е вистина што ќе ги одушевува срцата на Божјите создадени суштества низ сите векови на вечноста.

„Темата за откупувањето е тајна во која сакаат да загледаат и ангелите; тоа ќе биде наука и песна на откупените во сите бесконечни векови на вечноста. Затоа, зар не е уште денеска достојна внимателно да ја проучуваме и да размислуваме за неа?... Оваа тема е неисцрпна. Проучувањето на Христовото отелотворување, Неговата жртва на помирување и посредничко делување ќе го окупира умот на вредниот ученик колку што е потребно; и гледајќи во Небото со своите неброени години, тој ќе извикне: ’Голема е тајната на побожноста!‘“ (Елена Вајт, *Мојот живот денес*, стр. 360 оригинал).

`Навратете се на лошите работи што сте ги направиле: на луѓето што сте ги повредиле, на нељубезните зборови што сте ги изговориле, колку сте ги разочарале другите, а себеси и да не зборуваме. Сепак, сево ова, преку Исуса, може да ви биде простено и вие можете да стоите, токму сега, совршени и праведни во Божјите очи. Ако тоа не е тајна, тогаш што е?`