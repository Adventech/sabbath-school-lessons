---
title: Да се купи нешто бесплатно? 
date: 07/03/2021
---

`Прочитајте го следниот текст: „Вие, што жедувате, дојдете сите при водите; дури и вие, кои немате пари, дојдете, купувајте и јадете“ (Исаија 55,1). Каква противречност забележувате тука?`

Да претпоставиме дека сте зеле храна, сте излегле на улица во некој голем град и им соопштувате на гладните и на бездомниците: „Еј, вие кои немате пари, дојдете, купете и јадете!“ Но, како можат да купат ако немаат пари? Меѓутоа, ако ги додадете следниве зборови, како што направил Исаија: „Без пари и без плата“ (Исаија 55,1), смислата станува појасна. Исаија ги повикува луѓето да го прифатат проштавањето (Исаија 55,7) кое е бесплатно. Сепак, зборот „купете“ нагласува дека она што Бог им го нуди на луѓето за да ги задоволи нивните потреби е многу вредно. Оттука, за да примите такво нешто бара нешто за возврат (нешто исто така вредно). Бог нуди бесплатно проштавање како дел од обновениот заветен однос со Неговиот народ, но не затоа што тоа било бесплатно за Него – Тој го платил тоа по ужасно висока цена, покриена со крвта на Неговиот Слуга. Иако е бесплатно, тоа го чинело исклучително многу.

`Која била цената на нашето спасение? Видете 1. Петрово 1,18.19.`

`Како може пристапот на Исаија кон спасението да се спореди со новозаветниот пристап? Ефесјани 2,8.9.`

Исаија накусо го сумира евангелието во Стариот завет, но тоа е истото евангелие што го наоѓаме и во Новиот завет. Не постои никакво „строзаветно“ спасение со дела, што требало да биде заменето со „новозаветно“ спасение со благодат. Уште од времето кога Бог им го ветил Спасителот на Адам и Ева (1. Мојсеева 3,15), постоел само еден начин на спасение – со благодат преку верата (Ефесјани 2,8). „Подарокот од Бога е живот вечен во Христос Исус, нашиот Господ“ (Римјаните 6,23). Од древниот Гилгамеш, кој правел херојски подвизи во залудната потрага по вечен живот, до денешните актери кои веруваат во реинкарнација, луѓето ги испробале сите можни начини на спасение, но без успех. Затоа тие треба да дознаат за Исуса и за она што Тој го постигнал за нив на Крстот.

`Спасението е бесплатно во смисла дека ништо не можеме да сториме за да го заработиме. Нашите дела никогаш нема да бидат доволно добри за да нè спасат. Сепак, спасението едновремено може да нè чини сè. Што значи тоа? Видете ги, на пример, текстовите Матеј 10,39; Лука 9,23; Лука 14,26; Филипјаните 3,8.`