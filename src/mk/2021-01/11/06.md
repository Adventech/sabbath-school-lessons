---
title: Време за нас 
date: 11/03/2021
---

`Зошто пророкот зборува за саботата во текстот Исаија 58,13.14? Каква врска има ова со контекстот на Денот на помирување што го гледаме во претходните стихови?`

Годишниот Ден на помирување била церемонијална сабота. Таа била како седмичната сабота во смисла дека секаква работа била забранета (3. Мојсеева 23,27-32). Според тоа, како што забележале раните адвентисти, правилото дека периодот за одмор на Денот на помирувањето трае од вечер до вечер (3. Мојсеева 23,32) ни открива дека истото мора да важи и за седмичната сабота. Слично на тоа, и пораката во стиховите Исаија 58,13.14, иако првенствено се однесува на церемонијалната сабота на Денот на помирувањето, може да се примени и на седмичната сабота.

`Прочитајте го текстот Исаија 58,13. Каква треба да биде саботата? Како можеме да постигнеме нашето саботно искуство да потсетува на она што е овде опишано? Исто така, кога помислувате на тоа што всушност претставува саботата, зошто е важно таа да биде токму таква како што е опишана во тој текст?`

Исаија 58 обработува три главни теми: самооткажувањето, милосрдието и саботата.
<br>
Каква врска постои меѓу нив?
<br>
Прво, сите три подразбираат сосредоточување на Бога, на Неговите приоритети и признавање на нашата зависност од Него. Второ, со примена на овие три работи, луѓето се стремат кон светост имитирајќи го Бога (види 3. Мојсеева 19,2), кој, во ликот на Христа, се понизил себеси (Филипјаните 2,8), покажал самопожртвувана љубов (Јован 3,16) и се одморил од својата работа во сабота на крајот од седмицата на создавањето (1. Мојсеева 2,2.3; 2. Мојсеева 20,11).

`Погледнете уште некои поврзаности меѓу темите опфатени во 58. глава од Книгата на пророк Исаија – самооткажувањето, грижата за другите и саботата: слободата од напорната работа во текот на седмицата, што им ја овозможува саботата, добра е за луѓето бидејќи им овозможува да се освежат (2. Мојсеева 23,12; Марко 2,27); Исус покажал дека е соодветно да се прават добри дела во сабота (Марко 3,1-5; Јован 5,1-17); вистинското празнување на саботата носи радост (Исаија 58,14), исто како и помагањетo на другите (Исаија 58,10.11). Што треба да се промени во вашиот живот за и вие да ги доживеете тие благослови?`