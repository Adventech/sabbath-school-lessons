---
title: Постот како борба со самиот себе (Исаија 58,1-12)
date: 10/03/2021
---

Десет дена откако звукот на трубата ги потсетил припадниците на Божјиот народ дека Господ треба да биде прогласен за нивен Цар на самиот Ден на помирувањето, кога нивната понизност преку самооткажување требало да ја потврди верноста кон Него како Цар, пророкот го кренал гласот како труба за да објави дека тие се, всушност, во бунт против Него (Исаија 58,1).

`Прочитајте Исаија 58,6-12. Кои дела Бог ги смета за дела на вистинско самооткажување? Впрочем, што е потешко: да прескокнете неколку оброци или да го вложите сопствено време и пари за да ги нахраните бездомниците во вашиот град? Кој принцип се гледа зад овие постапки? Во која смисла вистинската религија се состои од такви дела?`

Секој може да биде религиозен. Секој може да извршува верски ритуали, дури и исправни, според сите прописи. Но, тоа не е единственото нешто што Господ го сака. Погледнете го Исусовиот живот. Колку и да бил посветен на верските обреди од неговото време, писателите на Евангелијата ставале многу поголем акцент на Неговите дела на милосрдие, исцелување, на тоа што ги хранел гладните и им простувал на оние кои имале потреба, отколку на неговата преданост кон ритуалите.

Господ бара црква, луѓе, кои ќе му ја проповедаат вистината на светот. Но, што ќе ги привлече луѓето кон вистината каква што е во Исуса – строгото придржување кон законот за здрава исхрана или подготвеноста да им се помогне на гладните? Строгото почитување на одморот во сабота или подготвеноста да се потроши време и енергија за да им се помогне на оние кои имаат потреба?

`Прочитајте Матеј 25,40 и Јаков 1,27. Што ни кажуваат тие?`

Погледнете ги благословите наведени во 58. глава од Книгата на пророк Исаија, за која Бог вели дека ќе им припаднат на луѓето кои сакаат да им служат на оние што имаат помалку среќа од нив. Што мислите, што ни кажува Господ овде? Дали овие ветувања се однесуваат на некаква натприродна интервенција што ќе се случи во нашиот живот ако го правиме сето тоа? Или можеби Тој ни кажува за благословите што природно ги добиваме кога се даваме себеси на другите, наместо да бидеме себични, алчни и преокупирани со самите себе? Објаснете го вашиот одговор.