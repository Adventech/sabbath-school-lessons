---
title: »Ме утеши« 
date: 28/01/2021
---

Дванаесеттата глава од Книгата на пророк Исаија (Исаија 12) е всушност краток псалм (песна) во слава на Бога за Неговата милостива и моќна утеха. Овој псалм, ставен во устата на еден од припадниците на обновениот остаток, го споредува ветеното избавување со избавувањето на Евреите од Египет опишано во 2. Мојсеева 2 (види Исаија 11,16). Тој потсетува на песната на Мојсеј и Израелците кога биле спасени од фараоновата војска на Црвеното Море (види 2. Мојсеева 15).

`Споредете ја таа песна од 12. глава со текстот Откровение 15,2-4 – со песната на Мојсеј и Јагнето. Зошто и во двете песни се слави Бог?`

Текстот Исаија 12,2 речиси го поистоветува Спасителот што доаѓа со Исуса. Тој вели: „Бог е моето спасение“ и „Тој е мојот Избавител“. Името Исус значи „Господ е спасение“ (спореди Матеј 1,21).

`Кое е значењето на таа мисла, содржана во Исусовото име – дека Господ е спасение?`

Не само што Господ дарува спасение (Исаија 12,2) туку самиот Тој е спасение. Присуството на Светецот Израелов меѓу нас (Исаија 12,6) е од најголема важност за нас. Бог е со нас! Исус не само што правел чуда, туку Тој „стана тело и се всели меѓу нас“ (Јован 1,14). Не само што ги изнел нашите гревови на крстот, туку станал грев за нас (2. Коринтјани 5,21). Тој не само што донесува мир, Тој е нашиот мир (Ефесјани 2,14). Не е ни чудо што „Јесеевиот корен,... ќе стане како знаме на народите“ (Исаија 11,10). Кога е издигнат на крстот, Тој ги привлекува сите луѓе кон Себе (Јован 12,32.33)! Остатокот ќе се обрати „кон силниот Бог“ (Исаија 10,21), кој е Детето родено за нас, „Кнез на мирот“ (Исаија 9,6)!

`Размислувајте подетално за идејата дека Исус е нашето спасение. Прочитајте Римјаните 3,24. Тој вели дека откупувањето е во Исуса. Откупот е нешто што се случило во Него, а преку Божјата благодат и милост можеме и ние да имаме вечен удел во тој откуп. Со други зборови, тој откуп што е во Него може да стане наш врз основа на верата, а не врз основа на делата, затоа што ниту едно од нашите дела не е доволно добро за да нè откупи. Само Христовите дела што ни се припишуваат врз основа на верата, можат да ни донесат откупување. Како оваа вистина ви дава надеж и сигурност во спасението, особено кога ќе ве преплави чувството на сопствената недостојност?`