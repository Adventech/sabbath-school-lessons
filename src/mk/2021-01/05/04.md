---
title: Жезлото на Божјиот гнев (Исаија 9,8-10,34)
date: 26/01/2021
---

Овој отсек го објаснува текстот на Исаија 9,1-5, кој го претскажува избавувањето на народот кој е измачуван и во мрак, кој се потпирал на окултното и станал жртва на воени освојувања и прогонства: „Зашто... стапот на неговиот угнетувач – Ти ќе ги скршиш, како во денот на Мидјан“ (Исаија 9,4).

`Читајте за страдањата на Божјиот народ опишани во цитираните текстови. Споредете го тоа со клетвите во 3. Мојсеева 26,14-39. Зошто Бог го казнувал својот народ постепено, а не одеднаш? Што ни кажува ова за неговиот карактер и за неговите намери?`

Ако Бог сакал да го уништи својот народ, тој веднаш можел да им го предаде на Асирците. Но, Тој е трпелив, „бидејќи не сака да загине некој“ (2. Петрово 3,9). Како и во периодот на „судиите“, Бог им дозволил на народите Јуда и Израел да доживеат некои последици од нивното безумие, за да разберат што прават и да им се даде можност да направат подобар избор. Бидејќи тие биле упорни во злото и со стврднато срце кон Него и кон повиците што ги испраќал преку своите пророци, Тој продолжил да ја повлекува својата заштита. Но, тие продолжувале да се бунат. Тој циклус се повторувал во вид на надолна спирала сè додека Бог не можел да стори ништо повеќе.

`Прочитајте го целиот текст Исаија 9,8–10,2. За кои гревови народот бил крив? Против кого ги сториле? Кој бил виновен меѓу нив?`

Она што го гледаме тука, како и во целата Библија, е реалноста на слободната волја. Бог ги создал луѓето слободни (морал, во спротивно тие навистина не би можеле да Го сакаат), а слободата подразбира можност да се згреши. Иако Бог секогаш се труди да нè придобие одново и одново, откривајќи ни ја својата љубов и својот карактер, Тој сепак ќе дозволи да се соочиме со плодовите на нашите погрешни одлуки, односно со болка, страдање, страв, немир итн., а сето тоа со цел да ни помогне да видиме каде всушност води отстапувањето од Него. А сепак, колку често, дури и тогаш, сето тоа не ги наведува луѓето да го остават гревот и да дојдат кај Господа. Слободната волја е нешто прекрасно. Без неа, не би можеле да бидеме луѓе. Но, тешко на оние што погрешно ја користат.

`Како Бог го употребил страдањето во вашиот личен живот за да ве врати од погрешниот пат? (Или можеби сè уште не сте ја разбрале пораката?)`