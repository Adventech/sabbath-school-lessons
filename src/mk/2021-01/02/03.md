---
title: »Свет, свет, свет« 
date: 04/01/2021
---

Забележете што се случувало во првите четири стихa од шестата глава на Книгата на пророк Исаија. Царот умира во време на големи политички немири (Асирците се во воен поход). Можело да биде застрашувачко време за Исаија ако не бил сигурен кој ја има целосната контрола. И тогаш што се случило? Додека бил во визија, тој ја гледал блескавата Божја слава над неговиот престол, го слушал наизменичното пеење на сјајните серафими („оние што се горе“) како воскликнуваат: „Свет, свет, свет“, го почувствувал сеизмичкото тресење на земјата под него и ѕиркал низ вителите од чад што го исполнувале храмот. Тоа сигурно било величествено искуство за пророкот. Исаија сега сигурно знаел кој ја има контролата, и покрај надворешните настани.

`Каде е Господ во таа визија? (Види Исаија 6,1.) Зошто Господ се појавил пред Исаија токму тука, а не на некое друго место? Види 2. Мојсеева 25,8; 40,34-38.`

Езекиел, Даниел и Јован биле во прогонство кога ги добиле своите визии (Езекиел 1; Даниел 7,9.10; Откровение 4,5). Како и на пророкот Исаија, и ним им била потребна посебна утеха и охрабрување за да знаат дека Бог сè уште е надлежен, иако нивниот свет се распаѓа. (Даниел и Езекиел биле заробеници на пагански народи кои ја уништиле нивната земја, додека Јован бил протеран на пуст остров од непријателска политичка сила). Без сомнение, овие виденија им помогне да го добијат она што им било потребно за да останат верни, дури и во кризни ситуации.

„Додека го посматрал ова откровение на славата и Господовото величие, бил обземен со свесност за Божјата чистота и светост. Колку ли само огромна била разлика меѓу неспоредливото совршенство на неговиот Творец и грешното однесување на оние кои заедно со него се вбројувале во избраниот народ на Израел и Јуда!“ (Елена Вајт, *Пророци и цареви*, стр. 307, оригинал).

Божјата трансцендентална светост, нагласена во визијата на Исаија, претставува основен аспект на неговата порака. Бог е свет Бог и Тој бара светост од својот народ, светост што Тој ќе им ја даде ако се покаат, ако се вратат од своите зли патишта и му се потчинат со вера и послушност.

`Сите сме се нашле во некои обесхрабрувачки ситуации, кога, од надвор гледано, се чинело како сè да е изгубено. Па дури и ако тогаш не сте добиле визија за „славата Господова“ како Исаија, потсетете се на сите начини на кои Господ успевал да ве одржи вас и вашата вера за време на тие кризи. Какви поуки сте извлекле од тие искуства што можете да ги споделите со другите?`