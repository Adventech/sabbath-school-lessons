---
title: Царот е мртов. Да живее царот!
date: 03/01/2021
---

`Текстот Исаија 6,1 зборува за смртта на царот Озија. Прочитајте 2. Летописи 26 глава, а потоа одговорете на прашањето: Што значела смртта на царот Озија?`

Смртта на тој цар може да се разледа од различни агли. 1. Иако владеењето на Озија било долго и успешно, „но кога стана силен, се возгордеа срцето негово за негово загинување, и тој стана престапник пред Господ, неговиот Бог, зашто влезе во храмот Господов за да запали темјан на кадилниот жртвеник“ (2. Летописи 26,16). Кога свештениците со право го запреле, бидејќи тој не бил потомок на Ароновото свештеничко семејство, и затоа не бил овластен да го прави тоа (2. Летописи 26,18), царот се налутил. Во моментот кога царот го одбил укорот, Господ го удрил со лепра што не го напуштила „до денот на смртта своја, и живееше во посебна куќа и беше отстранет од домот Господов“ (2. Летописи 26,21). Колку иронично е што Исаија добил визија за чист, бесмртен, божествен Цар во неговиот дом/храм истата година кога овоземниот нечист цар починал! 2. Постои остар контраст меѓу Озија и Исаија. Озија дрско посегнал по светоста, од погрешни причини (горделивост), а за возврат станал ритуално нечист, лишен од светоста. Од друга страна, Исаија дозволил Божјата светост да го досегне. Тој понизно ја признал својата слабост и копнеел за морална чистота, и ја добил (Исаија 6,5-7). Како собирачот на данок во Исусовата парабола, тој се правдал: „Зашто секој што самиот себе се возвишува, ќе биде понизен, а кој се понизува себе самиот, ќе биде возвишен“ (Лука 18,14). 3. Постои неверојатна сличност меѓу лепрозното тело на Озија и моралната состојба на народот: „...Од главата до петите нема во тој народ здраво место, модрици, гнојни рани“ (Исаија 1,6). 4. Смртта на Озија околу 740 година пред н.е. означува почеток на голема криза на водството меѓу Божјиот народ. Смртта на кој било апсолутистички владетел ја прави неговата земја ранлива за време на промената на власта. Но, Јудеја била во посебна опасност затоа што Телгат-Фелнасар III (или во некои преводи Телгат-Пелнасар/ Тилгат-Пилнесер; заб.на прев.) се искачил на престолот во Асирија неколку години порано, во 745 г. пред н.е., и веднаш започнал со воени походи кои го направиле неговиот народ непобедлива велесила што ја загрозувала независноста на сите народи на Блискиот Исток. Во тоа време на криза, Бог го охрабрил Исаија покажувајќи му дека сè уште држи сè под контрола.

`Внимателно прочитајте 2. Летописи 26,16. На кои начини секој од нас се соочува со оваа опасност од истите причини? Како размислувањето за Крстот може да нè заштити од таа стапица?`