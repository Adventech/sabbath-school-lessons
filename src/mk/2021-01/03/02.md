---
title: Опасност од север 
date: 10/01/2021
---

`Со каква застрашувачка криза се соочил царот Ахаз на почетокот од своето владеење? 2. Цареви 15,37.38; 2. Цареви 16,5.6; Исаија 7,1.2.`

Царството на северен Израел (Ефрем) и Сирија (Арам) се обединиле против помалата земја Јуда на југот. Ова се случило кога Јуда веќе била ослабена од нападите на Едомитите и Филистејците. Јуда се борела со Израел во минатото, но сојузот меѓу Израел и Сирија претставувал огромна опасност. Се чини дека Израел и Сирија сакале да ја принудат Јуда да им се придружи во коалиција против моќната сила на асирскиот Телгат-Фелнасар III (наречен „Фул“ во 2. Цареви 15,19), кој продолжил да им се заканува со проширување на својата империја. Соочени со поголема опасност, Израел и Сирија ги оставиле настрана долгогодишните меѓусебни несогласувања. Кога би успеале да ја освојат Јуда и да постават марионетски владетел во него (Исаија 7,5.6), тие би можеле да ги користат нејзините ресурси и жители.

`Какво било решението на Ахаз кога неговиот свет почнал да се распаѓа? 2. Цареви 16,7-9; 2. Летописи 28,16.`

Наместо да сфати дека Бог е единствениот пријател што можел да го спаси и него и неговата земја, Ахаз се обидел да се спријатели со Телгат-Фелнасар III, непријателот на своите непријатели. Асирскиот цар со задоволство се согласил со барањето за помош против Сирија и Израел. Телгат-Фелнасар не само што примил голем поткуп од Ахаз, туку добил и добар изговор за преземање на Сирија, а тоа го сторил веднаш (2. Цареви 16,9). Моќта на сириско-израелскиот сојуз била скршена. Краткорочно гледано, се чинело дека Ахаз ја спасил Јуда. Тој потег на Ахаз, сепак, не треба да нè изненади. Тој бил еден од најлошите цареви што владееле со Јуда до тој момент (Види 2. Цареви 16,3-4; 2. Летописи 28,2-4).

`Кога читаме каков бил царот Ахаз, нам ни е јасно зошто на опасноста реагирал така како што реагирал. Која поука се наоѓа тука за нас на личен план? Ако сега не сме му послушни на Господа, зошто мислиме дека ќе имаме доволно вера да се потпреме на Него кога ќе дојдат вистински искушенија? (Види Јаков 2,22; Еремија 12,5)`