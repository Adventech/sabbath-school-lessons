---
title: Обид за пресретнување (Исаија 7,3-9)
date: 11/01/2021
---

Додека Ахаз ги мерел своите политички опции за соочување со заканата што ја претставувале Израел и Сирија, Бог знаел нешто што тој не го знаел. Првенствено, Бог е тој што дозволил да го снајдат неволји, со цел да ги дисциплинира и да ги вразуми (2. Летописи 28,5.19). Освен тоа, Бог знаел дека обраќањето кон Телгат-Фелнасар за помош, иако се чинело логично и привлечно од човечка гледна точка, би го донело Давидовото царство на Јуда пред странска управа од која тој никогаш не би можел да закрепне.
<br>
Влогот бил зачудувачки висок. Затоа Господ го испратил Исаија да го пресретне царот (очигледно во моментот кога го проверувал ерусалимското снабдување со вода при подготовката за опсадата), за да го убеди да не стапува во контакт со асирскиот водач.

`Зошто Господ му рекол на Исаија да го земе со себе синот Сеар-Јашув (Исаија 7,3)?`

Ахаз сигурно се изненадил кога Исаија го поздравил и го запознал со неговиот син, чие име значи „остатокот ќе се преобрати“. Остаток од што? Ќе се сврти кон што? Бидејќи таткото на момчето бил пророк, тоа име звучело како злокобна порака од Бога дека луѓето ќе заминат во заробеништво. Или, тоа се однесувало на обратување кон Бога во смисла на покајание (глаголот „обрати“ значи и покајание)? Пораката од Бога до Ахаз гласела: Тоа значи она што го правиш да има значење! Одврати се од твоите гревови или оди во заробеништво, а од заробеништво остатокот ќе се врати. Ти одлучуваш!

`Како Божјата порака ја окарактеризирала ситуацијата на царот? Исаија 7,4-9.`   

Заканата од Сирија и Израел ќе помине и Јуда ќе биде поштедена. Силите што на Ахаз му се чинеле како огромен распален вулкан, во Божјите очи претставувале само „два краја на... гламји што чадат“ (Исаија 7,4). Немало потреба Ахаз да се обраќа до Асирија за помош.
<br>
Но, за да донесе правилна одлука, потребно било Ахаз да му верува на Господа и на Неговите ветувања. Тој морал да верува за да се одржи (Исаија 7,9). Зборовите што се преведени како „верувате“ и „одржите“ потекнуваат од истиот еврејски корен од кој потекнуваат и зборовите „вистина“ (нешто доверливо) и „амин“ (со кој се потврдува она што е вистинито/веродостојно). Ахаз требало да биде уверен за да стекне сигурност. Требало да се потпре за да биде и самиот човек од доверба.

`Погледнете го последниот дел од стихот во Исаија 7,9. Зошто верата и довербата се толку важни за да се „одржиме“? Да се одржиме во што? Како овој принцип може да се примени во животот на еден христијанин?`