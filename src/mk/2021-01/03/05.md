---
title: Знак на Синот 
date: 13/01/2021
---

Понудата да побара знак „или во длабочините или во височините“ (Исаија 7,11) не влијаело на Ахаза. Затоа, кога Бог вели дека самиот Тој ќе го даде знакот (Исаија 7,14), очекуваме тоа да биде нешто што го одзема здивот, што може да го замисли само божествената промисла (споредете со текстовите: Исаија 55,9; 1. Коринтјани 2,9). Меѓутоа – изненадување! Тој знак е Синот. Но, како може една девојка што ќе роди дете и го нарече „Емануел“, да биде знак со библиски размери?

`Која е таа жена и кое е нејзиното Дете?`

Никаде Стариот Завет не укажува на изричито исполнување на овој важен знак, за разлика од знаците дадени на некои други поединци, како што е Гедеон (Судии 6,36-40). Сепак, еве неколку можни исполнувања, засновани само на Стариот завет: 1. Бидејќи изразот „девојка“ се однесува на млада жена која стасала за мажење, многумина претпоставуваат дека таа била некоја мажена жена која живеела во Ерусалим, можеби дури и сопругата на Исаија. Текстот Исаија 8,3 навистина го бележи раѓањето на синот на Исаија што го добил со „пророчица“ (што се однесува до неговата сопруга, чијашто пророчка порака се состоела барем од имињата на нејзините деца; спореди Исаија 7,3; Исаија 8,18). Меѓутоа, на тој син му било дадено името Махер-Шалал-Хаш-Баз (Исаија 8,1-4), а не Емануел. Сепак, знаците што ги претставувале овие две момчиња се слични по тоа што, пред да достигнат возраст во која би можеле да избираат меѓу доброто и злото, Сирија и северен Израел ќе бидат опустошени (Исаија 7,16; Исаија 8,4). 2. Некои сметаат дека Емануел бил всушност Езекија, синот на Ахаз, кој станал следниот цар. Сепак, името Емануел не се применува на него никаде. 3. Бидејќи Емануел е донекаде таинствен, а неговото име, кое обично се преведува како „Бог е со нас“, укажува на Божјето присуство, Тој би можел да биде истиот посебен Син на кого се однесуваат пророштвата од 9. и 11. глава од Книгата на пророк Исаија. Во тој случај, Неговиот возвишен опис како божествен син (Исаија 9,6), кој е исто така и „Јесеевиот корен“ (Исаија 11,10), надминува сè што може да му се припише дури и на добриот цар Езекија. 4. Природното раѓање на невенчана жена која стасала да се мажи, би довело до раѓање на вонбрачно дете од вонбрачна врска (види 5. Мојсеева 22,20.21). Зошто Бог би повикал такво дете како знак кој треба да вдахне вера?

Спротивно на тоа, Новиот завет го препознава Исуса како Емануел (Матеј 1,21-23), роден на чудесен начин и во чистота, од невенчана но свршена девица. Исус е исто така и божествен Син (Исаија 9,6; Матеј 3,17), „пенушка“ и „корен“ од Јесеј (Исаија 11,1.10; Откровение 22,16). Можеби некој претходен „Емануел“, чиј развој му ја докажал на Ахаза навременоста на пророчките исполнувања, послужил како Христов претходник. Не го знаеме тоа. Но, ние го знаеме она што треба да го знаеме: „Kога се исполни времето, Бог Го испрати Својот Син, Кој се роди од жена“ (Галатјаните 4,4), за да го донесе Божјото присуство меѓу нас.

`Размислувајте за реалноста на Христовото доаѓање меѓу луѓето. Каква утеха може да ни даде оваа реалност среде ова што нам ни изгледа како еден студен, застрашувачки, безобѕирен свет?`