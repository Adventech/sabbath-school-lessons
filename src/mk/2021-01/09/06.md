---
title: Слуга што сочувствува и страда (Исаија 49,1-12)
date: 25/02/2021
---

`Кој е Божјиот слуга во текстот Исаија 49,1-12?`

Бог го повикува и му дава име уште пред да се роди, прави неговата уста да биде како меч и се прославува во него. Бог го користи тој слуга за да го врати израелскиот народ кај себе, да биде светлина на спасението за целиот свет, да биде завет и да ги ослободи заробениците. Има големо преклопување меѓу тој опис и оној во 42. глава, во која тој слуга го препознаваме како Месија. Новиот Завет ги препознава атрибутите на тој слуга во Исуса Христа, во врска со обете Доаѓања: Матеј 1,21; Јован 8,12; 9,5; 17,1-5; Откровение 1,16; 2,16; 19,15.

`Ако тој слуга е Месија, зошто Бог тука го нарекува „Израел“ (Исаија 49,3)?`

Претходно, откривме дека во овој дел од Книгата на пророк Исаија, Божјиот слуга „Израел/Јаков“ се однесува на народот. Но, тука името „Израел“ (без паралелно споменување на името „Јаков“) јасно се применува на одреден слуга што го враќа народот кај Бога (Исаија 49,5). Одредениот слуга станал идеално олицетворение или претставник на народот чиј пораз го довело во прашање неговото право да го користи името „Израел“ (Исаија 48,1).

`Кој нов елемент се појавува овде? Исаија 49,4.7.`

Еве го првото навестување за тешкотиите вклучени во задачата на слугата. Тој се жали: „Напразно сум се трудел, за ништо и попусто сум ја истрошувал силата Своја“ (Исаија 49,4), и оваа мисла наоѓа одек во текстот Даниел 9,26: „Помазаникот ќе биде предаден на смрт неправедно“. Сепак, тој се држи до верата: „Но правото Мое е во Господ, и наградата Моја е во Мојот Бог“ (Исаија 49,4). Теологот Ј. Алек Мотјер забележува: „Така Исаија однапред го видел Слугата со вистинска човечка природа, кој бил искушуван како нас и кој се покажал како зачетник и довршител на патот на верата – вистинска, лична вера, која сè уште може да се повика на Бога дури и кога ништо повеќе не се чини вредно“ (Тhе Prophecy of Isaiah: Аn Introduction and Commentary; Downers Grove, Illinois: InterVarsity Press, 1993, p. 387).

Текстот Исаија 49,7 е необично трогателен. Слугата е тој кој е „презрениот од сите, на прекоруваниот од народот, на слугата на силните“, но Господ му вели: „Царевите ќе Те видат, кнезовите ќе станат и ќе се поклонат заради Господ, Кој е верен, заради Светецот Израелов, Кој Те избрал“.

`Навратете се на Христовата служба. Зар тој немал причина да биде обесхрабрен сè до крајот? Сепак, тој останал верен, и покрај надворешните изгледи. Во која смисла ова претставува поука за нас да постапуваме исто – и покрај надворешните околности?`
