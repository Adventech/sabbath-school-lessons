---
title: Народ на слуги (Исаија 41)
date: 21/02/2021
---

`Во текстот Исаија 41,8, Бог му се обраќа на својот народ со зборовите: „Израеле, слуго мој“, а во текстот Исаија 42,1, тој претставува некого за кого вели: „Еве го мојот слуга“. Кој е тој слуга?`

Дали е тоа Израел/Јаков, предокот на Израелците? Израелскиот народ? Месија/Христос, кого Новиот завет го препознава во Исуса?

Постојат два вида текстови за Божјиот слуга кои се испреплетуваат во дел од Книгата на пророк Исаија од 41. до 53. глава. Еден слуга е наречен „Израел“ или „Јаков“, како во Исаија 41,8; Исаија 44,1.2.21; Исаија 45,4; Исаија 48,20. Бидејќи Бог му се обраќа на Израел/Јаков во сегашно време, јасно е дека тој, Јаков, го претставува народот на своите потомци. Ова е потврдено со фактот дека Господ го избавил „својот слуга Јаков“ во моментот кога требало да излезе од Вавилон (Исаија 48,20).

На други места, како што се Исаија 42,1; Исаија 50,10; Исаија 52,13; Исаија 53,11, Божјиот слуга не се спомнува со име. Кога првпат се спомнува, во текстот Исаија 42,1, неговиот идентитет не е веднаш видлив. Меѓутоа, како што Исаија го развива својот профил во текстовите што следат, станува јасно дека тоа е личност која ги враќа Јакововите племиња (Израел) кај Бога (Исаија 49,5.6) и умира како жртва за доброто на грешниците (Исаија 52,13 – 53,12; видете и Исаија 49,5.6). Затоа, тој не може да биде исто што и народот. Според тоа, јасно е дека Исаија зборува за двајца Божји слуги. Едниот е претставен како заедница (народ), а другиот како поединец.

`Која е улогата на народот како слуга? Исаија 41,8-20.`

Бог го уверува Израел дека како народ сè уште е Господов слуга: „Те избрав и не те отфрлив“ (Исаија 41,9). Потоа Бог му дава на Израел едно од највеличествените ветувања во Библијата: „Не плаши се, зашто Јас сум со тебе; не вознемирувај се, зашто Јас сум Бог твој; Јас ќе те закрепам и ќе ти помогнам, ќе те поддржам со Мојата победоносна десница“ (Исаија 41,10). Овде и во следните стихови гледаме дека една од основните улоги на Израел е да верува дека вистинскиот Бог ќе го спаси (во што царот Ахаз не верувал), наместо да се надева во други богови и во нивните ликови како што прават другите народи (Исаија 41,7.21-24.28.29).

`Забележете како во текстот Исаија 41,14 Господ го нарекува народот црв. Која е смислата на тоа? Погледнете го целиот текст за поцелосен одговор. Што треба да научиме од ова, кога станува збор за нашата потреба целосно да се потпреме на Господа?`
