---
title: Неименуваниот слуга 
date: 22/02/2021
---

Која е улогата и каков е карактерот на неименуваниот Божји слуга, кого Бог го избира и на кого го положува својот Дух? Исаија 42,1-7. Изберете го најдобриот одговор или комбинација од одговори: 1. Тој им носи правда на народите. 2. Тој ги постигнува своите цели тивко и лесно, но успешно. 3. Тој е учител. 4. Тој служи како завет меѓу Бога и народот. 5. Тој обезбедува светлина/надеж со исцелување на слепилото и ослободување на затворениците. 6. Сè од горенаведеното.

`Како може улогата и карактерот на тој слуга да се споредат со оној што претставува „фиданка од Јесеевата пенушка“, врз која почива и Духот Господов (Исаија 11,1)?`

Како и во 42. глава, владетелот од Давидовата лоза спомената во текстот Исаија 11 постапува во согласност со Бога, обезбедувајќи им правда и ослободување на угнетените, како и мудрост и знаење за Бога. Откриваме дека оваа „пенушка“ и „корен“ Јесеев е всушност Месија, божественото дете од текстот Исаија 9,6.7, кое исто така носи мир на „престолот на Давид и во царството негово“ со „суд и правда“ (Исаија 9,7). Слугата од 42-та глава од Книгата на пророк Исаија очигледно е Месија.

`Со кого, во текстот Исаија 42,1-7, Новиот завет го идентификува слугата кој носи правда? Матеј 12,15-21`

Текстот Матеј 12 наведува делови од 42. глава од Книгата на пророк Исаија и ги применува на мирната служба на исцелување на Исус, Божјиот возљубен Син, кој Му е мил (Исаија 42,1; Матеј 3,16.17; Матеј 17,5). Тој е оној чија служба го обновува Божјиот заветен однос со Неговиот народ (Исаија 42,6; Даниел 9,27).

Исус и Неговите ученици им ја носеле правда на луѓето на тој начин што ги ослободувале од страдањата, незнаењето за Бога и од робувањетo на злите духови, а сето тоа било последица на нападите од сатаната (Лука 10,19). Потоа Исус умрел за да го потврди „новиот завет“ (Матеј 26,28) и да ја задобие правдата за светот со протерување на сатаната, туѓинец кој ја узурпирал владетелската положба, претставувајќи се себеси како „кнез на овој свет“ (Јован 12,31-33).

`Прочитајте го текстот Исаија 42,1-4, кој го опишува Христа. Поминете малку време размислувајќи за Исусовиот живот. Кои посебни карактеристики на неговата служба претставуваат соодветно исполнување на тоа пророштво? Кои лекции ги наоѓаме тука во врска со потребата и ние самите да им служиме на другите?`