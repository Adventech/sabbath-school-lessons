---
title: Некогашниот голем град Вавилон (Исаија 13,22)
date: 01/02/2021
---

Во 626 година пред н.е., Халдеецот Набополасар ја вратил славата на Вавилон прогласувајќи се за цар, ја основал неовавилонската династија и учествувал (заедно со Медија) во уништувањето на Асирија. Неговиот син Навуходоносор II бил цар кој ја освоил и поробил Јуда.

`Како конечно паднал градот Вавилон? Погледнете во 5. глава од Книгата на пророк Даниел.`

Во 539 година пред н.е., кога Кир Персиецот го освоил Вавилон во корист на Медо-персиското царство (види Даниел 5), градот ја изгубил својата независност засекогаш. Во 482 година пр. н.е., Ксеркс I брутално го задушил бунтот на Вавилон против персиската власт. Тој го отстранил кипот на Мардук, врховното божество и, очигледно, оштетил некои утврдувања и храмови.

Во 331 година пр. н.е., Александар Велики го зазел Вавилон од Персијците без борба. И покрај неговиот краткотраен сон да го претвори Вавилон во своја источна престолнина, градот постепено пропаѓал во следните неколку векови. Во 198 година од нашата ера, Римјанецот Септимиј Северус го пронашол Вавилон целосно напуштен. Така тој голем град го доживеал својот крај поради напуштеноста. Денес, некои ирачки селани живеат во делови од таа област, но градот како таков никогаш не бил обновен.

Пропаста на Вавилон, опишана во 13-та глава од Книгата на пророк Исаија, ги ослободила Јакововите потомци, кои беа угнетувани од Вавилон (Исаија 14,4-6). Настанот што го овозможил ова е освојувањето на Вавилон од страна на Кир во 539 година пред н.е. Иако Кир не го уништил градот, тоа било почеток на крајот на Вавилон и тој никогаш повеќе не претставувал закана за Божјиот народ.

Текстот во Исаија 13 глава го покажува падот на Вавилон како божествена пресуда. Војниците што го окупирале градот биле Божји орудија (Исаија 13,2-5). Времето на судот било прогласено за „ден Господов“ (Исаија 13,6.9), а Божјиот гнев бил толку силен што се одразил на ѕвездите, сонцето, месечината, небото и земјата (Исаија 13,10.13).

Споредете го ова со 5. Судии, во која песната на Дебора и Варак го прикажува Господа како Оној чие доаѓање ја тресе земјата и носи дожд од небото (Судии 5,4). Текстот Судии 5,20.21 опишува елементи на природата, вклучително и ѕвездите, како оние што се борат против туѓ угнетувач.

`Замислете некој што живеел кога Вавилон бил во екот на својата слава да може да ги прочита зборовите од 13. Исаија, а особено текстот Исаија 13,19-22. Колку безумно и неверојатно би му звучеле тие зборови! Кои пророштва, сè уште неисполнети, во овој момент ни изгледаат безумно и неверојатно? И зошто ние, всушност, ќе испаднеме безумни ако ги отфрлиме како неостварливи?`
