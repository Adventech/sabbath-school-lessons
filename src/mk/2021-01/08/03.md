---
title: Присуството, словото и поправањето на патиштата (Исаија 40,3-8)
date: 15/02/2021
---

`Како Божјиот народ добива утеха? Исаија 40,1-8.`

Еден неименуван гласник најавува дека Бог доаѓа да ја открие својата слава (Исаија 40,3-5). Друг глас објавува дека, за разлика од луѓето кои се минливи како лисјата, „словото на нашиот Бог останува вечно“ (Исаија 40,8).

По прогонството, Божјиот народ го добил назад она што го примил на гората Синај, а потоа го отфрлил преку своето отпадништво, поради што и бил казнет: Божјето присуство и Неговото Слово. Тоа се основните состојки на Божјиот завет со Израел, кои се чуваат во Неговото светилиште (2. Мојсеева 25,8.16). Бидејќи тие го прекршиле Неговото слово, Бог го напуштил својот храм (Езекиел 9-11), но подоцна се вратил. Неговото присуство и Неговото бесконечно сигурно Слово носат утеха, избавување и надеж.

`Која подготовка е неопходна за Господовото доаѓање? Исаија 40,3-5.`

Не одговара на еден цар да се труцка по нерамен пат. Затоа на неговото доаѓање му претходи поправка на патиштата. Дотолку повеќе кога станува збор за Царот над царевите! Неговото доаѓање, очигледно од исток, каде што престојувал во прогонство со својот народ како нивно Светлиште (Езекиел 11,16), барало големо преуредување на теренот. Да се изгради буквален, рамен колски пат преку карпестите ридови источно од Ерусалим би било тешко, дури и со помош на динамит и булдожери. Бог е единствениот што може да ја заврши таа работа. Тој е оној што ја претвора „нерамната почва во рамна“ (Исаија 42,16). Но, Нему не му се потребни буквални патишта за превоз, бидејќи Тој има воздушни кочии составени од херувими (Езекиел 1,9-11).

Новиот завет го применува пророштвото на Исаија стриктно на духовното „поправање на патиштата“, остварено преку проповедањето на Јован Крстител (Матеј 3,3). Неговата порака гласела: „Покајте се, зашто се приближи царството небесно“ (Матеј 3,2), а неговото крштавање било „покајно крштавање за проштавање на гревовите“ (Марко 1,4). Според тоа, поправањето на патиштата претставува покајание и подготвеност на човекот да се оддалечи од гревот, со цел да ја прими утехата на Божјето проштавање и присуство.

Текстот Еремија 31,31-34 ја објавува истата духовна порака, оставајќи им на изгнаниците од Јуда доволно време да ја сфатат духовната природа на поправањето на патиштата за Бога. Во тој текст, на оние кои се подготвени да започнат од почеток, Господ им ветува „нов завет“, во кој Тој им го става Својот закон во нивното срце и се заветува дека ќе биде нивен Бог. Тие го познаваат Него и неговиот карактер затоа што им простил.

`Внимателно прочитајте го текстот Исаија 40,6-8. Каква надеж наоѓате вие, кои се сушите како трева, во она што го кажуваат овие стихови? Во која смисла тие нè предупредуваат во што не треба да се надеваме?`
