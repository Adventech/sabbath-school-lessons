---
title: Милостивиот Творец 
date: 17/02/2021
---

`Како Исаија во 40. глава ја развива темата за Божјата милост и моќ?`

Низ целата оваа глава, Божјата милост и моќ се испреплетуваат (видете подолу во текстот), па дури и заемно се мешаат, бидејќи и двете се неопходни за Бог да го спаси својот народ. Тој сака да ги спаси затоа што е милостив. Тој е во состојба да ги спаси затоа што е моќен. Милост (Исаија 40,1-5): Утеха – Господ доаѓа да избави. Моќ (Исаија 40,3-8): Слава – постојаност наспроти човечката слабост. Милост (Исаија 40,9-11): Добрата вест за избавувањето – Пастир на својот народ. Моќ (Исаија 40,12-26): Неспоредлив Творец. Милост (Исаија 40,27-31): Како Творец, Тој им дава сила на слабите. Откако ја претставил Божјата моќ во поглед на Неговата слава и постојаност (Исаија 40,3-8), Исаија детално зборува за Неговата сила и надмоќна мудрост, што ги прави земјата и оние што живеат на неа да изгледаат слаби (Исаија 40,12-17). Начинот на изложување што го користел пророкот овде, со реторички прашања и живописни споредби во врска со земјата и нејзината природа, звучи како Божјиот одговор на Јов (Јов 38-41).

`Како гласи одговорот на реторичкото прашање на Исаија: „И така, со кого ќе го споредите Бога“ (Исаија 40,18)?`

За Исаија, како и за Јов, одговорот се подразбира и без збор: Со никого. Бог е неспоредлив. Меѓутоа, Исаија потоа се надоврзува на своето прашање и упатува на обичаите на многу древни народи, врз основа на кои би можело да се помисли дека Бог е како идол (Исаија 40,19.20).

Исаија одговара на оваа мисла. Да се користи идол како слика за Бога, се чини неразумно само по себе, но за да се осигура дека луѓето ја разбрале суштината, тој опширно зборува за Божјата единственост и го воведува неспорното тврдење дека Тој е свет Творец (Исаија 40,21-26).

`Како стихот Исаија 40,27 го открива ставот на народот на кој му била упатена пораката на Исаија? На кои сè начини и ние можеме да заземеме ист став?`

Целта на Божјата порака е да им обезбеди утеха на оние на кои им е потребна! Како и Јов, тие се збунети од нивното страдање и обесхрабрени во поглед на Неговиот карактер.

`Разгледајте ги стиховите што ги читавме денес. Тие не зборуваат само за Божјата милост и сила, туку и за фактот дека Тој е Создател. Зошто е толку важно да ја разбереме оваа порака? Како саботата, секоја седмица, ни помага да ја утврдиме таа клучна вистина?`