---
title: »Тешете го мојот народ«
date: 13/02/2021
---

### Прочитајте ги библиските текстови:
Исаија 40,1.2; Исаија 40,3-8; Исаија 40,9-11; Исаија 40,12-31.

> <p>Запомнете го стихот</p>
> „Искачи се на високата гора Сион, ти кој јавуваш добри вести за Сион, извиши го силно гласот свој, благоизвестителе Ерусалиме, подигни го, не плаши се. Кажи им на градовите Јудини: еве Го вашиот Бог!“ (Исаија 40,9).

Втората светска војна завршила во 1945 година, додека еден јапонски војник по име Шоичи Јокои се криел во џунглата на островот Гуам. Летоците што ги испуштиле американските авиони објавиле мир, но Јокои сметал дека тоа е трик. Како патриот, лојален војник на својот цар, тој се заколнал дека никогаш нема да се предаде. Бидејќи немал контакт со цивилизацијата, живеел од она што можел да го најде во џунглата – а тоа бил навистина скуден, тежок живот.

Дваесет и седум години по завршувањето на војната, во 1972 година, некои ловци наишле на него додека ловел риба и дури тогаш Јокои дознал дека пораките за мир биле вистинити. Додека остатокот од неговиот народ уживал во мир, Јокои поминал децении во скудност и под стрес (Roy Gane, *Аltar Call*; Berrien Springs, Мich.: Diadem, 1999, p. 304, прилагодено).

Многу векови порано, преку пророкот Исаија, Бог најавил дека времето на стрес и страдање за неговиот народ навистина завршило: „’Тешете го, тешете го мојот народ,‘ вели вашиот Бог, ’говорете му нежно на Ерусалим, и известете го дека времето на неговата казна се исполни дека за неправдата му е платено зашто од раката Господова доби двојно за сите свои гревови‘“ (Исаија 40,1-2). Да видиме што значи тоа.