---
title: Раѓање на евангелизмот (Исаија 40,9-11)
date: 16/02/2021
---

`Каков настан опишува Исаија 40,9-11?`

Подоцна во Книгата на пророкот Исаија се појавува машки гласник со добра вест за Ерусалим (Исаија 41,27; Исаија 52,7). Но, во текстот на Исаија 40,9, гласникот кој од висока планина објавува: „Еве го вашиот Бог!“ е во женски род, што е факт кој доаѓа до израз во еврејскиот јазик.

Во 68. псалм, Давид го слави Бога затоа што Тој „им дава домови на напуштените, ги ослободува од окови затворениците“ (Псалм 68,6). Иако зборовите се однесуваат на излегувањето од египетското ропство, Исаија ги користи истите идеи за да упати на друго „излегување“ – на враќањето од вавилонското заробеништво.

Меѓутоа, Новиот завет го применува текстот Исаија 40,3-5 на Јован Крстител, кој го подготвувал патот за Христа, вечната Реч, која станала присуство на Господа во тело меѓу Неговиот народ (Јован 1,14).

Дури и пред Јован, другите ја ширеле добрата вест за Неговото доаѓање. Меѓу првите биле стариот Симеон и Ана, кои го дочекале бебето Исус при Неговото посветување во храмот (Лука 2,25-38). Како и гласниците на Исаија, тие биле машко и женско. Симеон ја чекал утехата на Израел во ликот на Месија (Лука 2,25.26).

Во светлината на пророштвото на Исаија, се чини дека не е случајно што пророчицата Ана прва јавно му соопштила на народот во Ерусалим, на храмската гора, дека Господ дошол: „Во тој час пристапи и таа и почна да Го слави Господ и им прикажуваше за Него на сите што очекуваа избавување на Ерусалим“ (Лука 2,38). Тоа било раѓање на христијанскиот евангелизам, каков што го знаеме – објавување на евангелието, радосната вест дека Исус Христос дошол да донесе спасение. Подоцна, Христос ѝ ја доверил на друга жена, на Марија Магдалена, првата вест за неговото триумфално воскресение (Јован 20,17.18), делото што обезбедило исполнување на Неговата евангелска мисија за планетата Земја. Телото е како трева, но божественото Слово, кое станало тело, е вечно (види Исаија 40,6-8)!

`Видете Исаија 40,11. Каква слика ни е претставена овде? Напишете сами за себе еден пасус за тоа како вие лично сте ја доживеале Господовата пастирска грижа. Зошто е добро да ги пребројувате во својот ум сите начини на кои Господ ве водел?`
