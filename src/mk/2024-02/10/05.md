---
title: Спиритизмот во последните денови - прв дел
date: 05/06/2024
---

`Прочитајте ги следните текстови: Матеј 24,5.11.24; 2. Солуњаните 2,7-9; Откровение 13,13.14 и Откровение 16,13.14. Со какви сѐ измами ќе се соочуваат луѓето во последните денови?`

Ѓаволот ќе користи „знаци и лажни чудеса“ и спектакуларни појави за да ги измами масите непосредно пред Исусовото доаѓање. Коментирајќи ја измамничката моќ на демонските духови, Анхел Родригез ја изнесува следнава изјава: „Нивната моќ на убедување не се огледува во содржината на нивната порака, туку во силата на натприродните појави што ги нарекуваме 'знаци' или 'чуда'“. Тие изведуваат (poieō) одредени знаци, со што се повикуваат на афективната страна на човечките суштества, а не на нивните волни и рационални способности. Фактот дека овие знаци ги прават демони, покажува дека обединувачката сила на пораката на трите нечисти духови (змијата, ѕверот и лажниот пророк) е всушност спиритистичка по природа – Бог не е нејзиниот извор или иницијатор. Како што вселенскиот судир ќе се приближува кон својот крај, демонската сила ќе стапи на сцената на човечката историја како никогаш порано. Спиритизмот, кој во самата основа го има небиблиското учење за бесмртност на душата, наскоро ќе го зароби целиот свет“ (*„The Closing of the Cosmic Conflict: Role of the Three Angels’ Messages,”* unpublished manuscript, p. 6).

`Зошто е опасно да се потпираме на емоциите? Каква улога имаат тие, во добра или лоша смисла, во нашето верско искуство? Како може сатаната да ги заобиколи нашите мисловни процеси и да се повика на нашите чувства?`

„Сатаната долго се приготвувал за својот последен напор да го измами светот... Малку по малку го приготвил патот за својата најголема измама во развитокот на спиритизмот. Уште не ги остварил во целост своите намери, но ќе ги оствари во последниот остаток на времето... Со исклучок на оние што ќе ги сочува Божјата сила со вера во неговата Реч, во оваа измама ќе биде вовлечен цел свет. Народот, успиен во кобна сигурност, ќе се разбуди дури тогаш кога врз него ќе почне да се излева Божјиот гнев“ (Елена Г. Вајт, *Големата борба*, стр. 561, 562 оригинал). Нашата единствена сигурност е во Исусa и во Неговата Реч.

Не е тешко да се замисли како милиони, па дури и милијарди луѓе, кои не ја разбираат состојбата на мртвите, можат да бидат вовлечени во заблудите поврзани со идејата дека мртвите продолжуваат да живеат по смртта.

`Од кои вообичаени заблуди се заштитени, дури и сега, оние кои разбираат дека мртвите спијат?`

---

#### Додаток: Утрински стих

**Изложени на проверка:** 1. Мојсеева 2,17.
