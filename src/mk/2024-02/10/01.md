---
title: Разоткривање на спиритизмот
date: 01/06/2024
---

### Прочитајте ги библиските текстови:
Матеј 10,28; Проповедник 9,5; Исаија 8,19.20; Јован 11,11-14.21-25; 1. Солуњаните 4,16.17; Откровение 16,13.14; Матеј 24,23-27; 2 Солуњаните 2,9-12.

> <p>Запомнете го стихот</p>
> „Зашто Самиот Господ на заповед, при глас на архангел и при Божја труба, ќе слезе од небото и мртвите во Христа ќе воскреснат прво. Потоа ние живите, ние кои останавме, ќе бидеме грабнати заедно со нив на облаците, во воздух, во пресрет на Господа; и така засекогаш ќе бидеме со Господа“ (1. Солуњаните 4,16.17).

Со децении наназад почнале да се појавуваат приказни за искуства блиски до смртта (ИБС) во кои, луѓе што умреле а потоа оживеале, давале неверојатни извештаи за она што го виделе или слушнале додека биле „мртви“. Илјадници такви приказни се документирани и проучени. Низ целиот свет, вклучувајќи го и христијанскиот, милиони веруваат дека овие извештаи се доказ дека мртвите не се навистина мртви. Тоа основно спиритистичко верување е едно од најраспространетите и најуспешните сатански измами.

Спиритизмот, всушност, бил зачнат уште во Едем, кога змијата ги излажала Адам и Ева, велејќи им: „Нема да умрете“ (1. Мојсеева 3,4). Низ историјата спиритизмот попримал различни облици, но секогаш со основната премиса дека животот продолжува по смртта. Таа идеја лежи и во коренот на едно од најголемите лажни религиозни движења во 19 век, засновано на тврдењето на сестрите Фокс, за кое подоцна признале дека е неточно, дека можат да добијат одговори на нивните прашања од духовите на мртвите.

Во завршниот судир на земјата сатаната ќе измами милиони со помош на спиритистички феномени. Книгата Откровение покажува дека тоа е еден од начините на кои тој ќе се обиде да го стави светот под своја контрола.

Целта на оваа лекција е да укаже дека нашата единствена заштита против измамите на сатаната во последното време е личната заедница со Христа и цврстата втемеленост во учењата на Библијата. Ова ги вклучува и нејзините учења за смртта, без оглед на тоа што ни кажуваат нашите очи, уши и срце.

---

#### Додаток: Утрински стих

**Божјиот закон:** Псалми 119,1.
