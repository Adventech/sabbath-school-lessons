---
title: Смртоносни последици од спиритизмот
date: 02/06/2024
---

Приказната дека смртта е всушност само влез во нова фаза од животот, се заснова на концептот на природната бесмртност на душата. Таа паганска идеја рано се вовлекла во црквата, која повторно се оддалечила од библиските основи во обид да ја направи својата вера разбирлива за поширокиот римски свет: „Теоријата за бесмртност на душата е една од оние лажни науки што Рим ја презел од незнабоштвото и ја внел во христијанската вера“ (Елена Г. Вајт, *Големата борба*, стр. 549 оригинал).

`„И не плашете се од оние што го убиваат телото, а душата не можат да ја убијат; туку плашете се повеќе од Оној Кој може и душата и телото да ги погуби во пеколот!“ (Матеј 10,28) Што ни кажува и самиот тој стих за наводната бесмртност на душата?`

Господ му забранил на својот народ да се вплеткува во окултизам од кој било вид. Не смееле да толерираат меѓу себе некој што „би баел, кој би повикувал духови и души на предците или кој би се обраќал на покојниците“ (5. Мојсеева 18,11). Таквите луѓе требало да бидат каменувани до смрт (3. Мојсеева 20,27). Таа казна се чини крајно сурова, но била осмислена со намера да го заштити Израел од обожавање на лажни богови.

Вештерството е демонска активност. Тоа ги води луѓето во лажно богослужение и го фалсификува вистинскиот однос со Бога, но никогаш не може да ги задоволи најдлабоките потреби на срцето. Спиритизмот е во сржта на сатанскиот план да го пороби светот. Но Исус, со својата благодат и сила, ги ослободува робовите од синџирите на злото што ги држат заробени.

`Прочитајте Проповедник 9,5; Јов 7,7-9 и Исаија 8,19.20. Што учиме од овие библиски стихови за смртта и комуникацијата со мртвите?`

Верувањето дека мртвите одат директно на небото во моментот на смртта, иако, како и празнувањето на неделата, е целосно небиблиско, тоа е толку долго присутно и толку длабоко вкоренето што на луѓето им е многу тешко да се откажат од него. Луѓето користат неколку стихови, извадени од контекст, за да го оправдаат своето верување. Меѓутоа, овие лажни учења ги оставаат без никаква заштита против измамите во кои сатаната може да ги вовлече, особено во завршната криза.

`Какво е вашето искуство кога станува збор за обидите да им ја објасните состојбата на мртвите на другите христијани? Што се покажало како успешно во вашиот случај, ако воопшто сте имале некој успех?`

---

#### Додаток: Утрински стих

**Сабота како проверка:** Езекиел 20,20.
