---
title: Спиритизмот во последните денови - втор дел
date: 06/06/2024
---

Нашата надеж за спасение е вкоренета во Христа. Неговите во крв натопени раце нè повикуваат да ја прифатиме жртвата што ни се нуди бесплатно, иако е платена по бескрајна цена. Христос наскоро ќе се врати за оние што се Негови. Во Тит 2,13, второто Христово доаѓање се нарекува „благословена надеж“.

А целта на сатаната е да ја уништи таа надеж. Ќе прави чуда и знаци, ќе прави сѐ и сешто, само за да го одвлече вниманието на луѓето од библиската вистина и од спасението во Христа.

„Тука е трпението на светите, кои ги пазат Божјите заповеди и верата во Исуса“ (Откровение 14,12). Во последната битка, сатаната ќе направи сѐ што е во негова моќ за да ги спречи луѓето или да ги држат „Божјите заповеди“ или да ја имаат „Исусовата вера“ – или и двете. Затоа треба будно да внимаваме во поглед на секое учење, дури и ако е придружено со знаци и чуда, кои би можеле да нè одвратат од која било од тие две карактеристики на остатокот.

`Прочитајте ги следните текстови: Матеј 24,23-27; 2. Коринќаните 11,13-14 и 2. Солуњаните 2,9-12. Што ни кажуваат овие текстови за моќта на сатанските измами и за начинот на кој тој работи?`

Во последните моменти од времето, сатаната ќе ја изврши својата последна измама: „Наскоро на небото ќе се покажат страшни појави со натприроден карактер како доказ на моќта на демоните кои прават чуда. Духовите ѓаволски ќе одат кај земните цареви низ цел свет да ги измамат и да ги поттикнат да се здружат со сатаната во неговата последна битка против небесното владеење. Така со помош на овие орудија владетелите и нивните приврзаници ќе бидат измамени. Ќе се подигнат луѓе кои ќе тврдат дека се христоси и ќе бараат чест и обожавање што му припаѓаат на Откупителот на светот. Тие ќе извршат чудесни исцелувања и ќе тврдат дека од небото добиле откровенија што им противречат на сведоштвата на Светото писмо.

Во завршниот чин на големата измама, лично сатаната ќе се прикаже како Христос. Црквата долго тврдела дека го чека доаѓањето на Спасителот да ги исполни нејзините надежи. Сега големиот измамник ќе создаде впечаток дека Христос веќе дошол. Во разни краишта на светот сатаната ќе се појави меѓу луѓето како величествено суштество со блескотен сјај, кое ќе биде слично на описот на Божјиот Син во Откровението на апостол Јован (Откровение 1,13-15)“ (Елена Вајт, *Големата борба*, стр. 624 оригинал).

`Зошто разбирањето на вистината за начинот на Христовото враќање, како и за состојбата на мртвите, е толку важно за нашата заштита од измамите?`

---

#### Додаток: Утрински стих

**Законот е свет:** Римјаните 7,12.
