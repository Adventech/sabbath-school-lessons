---
title: Смртта во Новиот Завет
date: 04/06/2024
---

`Прочитајте ги следните текстови: Јован 11,11-14.21-25; 2. Тимотеј 1,10; 1. Коринќаните 15,51-54 и 1. Солуњаните 4,15-17. Како новозаветните писатели ја опишуваат смртта во споредба со старозаветните писатели?`

И Стариот и Новиот завет го користат сонот како симбол на смртта. Најмалку педесет и три пати во Библијата зборот „сон“ се поистоветува со смртта. Библиските писатели се согласуваат дека не постои такво нешто како свесно постоење на бесмртна душа која го напушта телото веднаш по смртта.

Но Новиот завет додава уште една димензија, која веќе била навестена во Стариот завет – славното воскресение при Христовото враќање.

Евангелијата нагласуваат дека вечниот живот постои само во Христа. Ни сите демони од пеколот можат да ги лишат верниците од нивната сигурност во вечниот живот. Христос ја победил смртта на крстот. Гробот веќе не може да ги задржи своите жртви. Христовото воскресение е гаранција дека сите верници еден ден ќе бидат воскреснати од гробот во моментот на Неговото враќање.

Погледнете ги следните зборови на Павле: „Зашто, ако мртвите не воскреснуваат, и Христос не воскреснал; ако, пак, Христос не воскреснал, напразна е верата ваша; вие сте уште во своите гревови; тогаш и оние, што умреле за Христос, пропаднале“ (1. Коринќаните 15,16-18). Каква смисла би имале тие стихови ако мртвите, веднаш по смртта, одат во блаженството на небото? Што мисли Павле под тоа „пропаднале“, ако тие, всушност, се веќе на небото?

Напротив, целата поента на Павле е дека Христовото воскресение е основата на нашето воскресение и дека, без воскресението, „напразна е верата ваша; вие сте уште во своите гревови“. Во тој случај, мртвите би останале под земја и засекогаш би пропаднале.

Тие стихови совршено се согласуваат со другите библиски текстови за надежта што ја имаме во воскресението при Исусовото враќање, кога ќе примиме „наследство што не пропаѓа, чисто, кое не свенува, запазено на небесата за вас“ (1. Петрово 1,4). Меѓутоа, кога мртвите веќе би биле на небото, зошто Петар би зборувал за наследство „запазено на небесата“ за нас? Јасно е дека новозаветните верници желно го очекувале Христовото доаѓање и воскресението на мртвите и таа надеж ги поттикнувала да останат верни во животните искушенија.

`Зошто воскресението е толку моќна надеж за христијанската вера? А што ако имаме крст, но не и воскресение? Каква надеж би имале тогаш? Тогаш зошто воскресението е толку важен дел од нашата вера?`

---

#### Додаток: Утрински стих

**Божјиот штит:** Пословици 29,18.
