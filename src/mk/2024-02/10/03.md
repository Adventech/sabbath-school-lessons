---
title: Смртта во Стариот Завет
date: 03/06/2024
---

`Прочитајте ги следните текстови: Псалми 6,5; Псалми 115,17; 1. Царевите 2,10; 1. Царевите 11,43 и 1. Царевите 14,20. Што нè учат овие стихови за состојбата на мртвите?`

Стариот завет не учи за бесмртност на душата. Ниту, пак, учи дека, веднаш по смртта, верните се вивнуваат во блаженството на небото за сета вечност, додека неверните се симнуваат во пеколот, каде што ќе горат за сета вечност. Стариот завет учи дека смртта е всушност сон. Првата книга за царевите го користи изразот „почина кај татковците свои“ за да ја опише смртта на патријарсите. Псалмите го нарекуваат „заспивање во смрт“ (Псалми 13,3; споредете со: Псалми 90,5). Говорејќи за смртта, Јов спомнува сон без станување (Јов 14,12). А псалмистот додава: „ А јас ќе го гледам Твоето лице во правда, и еднаш кога ќе се разбудам, ќе се наситам од Твојот изглед“ (Псалми 17,15).

Кога асирската војска била поразена и уништена, за смртта на нејзините војници се вели дека се во „смртен сон“ (Псалми 76,6, КЈV; или „скаменија“ во преводот на Константинов и МПЦ, заб. на прев.). Идејата за мртвите како бестелесни духови кои лебдат наоколу за да комуницираат со живите воопшто не е библиски концепт туку чист паганизам.

Кога вистината за смртта не е правилно сфатена, тоа нѐ остава отворени за измамите на сатаната. „Мнозина ќе се соочат со ѓаволските духови што ќе им се појават како нивни мили роднини и пријатели објавувајќи им најопасни заблуди. Овие посетители ќе влијаат врз нашите најнежни чувства и ќе прават чуда за да ги поткрепат сво ите тврдења. Мораме да бидеме подготвени да им се противставиме со библиската вистина дека мртвите не знаат ништо и дека тие што се јавуваат така се ѓаволски духови“(Елена Г. Вајт, *Големата борба*, стр. 560 оригинал).

`Прочитајте ги стиховите Даниел 12,2 и Јов 19,25-26. Кои елементи во врска со состојбата на мртвите се додадени во овие стихови?`

Смртта е почивање во сон сѐ до воскресението. Нема никакви бестелесни духови кои лебдат наоколу за да комуницираат со живите. Иако паганите верувале во светот на духовите, Израелците ја сфаќале смртта како спиење до утрото на воскресението.

Иако жалиме по мртвите, за оние кои умреле во Христа треба да се размислува на следниов начин: тие ги затвораат своите очи во мигот на смртта, а потоа, колку време и да помине до Исусовото враќање, следното нешто за што ќе станат свесни е Второто доаѓање. Нивната прва мисла при воскресението ќе биде: О! Исус на крајот навистина брзо се врати!

---

#### Додаток: Утрински стих

**Послушноста, услов за среќа:** 2. Мојсеева 19,5.
