---
title: Надеж во време на неволја
date: 23/06/2024
---

`Прочитајте ги текстовите: Откровение 22,11.12; Даниел 12,1.2 и Еремија 30,5-7. Кои настани ќе се одиграат непосредно пред Второто доаѓање?`

По завршувањето на времето на проверка за човештвото, ќе следи време „тешко, какво што немало откако постојат луѓето“. Откровение 16 ги опишува седумте последни зла што ќе се излеат врз овој грешен свет. Но, како и во случајот со неволјите што го снашле Египет, Божјиот народ ќе биде заштитен од нив. Обрнете внимание на ветувањето во Книгата на пророкот Даниел: „Но ќе се спасат во тоа време од твојот народ сите, кои ќе се најдат дека се запишани во Книгата“ (Даниел 12,1). Ова мора да се однесува на „книгата на животот“ (видете Филипјаните 4,3; Откровение 13,8; Откровение 20,12.15; Откровение 22,19). Значи, ако му останеме верни на Исуса, нашите имиња нема да бидат избришани од книгата на животот (Откровение 3,5).

`Прочитајте ги текстовите: 1. Јованово 3,1-3; Јован 8,29 и Јован 14,30. Која е единствената соодветна подготовка за претстојното време на неволјa?`

Во времето на неволјa, Божјиот народ ќе има толку длабок личен однос со Исуса, што ништо нема да може да го промени. Нивна најголема желба ќе биде да Му угодат во сè, и на тој начин, преку дејствувањето на Светиот Дух, да станат чисти како што е Тој чист. Немало ништо во Христовото срце што би реагирало на измамите на сатаната, а и ние можеме да го подражаваме тој аспект на Неговиот карактер.

`Прочитајте ги следните текстови: Псалми 27,5; Псалми 91,1-11 и Откровение 3,10-12. Кои ветувања, што ни влеваат спокој, ни ги дава Бог за времето на неволји?`

Има некои кои погрешно го разбрале учењето дека во времето на неволји ќе живееме без посредник. Исус ќе го прекине Своето посредување во небесното светилиште во моментот кога секој ќе ја донесе конечната одлука за или против Него. Но тоа не значи дека во текот на тој период ќе бидеме сами и дека ќе мора да се потпираме само на сопствените сили. Исус ветил дека секогаш ќе биде со нас (Матеј 28,20). Верата верува дури и кога не гледа, и се надева дури и кога светот околу нас се распаѓа. Во текот на времето на неволји, нашата вера ќе се засили и нашиот копнеж за вечноста ќе расте, така што наша единствена желба ќе биде да живееме со Исуса засекогаш.

---

#### Додаток: Утрински стих

**Двојно количество мана:** 2. Мојсеева 16,22.
