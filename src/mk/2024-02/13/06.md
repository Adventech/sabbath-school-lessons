---
title: Две вечности
date: 27/06/2024
---

`Прочитајте ги следните текстови: 2. Коринќаните 5,10; Римјаните 14,10.11 и Откровение 20,11-15. Што ни кажуваат за тоа зошто злите се повторно оживеани?`

За да се реши проблемот со гревот на таков начин што злото никогаш повеќе нема да се појави, секој мора да биде уверен дека Бог бил праведен и чесен на сите свои патишта. На крајот секое колено ќе се поклони и ќе признае – дури и сатаната и неговите зли ангели – дека Бог бил праведен во текот на големата борба и дека никогаш немало оправдување за бунт против Него. Забележете го следниов увид од Елена Г. Вајт: „Штом ќе се отворат книгите со извештаите и Исусовото око ќе ги погледне грешниците, тие ќе станат свесни за секој свој грев што го направиле во својот живот. Тие сега јасно гледаат каде ги одвело скршнувањето од патеката на чистотата и светоста, и колку далеку ги одвела горделивоста и бунтот во престапувањето на Божјиот закон. Заводничките искушенија, пред кои попуштиле и паднале во грев, злоупотребените благослови, презирањето на Божјите весници, отфрлените опомени и брановите на милосрдие одбиени од страна на тврдоглавите и непокајани срца – сето тоа сега се појавува пред нивните очи како да е напишано со огнени букви... Сите грешници на светот стојат пред Божјиот суд обвинети за највисоко предавство против небесното владеење. Нема никого да ги брани; тие немаат оправдание и над нив е изречена пресуда – вечна смрт“ (*Големата борба*, стр. 666, 668 оригинал).

`Прочитајте ги следните стихови: Откровение 20,9; Псалми 37,20 и Малахија 4,1.2. Каков увид ни даваат тие, кога станува збор за конечното уништување на гревот и грешниците и наградата за праведниците?`

Добрата вест е дека сатаната и неговите зли ангели ќе бидат уништени во огненото езеро. Гревот и грешниците ќе бидат изгорени. Според Откровение 20,9, тие ќе бидат проголтани, уништени, а не вечно мачени. Следниот стих го користи изразот „во веки веков“ (во превод на Константинов а „во векови“ во превод на МПЦ; заб. на прев). Во зависност од контекстот, зборот „веков“ или „засекогаш“ значи нешто што трае „бескрајно“, но само додека целта не биде целосно постигната. (Видете 2. Мојсеева 21,6; 1. Самуил 1,22.28; Јуда 1,7 и 2. Петрово 2,4-6) За изгубените самото уништување е вечно, но не и чинот на уништување. Бог не е вечен мачител. 

`На крајот сите нас нѐ чека една од двете вечности. Изгубените, за жал, ја примаат „платата“ што ја заработиле – вечна смрт. Тогаш, зошто нашата единствена надеж дека нема да го добиеме она што го заслужуваме, а тоа е смрт, е потпирањето на Исусовата праведност?`

---

#### Додаток: Утрински стих

**Да застанеме на страната на Божјата чест:** Даниел 7,22.
