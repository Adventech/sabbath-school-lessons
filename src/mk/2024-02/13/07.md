---
title: За натамошно проучување
date: 28/06/2024
---

„Таму пространите рамнини прераснуваат во прекрасни брекчиња зад кои Божјите гори ги издигнуваат своите величествени врвови. На тие тивки полјани, покрај тие живи потоци, Божјиот народ, кој бил толку долго патник и поклоник, ќе најде своја татковина...

Таму бесмртните умови со неуморна одушевеност ќе ги проучуваат чудесата на творечката моќи тајните на љубовта која спасува. Таму ќе го нема свирепиот и лукав непријател да заведе некого да го заборави Бога. Секоја дарба ќе се развива, секоја способност ќе се зголемува. Учењето нема да го заморува умот ниту да ја исцрпува животната сила. Таму можат да се извршат најголемите потфати, да се остварат највозвишените стремежи, да се исполнат највисоките желби, и сѐ уште ќе постојат нови цели што ќе можат да се постигнат, нови чуда кои ќе бидат предмет на восхитување, нови вистини да се сфатат, нови предмети да ги поттикнуваат силите на разумот, на душата и телото да се развиваат“ (*Големата борба*, стр. 675, 677 ориг.).

„Со неискажлива милина земните деца ќе се запознаат со радоста и мудроста на безгрешните суштества. Тие ќе земат учество во богатството на науката и знаењето што го стекнале овие суштества во текот на вековите проучувајќи ги Божјите дела. Слободно ќе ја посматраат славата на создавањето – сонцата, ѕвездите и нивните системи, како сите по одреден ред кружат околу Божјиот престол. На сите дела, од најмалечкото до најголемото, е напишано името на Творецот и кај сите се гледа богатството на неговата сила“ (*Големата борба*, стр. 677, 678 оригинал).

„Големата борба е завршена. Грев и грешници нема веќе. Целата вселена е чиста. Насекаде во безмерниот универзум владеат апсолутна хармонија и радост. Од Оној кој создал сѐ тече живот, светлина и радост низ сите светови во бесконечните простори. Од најмалечкиот атом, до најголемиот свет, сѐ што е создадено, и живата и неживата природа, во својата непоматена убавина и совршена радост зборуваат дека Бог е љубов“ (*Големата борба*, стр. 678 оригинал).

**Прашања за разговор**

`1. Што мислите, зошто Бог дозволил гревот да трае толку долго? Во исто време, ниту едно човечко суштество на овој свет не трпи страдање подолго од сопственото постоење. Односно, ничие страдање не трае подолго од неговиот животен век. А колку е краток човечкиот живот во споредба со илјадите години грев? Како таа перспектива може да ни помогне да се справиме со тешкото прашање за злото?`

`2. Како се вклопува во планот на спасението илјадагодишниот период познат како милениум? Размислете што ни кажува за Божјиот карактер тоа дека конечниот суд, конечната казна, ќе биде извршена над изгубените, дури откако сите спасени ќе добијат можност целосно да ја согледаат Божјата правда, правичност и љубов.`

---

#### Додаток: Утрински стих

**Линијата на раздвојување:** 1. Јованово 3,24.
