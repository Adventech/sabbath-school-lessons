---
title: Милениумот на земјата
date: 25/06/2024
---

Откровение 19 завршува со драматичен приказ за Исусовото враќање и уништувањето на злите. Но приказната сè уште не е завршена. Откровение 20 нè воведува во периодот од 1.000 години, познат како „милениум“.

`Прочитајте Откровение 20,1-3. Каква ќе биде судбината на сатаната кога Исус ќе се врати?`

Сликата во текстот Откровение 20,1-3 е симболична. Сатаната нема да биде буквално врзан со синџири и фрлен во бездна. Тој, во текот на 1000 години, ќе биде затворен на оваа пуста планета, која ќе остане без жители и ќе биде врзан со околностите што ги создал самиот. Во стихот 2. Петрово 2,4 читаме дека сатаната и неговите ангели ќе бидат фрлени „во мрачните бездни“. Сатаната ќе биде врзан за земјата со синџирот на околности, каде што нема да има никој што ќе може да го искушава. Во текот на 1000 години, тој ќе го гледа само пустошот, уништувањето и несреќата што ги предизвикал неговиот бунт.

Грчкиот збор преведен како „бездни“ е истиот збор од кој потекнува зборот амбис – провалија, јама. Истиот збор се користи во Септуагинтата, грчкиот превод на Стариот завет, за да се опише земјата во времето на создавањето: „Земјата беше пуста и празна; темнината се простираше над бездната“ (1. Мојсеева 1,2). Тука исто така се користи грчкиот збор abissos, „бездна“. Таа опишува пуста земја. „Бездната“ не е некоја подземна пештера ниту некоја пространа бездна таму некаде во вселената. Делото на сатаната – гревот и уништувањето – заедно со страшниот хаос што ќе му претходи на Второто доаѓање, ќе ја вратат земјата во состојба на мрачна, безоблична маса во која се наоѓала на почетокот на создавањето.

`Прочитајте ги следните текстови: Еремија 4,23-26; Еремија 25,33 и Исаија 24,1.3.5. Како библиските пророци ја опишуваат таа сцена?`

Пророците тука го нагласуваат катастрофалното уништување што ќе настапи во времето на второто Христово доаѓање и фактот дека во текот на тој илјадагодишен период нема да има никој жив на земјата. Сатаната и неговите зли ангели ќе бидат оставени да размислуваат за пустошот што го предизвикал неговиот бунт. Целата вселена одново ќе увиди дека плата за гревот е смрт. Бог го решава проблемот со гревот за тој никогаш повеќе да не се појави (Наум 1,9). Постојат три главни начини на кои Бог го прави тоа. Прво, Тој ја покажува својата безгранична љубов и вложува непоштедни напори за да го спаси целото човештво. Второ, Тој ја открива својата правда, правичност и чесност. Трето, Тој дозволува вселената да види кој е крајниот резултат на гревот и бунтот.

---

#### Додаток: Утрински стих

**Радосна работа:** 1. Самуил 2,30.
