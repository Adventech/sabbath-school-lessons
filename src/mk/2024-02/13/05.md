---
title: Судот во текот на милениумот
date: 26/06/2024
---

`Прочитајте Откровение 20,4-6. Што ќе прават праведните во текот на 1000 години, и зошто е тоа важно?`

Во текот на милениумот праведниците ќе имаат можност од прва рака да се запознаат со Божјата правда и љубов, кои се огледуваат во тоа како Тој се справува со проблемот на гревот. Кој од нас нема прашања што би сакал да му ги постави на Бога во врска со многу работи? Тогаш, во текот на милениумот на небото, откупените ќе можат да ги поставуваат тие прашања. Ако некоја нивна драга личност или нивен близок пријател не е на небото, спасените ќе имаат можност поцелосно да ги разберат Божјите одлуки. Но пред сè, откупените ќе ги согледаат, на нов начин и појасно од кога било досега, Божјите сесрдни обиди да го спаси секој поединец што некогаш живеел. Уште еднаш ќе сфатат дека сите што се изгубени го пропуштиле небото поради нивното лично отфрлање на Христа. Дури тогаш Бог ќе го изрече конечниот суд на изгубените – втората смрт, која е вечно уништување.

`Прочитајте Откровение 20,7-9. Како ќе завршат тие 1000 години? Каква ќе биде судбината на сатаната и на неговите следбеници?`

Цели 1000 години сатаната нема да има кого да искушува и мами. Тој и неговите ангели ќе останат сами да размислуваат за смртоносните последици од гревот. Но на крајот на милениумот злите ќе воскреснат за да се соочат со судот и да ја примат својата конечна плата (Откровение 20,5).

Тогаш сатаната повторно ќе има огромна војска следбеници. Иако трпел пораз по пораз во големата битка, тој ќе биде охрабрен кога ќе го види големото мноштво изгубени. Тој сè уште не е готов да го прекине својот бунт и затоа повторно ќе излезе да ги мами тие „народи“. Ќе ги поттикне да го вложат последниот голем напор за да го соборат Бога и да воспостават свое царство. Изразот „Гог и Магог“ го симболизира сатаната и изгубените од сите векови. Сатаната и неговите следбеници ќе ги опкружат „светите и возљубениот град“ (Откровение 20,9).

На крајот на милениумот, не само што оживеале сите зли, туку и Светиот град, Новиот Ерусалим, се спушта на земјата од небото (Откровение 21,2)! Светите веќе живееле и царувале со Христа во Новиот Ерусалим цел милениум. И тогаш, на крајот од 1000 години, тој град се спушта на земјата заедно со Бога, Исуса, ангелите и сите откупени. Сите присуствуваат на последната битка во рамките на големата борба. Тогаш гревот е искоренет еднаш засекогаш!

`Што ни кажува за Божјиот карактер изборот на моментот за конечниот суд?`

---

#### Додаток: Утрински стих

**Сатанскиот напад на саботата:** Даниел 7,25.
