---
title:  Искуство
date:   24/05/2024
---

#### Бегање од црква - Прв дел

_од Ендру Мек Чесни_

Црква било последното место каде Анелија сакала да оди. Израсната во семејство кое припаѓало на нехристијанска светска религија, таа повеќе од 40 години го посетувала местото за богослужение на нејзината религија и тоа само на празници и кога се извршувале обреди на жртвување животни. Така, за неа било шок кога на нејзиниот сопруг и на 20-годишниот син Розен, им била понудена Библија од непознат човек на улица.

„Земете го ова и дојдете на нашиот состанок оваа вечер“, рекол непознатиот човек.

Тој додал дека на овој состанок ќе има и мала закуска за освежување.

Дома, Анелија се откажала од поканата. „Што ќе правиме таму?“ прашала таа. „Не сакам да одам. Јас припаѓам на друга религија“.

Но, Розен сакал да оди во црквата.

„Дојди“, рекол тој. „Ќе јадеме и ќе послушаме неколку работи“.

Сите пет членови на ова бегалско семејство отишле на состанокот (во еден европски град). Размениле поздрави со членовите на црквата, а тие им дале чај и колачи. За време на црковната програма, Анелија слушнала како луѓето зборуваат за Исус, но таа не можела да ги разбере нивните зборови.

„За што зборуваат?“ - се запрашала таа. Тоа е нормална реакција кога некој од нејзината вера за првпат се соочува со Библијата.

Сепак, Розен бил фасциниран од состанокот. Тој започнал Библиски проучува со Павле, непознатиот човек кој им ја понудил Библијата на улица.

Набрзо, Розен ја замолил мајка си да дојде во црква за неговото крштевање.

Црква било последното место каде Анелија сакала да оди.

„Не разбирам што е крштевање“, рекла таа. „Нема да дојдам“.

Розен се крстил без неа.

Тогаш Анелија и нејзиното семејство морале да се иселат од нивниот изнајмен стан. Имале пари за кирија, но не можеле да најдат место за живеење. Членовите на црквата се вклучиле во потрагата, но безуспешно. Членовите на црквата му предложиле на семејството привремено да престојува во училницата за детската саботна школа.

Црква било последното место каде Анелија сакала да оди. Но, таа немала избор. Таа и нејзиното семејство живееле во црквата седум месеци.

За тоа време, Павле го посетувал семејството и им читал од Библијата. Анелија се прашувала зошто им ја чита Библијата. Таа била убедена дека само светите списи на нејзината религија ја содржат вистината. Таа се прашувала: „Како ова читање на Библијата ќе ми помогне да најдам стан? Зошто не може да најдеме стан?“

Во саботите, Павле го поканувал семејството да присуствува на црковните богослуженија. Анелија бегала. Кога ќе видела дека богослуженијата започнуваат, истрчувала низ вратата. Но, нејзиниот 22-годишен син Сергеј бил трогнат од она што го слушал. Тој бил крстен исто така.

Откако семејството нашло нов дом, и двата сина на Анелија почнале да ја молат нивната мајка да размисли за Исус.
