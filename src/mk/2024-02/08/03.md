---
title: Во светињата над светињите
date: 20/05/2024
---

`Прочитајте: 3. Мојсеева 16,21.29-34; 3. Мојсеева 23,26-32 и Евреите 9,23-28. Зошто Денот на помирувањето бил толку важен во древниот Израел?`

Свештениците ја извршувале службата секој ден во текот на годината, но на Денот на помирувањето, кој на еврејски се нарекува Јом Кипур, очите на целиот Израел биле вперени кон светилиштето. Текстовите 3. Мојсеева 16 и 23 даваат изречни упатства во врска со Денот на помирувањето. Сите вообичаени активности престанувале. Сите постеле. Кога првосвештеникот влегувал во Светињата над светињите – во Божјото присуство заради нив, народот го преиспитувал своето срце. Го барале Бога со понизност и со искрено признавање на гревот.

Секој што не би ја „смирил (во други преводи *мачел*; заб. на прев.) својата душа“ на Денот на помирувањето, би бил „отсечен“ и повеќе не би му припаѓал на избраниот народ (3. Мојсеева 23,27.29). На денот на помирувањето, првосвештеникот ја внесувал крвта од јарецот за Господа во светилиштето и, откако ја попрскувал над престолот на милоста, ги мачкал со крвта роговите на златниот олтар и олтарот од бронза, чистејќи го целосно целото светилиште. Кога би го „довршил помирувањето“, првосвештеникот ги положувал рацете врз живиот јарец и ги исповедал гревовите на Израел. Тогаш јарецот би бил одведен во пустината, за да биде засекогаш одвоен од нивниот логор (3. Мојсеева 16,20-22).

Крвта се пренесувала во светилиштето за време на секојдневните служби, а со тоа е претставено бележењето на гревот (Еремија 17,1) и Божјото преземање на одговорноста за негово конечно отстранување. А потоа, на Денот на помирување, гревот бил изнесуван од светилиштето и ставан над главата нажртвеното јагне, Азазел, кој го претставувал сатаната, со што се откривало дека тој ја сноси крајната одговорност за проблемот со гревот.

Јарецот го носеле далеку во пустината, така што, при крајот на Денот на помирувањето, Бог имал чисто светилиште и чист народ. Во небесното светилиште, Христос посредува за нас. Отпрвин ја извршувал службата во Светињата, а сега, од 1844 година, по завршувањето на 2300 денови, во Светињата над светињите.

Ние на тој суд ќе поминеме добро благодарение на Исуса, нашата Замена, бидејќи, како што рекла и Елена Вајт, ние сме „оправдани со Неговата праведност, во која ние немаме удел“ (*Копнежот на вековите*, стр. 25 ориг.). Поради таа праведност – што ни се припишува (засметува) нам – ги измачуваме нашите души, што подразбира оттргнување од гревот. Тоа значи дека не се однесуваме небрежно кон злото, не ги оправдуваме и не се држиме за нашите омилени гревови, туку растеме во благодатта и живееме свет живот.

`Кое е значењето на Денот на помирувањето во нашиот живот денес? Зошто тој би требало да влијае на тоа како живееме?`

---

#### Додаток: Утрински стих

**Молитви вдахновени од Бога:** Псалми 25,4.
