---
title: Небесното светилиште
date: 19/05/2024
---

`Прочитајте ги текстовите 2. Мојсеева 25,8.9.40 и Евреите 8,1-6. Кои две светилишта се наведени во овие стихови?`

Внимателно проучувајќи го Светото писмо во месеците по 1844 година, првите верници адвентисти согледале дека во Библијата се споменуваат две светилишта – едното е она што го изградил Мојсеј, а другото е големиот оригинал на небото. Во Библијата изразот „светилиште“ се однесува прво на скинијата (шаторот) што ја изградил Мојсеј, како образец или „тип“ на небесната реалност, и второ, на „правата скинија“ на небото, на којашто укажувало земното светилиште. Службата заснована на симболи (тип) го изгубила своето значење кога Христос умрел. Значи, „правата скинија“ на небото е светилиштето на новиот завет. А бидејќи пророштвото од Даниел 8,14 се исполнува во оваа ера, светилиштето на кое се однесува мора да биде светилиштето на новиот завет.

„На крајот од пророчките 2300 дни, односно во 1844 година, веќе многу векови на земјата немало никакво Светилиште. Според тоа, пророштвото 'Уште две илјади и триста вечери и утра; тогаш Светилиштето ќе се очисти', без сомнение се однесува на Светилиштето на небото“ (Елена Г. Вајт, *Големата борба*, стр. 417 оригинал).

Светилиштето во пустината било макета или образец на небесното светилиште. Службите во земното светилиште го навестувале Божјиот план на спасение. Секоја принесена жртва ја претставувала Исусовата жртва на крстот на Голгота (видете Јован 1,29). Благодарение на Христовата жртва, ние сме ослободени од осудата за гревот. Сме добиле проштавање. Нашата вина исчезнува кога ќе ги признаеме своите гревови и ќе ја прифатиме Исусовата жртва во наша полза (1. Јованово 1,9). Но Исус не е само Јагне кое умрело за нас, туку и свештеник кој живее заради нас.

Стихот Евреите 7,25 објаснува: „Затоа и може наполно да ги спасува оние, кои преку Него доаѓаат при Бога,зашто секогаш живее,за да посредува за нив.“ Тој ја отстранува вината за гревот и нè спасува од силата на гревот (Римјаните 8,1-4; 2. Коринтјани 5,21). Исусовата служба во небесното светилиште се одвива во наша полза. Како резултат на Неговото посредување, стисокот на гревот над нашиот живот е обессилен. Ние веќе не сме робови на нашата грешна природа. Во Христа сме слободни – слободни од осудата и од власта на гревот. Сè додека со вера се држиме за Христа, ја имаме сигурноста на спасението.

`Што значи за вас тоа што знаете дека Исус сега е на небото и дека служи во ваша полза, односно дека Тој таму посредува за вас? Зошто ви треба некој да посредува во ваша полза? Зошто оваа вистина претставува добра вест?`

---

#### Додаток: Утрински стих

**Моќта на тајната молитва:** Матеј 6,6.
