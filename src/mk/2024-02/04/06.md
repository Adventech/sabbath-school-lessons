---
title: Охрабрени од надежта
date: 25/04/2024
---

`Прочитајте го текстот Евреите 2,14.15. Како верниците во средниот век ја искусиле реалноста на големата борба?`

Што ги бодрело верните Валденжани за време на ужасните прогонства со кои се соочувале? Што им дало храброст на Хус и Јероним, на Тиндал, Латимер и на мачениците од Средниот век да се соочат со пламен и меч? Верата во Божјите ветувања. Тие верувале во Христовото ветување: „Зашто јас живеам, и вие ќе живеете“ (Јован 14,19). Откриле дека Неговата сила е доволна и за најголемите животни искушенија. Тие се радувале што можат да имаат учество во Христовите маки. А нивната верност била моќно сведоштво за овој свет.

Гледале зад она што е, кон она што ќе биде. Тие знаеле дека, благодарение на Христовото воскресение, смртта е поразен непријател. За тие храбри мажи и жени, оковите на смртта биле скршени. Цврсто се држеле за ветувањата на Божјата реч и од борбата излегле како победници.

`Прочитајте ги следните текстови: Јован 5,24; Јован 11,25.26 и 1. Јованово 5,11-13. Каква сигурност ви влеваат овие ветувања вам лично? Како тие ни помагаат во животните искушенија?`

Јан Хус не потклекнал кога се соочил со затвор, неправда, па дури и со самата смрт. Со месеци лежел во затвор. Студените и влажните услови предизвикале кај него треска која речиси ќе му го одземела животот. Сепак, „Божјата благодат го крепела. Божјата милост го крепела и, во текот на тие неколку седмици на страдања што ѝ претходеле на конечната пресуда, неговата душа ја исполнувал небесен мир. 
'Ова писмо го пишувам во затвор и во синџири', му пишувал на еден свој пријател, 'очекувајќи ја мојата утрешна смртна пресуда со целосна доверба дека Бог нема да ме остави и дека нема да дозволи да се откажам од неговата Реч или да ги признаам грешките што злобно ми се подметнати од лажните сведоци. Кога ќе се видиме во среќната вечност, ќе дознаете со каква милост ме удостоил Бог во моите страшни искушенија“ (*Bonnechose, том 2, стр. 67*). Во својата мрачна ќелија, Хус ја предвидел победата на вистинската вера“ (*Елена Г. Вајт, Големата борба, стр. 107, 108 оригинал*).

Апостол Павле и нам ни упатува совет кој денес станува сè порелевантен: „Да го држиме непоколебливо исповедувањето на нашата надеж, зашто е верен Оној, кој ветил“ (Евреите 10,23). Како што Божјите ветувања го одржувале Неговиот народ во минатите векови, така нѐ одржуваат и нас денес.

`Што значи тоа да се изгуби сѐ за Христа? Впрочем, што навистина губите? (Видете: Марко 8,36) Што би можеле да научиме од Валденжаните и реформаторите, а би можело да нѐ одржи во последниот судир на земјата?`

---

#### Додаток: Утрински стих

**Победа благодарение на Христовите заслуги:** 1. Коринтјани 15,22.