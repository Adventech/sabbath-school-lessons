---
title: Прогонети, а сепак победници
date: 21/04/2024
---

`Прочитајте ги текстовите Даниел 7,23-25 и Откровение 12,6.14. За кои пророчки временски периоди се говори во овие текстови?`

Секогаш кога некој народ му е верен на Бога, тоа го навлекува сатанскиот гнев и често е проследено со прогонство. Пророкот Даниел опишал едно време, кое за него било сè уште во иднина, кога средновековната црква „ќе војува“ против Божјиот народ и ќе го „сотрува“ (Даниел 7,21.25). Пророкот Јован го опишал истиот тој период како време кога Божјата црква ќе биде принудена да бега во пустината, „каде ќе се храни време, две времиња и половина време“ (Откровение 12,14). Текстот од Откровение 12,6 додава: „А жената (црквата) побегна во пустина, каде што имаше приготвено место од Бога за да ја хранат таму илјада двесте и шеесет дена.“ Божјиот народ бил хранет во пустина. Неговата Реч ги зајакнувала и ги одржувала, додека големата борба беснеела во текот на тој долг и мрачен период на папската доминација.

Божјиот народ нашол „место подготвено“ за нив од Бога. Во најголемите животни предизвици Бог секогаш подготвува место за своите верни следбеници. Во моментите на своите најголеми неволји и искушенија, Божјиот народ наоѓал засолниште во Неговата љубов и грижа (видете: Псалми 46).

Изразите „1260 дена“ и „време, две времиња и половина време“ во Откровение 12,6.14 се однесуваат на ист период (3½ времиња или години x 360 дена/година = 1260 дена). Библиските пророштва честопати се пишувани во симболи. Во пророчките делови на Книгата на пророк Даниел и Откровението, еден пророчки ден одговара на една буквална година. Тој принцип „ден за година“ го наоѓаме во стиховите 4. Мојсеева 14,34 и Езекиел 4,6.

Сепак, принципот „ден за година“ не почива само на тие два стиха, туку и на еден поширок библиски темел. Д-р Вилијам Шеј (William Shea), хронолог и изучувач на Стариот завет, наведува 23 низи библиски докази за овој принцип, кои можат да се најдат низ целиот Стар завет.

Толкувачите на Библијата го користеле со векови.

Визиготите, Вандалите и Остроготите биле племиња чии верувања се разликувале од официјалните учења на Рим. Периодот од 1.260 дена започнал кога последното од овие варварски племиња, Остроготите, биле протерани од Рим во 538 година од новата ера. Тој период на духовна темнина продолжил сѐ до 1798 година, кога наполеоновиот генерал Бертие го отстранил папата од Рим. Безброј христијани умреле со маченичка смрт во текот на тој долг период, само затоа што биле послушни на Божјата реч. Но, дури и во моментот на смртта, тие биле победници. Во Христа биле слободни од вината и владеењето на гревот и победиле „со крвта на Јагнето“. Христовата победа над сатаната на крстот била нивна победа. Иако умреле, нивната смрт е само одмор до Христовото враќање.

`Како исполнетите библиски пророштва ја зајакнуваат вашата вера?`

---

#### Додаток: Утрински стих

**Гревот повеќе не е привлечен:** Римјаните 5,10. 
