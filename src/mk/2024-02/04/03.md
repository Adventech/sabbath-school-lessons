---
title: Светлината ја отстранува темнината
date: 22/04/2024
---

`Прочитајте ги стиховите Јуда 1,3.4. Кое предупредување го наоѓаме тука и како тоа се однесувало на подоцнежната христијанска црква?`

Посланието на Јуда било напишано непосредно пред 65 од н. е., а било упатено до верните христијани кои биле „возљубени во Бог Отецот и зачувани за Исус Христос“ (Јуда 1,1). Тие лојални верници биле охрабрувани да се борат „за праведната вера, која некогаш им била дадена на светиите. Затоа што влегоа некои безбожни луѓе, кои... ја претвораат благодатта на нашиот Бог во нечистотија“ (Јуда 1,3.4). Тој совет уште повеќе им значел на верниците во средниот век, откако паганските обичаи ја преплавиле црквата и човечките традиции го зазеле местото на Божјата реч. 
Во текот на многу векови, луѓе како што биле Валденжаните, застанале како херои во борбата за вистините на Светото писмо. Тие верувале дека Христос е нивниот единствен посредник и дека Библијата е единствениот извор на духовeн авторитет. „Во сите векови имало Божји сведоци - луѓе кои имаа вера во Христа како единствен Посредник меѓу Бога и човекот, кои ја воздигнаа Библијата како единствено правило на животот и кои го чуваа вистинскиот ден за одмор“ (*Елена Г. Вајт, Големата борба, стр. 61 оригинал*).

`Прочитајте го стихот Откровение 2,10. Какво ветување им дава Бог на оние кои му остануваат верни дури и под закана со смрт?`

Тие зборови биле упатени до црквата во Смирна. Еден од боговите заштитници на градот бил Дионис, богот на радоста и плодноста. Кога ќе умреле свештениците на Дионис, за време на погребната поворка им бил ставан венец на главата.Јован го споредува тојземен венец, ставен на главата по смртта, со венецот на животот ставен на главите на оние кои ќе бидат победници над силите на злото. Венецот на животот им се доделува на оние кои ќе претрпат искушенија, тешкотии, страдања, па дури и смрт заради Христа.

Венецот на животот ги вдахнува оние посветени верници да поднесат дури и смрт заради Христа. Венецот на животот секогаш ги мотивира верниците кога ќе се најдат во тешки околности. Тој ги вдахнувал Валденжаните во моментите на болка и прогонство. Тие знаеле дека еден ден ќе го видат Исуса и дека ќе живеат со Него засекогаш. Венецот на животот ни порачува и нам: Денес можеби поминуваме низ искушенија, но нè чека венец на животот, ако нашиот погледот е секогаш насочен кон Исуса.

`Што ве охрабрува во тешки времиња? Што ве плаши? На кои ветувања можете да се повикате во тие моменти?`

---

#### Додаток: Утрински стих

**Трка за круната:** 1. Коринтјани 9,24.
