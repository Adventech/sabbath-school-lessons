---
title: Претставување на вистината
date: 20/04/2024
---

### Прочитајте ги библиските текстови:
Даниел 7,23-25; Откровение 12,6.14; Јуда 1,3.4; Откровение 2,10; Дела 5,28-32; Псалми 19,7-11; 1. Јованово 5,11-13.

> <p>Запомнете го стихот</p>
> „И како што Мојсеј ја издигна змијата во пустината, така треба да биде издигнат Човечкиот Син, та секој, кој верува во Него да не загине, но да има вечен живот“ (Јован 3,14.15).

Современиот турски град Измир е некогашната библиска Смирна, која се споменува во книгата Откровение. Тој древен град, со околу 100.000 жители, цветал кон крајот на првиот и во вториот век. Бил богат град и огнено лојален на Рим.

Сите жители на Смирна биле обврзани еднаш годишно да им палат темјан на римските богови. Меѓутоа, во вториот век Смирна очигледно имала и напредна христијанска заедница и многумина не сакале да се потчинат на тоа. Поликарп, еден од водачите во раната црква, умрел со маченичка смрт на градскиот плоштад во Смирна. Тој бил спален на клада затоа што одбил да го предаде својот Господ со кадење пред римските богови. Кога за последен пат бил замолен да се откаже од Христа, стариот човек одговорил: „Осумдесет и шест години Му служев и никогаш не ми направи ништо лошо. Па, како можам да похулам на мојот цар кој ме спаси?“

Низ вековите, многу мажи и жени повеќе биле спремни да се изложат на маченичка смрт отколку да се откажат од својата вера во Христа. Нивната жртва ја буди нашата храброст. Приказните за нивната посветеност на Христа ја обновуваат нашата лична преданост. Оваа седмица ќе разгледаме некои библиски принципи кои ги мотивиралеВалденжаните и подоцнежните реформатори, како Хус и Јероним, да му останат верни на Господа без оглед на сѐ – дури и под закана со смрт од страна на истата сила што го убила Поликарп – Рим, но сега во неговата папска фаза.

---

#### Додаток: Утрински стих

**Од победа во победа:** 1. Јованово 5,4.
