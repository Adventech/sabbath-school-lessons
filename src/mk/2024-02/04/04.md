---
title: Храброст да заземеш став
date: 23/04/2024
---

`Споредете ги текстовите Дела 5,28-32; Ефесјаните 6,10-12 и Откровение 3,11. Кое основно начело го наоѓате во овие текстови?`

Некои од препознатливите особини на Валденжаните и на секој од реформаторите биле нивната целосна преданост на Бога, послушност кон авторитетот на Светото писмо и приврзаност кон Христовата врховна власт, а не кон папството. Нивниот ум бил целосно проникнат со новозаветните стории за верата и храброста.

Заедно со Петар и апостолите, тие можеле да кажат: „Повеќе треба да Му се покоруваме на Бога отколку на луѓето“ (Дела 5,29). Тие се држеле до опомената на Павле: „Браќа,засилувајте се во Господ и во силата на Неговата моќ“ (Ефесјаните 6,10). Тие сериозно го сфатиле Исусовиот совет: „Држи што имаш, за никој да не го земе венецот твој“ (Откровение 3,11). Наместо да се потчинат на традициите на римската црква, овие цврсти мажи и жени на верата имале храброст да застанат во одбрана на вистините на Божјата реч.

Валденжаните се една од првите групи што дошле до Библија на сопствениот јазик. Трогателната приказна за нивното рачно препишување на Библијата, запишана од страна на Жан Леже, Валденжанец кој и самиот се занимавал со тој занает, содржи вредни информации за нивната работа, вклучително и цртежи. Валденжаните тајно го препишувале Светото писмо во своите планински заедници на северот на Италија и на југот на Франција. Родителите уште од рана возраст ги учеле младите да учат напамет големи делови од Светото писмо. Тимови препишувачи на Библијата работеле заедно на оваа макотрпна задача. Многу од овие млади Валденжани патувале низ Европа како трговци, тивко ширејќи ги вистините на Светото писмо. 
Некои се запишувале на универзитети и кога ќе се укажела можност, ги споделувале деловите од Светото писмо со своите колеги студенти. Водени од Светиот Дух, во вистинскиот момент, кога ќе ја почувствувале приемчивоста на некој искрен трагач, подарувале одбрани делови од своите драгоцени библиски текстови. Многу од нив својата верност и посветеност ја платиле со својот живот. Иако не го разбирале јасно секое библиско учење, Валденжаните со векови ги чувале вистините на Божјата реч на тој начин што ги споделувале со другите.

„Патеката на праведните е како болскава светлина, која свети сè повеќе и повеќе, дури не настане ден“ (Пословици 4,18). Соломон ја споредува патеката по која Бог ги води своите деца со сонце кое се издигнува сè повисоко. Кога Бог едноставно би го притиснал вселенскиот прекинувач и кога сонцето одеднаш би блеснало во сиот свој сјај, тоа би нè заслепило. Бидејќи темнина со векови го обвивала овој свет, Бог правовремено подигал мажи и жени, верни на Неговата Реч, кои продолжувале да бараат сè поголема светлина.

`Како можеме и ние, одразувајќи ја Христовата светлина, да блескаме во нашата сопствена заедница? Дали го правиме тоа?`

---

#### Додаток: Утрински стих

**Постојан мир:** Јован 14,27.