---
title:  Искуство
date:   12/04/2024
---

#### Верната гимнастичарка од Италија

_од Ендру Мек Чесни_

Седумгодишната Сара сакала гимнастика. Изведувањето гимнастички елементи не ѝ претставувало никаков проблем. Всушност, таа била мошне добра во овој спорт. Особено сакала да прави премет во страна (ѕвезда). Можела да прави ѕвезди една по друга, една по друга и да застане само доколку падне.

Но, имало нешто што Сара го сакала повеќе од гимнастиката. Таа го сакала Бога.

Таа не била во искушение да ја прескокне црквата кога нејзината тренер-наставничка по гимнастика објавила дека во сабота ќе се одржи голема гимнастичка претстава во нејзиниот роден град Иези, Италија. Претставата се одржувала само еднаш годишно, а децата им го покажувале сето она што го научиле на своите родители и семејства.

Сара се почувствувала тажно кога наставничката рекла дека претставата била закажана во сабота.

Дома, нејзината мајка го приметила натаженото лице на Сара.

„Бог може да го реши секој проблем“, рекла таа.

Мајка ѝ, ѝ предложила на Сара да го изнесе својот проблем околу саботата на Бога.

Таа вечер, Сара се молела: „Драги Боже, многу сум тажна откако ја слушнав веста дека ќе ја пропуштам претставата, но нека биде по Твојата волја“.

Сара и другите деца се собирале на вежбање гимнастика секој вторник и четврток. Наставничката го објавила датумот на претставата на тренингот во вторник.

Сара се молела наредните два дена, во вторник навечер и во среда навечер. На тренингот во четврток, таа ненадејно објавила дека е сменет терминот за гимнастичката претстава.

„Поради некои организациски проблеми, ќе мора да ја одложиме претставата за еден ден, до недела “, рекла наставничката.

Сара не можела да поверува што слушнала пред малку. Таа била воодушевена од радост! Малку подоцна, кога возбудена ѝ ја соопштила веста на мајка ѝ, мајка ѝ се насмевнала со насмевка поголема од сонцето.

„Треба секогаш да Му веруваш на Бога! - рекла таа.

И Сара секогаш Му верувала на Бога. Ова било нејзиното прво искуство со молитвата кое во голема мера ја зајакнало нејзината вера во Бога. 
После некоја сабота, таа имала прилика и да го раскаже ова искуство во својата црква. Еден член на црквата подготвил и специјална проповед за молитвата на Сара и ја поканил неа на катедрата за да ја раскаже својата приказна.

„Отсекогаш се молев кога се соочував со проблеми во животот, а истото го правам и денес“, вели Сара, која сега има 19 години.