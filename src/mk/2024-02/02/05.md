---
title: Грижа за заедницата
date: 10/04/2024
---

Раната црква не растела само затоа што нејзините членови го проповедале евангелието, туку и затоа што живееле според евангелието. Верниците служеле по углед на Христа, кој „обиколуваше по цела Галилеја, учејќи во нивните синагоги и проповедајќи го Евангелието за царството, и лекувајќи секаква болест и секаква немоќ меѓу народот“ (Матеј 4,23). Исус се грижел, навистина длабоко се грижел за луѓето, а тоа го одразувала и новозаветната црква. Токму таа несебична љубов и посветеност на задоволување на човечките потреби,здружена со објавувањето на добрата вест на евангелието во силата на Светиот Дух, извршила толку силно влијание врз светот во раните векови на христијанската црква.

`Прочитајте ги следните текстови: Дела 2,44-47; Дела 3,6-9 и Дела 6,1-7. Иако околностите биле различни, од кои начела на изворното христијанство можеме да извлечеме поука во овие текстови?`

Тие новозаветни верници се угледале на Христа, кого, како што вели Петар, „Бог го помаза со Светиот Дух и со сила, кој помина правејќи добрини и оздравувајќи ги сите, кои ѓаволот ги измачуваше, зашто Бог беше со Него“ (Дела 10,38). Христовата црква била Негово тело на земјата, и таа, исто така, во тие рани векови покажувала самопожртвувана љубов и грижа спрема паднатиот напатен човечки род. Тие верници биле жив пример на Христовата сомилост.

Во таа голема борба што беснее во вселената, ѓаволот сака да го нагрди Божјиот лик кај луѓето. Но целта на евангелието е да го обнови Божјиот лик во човештвото. Таа обнова опфаќа физичко, ментално, емоционално и духовно исцелување.

Во стихот Јован 10,10 Исус го открива својот план за секој од нас поединечно: „Крадецот влегува само да украде, да заколе и да погуби. Јас дојдов за да имаат живот и да го имаат изобилно“. Тој копнее ние да бидеме физички здрави, ментално будни, емоционално стабилни и духовно цели.

Ова е особено важно во светлината на Неговото ветено враќање. Овој свет се соочува со огромна криза. Исусовите лични предвидувања,запишани во главите Матеј 24 и Лука 21, најавуваат катастрофални услови на земјата пред Неговото враќање. Кога Христос нè допира со својата исцелителна благодат, и ние почнуваме да копнееме да ги допреме другите со Христовиот допир, за и тие да бидат исцелени. Исус нè испраќа да излеземе во овој измачен свет како Негови амбасадори, за да допреме до другите со Неговата љубов. Новозаветното христијанство се одликувало со христијанска љубов едни кон други, како и кон својата општествена заедница.

`Разговарајте за следново: Каква улога има црквата, во соработка со Христa, да докаже дека сатанските обвинувања се лажни?`

---

#### Додаток: Утрински стих

**Не се потпирајте само на себе:** Матеј 18,4.
