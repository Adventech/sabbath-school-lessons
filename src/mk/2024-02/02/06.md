---
title: Наследство на љубовта
date: 11/04/2024
---

`Прочитајте ги текстовите Јован 13,35 и 1. Јованово 4,21. Што ни откриваат овие текстови во светлината на противењето на сатаната на Божјото владеење во рамките на големата борба? Што ни кажуваат тие за суштината на вистинското христијанство?`

Љубовта била норма на однесување во самите христијански заедници во првите неколку векови. Тертулијан тврдел: „Многумина нè препознаваат главно преку делата на таквата благородна љубов. Видете, велат тие, колку се сакаат меѓусебно“ (*Видете: Теrtullian’s Аpology 39во превод на S. Тhelwаll, https://logoslibrary.org/tertullian/apology/39.html*).

Едно од најголемите откритија на Божјата љубов дошло до израз кога избувнале две разорни пандемии во 160 и 265 година од нашата ера. Тогаш христијаните истапиле напред и им служеле на болните и на оние на умирање. Тие болести убиле десетици илјади луѓе и оставиле цели села и градови со едвај пo некој жител. Но несебичната, пожртвувана, грижлива, сесрдна служба на христијаните оставила голем впечаток кај населението. Постепено илјадници, потоа стотици илјади, а потоа и милиони луѓе во Римското царство поверувале во Исуса за време на тие две пандемии. Љубовта, пријателската грижа и организираниот несебичен труд за болните и за оние на умирање предизвикувале восхит кон тие верници и кон Христа кого тие го претставувале.

Книгата на Родни Старк „Подемот на христијанството“ е модерен историски наратив кој ги прикажува тие настани во едно ново и појасно светло. Во неа тој опишува како за време на втората епидемија (260 г. од н. е.), целата христијанска заедница, која во голем дел сè уште била јудеохристијанска, станала вистинска армија на старатели, која ги обезбедувала основните потреби за опстанок на општеството. „Во екот на втората епидемија, околу 260 година од нашата ера, во едно писмо, Дионисиј упатил опширна пофалба до херојските негувателски напори на локалните христијани, од кои многумина ги загубиле животите грижејќи се за другите.

'Повеќето наши браќа христијани покажаа безгранична љубов и преданост, не штедејќи се себеси и мислејќи само на другите. Не обѕрнувајќи се на опасноста, тие ја преземаа грижата за болните, грижејќи се за секоја нивна потреба и служејќи им во Христа. Тие често го напуштаа овој живот заедно со нив, спокојни и среќни, бидејќи многумина од нив и самите беа заразени од таа болест. Тие се изложуваa себеси на болестите на своите ближни и радосно ги преземаa нивните страдања'“ (*Rodney Stark, Тhе Rise of Christianity, Princeton, Nеw Јеrsеy: Princeton University Press, 1996; p. 822*).

`Која очигледна порака се наоѓа тука за нас? Како можеме да научиме да умреме за себе, за да можеме и самите да го манифестираме истиот тој несебичен дух? Тоа не е лесно, зар не?`

---

#### Додаток: Утрински стих

**Останете сосредоточени на Исуса:** Матеј 13,16.
