---
title: Основното прашање гласи - Љубов или себичност?
date: 06/04/2024
---

### Прочитајте ги библиските текстови:
Лука 19,41-44; Матеј 23,37.38; Евреите 11,35-38; Откровение 2,10; Дела 2,44-47; Јован 13,35.

> <p>Запомнете го стихот</p>
> „Не бој се, зашто Јас Сум со тебе; не обрнувај се исплашено, зашто Јас Сум твој Бог. Јас те крепам и ти помагам, те потпирам со победничка десница“ (Исаија 41,10).

Замислете дека сте пастир кој ги чува своите кози на падините на Маслинската гора со поглед кон градот Ерусалим. Слушате некои гласови и веднаш го препознавате Исусовиот глас. Зачудени сте од она што Тој го кажува. И на Неговите ученици им е тешко тоа да го разберат. Додека залезот на сонцето го осветлува храмот со златна купола и отсјајува со снежна белина на неговите величествени мермерни ѕидови, Исус без трошка сомнеж изјавува:

„Вистина ви велам: нема да остане тука ни камен на камен, што не ќе биде урнат“ (Матеј 24,2). Учениците се збунети, а и вие исто така. Што воопшто сака да каже Исус со тие зборови? На кој начин тие се поврзани со крајот на светот, за кој се распрашувале Исусовите ученици?

Занесно слушате додека Исус мајсторски ги спојува настаните што ќе доведат до уништување на Ерусалим со оние што ќе се одиграат непосредно пред Неговото враќање. Во разорувањето на Ерусалим откриваме навестување на стратегијата на сатаната да го мами и уништи Божјиот народ на крајот од времето. Исусовите насоки во Матеј 24 јасно ги прикажуваат настаните на последните денови во контекст на падот на Ерусалим.

Ќе ја проучиме двојната стратегија на сатаната како да го измами и уништи Божјиот народ. Она што не успева да го постигне со прогонство, злобниот се надева дека ќе го постигне со компромис. Меѓутоа, Бог никогаш не е затечен и изненаден, па дури и во најтешките времиња Тој успева да го сочува својот народ.

---

#### Додаток: Утрински стих

**На сигурни патеки:** Јован 5,19.
