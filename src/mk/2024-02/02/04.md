---
title: Верни среде прогонства
date: 09/04/2024
---

Во текот на првите векови на христијанството, Црквата брзо растела и покрај затворањето, мачењето и прогонството. Преданите верници, целосно посветени на Христа, исполнети со Светиот Дух, ја објавувале Неговата реч со сета сила. Животите биле преобразувани и десетици илјади луѓе се преобратувале.

`Прочитајте Дела 2,41; Дела 4,4.31; Дела 5,42 и Дела 8,1-8. Што можеме на научиме од ова за предизвиците со кои се соочувала новозаветната црква, но и за тоа зошто таа растела толку брзо?`

Учениците се соочувале со закани (Дела 4,17), со затвор (Дела 5,17-18), прогонство (Дела 8,1), па и со смрт (Дела 7,59; Дела 12,2), а сепак, во силата на Светиот Дух, храбро го објавувале воскреснатиот Христос, а црквите се множеле низ Јудеја, Галилеја и Самарија (Дела 9,31).

Бастионите на пеколот биле разнишани. Оковите на сатаната се кинеле. Паганското суеверие се рушело пред силата на воскреснатиот Христос. Евангелието триумфирало и покрај крајно неповолните околности. Учениците веќе не се криеле преплашено во горната соба. Нивниот страв исчезнал како избледена сенка.

Наместо тоа, срцата на учениците се исполниле со вера. Еден поглед на нивниот воскреснат Господ целосно ги променил. Исус им дал нова причина за живот. Нашиот Господ не им го упатил само Големиот налог (Марко 16,15), туку и големото ветување: „Туку ќе примите сила кога Светиот Дух ќе слезе на вас и ќе Ми бидете сведоци како во Ерусалим, така и во цела Јудеја, и во Самарија, и сè до крајот на земјата“ (Дела 1,8).

Евангелието продрело и до најоддалечените краишта на земјата (Колосјани 1,23), иако последниот од учениците, Јован, умрел на крајот на првиот век. Други го презеле факелот на вистината и го објавувале живиот Христос. Плиниј Помладиот, управител на римската провинција Витинија на северниот брег на денешна Турција, му пишал на царот Трајан околу 110 г. од н. е. Изјавата на Плиниј е значајна затоа што е напишана приближно осумдесет години по распнувањето. Тој ги опишал официјалните судења што ги спроведувал со цел да ги пронајде и погуби христијаните. Затоа, Плиниј наведува: „...Зашто многу луѓе од сите возрасти, класи и двата пола се во опасност да бидат обвинети, и тоа ќе продолжи. Ова суеверие (христијанството) се рашири како зараза не само по градовите, туку и по селата и населбите“ (*Henry Bettenson, Documents of the Christian Church; Nеw Yоrk: Оxford University Press, 2011, p. 4*).

Но, и покрај најжестоките напади на ѓаволот, христијанската црква брзо растела.

`Што можеме да научиме од раната црква, а може да ни помогне нам како црква на последното време?`

---

#### Додаток: Утрински стих

**Преминување на границата:** 1. Јованово 2,15.
