---
title: Спасител со скршено срце
date: 07/04/2024
---

Додека седел на Маслинската гора со поглед кон градот Ерусалим, срцето на Исус било скршено. Евангелието според Јован вели: „Дојде при своите, но неговите не го примија“ (Јован 1,11). Исус сторил сѐ што може за да го спаси својот народ од претстојното уништување на нивниот омилен град.

Исусовата љубов кон неговиот народ потекнувала од срце со бесконечна љубов. Тој постојано со љубов ги опоменувал да се покаат и да го прифатат Неговиот милостив повик.

`Прочитајте ги следните текстови: Лука 19,41-44; Матеј 23,37.38 и Јован 5,40. Што ви кажуваат овие стихови за Исусовиот став спрема Неговиот народ и за нивниот одговор на Неговиот љубезен повик на благодат и милост? Какво откровение на Божјиот карактер гледате тука?`

Тешко е таквиот настан, како што било уништувањето на Ерусалим, да се разбере во светлината на Божјиот карактер полн со љубов. Историјата открива дека десетици илјади луѓе загинале кога римскиот генерал Тит ја повел својата војска против тој град. Ерусалим бил опустошен. Во тој масакр страдале мажи, жени и деца. Каде бил Бог кога Неговиот народ толку многу страдал? 
Иако одговорот е јасен, не е лесно целосно да се разбере. Неговото срце било скршено. Очите му биле полни со солзи. Со векови тој ги подавал рацете кон својот народ. Но тие го загубиле правото на божествената заштита поради нивниот бунт против Неговата добрина. Бог не секогаш интервенира за да ги ограничи последиците од одлуките на својот народ. Тој дозволува да се пројават природните последици од бунтот. Бог не предизвикал колеж на невини деца за време на уништувањето на Ерусалим. Таа трагична смрт на невините била дело на сатаната, а не на Бога.

Сатаната ужива во војна бидејќи таа ги буди најлошите страсти на човечкото срце. Неговата намера со векови била да мами и ништи, а за неговите злодела да го обвини Бога.

`Прочитајте го текстот Матеј 24,15-20. Какво упатство му дал Исус на својот народ за да го спаси од претстојното уништување на Ерусалим?`

Добро е да се има предвид дека огромното мнозинство христијани кои живееле во Ерусалим во 70. година од нашата ера биле со еврејско потекло. Бог, кој е полн со љубов, сакал да зачува што е можно повеќе припадници на својот народ. Затоа им дал упатство да побегнат од градот кога ќе се приближи римската војска.

`Размислете за следново тврдење: ние не донесуваме заклучок за Божјиот карактер врз основа на она што се случува околу нас, туку сите настани ги гледаме низ призмата на Неговиот карактер полн со љубов, каков што е откриен во Библијата. Зошто овој совет е толку добар?`

---

#### Додаток: Утрински стих

**Сатаната не може да ве присили да згрешите:** Матеј 4,10.
