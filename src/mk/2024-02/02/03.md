---
title: Христијаните сочувани според Божјото провидение
date: 08/04/2024
---

Божјата милост, благодат, провидение и предзнаење се јасно откриени во настаните што довеле до разорувањето на Ерусалим. Цестиј Гал и римската војска го опколиле градот. Во еден неочекуван потег, кога изгледало дека штотуку ќе следи нивниот напад, тие се повлекле. Еврејската војска ги гонела и извојувала голема победа.

Додека Римјаните бегале а Евреите ги гонеле, христијаните од Ерусалим се засолниле во градот Пела во Переја, на другиот брег на реката Јордан. „За христијаните што чекале се покажал ветениот знак и сега им се дала можност на сите што сакале да ја послушаат опомената на Спасителот. Настаните течеле така што ниту Евреите ниту Римјаните не им го пречеле на христијаните бегството“ (*Еленa Вајт, Големата борба, стр. 30 оригинал*).

`Прочитајте Псалми 46,1 и Исаија 41,10. Што ни кажуваат овие стихови за Божјата грижа преку дејствувањето на Неговото провидение?`

Бог е суверен и со настаните на земјата управува на таков начин што Неговите божествени намери на крајот сепак се остваруваат. Иако Тој понекогаш ги менува своите првични планови во зависност од нашите одлуки, Неговиот конечен план за оваа планета ќе биде остварен. Ќе има и моменти кога Божјиот народ ќе доживува тешкотии, прогонство, затворање, па дури и смрт заради Христа. Но дури и во најпредизвикувачките моменти, среде најжестоките напади на сатаната, Бог ја поддржува и заштитува својата црква.

`Прочитајте Евреите 11,35-38 и Откровение 2,10. Каква реалност ни откриваат овие текстови во врска со нашата битка против силите на злото? Како овие текстови да се помират со идејата за Божјата заштита од претходното прашање? Дали постои контрадикторност меѓу идејата за Божјата заштита и тоа што Тој дозволува некои од нас да се соочат со болни страдања, па дури и со маченичка смрт заради Христовото дело?`

„Напразно сатаната се обидувал со насилство да ја уништи Божјата црква. Големата борба, во која учениците ги дале своите животи, не престанала кога овие верни носители на знамето паднале на својата положба. Со својот пораз тие победувале. Божјите соработници биле убиени, но неговото дело напредувало“ (*Елена Вајт, Големата борба, стр. 41 оригинал*).

`Што треба да значи за нас тоа што библиските писатели, кои секако знаеле за болка и страдање, сепак продолжувале и понатаму да пишуваат за реалноста на Божјата љубов? Како можеме и самите ние да ја доживееме истата љубов?`

---

#### Додаток: Утрински стих

**Бог мора да ја има вашата согласност:** Псалми 28,7.
