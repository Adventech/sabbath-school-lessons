---
title:  Искуство
date:   19/04/2024
---

#### Верен студент во Италија

_од Ендру Мек Чесни_

Во Италија, учениците имаат можност да посетуваат едночасовно предавање по веронаука секоја недела во државните училишта. Како мало девојче, Сара решила да присуствува затоа што сакала да дознае повеќе за Библијата.

Нејзините соученици брзо сфатиле дека таа навистина добро ја познава Библијата. Така, кога наставничката ќе поставела некое прашање, тие би рекле: „Сара го знае одговорот!

Откако ги слушала децата како го зборуваат ова со месеци, наставничката ја прашала Сара: „Од каде ја познаваш Библијата толку добро ?“

„Јас одам во адвентистичката црква на седмиот ден“, рекла Сара.

Учителката сакала да дознае повеќе, па решила да отиде во црквата заедно со Сара.

Во шесто одделение Сара добила нова наставничка по вероисповед. И оваа наставничка набрзо приметила дека Сара го знае одговорот на сите прашања. Импресионирана, наставничката ја поканила Сара да одржи едночасовна презентација за Адвентистичката црква. Сара се подготвила со помош на нејзиниот пастор и другите црковни водачи. На крајот од презентацијата, нејзините соученици навалиле со прашања поврзани со саботата на седмиот ден.

Денес Сара учи во средно училиште, а нејзината професорка по веронаука е католичка калуѓерка. Оваа професорка (калуѓерка) била навистина импресионирана од тоа што Сара цитира библиски стихови на испитите. Другите тинејџери ретко ја цитирале Библијата. Професорката (калуѓерка) побарала објаснување, а Сара ѝ кажала за нејзината вера. Подоцна, професорката (калуѓерка) дошла да ја посети нејзината црква.

Во друга прилика на едно предавање во средното училиште, професорката навистина се вознемирила кога Сара не можела да одговори на прашање поврзано со религијата во Италија. Сара објаснила дека не знаела затоа што не била член на најголемата италијанска деноминација. Професорката ѝ поставила уште неколку прашања и ја поканила Сара да му одржи на својот клас лекција за Адвентистичката црква. Презентацијата на Сара навистина ја изненадила и израдувала професорката, која изјавила: „Прекрасно е да научиме за друга вера во нашето одделение“.

Меѓутоа, следната година кај истата професорка часовите почнале да се одржуваат и во сабота. Професорката побрала од Сара да присуствува, а кога таа не би се појавила на часовите, почнувала јавно да ја исмева. „Те молам дојди на училиште“, велела таа. „Ние нема никому да кажеме дека си овде“. Недела за недела, таа се повеќе се потсмевала на одлуката на Сара. „Знаеш, и јас исто така би можела да си останам дома во сабота“, би рекла помалку иронично. „Тоа би било навистина подобро отколку да се доаѓа на училиште“.

Но, на изненадување на Сара, нејзините соученици започнале да ја бранат пред професорката.

Потоа, една сабота, додека Сара била во црква, професорката ја пофалила пред целиот клас. „Иако Сара е тука само половина од времето, таа добива подобри оценки од останатите“, велела пред сите.

Сара верува дека Бог ја благословил затоа што отворено зборува за нејзината вера.

„Никогаш не ја криев својата вера од моите соученици“, рече таа за адвентистичката мисија. „Моите соученици ме почитуваат и знаат дека мојата вера е сериозна определба за мене“.