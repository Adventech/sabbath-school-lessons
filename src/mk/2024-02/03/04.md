---
title: Заштитени со помош на Речта
date: 16/04/2024
---

`Споредете ги текстовите Јован 17,15-17 и Дела 20,32. Каков увид ни даваат Исус и апостол Павле во врска со заштитата од сатанските измами?`

Библијата е непогрешливо откровение на Божјата волја. Таа го претставува планот на небото за спасение на човештвото. Бидејќи „целото Писмо е од Бога вдахновено“, тоа е „полезно за поука, за изобличување, за поправање и за воспитување во правдата“ (2. Тимотеј 3,16). Односно, „целото Писмо“ е од Бога вдахновено, а не само некои делови, ниту некои делови се повдахновени од другите. Целата Библија мора да се прифати како Божја реч. Во спротивно, вратата за измама е широко отворена.

Библијата јасно ја открива Божјата бескрајна љубов во светлината на големата борба. Исто така, таа ги разоткрива сатанските заблуди и ги изнесува на виделина неговите измами. Ѓаволот ја мрази Божјата реч и со векови правел сѐ што е во негова моќ за да го уништи нејзиното влијание.

Впрочем, што воопшто би знаеле за планот на спасение да не е Библијата? Колку би разбрале, ако воопшто нешто би разбрале, во врска со Исусовото раѓање, животот, учењата и службата? Без Светото писмо, дали би сфатиле нешто за големината на Христовата жртва,за славата на Неговото воскресение,за силата на Неговото посредување и за Неговото величествено враќање?

Сите овие пресудно важни вистини Божјата реч ги открива, поучува и нагласува. Таа, и само таа, мора да биде конечното и врвно мерило за разбирање на целокупната света вистина.

Затоа ние мора да се бориме против секое влијание да се поткопа нејзиниот авторитет или вдахновеност, дури и од страна на оние кои, иако се претставуваат како големи љубители на Библијата, внесуваат сомневање во врска со неа, дури и во најмала мера. Трагично е што, и покрај пробивите на модерната мисла, многу теолози и христијани толку многу се сосредоточени на човечката страна на Светото писмо што Библијата за нив станува реч човечка наместо Божја. Библијата се состои, тврдат тие, од списи на цареви, пастири, рибари, свештеници, поети и други кои ги изнесувале своите сфаќања и замисли за Бога, за природата и за реалноста на животот најдобро што успевале да ги разберат во нивно време и во нивната област.

Но дали е тоа навистина така? Кога ова би било вистина,зошто ние денес во 21 век, воопшто би се осврнувале на тоа што мислеле тие луѓе, а камоли да ги земаме нивните сфаќања како основа за нашата надеж во вечноста?

Во тој случај, секако, не би требало да го правиме тоа.

`Прочитајте ги следните стихови: Псалми 119,105.116.130.133 и 160. Каков увид ни дава псалмистот во врска со значењето на Божјата реч во рамките на планот на спасението?`

---

#### Додаток: Утрински стих

**Како се откажуваме од Исуса?:** Матеј 10,33.
