---
title: Свирепи волци
date: 15/04/2024
---

`Прочитајте Дела 20,27-32. Кои конкретни предупредувања им ги дал апостол Павле на црковните водачи од Ефес во врска со претстојното отпадништво?`

Целта на Павловите совети била да ја подготви црквата за она што требало да дојде. Во тие исечоци тој опишува две главни причини за загриженост.

Првите се „свирепи волци, кои нема да го штедат стадото“ (Дела 20,29). Со други зборови, верниците ќе се соочат со жестоко прогонство, и тоа внатре во црквата. Тоа пророштво се исполнило во I. и II. век. Христијаните кои одбивале да го обожаваат императорот со тоа што би се поклонувале пред боговите на Рим, биле мачени, затворани и палени на клада.

Aпостолот спомнува и друга причина за загриженост кога вели: „А и од вас самите ќе произлезат луѓе што ќе зборуваат искривено, за да ги одвлечат учениците заедно со себе“ (Дела 20,30). Ќе навлезат ереси во црквата. Лажни учења ќе ги заменат божествените вистини. Паганските обичаи ќе преовладеат. Во 4. и 5. век компромисот незабележливо се вовлекол во христијанската црква, при што напредувањето на мисијата се користело како вообичаено оправдување. Меѓутоа, страшната последица од ова било отстапувањето од вистините на Божјата реч.

`Прочитајте 2. Солуњаните 2,7-12. Како апостол Павле го опишува претстојното отпадништво? Кои карактеристики требало да ги бараат?`

Коментарот на Павле дека „тајната на беззаконието веќе дејствува“ е многу значаен. Дури и во времето на Павле имало постепено оддалечување од вистините на Божјата реч во поглед на послушноста кон Божјиот закон. Тоа оддалечување ќе заземе значителни размери во подоцнежните векови.

Спротивно на втората заповед, идолите биле воведени во христијанското богослужение. Повеќе илјади години идолите биле во прв план на сите пагански религии. Со цел христијанството да биде подостапно за паганите кои доаѓале во христијанската црква, паганските божества биле преименувани во таканаречени „светци“. Недела, денот на обожавање на богот на сонцето, со текот на времето била прифатена како ден на христијанско богослужение во чест на воскресението. Тој лажен ден, невтемелен на Светото писмо, преовладува дури и денес.

`Каков вид компромиси гледаме како влегуваат во црквата денес? Што е уште поважно, какви компромиси можеби правите и вие самите? Дали понекогаш тоа се случува поради мешање на вистината и заблудата?`

---

#### Додаток: Утрински стих

**Бидете верни на принципот:** Исаија 21,8.
