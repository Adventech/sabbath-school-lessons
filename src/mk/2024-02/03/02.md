---
title: Компромис - вештата стратегија на сатаната
date: 14/04/2024
---

`Споредете го стихот Јован 14,6 со стихот Јован 8,44. Каква спротивност меѓу Исусовиот карактер и оној на сатаната се уочува во тие два стиха?`

Она што го кажува Исус е вистина затоа што Тој е изворот на вистината. Вистината произлегува од срцето на семудриот, сезнаен Бог полн со љубов. Тој е темелот на реалноста и на целокупната вистина.

Спротивно на тоа, сатаната е лажливец и татко на лагите. Тој е готов да користи лаги, измами, дезинформации и извртување на вистината за да го заведе Божјиот народ на погрешен пат. Тој ја измамил Ева во Едем токму со извртување на вистината, со предизвикување сомнеж и отворено негирање на она што го кажал Бог. Изјавата на сатаната: „Нема да умрете“, во контекст на јадењето на плодот, била очигледна противречност на она што го рекол Бог. Сатаната со векови ја користи истата стратегија. Тој ја поткопува довербата во Божјата реч, противречи на Божјата откриена волја, го извртува Светото писмо и некогаш погрешно ја цитира Библијата, ако тоа е во негов интерес.

`Прочитајте ги следните текстови: Пословици 23,23, Јован 17,17 и Јован 8,32. Какви сличности гледате во овие библиски исечоци во врска со вистината од Божјата реч? Која е нивната главна порака?`

„Сатаната добро знаел дека Светото писмо ќе им овозможи на луѓето да ги запознаат неговите измами и да ѝ се противстават на неговата сила. Лично Спасителот на светот им се противставил на сатанските напади со помош на Светото писмо. Секој напад Христос го пречекал со штитот на вечната вистина, велејќи: 'Пишано е!' На секое наговарање на непријателот му ги противставил мудроста и силата на Божјата реч. Единствен начин за сатаната да ја воспостави својата власт над луѓето и да ја зацврсти папската власт е да го држи светот во незнаење во врска со Светото писмо. Библијата го издигнува Бога и на човекот му го одредува неговото вистинско место;затоа неговите свети вистини требало да останат скриени и забранети. Таа тактика ја прифатила Римската црква. Стотици години ширењето на Библијата било забрането. На народот не му било дозволено да ја чита или да ја има во своите домови; несовесните свештеници и епископија толкувале на начин што го поддржувал нивното учење. Така се создадени услови папата да биде општо признат како Божји намесник на земјата, кој има власт над црквата и над државата“ (*Елена Вајт, Големата борба, стр. 51 оригинал*).

**Разговарајте за начините на кои сатаната се обидува да ја изврти или погрешно протолкува Божјата реч денес.**

---

#### Додаток: Утрински стих

**Послушност од срце:** Јован 14,15.
