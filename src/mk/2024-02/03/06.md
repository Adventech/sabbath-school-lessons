---
title: Битка за умот
date: 18/04/2024
---

`Прочитајте 2. Коринтјани 4,3-6. Што значи изразот „на кои богот од овој свет им ги заслепил нивните безверни умови“ (2. Коринтјани 4,4)? Како се заслепени нивните умови (очите)? Како се отвораат очите?`

Грчкиот збор за „ум“ во овој стих е ноема. Тој буквално ја означува нашата перцепција или менталните способности. Адвентистичкиот библиски коментар изнесува една просветлувачка изјава во врска со тој стих: „Битката меѓу Христа и сатаната е битка за човечкиот ум“ (Римјаните 7,23.25; 12,2; 2. Коринтјани 3,14; 11,3 ; Филипјаните 2,5; 4,7.8). Главна работа на сатаната е да го заслепува или затемнува умот на луѓето. Тој го прави тоа на тој начин што ги спречува да ја проучуваат Божјата реч, ги ослабува силите на умот со прекумерно исцрпување на телото и душата, целосно окупирајќи го умот со прашања врзани за овој живот и повикувајќи се на гордоста и самовозвишувањето“ (*The SDA Bible Commentary, кн. 6, стр. 854*).

На изгубените им недостасува знаење не затоа што не можеле да го стекнат, туку затоа што не сакале да го сторат тоа. Многумина ги имале сите можности да ја сознаат вистината, но избрале да не веруваат, и сатаната им ги заслепил нивните очи. Царството на сатаната е царство на темнината. Библискиот коментар на адвентистите на седмиот ден забележува: „Евангелието е единственото средство со помош на кое може да се разоткријат демонските планови и измами на сатаната, и со помош на кое луѓето можат да го здогледаат патот што води од темнината кон светлината“ (кн. 6, стр. 854). Суштината на новозаветната порака е животот, смртта и воскресението на Исус. Срцевина на евангелието и центар на Светото писмо е Исус. Целото Писмо сведочи за Него (Јован 5,39).

`Прочитајте ги стиховите: Јован 1,4.5.9 и 14. Како овие стихови го опишуваат Исуса? Забележете го особено стихот Јован 1,14.`

Во текот на првите векови на христијанската црква новозаветните верници биле целосно посветени на Христа, како Оној кој бил светлина во нивната темнина. Тие биле откупени со Неговата благодат, преобразени со Неговата сила и мотивирани од Неговата љубов. Ниту смртта не можела да го раскине нивниот завет на преданост кон Христа. Тие ги препознавале ѓаволските измами благодарение на славната светлина на евангелието. Христос секогаш имал мажи и жени кои, според Неговата благодат, храбро се залагале за вистината. Во тие први векови, светлината на Христовата љубов, благодат и вистина силно блескала во темнината.

---

#### Додаток: Утрински стих

**Дали сме свесни за нашата потреба?** Псалми 62,6.
