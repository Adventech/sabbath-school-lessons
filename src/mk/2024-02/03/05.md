---
title: Човечкото резонирање независно од Светото Писмо
date: 17/04/2024
---

Светиот Дух дејствува преку нашиот ум. Тој нè повикува да ги истражуваме тајните на универзумот. И, како што некој соодветно забележал: „Како христијани, ние не го проверуваме нашиот ум пред вратата на црквата.“ Иако може да биде брилијантно, човечкото резонирање сепак не е способно само по себе да ги спознае божествените вистини на Светото писмо. Вистината не е прашање на човечко мислење. Тоа е прашање на божественото откровение.

`Прочитајте ги следните текстови: Пословици 16,25; Судии 21,25 и Исаија 53,6. Што ни откриваат тие за сатанската стратегија на измама?`

Една од најуспешните измами на ѓаволот е да нè натера да поверуваме дека човечкото резонирање, без помош на Светиот Дух и поуки од Божјата реч, е доволно за разбирање на Божјата волја. Понекогаш ни се чини, па дури и на целата наша култура, дека некој пат е прав, но може да биде целосно погрешен во Божји очи.

Пред неколку години, мојата сопруга и јас решивме да одиме на планинарење низ шумата во близина на хотелот каде што престојувавме. Јас генерално добро се снаоѓам во просторот и, по околу еден час пешачење по различни патеки, бев прилично сигурен дека ќе успеам да го најдам патот назад без многу тешкотии. Меѓутоа, набрзо се најдовме безнадежно изгубени во шумата. Сонцето заоѓаше и почнав да се плашам од најлошото. За среќа, сретнавме некои други планинари кои го знаеја патот. Бевме оддалечени најмалку осум километри од нашата патека, но се најдовме блиску до главниот пат. И бидејќи нивниот автомобил беше паркиран во близина, ни понудија да нѐ одведат до хотелот. За нас беше од клучно значење да се најде некој што го знае патот и кој ќе може да нѐ врати до нашата дестинација.

Бог не нè оставил сами на нашето патување од земјата до небото. Светиот Дух нè насочува кон светите списи кои нè водат дома.Вистината и заблудата, правилното и погрешното, доброто и злото – ова може правилно да се разбере само во светлината на Божјата реч. Она што е во спротивност со Бога и Библијата е заблудата, а заблудата е секогаш опасна. Она што е во согласност со Бога е вистинито и добро. Колку е важно Божјата реч да ја направиме наш конечен арбитер за вистината и моралот!

`Зошто човечкиот ум, без помошта на Светиот Дух, е неспособен да ја открие божествената вистина? Разговарајте за односот меѓу човечкиот разум и божественото откровение. Како разумот, всушност, ни помага да го разбереме божественото откровение? На пример, погледнете ја втората глава на Книгата на пророк Даниел и пророштвото што го покрива периодот на светската историја од времето на Вавилон до далечната иднина. Во која смисла едно такво пророштво силно се повикува на човечкиот разум?`

---

#### Додаток: Утрински стих

**Како се гледаме себеси?:** Филипјаните 4,19.
