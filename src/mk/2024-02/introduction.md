### Големата борба

Ако ве прашаат: „Која централна тема се провлекува низ целата Библија?“, што би одговориле? Исус? План на спасението? Крстот? Да, се разбира, сето тоа! Меѓутоа, во заднината на овие три важни теми се наоѓа уште една уште посеопфатна, а тоа е „големата борба“. Таа тема се провлекува низ целата Библија, од книгата Битие (1. Книга Мојсеева) до Откровението.

Големата борба започнала на небото со бунтот на Луцифер против Бога. Во срцевината на овој космички судир се наоѓа прашањето за Божјата љубов. Дали Тој навистина е љубов? Дали навистина им го посакува најдоброто на Своите созданија? Или Тој е авторитарен диктатор кој го сака само она што е во негов сопствен интерес?

Поуката за ова тримесечје ја следи светската историја од Божја гледна точка, како што тоа го откриваат пророштвата, од Христово време низ вековите до нашите денови и понатаму. Самата Божја природа е љубов, така што и сите Негови дела се проникнати со љубов, иако овој факт не е секогаш очигледен за ограничените човечки суштества, па дури и за ангелите. Меѓутоа, и Божјата љубов постепено се откривала додека се одвивала големата борба. Нејзината висина и длабочина најјасно ги гледаме на крстот. На Голгота Божјата љубов била прикажана пред целата вселена, кога Христос го дал својот живот за да го откупи човештвото, обезбедувајќи со тоа целосен пораз на сатаната.

Да, битката сè уште беснее. Сатаната се обидел да го уништи Исуса на крстот, а исто така гледаме како тој се обидувал да го уништи Божјиот народ низ вековите. Иако сатаната безмилосно ја прогонувал Христовата црква и покосил милиони луѓе, Бог секогаш бил со својот народ и Тој никогаш нема да го напушти.

Ова тримесечје ќе го следиме главниот развој на настаните во текот на големата борба, почнувајќи од бунтот на небото. Ќе ги проучиме главните спорни прашања во судирот меѓу Христа и сатаната. Ќе ја видиме нескротливата храброст на Валденжаните и покрај жестокото прогонство и решеноста на реформаторите да ја следат библиската вистина, дури и тогаш кога биле соочени со тортура, синџири, клади и мачеништво.

Коментирајќи ја верата на овие духовни великани, Елена Г. Вајт изјавува: „Библијата била нивни авторитет и со неа испитувале секоја наука и секое тврдење. Верата во Бога и во неговата Реч ги храбрела овие свети луѓе кога ги полагале своите животи на ломачи“ (*Големата борба*, стр. 249 оригинал).

Реформацијата го запалила факелот на вистината кој сè уште гори. Темелната вера на реформаторите во Светото писмо и нивното цврсто уверување во спасението според благодатта преку верата, го подготвиле патот за појавата на адвентното движење, предводено од Вилијам Милер и многу други насекаде низ светот.

Адвентистичката црква на седмиот ден ја подигнал Бог за да продолжи да се изградува врз темелите поставени од реформаторите, со цел да ги обнови библиските вистини кои биле изгубени од вид со векови. Од фундаментално значење за нејзината мисија е објавувањето на пораките на тројцата ангели од текстот Откровение 14,6-12 – Божјето конечно предупредување до светот кој со брзи чекори се ближи кон својот крај.

Таа објава го буди гневот на сатаната, кого апостол Јован го опишува како змев: „И змевот се разгневи на жената и отиде да војува против другите од нејзиното семе, против оние, кои ги пазат Божјите заповеди и го имаат Исусовото сведоштво“ (Откровение 12,17). Исто така, ќе ги проучуваме и завршните настани од големата борба, вклучувајќи го и триумфот на Божјата љубов над сите началствата и сили на темнината, што му претходи на создавањето на новото небо и новата земја.

Иако Библијата е основа на поуката за ова тримесечје, ние ќе ја користиме и книгата Големата борба, од Елена Г. Вајт, како тематска рамка за проучувањето на оваа огромна тема. Поглавјата врз кои се заснова секоја лекција се наведени на почетокот за да се олесни нивната употреба како дополнително четиво за натамошното проучување и размена на мислења, и за да можеме сите уште поцелосно да ја „осознаеме Христовата љубов што го надминува секое знаење“ (Ефесјаните 3,19).

*Роден во Конектикат во Соединетите Американски Држави, Марк Финли, светски познат евангелист, бил потпретседател на Генералната конференција од 2005 до 2010 година. По пензионирањето станал помошник на претседателот на Генералната конференција. Пасторот Финли и неговата сопруга Ернестина имаат три деца и пет внуци.*
