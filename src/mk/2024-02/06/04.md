---
title: Двајца сведоци се погубени
date: 07/05/2024
---

`Прочитајте го текстот Откровение 11,7-9. Имајќи предвид дека станува збор за симболичен јазик, што предвидуваат овие стихови дека ќе се случи со двајцата сведоци, Стариот и Новиот завет?`

До 538 од н. е., паганското Римско царство пропаднало. Римскиот цар Јустинијан му ја предал граѓанската, политичката и верската власт на папата Вигилиј. Со ова го започнал долгиот период на доминација на средновековната црква. Тоа продолжило сѐ до 1798 година. Францускиот генерал Бертие, по наредба на Наполеон, влегол марширајќи во Рим без никаков отпор на 10 февруари 1798 година. Папата Пиј VI бил заробен и одведен во Франција, каде што и умрел. Тој датум го означува пророчки најавениот крај на световното владеење на римската црква, кое траело 1.260 дена/години, како што е опишано во книгите на Даниел и Откровение (видете ја вчерашната лекција).

Каква моќна манифестација на вистинитоста на библиските пророштва! Даниел, пишувајќи повеќе од 500 години пред нашата ера, со извонредна точност ги предвидел настаните што се случиле 2300 години подоцна! Навистина можеме да веруваме во пророштвата дадени во Библијата.

Во меѓувреме, за време на сите овие настани, вистината на Евангелието опстанала во животот благодарение на сведочењето на Речта. Меѓутоа, уште поголеми предизвици ја загрозиле библиската вистина. Ѕверот што излегол од бездната (сатаната) завојувал против Светото писмо. Тој ги започнал новите напади врз авторитетот на Библијата преку Француската револуција, која започнала во 1789 година.

За време на Француската револуција владата официјално го воспоставила Култот на разумот како атеистичка религија поддржана од државата со намера да го замени христијанството. Фестивалот на разумот се одржал низ целата земја на 10 ноември 1793 година. Црквите низ Франција биле претворени во храмови на разумот, а една жена била устоличена како божица на разумот. Библиите биле спалувани на улиците. Официјално е објавено дека Бог не постои, и дека смртта е само бескраен сон. Сатаната дејствувал преку безбожни луѓе со намера да ги убие двајцата Божји сведоци. Нивните мртви тела биле оставени да лежат „на улицата на големиот град, кој духовно се наречува Содом и Египет, каде и нивниот Господ беше распнат“ (Откровение 11,8).

Египет бил многубожечка култура која го отфрлала вистинскиот Бог (видете 2. Мојсеева 5,2). Содом го симболизира сеопштиот неморал. За време на Француската револуција, двајцата Божји сведоци – Стариот и Новиот завет – лежеле мртви среде пустошењето на атеизмот и неморалот, бидејќи сите нормални стеги биле олабавени за време на револуцијата и крвопролевањето.

Во текстот Откровение 11,9, се вели дека телата на двајцата Божји сведоци ќе лежат незакопани „три и пол дена“, односно пророчки „денови“, кои претставуваат три и пол буквални години. Атеизмот го достигнал својот врв за време на Француската револуција, што траело околу три и пол години. Тој период се протегал од 26 ноември 1793 година, кога религијата била укината со декрет издаден во Париз, до 17 јуни 1797 година, кога француската влада ги повлекла своите рестриктивни верски закони.

---

#### Додаток: Утрински стих

**Присуствувајте на молитвените состаноци:** Дела 1,14.
