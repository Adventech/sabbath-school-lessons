---
title: Пророчки временски периоди
date: 06/05/2024
---

`Споредете ги Откровение 11,3 и Откровение 12,5.6.14.15 со стихот Даниел 7,25. Кои сличности ги забележувате, кога станува збор за овие пророчки периоди?`

Двајца сведоци ќе пророкуваат „облечени во вреќи... илјада двесте и шеесет дена“ (Откровение 11,3). Тоа е истиот временски период како и четириесет и два месеца во кои „незнабошците“ (оние кои се противат на Божјата вистина) ќе го газат светиот град (Откровение 11,2). Божјите непријатели ја газеле Божјата вистина 1.260 дена (42 x 30 = 1.260, каде што ден симболизира година во апокалиптичното пророштво), а двајцата Божји сведоци, Стариот и Новиот завет, пророкувале против нив во истиот тој период.

Како што веќе видовме (погледнете ја 4-та лекција), во стихот Даниел 7,25 се вели дека силата на малиот рог, кој ќе се издигне по падот на Римското царство, ќе го прогонува Божјиот народ „за едно време и за две времиња и за половина време“. „Време“ претставува една година (360 дена). Според тоа, три и пол „времиња“ се 1.260 дена.

Во текстот Откровение 12,6.13, се зборува за 1.260 дена прогонство на Божјиот народ. А во стихот Откровение 12,14 се спомнуваат време, две времиња и половина време. А потоа, во стихот Откровение 13,5, се зборува за 42 месеца. Освен тоа, и 42 месеца и 1.260 дена се спомнуваат во текстот Откровение 11,2.3. Сите овие пророштва опишуваат различни аспекти на ист историски временски период.

Кога се занемарува авторитетот на Светото писмо, на негово место се издигнуваат други (човечки) авторитети. Ова често води до прогонства на оние кои ја поддржуваат Божјата реч, што се случило во времето на папската доминација, од 538 до 1798 година, кога средновековната црква паднала во длабока духовна темнина. Човечките заповеди ги замениле Божјите заповеди. Човечките преданија ја засениле едноставноста на евангелието. Римската црква се обединила со световната сила за да ја прошири својата власт над цела Европа.

Во текот на тие 1.260 години, Божјата реч – Неговите двајца сведоци – биле облечени во вреќиште. Нивните вистини биле скриени под огромните наслаги на традициите и ритуалите. Но тие двајца сведоци се уште пророкуваат. Библијата сè уште зборува. Дури и среде таа духовна темнина, Божјата реч е зачувана. Имало и такви кои многу ја ценеле и живееле според нејзините правила. Меѓутоа, во споредба со масите во Европа, тие биле малку на број. Валденжаните, Јан Хус, Јероним, Мартин Лутер, Улрих Цвингли, Џон Калвин, Џон и Чарлс Весли и мноштво други реформатори биле верни на Божјата реч до онаа мера до којашто ја разбирале.

`Кои од учењата што многу христијани ги држат денес се засноваат на традицијата, а не на Божјата реч?`

---

#### Додаток: Утрински стих

**Вашата најважна работа:** Псалми 5,3.
