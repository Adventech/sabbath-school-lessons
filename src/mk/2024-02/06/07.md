---
title: За натамошно проучување
date: 10/05/2024
---

„Кога Светото писмо било забрането од страна на граѓанските и религиозните власти; кога неговите сведоштва биле изопачувани и кога луѓето и демоните се здружиле да ги одвојат човечките срца од Библијата; кога оние што се осмелиле да ги проповедаат нејзините свети вистини биле гонети, предавани, малтретирани и закопувани во мрачни затворски ќелии, измачувани поради верата или присилувани да бегаат во засолништа по горите, по клисури те и пештерите – тогаш двајцата верни сведоци пророкувале облечени во вреќи. Тие сепак ја вршеле својата служба во текот на целиот временски отсек од 1260 години. Во најмрачниот период имало верни сведоци кои ја љубеле Божјата реч и ревнувале за Божјата слава. Овие верни слуги примиле мудрост, сила и власт да ја објавуваат Божјата вистина во текот на целиот тој временски отсек“ (Елена Г. Вајт, *Големата борба*, стр. 267, 268 оригинал).

„Кога Франција јавно се откажала од Бога и ја отфрлила Библијата, безбожниците и духовите на темнината се радувале што најпосле ја постигнале толку саканата цел – да ја видат земјата ослободена од ограничувањата на Божјиот закон... Божјиот Дух, кој ја зауздува свирепата сатанска сила, во голема мера се повлекол, и оној што ужива во страдањата на луѓето можел да работи по своја волја. Оние што избрале патека на бунт, набргу ги жнееле нејзините плодови, додека земјата се наполнила со злосторства премногу страшни за перото да може да ги опише. Од опустените покраини и разурнати градови се слушнал страшен крик – крик на очај. Франција се затетеравила како да ја потресол силен земјотрес. Верата,законот, општествениот поредок, семејството, црквата и државата – сето тоа е урнато со безбожната рака што се подигнала против Божјиот закон“ (*Големата борба*, стр. 286 оригинал).

„Штом црквата ќе престане да живее во виделото, штом ќе занемари да прифати секој зрак на светлината и да исполни секоја должност, религијата неизбежно се сведува на формализам и духот на вистинската побожност исчезнува“ (*Големата борба*, стр. 316 оригинал).

**Прашања за разговор**

`1. Како се откриле принципите на големата борба за време на Француската револуција?`

`2. Тврдејќи дека Бог не постои, некој напишал дека „сме слободни да ги остваруваме сопствените цели и да ги преминуваме сите интелектуални граници не гледајќи на знаците на предупредување“. Зошто изразот „не гледајќи на знаците на предупредување“ открива толку многу за причините зошто многумина го отфрлаат Бога? Како таквите идеи ни помагаат да објасниме нешто од она што се случувало за време на Француската револуција?`

`3. Какво е значењето на Јовановата визија за светилиштето со оглед на неговата поврзаност со завршните настани?`

---

#### Додаток: Утрински стих

**Молитвата поттикнува духовен раст:** Колосјани 3,2.
