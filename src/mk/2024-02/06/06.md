---
title: Победоносна вистина
date: 09/05/2024
---

И покрај нападите на непријателот, Божјото дело на земјата ќе ја достигне својата величествена кулминација. Евангелието ќе биде проповедано „на секоја народност и на секое племе и јазик и народ“ (Откровение 14,6). Големата борба меѓу Христа и сатаната ќе заврши со тоа што Христос целосно ќе ги победи силите на пеколот. Божјето царство ќе триумфира над злото, а гревот засекогаш ќе биде искоренет од вселената. Единаесеттата глава од Откровението (Откровение 11) започнува со обидот на сатаната, преку Француската револуција, да го уништи христијанството и да ја искорени верата во Богa, а завршува со триумфот на Божјото царство над началствата и силите на злото. Тоа им дава охрабрување на сите кои минуваат низ огнени искушенија борејќи се за Христовото дело и за Неговата вистина.

`Прочитајте Откровение 11,15-18. Според овие стихови, кои настани ќе се одиграат на крајот на времето кога ќе се огласат седумте труби?`

Царството на овој свет станало царство на нашиот Господ. Христос е победник. Злото е поразено. Исус победува, сатаната губи. Правдата триумфира. Вистината владее. Добро би било да ги послушаме следните зборови: „Сè што е изградено на човечки авторитет, ќе се урне; но што е втемелено на карпата, на непроменливата Божја реч, ќе остане вечно.“ (Елена Г. Вајт, *Големата борба*, стр. 288 оригинал).

`Прочитајте го стихот Откровение 11,19. Што видел Јован на небото? Што се отворило пред него кога го вперил погледот кон небото?`

Пред Јовановиот поглед се отворил Божјиот храм на небото. Кога ѕирнал во Светињата над светињите, го видел ковчегот на заветот. Во старозаветното светилиште, кое било слика – тип, направено по примерот на големиот небесен оригинал, славното Божјо присуство се откривало меѓу двете ангелски фигури над поклопецот на ковчегот на заветот. Внатре во ковчегот се наоѓал Божјиот закон. Иако се спасуваме само со благодат преку верата, послушноста кон Божјиот закон открива дали нашата вера е вистинска. Божјиот закон е основа и мерило на судот (Јаков 2,12). Овој факт ќе стане особено важен и релевантен на крајот на времето (видете Откровение 12,17; Откровение 14,12).

`Што ни кажува впечатливиот контраст помеѓу безбожноста на Француската револуција и величествената кулминација прикажана во текстот Откровение 11?`

---

#### Додаток: Утрински стих

**Не можете да го заморите Бога:** Псалми 143,1.
