---
title: Двајца сведоци
date: 05/05/2024
---

`Прочитајте го текстот Откровение 11,3-6. Наведете пет карактеристики врз основа на кои можат да се препознаат двајцата сведоци, а кои ги откриваме во овој текст.`

Во 4. глава од книгата на пророкот Захарија (Захарија 4), се кажува како пророкот видел две маслинки од двете страни на златниот свеќник – истата слика што ја наоѓаме овде во 11. глава во Откровението (Откровение 11). На Захарија му било кажано дека тоа ги претставува „двете маслинови дрвца и двата светилника што стојат пред Господарот на Земјата“ (Захарија 4,14). Маслиновите дрвца го обезбедуваат маслото за свеќникот за тој да продолжи да емитува светлина. Се потсетуваме на она што го напишал псалмистот: „Твоето слово е светилка на мојата нога и светлина на мојата патека“ (Псалми 119,105). Маслото го претставува Светиот Дух (Захарија 4,2.6). Во Јовановото видение во 11. глава на Откровението, прикажано е како Божјата реч се објавува во силата на Светиот Дух за да го просветли светот.

Тие двајца сведоци можат да пророкуваат и да спречат дождот да паѓа онолку долго колку што тие го предвидуваат тоа. Тие можат да ја претворат водата во крв и да ја погодат земјата со разни чуми. Според Божјата реч, Илија изјавил дека нема да врне дожд во Израел, и како одговор на неговата молитва, немало дожд три и пол години (видете Јаков 5,17). Подоцна повторно се молел на Бога и дождот повторно почнал да паѓа, откако лажните пророци на Вал не успеале да ја прекинат сушата (1. Царевите 17,18). Мојсеј, според Божјата реч, им донел секаков вид неволји на Египќаните, вклучително и претворање на водата во крв, бидејќи фараонот одбил да го пушти Божјиот народ на слобода (2. Мојсеева 7).

Оние кои сакаат да му наштетат на Светото писмо ќе бидат проголтани со оган од неговата уста. Бог вели: „Затоа што зборуваа така, Моите зборови во твојата уста, во оган ќе ги претворам а овој народ во дрво,за да го голтне огнот“ (Еремија 5,14). Божјата реч изрекува пресуда над сите што ја отфрлаат. Неговата реч е како оган во устата.

Во Јован 5,39, Исус изјавува дека списите од Стариот завет сведочат за Него. Исто така, Тој вели дека Евангелието ќе се објавува „за сведоштво“ на целиот свет (Матеј 24,14), а Новиот завет,заедно со Стариот, претставува основа на тоа сведоштво. Зборот од истиот корен (martis), што значи „сведок“, употребен во тие два стиха, се појавува во текстот Откровение 11,3.

Кои се тие двајца сведоци? Имајќи ги предвид библиските слики и обележја споменати во 11. глава на Откровението (Откровение 11), можеме да заклучиме (иако не во догматски дух) дека тие двајца сведоци се всушност списите на Стариот и Новиот завет, кои на светот му ја пренесуваат Божјата светлина и вистина.

`Многу христијани денес имаат тенденција да го потценуваат Стариот завет, да го означат како неважен и непотребен затоа што го имаме Новиот. Што е она што го прави толку погрешен ваквиот став?`

---

#### Додаток: Утрински стих

**Верата и тајната молитва:** Псалми 55,17.
