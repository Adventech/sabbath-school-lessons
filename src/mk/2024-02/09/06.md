---
title: Пораките на трите ангели
date: 30/05/2024
---

Во стихот Откровение 14,7, првиот ангел со силен глас повикува: „И зборуваше со силен глас: ‚Бојте се од Бога и подајте Му слава,зашто дојде часот на Неговиот суд, и поклонете Му се на Оној, Кој го создал небото и земјата, морето и водните извори!'“ Тоа е небесен повик упатен до сите нас, во светлината на претстојниот суд, да ја посветиме нашата крајна посветеност и сесрдна служба на Создателот на светот.

Вториот ангел објавува: „Падна, падна големиот Вавилон, кој ги напои сите народи со страсното вино на своето блудство“ (Откровение 14,8). Вавилон претставува отпаднички верски систем кој ја отфрлил пораката на првиот ангел во полза на лажниот систем на богослужение. Затоа текстот Откровение 14,9-11 нѐ предупредува да не му се поклонуваме „на ѕверот и на неговиот лик“. Таму се претставени две спротивставени определувања – обожавање на Создателот или обожавање на ѕверот. Секој поединец на планетата Земја ќе ја донесе својата конечна, неотповиклива одлука кому му припаѓа нeговата неподелена преданост – на Исуса или на сатаната.

`Прочитајте Откровение 14,12. Кои се двете карактеристики по кои се препознаваат оние што одбиваат да му се поклонат на ѕверот? Зошто и двете се од пресудно значење?`

Бог ќе има свој народ во последното време, кој ќе му остане верен дури и кога ќе се соочи со најголемо противење и најжестоко прогонство во историјата на светот. Благодарение на дарот на Христовата праведност, тие ќе водат со благодат исполнет живот на послушност. Поклонувањето на Создателот е во директна спротивност со поклонувањето на ѕверот, а тоа се пројавува преку држењето на Божјите заповеди. Тој конечен судир околу преданоста на Христа или преданоста на ѕверот се сосредоточува на богослужението, а во самото срце на големиот судир меѓу доброто и злото е прашањето за саботата.

Тие посветени следбеници на Спасителот не само што ќе имаат вера „во Исуса“, туку и „Исусовата вера“. Исусовата вера е толку длабока, толку полна со доверба, толку посветена што ниту сите демони од пеколот ни сите искушенија на земјата не можат да ја разнишаат. Тоа е вера која се надева дури и тогаш кога не може да види, верува дури и кога не може да објасни и се надева дури и кога не може да разбере. Таа „Исусовата вера“ и самата е дар што го примаме со вера. Тоа ќе нѐ проведе низ кризата што е пред нас. Кога ќе избие конечната криза и кога ќе се соочиме со економски бојкот, со прогонство, затворање, па дури и со смрт, Исусовата вера ќе нѐ проведе во последните часови на планетата земја, пред Исус да се врати.

`Како Бог ја подготвува вашата вера денес за она што доаѓа во иднина?`

---

#### Додаток: Утрински стих

**Молитвата и моралната храброст:** Матеј 16,24.
