---
title: Непроменливоста на Божјиот закон
date: 27/05/2024
---

`Прочитајте ги стиховите: Матеј 5,17.18; Псалми 111,7.8; Проповедник 12,13.14; 1. Јованово 5,3 и Изреки 28,9. Што можеме да научиме од овие библиски текстови за христијанскиот однос спрема законот?`

Адвентистите на седмиот ден ги следат стапките на реформаторите кои ја нагласувале светоста на Божјиот закон. Забележете ја следнава моќна изјава на Џон Весли: „Обредниот или церемонијалниот закон што Мојсеј им го предал на синовите Израелови и кој ги содржел сите наредби и прописи во врска со старите жртви и служби во храмот, нашиот Господ навистина дошол да го уништи, разреши, и целосно да го укине... Но, моралниот закон, содржан во Десетте заповеди, на кои инсистирале пророците, Тој не го отстранил. Намера на Неговото доаѓање не била да се отповика кој било дел од тој закон. Тоа е закон кој никогаш не може да се прекрши, кој стои како 'верен сведок во облаците'... Секој дел од тој закон мора да остане на сила, за целото човештво и за сите времиња, како нешто што не зависи од местото и времето, ниту од какви било други околности подложни на промена, туку од природата на Бога и природата на човекот и нивниот непроменлив заемен однос“ (*Upon Our Lord’s Sermon on the Mount, Discourse V*,John Wesley’s Sermons: An Anthology; Nashville, TN: Abington Press, 1991, pp. 208, 209).

`Споредете го текстот 2. Мојсеева 34,5-7 со следниве текстови: Римјаните 7,11.12; Псалми 19,7-11; Псалми 89,14 и Псалми 119,142.172. Што ни кажуваат овие стихови за односот меѓу Божјиот закон и Божјиот карактер?`

Бидејќи Божјиот закон е всушност препис на Неговиот карактер, подножје на Неговиот престол и основа на моралот за човештвото, сатаната го мрази. „Секој можеше да увиди дека, ако земното Светилиште било слика или копија на небесното, тогаш и Законот што се чувал во ковчегот на заветот на земјата бил точен препис на Законот што се наоѓа во ковчегот на небото. Па кога ја прифатија вистината за небесното Светилиште, со тоа ги признаа и барањата на Божјиот закон, а и обврската кон саботата како четврта заповед. Тоа беше причина за огорчен и решителен отпор против хармоничното толкување на Светото писмо што ја откриваше Христовата служба во небесното Светилиште“ (Елена Вајт, *Големата борба*, стр. 435 ориг.).

`Која причина често ја наведуваат луѓето кога тврдат дека ние повеќе не сме обврзани да ги држиме Десетте заповеди? Што мислите, што всушност се крие зад тоа?`

---

#### Додаток: Утрински стих

**Драгоцени моменти:** Псалми 25,1.2.
