---
title: Жигот на ѕверот
date: 29/05/2024
---

`Прочитајте Откровение 12,12.17 и Откровение 13,7. Што ни откриваат овие текстови за сатанскиот гнев? Зошто ѓаволот е толку гневен на Божјиот народ на последното време?`

Откровение 12 ни дава преглед на вселенскиот судир меѓу Христос и сатаната низ вековите. Тој ќе го достигне својот врв при последниот напад на сатаната врз Божјиот народ. Откровение 13 ни претставува двајца сојузници на ѓаволот: ѕверот од морето и ѕверот од земјата. Тие две сили ќе му се придружат во војната против Божјиот народ.

`Прочитајте Откровение 13,4.8.12.15 и Откровение 14,7.9-11. (Видете и Откровение 15,4; Откровение 16,2; Откровение 19,20; Откровение 20,4; Откровение 22,9.) Која клучна тема се појавува во сите овие стихови?`

Забележете го тој контраст. Луѓето го обожаваат или Создателот или нешто друго. Создателот е достоен за обожавање (Откровение 5,9). Борбата меѓу Христа и сатаната на небото започнала токму поради обожавањето: „Ќе се искачам во облачните висини, ќе бидам еднаков со Сèвишниот“ (Исаија 14,14). Сатаната го сакал за себе обожавањето кое му припаѓа само наСоздателот.Според текстот Откровение 13, тој успева во тоа благодарение на дејството на ѕверот од земјата (Откровение 13,4).

Споредбата со текстот Даниел 7 покажува дека овој ѕвер од земјата е исто што и малиот рог, кој сака да ги „измени времињата и Законот“ и кој ја извршува власта 1.260 пророчки „денови“, односно 1.260 години (Даниел 7,25; споредете со стихот Откровение 13,5; видете ја лекција 6). А единствениот дел од Божјиот закон, Десетте заповеди, кој се занимава со времето е четвртата заповед. Таа црква се обидела да го помести денот за богослужение од сабота, седмиот ден, на недела, првиот ден од седмицата.

Тоа што една земна сила настојува да го замени денот на богослужение, седмиот ден – саботата, која сам Бог ја дал како знак на својата власт (2. Мојсеева 31,13; Езекиел 20,12.20), претставува обид за узурпирање на божествената власт на најосновно можно ниво. Според тоа, на тој детаљ е фокусот на конечниот судир меѓу вистинското и лажното богослужение.

Од оваа причина Откровението ги препознава луѓето кои му се верни на Бога како „оние кои ги пазат Божјите заповеди“ (Откровение 12,17; Откровение 14,12). Ова го подразбира седмиот ден, сабота, а не недела. Оние кои го отфрлаат последниот повик на тројцата ангели да му се поклонуваат на Бога во Неговиот свет ден (Исаија 58,13) и кои, наместо тоа, му се поклонуваат на ѕверот во неговиот лажен свет ден, недела, ќе го примат жигот на ѕверот (видете ja 11. лекција).

---

#### Додаток: Утрински стих

**Молете се со Библијата в рака:** 2. Тимотеј 2,15.
