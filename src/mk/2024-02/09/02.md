---
title: Светилиштето и законот
date: 26/05/2024
---

`Прочитајте ги следните текстови: Откровение 11,19; 2. Мојсеева 25,16; 2. Мојсеева 31,18 и Откровение 12,17. Според овие текстови, што се наоѓало во ковчегот на заветот во Светињата над светињите?`

Денот на помирувањето бил денот на судот. На целиот Израел му било заповедано да земе учество во тој настан, преку покајание, преиспитување на душата и воздржување од секаква работа (видете 3. Мојсеева 23,29-31). Само на тој ден првосвештеникот влегувал во Светињата над светињите за да изврши помирување за гревот. Тука, во најскриениот дел од светилиштето, стоел ковчегот на заветот. Во ковчегот се наоѓал Божјиот закон, Десетте заповеди, напишан на камени плочи. Златниот поклопец на ковчегот бил наречен престол на милоста (или помирилиште), и таму се попрскувалo со крв за да се исчисти светилиштето од гревот. Божјото присуство се покажувало во славата – Шекина – над престолот на милоста. Секоја принесена жртва ја откривала Божјата милост спрема грешните луѓе, но Денот на помирувањето покажува дека гревот ќе се памети сѐ до судниот ден (Евреите 10,3) и дека тој навистина може да се отстрани само врз основа на верата во Христовата крва која чисти од гревот (1. Петрово 1,18.19). Тука, во Божјото присуство, милоста и правдата преубаво се соединуваат.

Гледајќи во небесното светилиште, апостол Јован видел како „ се отвори Божјиот храм во небото и се покажа ковчегот на Неговиот завет“ (Откровение 11,19). Во книгата Големата борба се додава следниов коментар: „Во светињата над светињите на небесниот храм се чува Божјиот закон – Законот што го изговорил сам Бог среде громови на Синај и го напишал со свој прст на камени плочи. Божјиот закон во небесното Светилиште е возвишен оригинал, чијшто верен препис биле заповедите напишани на камени плочи и забележани во петте Мојсееви книги. Оние што ја сфатија оваа важна вистина, исто така можеа да ја сфатат светлината и непроменливоста на Божјиот закон“ (Елена Г. Вајт, *Големата борба*, стр. 434 оригинал).

Проучувајќи го библиското учење за светилиштето, првите верници адвентисти ја увиделе важноста на Божјиот закон и саботата што се наоѓа во самото негово средиште. Тие заклучиле дека Божјиот закон, бидејќи бил прикажан во ковчегот на заветот во небесното светилиште, сигурно не можел да биде укинат на крстот.

`Размислувајте за саботата, која со брзина од над илјада шест километри на час ни доаѓа секоја седмица, без исклучок. Што ни кажува ова за важноста на доктрината за создавањето? За кое друго учење постои толку моќен потсетник, кој се повторува секогаш одново и одново?`

---

#### Додаток: Утрински стих

**Примерот на Даниел во молитва:** Даниел 9,3.
