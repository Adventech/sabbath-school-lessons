---
title:  Искуство
date:   17/05/2024
---

#### Отклучување на срца

_од Ф. Едгар Нунес_

На една неодамнешна сабота, двајца сириски бегалци присуствуваа на богослужението во адвентистичката црква на седмиот ден во Кингстон, канадската провинција Онтарио. Како пастор на црквата, се радувам на секој посетител, но можноста да пречекам мајка и ќерка кои припаѓаат на друга светска религија беше неочекувана привилегија за мене. Како слушнале за нас? Кој ги поканил на нашето богослужение?

Се испостави дека долго пред да стапнат во нашата црква, сириските бегалци се спријателиле со една сестра, член на црквата, по име Ширли.

Ширли има отворено срце за странци, особено за бегалци, таа ги поздравува луѓето со топла насмевка која ги топи сите бариери. Таа сака да помага во било што како што може, а луѓето се трогнати од нејзината добрина и сочувство. Тие лесно ги прифаќаат нејзините покани за семејни вечери и летни излети. Па така и сиријките мајка и ќерка, Еман и Хеба, ја прифатиле поканата на Ширли да дојдат во црква во сабота.

По богослужението, на излегување од црквата, се запознавме. Еман и Хеба изгледаа среќни што разговаравме и лесно ја прифатија мојата понуда да се молам за нив. После тоа, прашав дали би биле заинтересирани за примерок од Евангелието на Јован на арапски јазик, отпечатен од Канадското библиско друштво.

„Нема да се навредам ако кажете „Не““, им реков.

Мајката ја прифати книгата.

„Ние веруваме дека Исус е пророк, па затоа ќе ја прочитаме оваа книга“, рече таа.

Неколку дена подоцна, Ширли се јави да ме праша дали знам да зборувам „судански“.

„Имам уште едно семејство од Африка што би сакало да го посетите“, ми рече таа.

Вистинската љубов и топлина на Ширли кон странците и бегалците продолжуваше да ги отклучува нивните срца. Нејзиниот пример нè инспирира да го следиме Христовиот метод. „Само Христовиот метод ќе даде вистински успех во допирањето до луѓето. Спасителот се мешал со луѓе како оној кој го посакувал нивното добро. Тој го покажувал своето сочувство кон нив, им служел на нивните потреби и ја задобивал нивната доверба. Потоа им заповедувал: „Следи ме.“ - Елен Г. Вајт, Здравје и среќа, стр. 143.

Ширли се меша со луѓе, слушајќи, служејќи и покажувајќи безусловна љубов и прифаќање, со што се рушат најголеми бариери. Ние, исто така, можеме да одиме од срце до срце како што тоа го прави Ширли секој ден.

Исус рекол: „По тоа сите ќе познаат дека сте Мои ученици - ако имате љубов помеѓу себе!“ (Јован 13,35). Љубовта што открива дека сме Негови ученици е истата сила што ги отвора срцата на странците и ги потикнува да размислат да станат Негови ученици.
