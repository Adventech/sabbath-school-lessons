---
title: Очекувањето на тоа време
date: 13/05/2024
---

Иако реформаторите верувале во буквално, видливо, чујно и славно Христово враќање, разбирањето на таа библиска вистина постепено се менувало. Популарните проповедници од 19 век учеле дека Христос ќе дојде да го воспостави своето царство на земјата и да донесе 1000 години мир. Ова довело до духовна замреност и прилично рамнодушен однос кон духовните вредности.

Слично на тоа, и Христовите ученици погрешно ја разбрале природата на доаѓањето на Месија. Тие мислеле дека ќе дојде како војсководач-освојувач кој ќе го скрши римскиот јарем, а не како Оној кој ќе ги ослободи од проклетството и од оковите на гревот. Затоа не го разбрале начинот на Неговото доаѓање.

`Прочитајте ги стиховите Дела 1,9-11; Откровение 1,7 и Матеј 24,27.30.31. Што нè учат овие стихови за начинот на кој ќе се врати нашиот Господ?`

Кога Христос дошол прв пат, како бебе во витлеемските јасли, малкумина го забележале Неговото доаѓање. Но, кога ќе дојде по втор пат, „секое око“ ќе го види како доаѓа. Секое уво ќе ја слушне трубата која го најавува Неговото враќање. Секое човечко суштество на земјата ќе ја набљудува Неговата слава. Но ние не мора да бидеме измамени. Светото писмо сосем јасно ги прикажува настаните кои се во непосредна врска со Неговото враќање.

„Една од најсвечените и најславни вистини во Библијата е вистината за второто доаѓање на Спасителот кој ќе дојде да го доврши големото дело на откупувањето. Ветувањето за доаѓањето на Оној кој е 'воскресение и живот', кој 'заточените пак ќе ги врати дома', на Божјиот народ, кој мора толку долго да патува низ'до лината на смртната сенка', му дава славна и блажена надеж. Науката за второто Христово доаѓање е главна наука на Светото писмо. Почнувајќи од денот кога нашите први родители сожално срце го напуштиле Едем, децата на верата го чекале доаѓањето на Ветениот кој ќе ја скрши силата на непријателот и пак ќе ги врати во загубениот рај“ (Елена Г. Вајт, *Големата борба*, стр. 299 оригинал).

Еден од водачите на раниот адвентизам, Лутер Ворен, на младите им велел: „Единствениот начин да бидете подготвени за Христовото доаѓање е да се подготвувате и да останете подготвени.“ Пораката за скорешното Христово враќање е итен повик до секој од нас да го преиспита своето срце и да го процени својот духовен живот. Тоа е повик за побожно живеење. Нема да има никаква неутралност во блескавата светлина на славата на Христовото враќање.

`Прочитајте 1. Солуњаните 5,2-5 и Евреите 9,28. Какво охрабрување ни даваат овие стихови во врска со начинот на Христовото доаѓање?`

---

#### Додаток: Утрински стих

**Молитвата ја придвижува раката на Семоќниот:** Псалми 44,3.
