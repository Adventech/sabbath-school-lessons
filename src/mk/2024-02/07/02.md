---
title: Ветувањето за Неговото враќање
date: 12/05/2024
---

Многу реформатори и поклоници кои ја напуштиле Холандија за да отидат во Новиот свет, копнееле за Исусовото доаѓањето. За нив второто Христово доаѓање бил радосен настан што со нетрпение го очекувале. Џон Виклиф се радувал на Христовото доаѓање како голема надеж на црквата. Калвин зборувал во име на сите реформатори кога зборувал за славното Христово враќање како „најнадежно од сите настани“. За верните мажи и жени Божји, второто Христово доаѓање било нешто што човек требало да го прифати со цело срце, а не нешто од што требало да се плаши.

`Прочитајте ги следните текстови: Јован 14,1-3; 1. Солуњаните 4,13-18 и Тит 2,11-14. Зошто овие библиски пасуси со векови им давале на христијаните толку многу надеж?`

Лесно може да се разбере зошто верата во второто Христово доаѓање им носела таква надеж и радост на христијаните што верувале во Библијата. Тој настан укажува на конечен крај на болестите, страдањата и смртта. Тој ја воведува идејата за исчезнување на сиромаштијата, неправдите и угнетувањата. Го предвидува крајот на судирите, борбите и војните. Тој најавува иден свет на мир, среќа и трајно заедништво со Христа и откупените од сите векови, кој ќе трае засекогаш.

„Христовото доаѓање во сите векови било блажена надеж за неговите верни ученици. Ветувањето што го дал Спасителот при разделбата на Маслинската гора дека пак ќе дојде, на учениците им ја расветлувало иднината, нивните срца ги исполнувало со радост и надеж што никаква жалост не можела да ги потисне ниту прогонство да ги затемни. Среде страдањата и прогонствата, 'појавувањето на славата на великиот Бог, нашиот Спасител, Исус Христос', била 'блажена надеж'. Кога солуњаните ја оплакувале загубата на своите мили, кои се надевале дека ќе останатживи до Христовото враќање, апостол Павле ги тешел зборувајќи им за воскресението што ќе се случи при Христовото доаѓање. Тогаш ќе воскреснат мртвите во Христа и заедно со живите ќе бидат земени во пресрет на Христа на небото. 'Така', рекол Павле, 'утешувајте се еден со друг со овие зборови' (1. Солуњаните 4,16-18)“ (Елена Г. Вајт, *Големата борба*, стр. 302 оригинал).

`Зошто Второто доаѓање е толку важно за нашата вера? Особено кога знаеме дека мртвите спијат (видете ја 10. лекција), зошто ова учење поприма толку голема важност? Зошто без него би биле, како што вели Павле, во целосно безнадежна ситуација (видете 1. Коринтјани 15,15-18)?`

---

#### Додаток: Утрински стих

**Што треба да научиме за молитвата:** Јован 4,46.
