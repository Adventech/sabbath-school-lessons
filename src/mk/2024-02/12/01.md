---
title: Завршните настани на земјата
date: 15/06/2024
---

### Прочитајте ги библиските текстови:
Јован 8,32; Езекиел 20,12.20; Откровение 7,1.2; Откровение 14,1; Јоил 2,21-24; Осија 6,3; Јаков 5,7.8; Откровение 18,1-4.

> <p>Запомнете го стихот</p>
> „Купувај вистина и не ја продавај, придобивај мудрост, поука и разум“ (Пословици 23,23).

Да претпоставиме дека имате ќерка тинејџерка која се вози дома од колеџ за летниот распуст. Додека чекате да пристигне, загрижено ги следите временските извештаи. Станувате сѐ позагрижени, бидејќи времето брзо се влошува. На хоризонтот се наѕираат мрачни облаци што носат невреме. Ветровите почнуваат жестоко да дуваат. Небото се отвора и почнува пороен дожд. Дрвја паѓаат. Главниот пат до вашата куќа наскоро станува непрооден. Потоа слушате од некој сосед дека може да се оди по спореден пат. Автомобилите можат да се движат само околу некои паднати дрвја. Иако комуникацијата е тешка, успевате да ѝ испратите текстуална порака на вашата ќерка, во која внимателно наведувате како може безбедно да се врати дома.

Повеќе од сè друго Исус сака успешно да нè проведе низ животните бури и безбедно да нè врати дома. Елена Г. Вајт пишува: „Бурата доаѓа, безмилосна во својот бес. Дали сме подготвени да ја дочекаме?“ (*Сведоштва за црквата*, кн. 8, стр. 315). Целта на Христовиот живот, смрт, воскресение и служба во небесното светилиште е да ни обезбеди да се вратиме дома. Пророчките пораки од книгите на пророк Даниел и Откровението претставуваат божествени упатства, наменети особено за луѓето на последното време, кои треба да ни помогнат да ги пребродиме животните бури, за еден ден да ја почувствуваме топлата прегратка на Спасителот полн со љубов. 

Целта на лекцијата за оваа седмица е да ни открие што има да каже пророчката Реч за завршните настани и повторно да укаже на Христовата сила, која е доволна да нè проведе низ последниот судир на земјата и да нè врати дома.

---

#### Додаток: Утрински стих

**Христос ја создал саботата:** Колошаните 1,16.
