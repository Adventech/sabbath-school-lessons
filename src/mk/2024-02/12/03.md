---
title: Запечатени за небото
date: 17/06/2024
---

Во текот на претстојната криза, Божјиот верен народ нема да им подлегне на световните притисоци (Откровение 14,12). Тие ќе бидат запечатени со Светиот Дух (Ефесјаните 4,30), и никој нема да може да ги поколеба. Во древните времиња печатите ја потврдувале автентичноста на официјалните документи. Тие биле препознатлив, индивидуализиран знак. А бидејќи последниот судир се сосредоточува на богослужението и на Божјиот авторитет откриен во Неговиот закон, би можело да очекува Божјиот печат да биде вграден во Неговиот закон (споредете со стихот Исаија 8,16).

`Прочитајте го текстот 2. Мојсеева 20,8-11. Кои елементи на печатот се содржани во заповедта за саботата?`

Овде ги имаме трите елементи на автентичен печат: (1) Името на Оној на кого му припаѓа печатот, „на Господ, твојот Бог“. (2) Неговата титула, како Оној кој „создаде“ сè, значи, Создателот. (3) Неговата територија, „небото и земјата, морето и сè што е во нив“. Во Библијата печатот понекогаш се нарекува знак (Римјаните 4,11). Тие два збора се меѓусебно заменливи. А бидејќи Божјиот знак или печат се наоѓа во срцевината на Божјиот закон, саботата е во средиштето на последниот судир во врска со богослужението (Езекиел 20,12.20; Откровение 12,17).

` Споредете ги стиховите Откровение 7,1-2 и Откровение 14,1 со стиховите Откровение 13,16-17. Каде се примаат Божјиот печат и жигот на ѕверот? Што мислите, зошто постои таа разлика?`

Божјиот печат се става на челото. Челото е симбол на умот и претставува, во сликовита смисла, свесна одлука.

Жигот на ѕверот се прима или на челото или на раката, што покажува дека луѓето се интелектуално убедени и дека по сопствен избор ги прифаќаат лагите на сатаната или, во друг случај, го прифаќаат лажното богослужение за да избегнат да бидат убиени.

Ѓаволот ги мрази оние што му се послушни на Бога. Големата борба ќе ја достигне својата кулминација кога змевот (сатаната) ќе завојува против припадниците на верниот остаток, кои ги држат „Божјите заповеди и верата во Исуса“ (Откровение 14,12). Сепак, тие ќе останат цврсти во својата преданост на Христа.

`Зошто верноста кон Господа од ден на ден е клуч за нашата подготвеност за конечната криза?`

---

#### Додаток: Утрински стих

**Господовиот ден:** Марко 2,27.28.
