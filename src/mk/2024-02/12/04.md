---
title: Кому му се поклонуваме?
date: 18/06/2024
---

Во последните денови ќе се одвива драматична борба околу богослужението. Дали му се поклонуваме на Создателот или на ѕверот и на неговата икона? Овде нема средина. Првиот ангел од текстот Откровение 14 ги повикува мажите и жените: „Поклонете Му се на Оној Кој ги создал небото и земјата, морето и водните извори“ (Откровение 14,7). Како дополнителна поткрепа на овој небесен повик, третиот ангел ги открива страшните последици од обожавањето на ѕверот: „Тој ќе пие од виното на јароста Божја, вино неразводнето, излеано во чашата на Неговиот гнев, и ќе биде мачен со оган и сулфур пред светите ангели и пред Јагнето“ (Откровение 14,10). Спротивно на тоа, оние кои му се поклонуваат на Создателот се опишани како луѓе „кои ги пазат Божјите заповеди и верата во Исуса“ (Откровение 14,12).

Создавањето е основата на вистинското богослужение (Откровение 4, 11). Бидејќи Бог „создаде сè преку Исус Христос“ (Ефесјаните 3,9), сатаната го мрази Создателот и се обидува, преку земните сили, да ја замени саботата, споменот на создавањето (Даниел 7,25). Претстојниот судир околу Божјиот закон се фокусира на авторитетот. Кога сатаната би успеал да го искорени богослужението во сабота, би можел да тврди дека неговиот авторитет е над Божјиот авторитет. За да го постигне тоа, тој ќе се обиде да го убеди или да го принуди целиот свет да прифати лажна сабота.

Колку и да е тешко сега да се увиди дека тоа навистина се случува, како што веќе забележавме, светот драматично се менува. Кризата КОВИД-19 ни покажа дека нашиот свет може да стане сосема поинакво место преку ноќ. Иако не ги знаеме сите детали кои ќе доведат до примање на жигот на ѕверот, не е толку тешко да се замисли како ќе се одвива тоа. Овој свет е многу нестабилно место и со сета неверојатна технологија што постои денес, она во врска со што Библијата нѐ предупредува, всушност, може да се оствари дури и побрзо отколку што мислиме.

`Прочитајте го текстот Откровение 13,13-17. Кои конкретни казни ги чекаат оние кои нема да сакаат да го примат жигот на ѕверот?`

Оние кои ќе му останат верни на Христа, наместо да го следат ѕверот и неговата икона, ќе се соочат со економски казни и со смртна закана. Човештвото и понатаму е она што отсекогаш било – корумпирано, гладно за власт и насилно. И иако не знаеме точно како ќе се одвиваат завршните настани, не е тешко да се замисли прогонството на крајот на времето. Иако се напишани во сосема поинаков контекст, следните зборови од Евангелието според Јован ни кажуваат сè. Мислејќи на Исус, Јован пишува дека Нему „немаше потреба никој да Му сведочи за човекот, бидејќи Самиот знаеше што има во човекот“ (Јован 2,25).

`Размислете за расипаноста на човештвото и за злото што луѓето се способни да го направат. Зошто тоа ни покажува колку брзо и лесно може да дојде до завршните настани? Исто така, и уште поважно, што треба да нè научи таа тажна вистина за потребата да го чуваме своето срце?`

---

#### Додаток: Утрински стих

**Саботата и светот на природата:** Псалми 19,1.
