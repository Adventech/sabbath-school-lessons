---
title: Преданост на Бога и на Неговата реч
date: 16/06/2024
---

`Прочитајте ги стиховите Пословици 23,23; Јован 8,32 и Јован 17,17. Која заедничка нишка се провлекува низ сите нив?`

Со векови големата борба претставувала судир меѓу вистината и лагата. Сатаната е лажец и татко на лагата (Јован 8,44). Исус е извор на целокупната вистина. Тој вели: „Јас сум Патот, Вистината и Животот“ (Јован 14,6). Вистината што нè ослободува од сатанските измами се наоѓа во Божјата реч. Библијата ја разоткрива сатанската стратегија и нè запознава со Божјите планови. Светото писмо го осветлува патот пред нашите нозе (Псалми 119,105). Псалмистот изјавува: „Објавувањето на Твоите зборови просветува и скромните ги вразумува“ (Псалми 119,130). Потоа додава: „Вистината е основа на Твоите слова“ (Псалми 119,160).

`Прочитајте го текстот 2. Петрово 1,16-21. Кои уверувања ни ги дава апостолот во врска со пророштвата? Која илустрација ја користи за да ја покаже важноста на Божјата пророчка реч?`

Ние не се поведуваме по „лукаво измислени бајки“. Пророштвата од Божјата реч го осветлуваат патот пред нас. Тие ни помагаат да ја разликуваме вистината од заблудата. Без Библијата, би биле подложни на каприците на човечкото размислување и лесно би можеле да бидеме измамени. „Божјиот народ е упатен на Светото писмо како заштита против влијанието на лажните учители и заводничките сили на духовите на темнината. Сатаната применува секакво лукавство луѓето да ги спречи да се здобијат со знаење од Библијата, зашто нејзиното јасно учење ги открива неговите измами... Наскоро пред нас ќе се покаже последната голема измама. Антихрист пред нашите очи ќе прави чуда. Она што ќе го имитира тој ќе биде толку слично со вистинското, што не ќе може да се разликува едното од другото, освен со помош на Светото писмо... Последната голема битка ќе можат да ја издржат само оние кои своите души ги засилиле со вистините на Библијата. Секој поединец ќе стои пред прашањето: дали повеќе ќе го слуша Бога или човек? Решавачкиот час сега е пред врата.

Дали нашите нозе се втемелени на карпата на непроменливата Божја реч? Дали сме подготвени цврсто да застанеме во одбрана на Божјите заповеди и на верата Исусова?“ (Елена Г. Вајт, *Големата борба*, стр. 593, 594 оригинал).

`Размислете за прашањата што ги поставува Еленa Вајт во наведениот цитат. Што ќе нѐ оспособи да опстанеме во текот на конечната криза? Што нѐ одвраќа од проучувањето на Божјата реч? Зошто може да се случи да ја компромитираме вистината заради лично задоволство?`

---

#### Додаток: Утрински стих

**Поклонете му се на Создателот:** Откровение 14,7.
