---
title: Само Христос... само благодатта
date: 01/05/2024
---

`Прочитајте ги следните текстови: Ефесјаните 2,8.9; Римјаните 3,23.24; Римјаните 6,23 и Римјаните 5,8-10. Што можеме да научиме од овие стихови во врска со планот на спасението?`

Бог ни го дава спасението како дар. Неговиот Свет Дух нè наведува да го прифатиме со вера она што Христос бесплатно ни го обезбедил со својата смрт на крстот на Голгота. Исус, возвишениот Син Божји, го положил Својот совршен живот за да ги искупи нашите гревови.

Божествената правда бара совршена послушност. Христовиот совршен живот го зазел местото на нашиот несовршен живот. Божествениот закон што сме го прекршиле, нѐ осудува на вечна смрт. Библијата е јасна во поглед на ова. Поради нашите грешни одлуки ние сме „изгубиле“, не сме го оствариле Божјиот идеал за нашиот живот. Сме згрешиле. Препуштени сами на себе, ние не можеме да ги задоволиме праведните барања на светиот Бог. Како последица на тоа, заслужуваме вечна смрт. Но постои радосна вест. Апостол Павле нѐ уверува: „Зашто, платата, што ја дава гревот, е смрт, а подарокот од Бога е живот вечен во Христос Исус, нашиот Господ“ (Римјаните 6,23). Тоа е незаслужен дар. Кога спасението би се добивало врз основа на дела, би можеле да ги заработиме. Меѓутоа, ако постои некоја вистина што недвосмислено избива од евангелието, тогаш тоа е вистината дека ние не сме во состојба спасението да го заработиме.

Мартин Лутер и другите реформатори откриле дека Христос и само Христос е извор на нивното спасение. Токму тогаш Лутер почнал да ја проповеда пораката за Христовата спасоносна благодат. Луѓето се собирале во толпи за да ги слушаат неговите сесрдни пораки кои го менуваат животот. Неговите зборови биле како голтка студена вода во неплодната пустина на нивниот живот. Народот бил окован од традициите на средновековната црква и им робувал на ритуали стари стотици години, кои не обезбедувале никаков духовен живот. Библиските пораки на Лутер ги допирале срцата и им го менувале животот на луѓето.

Додека го читал Новиот завет, Лутер бил одушевен од Божјата добрина. Тој бил восхитен од Божјата желба да го спаси целото човештво. Според популарното гледиште што ги застапувале тогашните црковни водачи, спасението било делумно човечко, а делумно Божјо дело. Меѓутоа, Лутер открил дека Христовата смрт на крстот е доволна за целото човештво.

„Со Христа се постапувало онака како што заслужуваме ние, за со нас да се постапува онака како што заслужува Тој. Тој бил осуден поради нашите гревови во кои немал удел, за ние да можеме да бидеме оправдани со неговата праведност во која немаме удел. Претрпел смрт што била наша, за ние да примиме живот што бил негов“ (*Копнежот на вековите*, стр. 25 ориг.).

Колку моќно и прекрасно напишано резиме на евангелието – дека можеме да бидеме оправдани со праведноста „во која немаме удел“. Какво ветување!

`Ако спасението е Божјо дело остварено преку Христа, каква улога имаат нашите добри дела во христијанскиот живот? Како можеме да ја потврдиме важноста на добрите дела во нашето искуство, а сепак да не ги земеме како темел на нашата надеж?`

---

#### Додаток: Утрински стих

**За што разговараш со Бога?:** 1. Петрово 3,12.
