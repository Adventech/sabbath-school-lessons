---
title: Пренесување на Божјата реч
date: 29/04/2024
---

`Прочитајте: 2. Коринтјани 4,1-6 и 2. Коринтјани 2,14. Што ни кажуваат овие текстови за довербата што ја имал Павле, и покрај предизвиците со кои се соочувал додека ги објавувал вистините на Божјата реч?`

Апостол Павле се соочувал со огромни тешкотии во својата работа ширејќи го евангелието. Сепак, тој бил убеден дека Божјата реч на крајот ќе триумфира, „зашто“, како што вели, „ние не можеме ништо против вистината, туку само за вистината“ (2. Коринтјани 13,8).

Реформаторите се соочувале со слични искушенија, но останале верни на Божјата реч. Еден од примерите на храброст во соочувањето со навидум непремостливи тешкотии бил Вилијам Тиндaл. Најголемата желба на Тиндaл била да ѝ даде на Англија точен, читлив превод на Библијата. Решил да ја преведе Библијата од оригиналните јазици и да исправи некои грешки во преводот што Виклиф го направил 200 години порано. На крајот и Тиндaл бил уапсен и изведен пред суд. Многу примероци од Библијата на неговиот превод, кои биле отпечатени во Вормс, Германија, биле запленети и јавно запалени. Неговото судење било одржано во Белгија во 1536 година. Тој бил обвинет за ерес и осуден на спалување. Неговите џелати го задавиле додека го врзувале за клада, а потоа го запалиле неговото телото. Пред смртта, како што се кажува, тој извикал силно и со сиот глас: „Господи, отвори му ги очите на кралот на Англија!“ И Бог чудесно одговорил на молитвата на Тиндaл.

Во рок од четири години по неговата смрт биле објавени четири преводи на Библијата на англиски јазик. Во 1611 година била отпечатена „Верзијата на кралот Џејмс“, која во голем дел се базирала на делото на Тиндaл. Педесет и четворицата научници кои го довршиле тоа дело, во голема мера се потпирале на претходниот англиски превод на Тиндaл. Според некои проценки, во Библијата на „Кралот Џејмс“ од 1611 година, 76 отсто од Стариот завет и 83 отсто од Новиот завет биле земени од Тиндaловиот превод. Во 2011 година, „Верзијата на кралот Џејмс“ ја прослави својата 400-годишнина достигнувајќи ја целта од милијарда печатени Библии. Преведена е на 2.454 јазици и влијаела врз десетици милиони луѓе насекаде на оваа планета. Жртвата на Вилијам Тиндaл навистина се исплатела.

Колку и да биле околностите тешки и со големи предизвици, Тиндал и неговите истомисленици верувале дека Бог го води делото според Неговата волја. Животот на Тиндал извршил влијание за вечноста.

`Прочитајте ги текстовите Даниел 12,3 и Откровение 14,13. Како овие стихови можат на моќен начин да се применат на Тиндаловиот живот? А потоа размислете за својот живот и за вашето лично влијание врз другите. Какво охрабрување ви даваат овие текстови за можностите што ви се укажуваат да влијаете на животот на другите за вечност?`

---

#### Додаток: Утрински стих

**Зборувајте за Божјите благослови:** Лука 22,32.
