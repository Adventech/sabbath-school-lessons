---
title: Послушноста е плод на верата
date: 02/05/2024
---

`Прочитајте ги следните текстови: Римјаните 3,27-31; Римјаните 6,15-18 и Римјаните 8,1.2. Што нè учат овие текстови за спасението само врз основа на Христовата праведност?`

Нов ветер провеал низ христијанската црква во времето на Лутер. Десетици илјади луѓе биле поучени да го свртат погледот од себе и од својата грешност и, наместо тоа, да гледаат на Исуса. Несомнено е дека овие луѓе, гледајќи се себеси онакви какви што се, гледале само причина за обесхрабрување. Кој верник денес нема исто вакво искуство? Затоа треба, наместо на себе, да гледаме на Исуса.

Божјата благодат нè менува. Џон Весли еден ден присуствувал на состанокот на моравските браќа во Лондон. Тој седел восхитен додека го слушал читањето на воведот на Лутер во Посланието до Римјаните. За прв пат во својот живот, тој почнал да го разбира евангелието. Нешто се придвижило во него и почувствувал дека необично го привлекува овој Христос, кој го дал својот живот за него. Тогаш восхитено изјавил: „Осетив дека можам да се надевам на Христа и само на Христа за моето спасение. И добив уверување дека Тој ги зел моите гревови – дури и моите – и ме спасил од законот на гревот и смртта“ (John Whitehead, The Life of the Revelation John Wesley, M.A.; London: Stephen Couchman, 1793, стр. 331).

`Прочитајте ги следните текстови: 1. Петрово 2,2; 2. Петрово 3,18, Колосјани 1,10 и Ефесјаните 4,18-24. Кои клучни вистини за христијанскиот живот ни ги откриваат овие текстови?`

Реформаторите систематски ја проучувале Речта за да откријат нови вистини. Незадоволни од „статусот кво“, како и од крутото религиозно искуство кое донесувало мал или никаков раст, тие постојано копнееле подобро да го запознаат Христа. Многу христијани во средниот век, кои верувале во Библијата, платиле исклучително висока цена за својата посветеност. Биле мачени, затворани, прогонувани и убивани. Имотите им биле одземани, куќите спалувани, земјата пљачкана, а нивните семејства прогонувани. Кога биле истерувани од сопствените домови, гледале кон градот „чиј градител и творец е Бог“ (Евреите 11,10). Кога биле мачени, ги благословувале своите мачители и додека чмаеле во мрачните влажни зандани, се повикувале на Божјите ветувања за подобро утре. Иако со телото биле во затвор, тие всушност биле слободни – слободни во Христа, слободни во вистините на Неговата реч, слободни во надежта во Неговото скорешно враќање.

`Ако гледате на самите себе, каква надеж воопшто можете да имате во спасението?`

---

#### Додаток: Утрински стих

**Клуч во раката на верата:** Матеј 21,22.
