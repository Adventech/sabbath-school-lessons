---
title: Последниот судир од Откровението
date: 09/06/2024
---

Пораката на Откровението подразбира многу повеќе од загадочни симболи, чудни ѕверови и необични слики. Таа зборува за вечните вистини што Бог полн со љубов ѝ ги доверил на генерацијата на последното време. Судирот меѓу Христа и сатаната започнал на небото во врска со богослужението, а ќе го достигне својот конечен врв исто така во врска со богослужението.

`Споредете Откровение 14,7.9 со стихот Откровение 4,11. Која сеопфатна тема се провлекува низ Откровението кога станува збор за овој вселенски судир меѓу доброто и злото?`

Низ целата книга Откровение, богослужението и создавањето се нераскинливо поврзани. Откровение 14,7 нè повикува да му се поклониме на Господарот на сѐ што е создадено. Спротивно на теоријата за еволуција, која го зафати светот во последните два века, саботата е вечен потсетник за нашиот идентитет. Таа одново и одново потврдува дека ние сме создадени суштества и дека нашиот Творец е достоен за нашата преданост и обожавање. Тоа е една од причините што ѓаволот толку многу ја мрази саботата.

`Прочитајте Откровение 12,17 и Откровение 14,12. Во што го наоѓа својот врвен израз обожавањето на Создателот?`

Обожавањето на Создателот преку држење на Божјите заповеди е во директна спротивност со обожавањето на ѕверот. Бог ќе има свој народ на последното време, кој ќе му биде верен и покрај најголемото противење и најжестокото прогонство во историјата.

„Додека празнувањето на неделата, во согласност со земните закони, но наспроти четвртата Божја заповед, ќе биде заклетва на верност кон онаа сила што му се противи на Бога, празнувањето на библискиот ден за одмор, во согласност со Божјиот закон, ќе биде доказ за верноста кон Творецот“ (Елена Г. Вајт, *Големата борба*, стр. 605 оригинал).

Во стихот Откровение 14,12 се тврди дека тие посветени следбеници на Спасителот ќе ја имаат „Исусовата вера“. Исусовата вера е толку длабока што верува дури и во она што не го гледа. Таа истрајува дури и кога не може да разбере. Тоа е Исусов дар што го примаме со вера и кој ќе нѐ проведе низ претстојниот судир.

`Седмиот ден, сабота, до тој степен е основен симбол на Бога како Создател што допира наназад до самиот Едем. Оттука, настојувањето таа да се узурпира, како што направил Рим (видете Даниел 7,25), би значело настојување да се узурпира Божјиот авторитет на најосновното можно ниво. Како оваа вистина ни помага да согледаме зошто празнувањето на саботата ќе биде толку спорно прашање во последните денови?`

---

#### Додаток: Утрински стих

**Изворот на сите закони:** Псалми 119,97.
