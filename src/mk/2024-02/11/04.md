---
title: Препознавање на ѕверот - прв дел
date: 11/06/2024
---

`Прочитајте Откровение 13,1.2. Од каде доаѓа овој ѕвер и кој му дава власт?`

Книгата Откровение го препознава змевот или змијата, првенствено како сатана. Во текстот Откровение 12,3-5, се вели дека змевот се обидел „да ѝ го проголта Детето кога ќе роди“, „машко Дете, син“, кое подоцна „беше однесено при Бога и при Неговиот престол.“. Токму ѓаволот бил тој кој, дејствувајќи преку паганскиот Рим, се обидел да го убие Христа (види Матеј 2,16-18). Главниот непријател на Бога и човекот дејствува преку политички и верски институции за да ги постигне своите цели.

За тој ѕвер, преку кој дејствува непријателот, било речено: „И змевот му ја даде својата сила, и својот престол, и голема власт“ (Откровение 13,2). Ова пророштво точно се исполнило стотици години подоцна, кога римскиот цар Константин ја преместил својата престолнина од Рим во Константинопол, град во денешна Турција. Ова создало вакуум на моќта на некогашниот престол на цезарите, во нивното седиште, царскиот град Рим. Така, паганскиот Рим на ѕверот му го дал своето седиште, односно главниот град.

Исак Бахус напишал: „Со преместување на седиштето на царството во Цариград,... Константин му отстапил место на римскиот бискуп, овозможувајќи му да се издигне над сите луѓе на земјата, па дури и над небесниот Бог“ (*The Infinite Importance of the Obedience of Faith, and of Separation from the World*, p. 16; цитирано во: Le Roy Edwin Froom, The Prophetic Faith of Our Fathers, vol. 3, p. 213). Според Томас Хобс, „папството не е ништо друго освен духот на умреното Римско царство, кој седи крунисан на неговиот гроб“ (*Leviathan*; New York: Oxford University Press, 1996, стр. 386). А со внимателна анализа се открива дека ѕверот од морето, од текстот Откровение 13, е отпадничка верска сила која излегува од Рим и станува светски систем на богослужение (Откровение 13,3.4). Тој ѕвер не е личност. Тоа е верска организација која ги заменила вистините на Божјата реч со човечки одредби.

`Прочитајте Откровение 13,1.6. Кој збор се користи тука, а кој е од клучно значење за препознавање на тој ѕвер?`

Светото писмо го дефинира богохулењето во текстовите Јован 10,33 и Лука 5,21 користејќи два примера: (1) тоа е кога човек се преправа или тврди дека е Бог, и (2) кога некој човек тврди дека има моќ да простува гревови. Во Исусовиот случај, тие обвинувања биле неоправдани, бидејќи Тој е навистина Бог има право и да простува гревови. Римското папство има две карактеристични учења кои Библијата ги означува како богохулни – тврди дека неговите свештеници имаат моќ да простуваат гревови и дека папата ги поседува прерогативите на Бога на земјата.

---

#### Додаток: Утрински стих

**Што значи да се држат Божјите заповеди?** 1. Јованово 5,3.
