---
title: Претстојната криза
date: 10/06/2024
---

Пророштвото за жигот на ѕверот во текстот Откровение 13 ни кажува за најжестоката и најлошата фаза од сатанската војна против Бога. Откако Исус умрел на крстот, непријателот знае дека е поразен, но решен е со себе да поведе што повеќе луѓе. Неговата прва стратегија во овој потфат е измамата. Кога измамата не успева, тој прибегнува кон сила. На крајот, тој ќе застане зад декретот дека секој што ќе одбие да му се поклони на ѕверот или да го прими неговиот жиг, да биде убиен.

Верското прогонство, се разбира, не е ништо ново. Тоа постои откако Каин го убил Авел затоа што ја послушал Божјата заповед. Исус рекол дека тоа ќе се случува дури и меѓу верните.

`Прочитајте ги следните текстови: Јован 16,2; Матеј 10,22; 2. Тимотеј 3,12 и 1. Петрово 4,12. Што доживеала новозаветната црква, и како тоа може да се примени на Христовата црква на последното време?`

Во текот на целокупната христијанската историја прогонството било нешто вообичаено. Тоа се случувало и во паганскиот Рим, но дошло до израз особено преку жестокото прогонство на христијаните кои верувале во Библијата од страна на средновековната црква. Жигот на ѕверот ќе биде само последната алка во тој пеколен синџир. Како и за време на прогонствата во минатото, тој бил осмислен да ги принуди сите да се покорат на одреден збир на верувања и официјално одобрен систем на богослужение.

Пророштвата покажуваат дека тоа прогонство ќе започне со економски санкции – никој нема да може ниту да купува ниту продава ако го нема жигот. И секој што ќе одбие да го прими тај жиг, ќе биде осуден на смрт (Откровение 13,15.17 ).

Оние кои се претставуваат како христијани, ѓаволот веќе сега ги подготвува, кога ќе дојде последната проверка, да го примат жигот на ѕверот, со тоа што ги поттикнува да прават компромиси во животот. И кога ќе се чини како целиот свет со восхит да го следи ѕверот (Откровение 13,3), сцената одеднаш ќе се промени, а пророчката камера ќе се фокусира на Божјиот народ. Откровение 14,12 ни ја дава таа слика. „Тука е трпението на светиите; тука се оние што ги пазат заповедите Божји и верата во Исус.“ Божјиот народ води живот на побожна послушност. По Божјата благодат тие стојат цврсто и кога сѐ околу нив е разнишано. Додека светот го следи ѕверот, „тие одат по Јагнето, каде и да оди“ (Откровение 14,4). Со Христовата сила тие ги победуваат силите на темнината што се поставуваат против нив.

Како што видовме во 9. лекција, главниот судир меѓу доброто и злото се одвива околу богослужението. Ѕверот најпрво се служи со измама, а кога тоа нема да успее, прибегнува кон сила и принуда.

`Колку бргу сте подготвени денес, ако воопшто сте подготвени, да им дозволите на економските причини да го загрозат вашето празнување на саботата?`

---

#### Додаток: Утрински стих

**Издигнување на Законот:** Псалми 19,7.
