---
title: Војна на небото
date: 31/03/2024
---

`Прочитајте Откровение 12,7-9. Што ни открива овој текст за слободата што постои на небото и за потеклото на злото? Кога Луцифер се побунил, на кои сѐ начини Бог можел да изреагира?`

Тие стихови го опишуваат космичкиот конфликт меѓу доброто и злото. Сатаната и неговите ангели започнале војна против Христа и на крајот биле исфрлени од небото. Изгледа многу необично што војна можела да избие на толку совршено место како што е небото. Зошто се случило тоа? Дали Бог, кој е полн со љубов, создал демонски ангел кој ја започнал таа војна? Дали тој ангел имал некој кобен недостаток што го навела да започне бунт? Библијата јасно го објаснува потеклото на злото. Таа ја трга завесата на страна, кога е во прашање судирот меѓу доброто и злото.

`Споредете ги следните текстови: Езекиел 28,12-15 и Исаија 14,12-14. Што се случувало во умот на тоа ангелско битие по име Луцифер што го навело на бунт?`

Бог не го создал ѓаволот. Тој создал суштество со блескава светлина по име Луцифер. Тоа ангелско суштество е создадено како совршено. А составен дел од неговото совршенство била слободата на избор – темелното начело на Божјeто владеење, кое се спроведува со помош на љубов, а не со принуда. Гревот потекнува од Луцифер на самото небо. Не постои логично објаснување зошто овој совршен ангел дозволил горделивоста и љубомората да се вкоренат во неговото срце и да прераснат во бунт против Создателот.

Луцифер, создадено битие, го посакал за себе обожавањето што му припаѓа само на Создателот. Тој се обидел да го узурпира Божјиот престол доведувајќи го во прашање Божјиот авторитет. Неговиот бунт довел до отворена војна на небото.

Иако долго време го трпел Луцифера, Бог не можел да му дозволи да го расипе целото небо со својот бунт. „Небесниот совет расправал со Луцифера. Божјиот Син му укажувал на големината, на добротата и праведноста на Творецот и на светата и непроменлива природа на неговиот Закон. Сам Бог воспоставил ред на небото, а Луцифер со отстапувањето од него би го презрел својот Творец и самиот себеси би се урнал во пропаст. Но опомената, дадена единствено од неизмерна љубов и милост, предизвикала уште посилен дух на противење“ (*Елена Г. Вајт, Големата борба, стр. 494, 495 ориг.*).

`Кои поуки за Божјиот карактер можете да ги извлечете од Неговото постапување спрема злото?`

---

#### Додаток: Утрински стих

**Усогласени со Божјата волја:** Римјаните 8,29.
