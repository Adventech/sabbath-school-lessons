---
title: Љубовта пронаоѓа пат
date: 03/04/2024
---

Адам и Ева згрешиле, а Бог им рекол дека мора да го напуштат својот дом во градината. Оттогаш напорната работа и страдањето ќе бидат нивна судбина. И дали ќе мора да страдаат и конечно да умрат без никаква надеж? Дали смртта е крајот на сè?

Токму во тој момент Бог им го дал ветувањето запишано во текстот 1. Мојсеева 3,15. Гледајќи директно во сатаната, змијата, Тој рекол: „Јас ќе поставам непријателство помеѓу тебе и жената, помеѓу твоето семе и Нејзиното Семе: Тој ќе ти ја сотрува главата, а ти ќе Му ја сотруваш петицата.“ Можеби во тој момент не разбрале целосно што значи тоа, но им било јасно дека имаат на што да се надеваат. На некој начин, преку „семето на жената“ ќе дојде нивното избавување.

Се разбира, „семето на жената“ е Исус Христос (Галатјани 3,16). На крстот, сатаната го каснал за петицата. Но Исусовата победа ни гарантира дека еден ден главата на змијата ќе биде здробена и дека вратата на страдањето и смртта, којашто Адам и Ева ја отвориле, еден ден ќе биде затворена.

`Прочитајте ги следните текстови: Евреите 2,9; Галатјани 3,13 и 2. Коринтјани 5,21. Што ни кажуваат овие стихови за бескрајните размери на Христовата жртва на крстот?`

Дали некогаш сте се запрашале дали Бог навистина ве сака? Погледнете на крстот. Погледнете го трновиот венец што му го ставиле и клиновите на неговите раце и нозе. Со секоја капка крв што Исус ја пролеал на Голгота, Бог ви кажува: *Ве сакам. Не сакам да бидам на небото без вас. Да, згрешивте. Му се продадовте на непријателот. Вистина е дека вие самите не сте достојни за вечен живот. Но јас го платив откупот за да ве вратам. Ако го погледнете крстот, никогаш повеќе нема да мора да се прашувате дали сте сакани.*

Библијата зборува за Исуса кој дошол на овој свет и доживеал болка, разочарување и страдање, кои се заедничко искуство на целокупниот човечки род. Таа го открива Христа кој се соочил со истите искушенија со коишто се соочуваме ние – Христа кој со својот живот и со својата смрт на крстот триумфирал над началствата и силите на пеколот – и сето тоа за секој од нас поединечно.

Размислете за ова – Исус, Оној кој ја создал вселената (видете Јован 1,3), слегол од небото и не само што дошол на овој паднат свет, туку и пострадал на начин на кој никој од нас никогаш нема да искуси такво нешто (видете Исаија 53,1-5). И тој го направи тоа затоа што нè сака – секој од нас. Колку силна причина за надеж!

`Како Христос одговорил на обвинувањата на сатаната на крстот? Што било постигнато со Неговата смрт во светлината на големата борба меѓу доброто и злото?`

---

#### Додаток: Утрински стих

**Само Бог може да ни осигура победа:** 1. Јованово 5,4.
