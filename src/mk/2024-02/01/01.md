---
title: Војната што стои зад сите војни
date: 30/03/2024
---

### Прочитајте ги библиските текстови:
Откровение 12,7-9; Езекиел 28,12-15; Исаија 14,12-14; 1. Мојсеева 3,15; Јован 17,24-26.

> <p>Запомнете го стихот</p>
> „И настана војна на небото: Михаил и неговите ангели војуваа против змевот, а змевот и неговите ангели војуваа против нив; но беа поразени, и за нив веќе не се најде место на небо“ (Откровение 12,7.8).

Ако Бог е толку добар, зошто овој свет е толку лош? Како може Бог на љубовта да дозволи постоење на толку многу зло? Зошто лоши работи им се случуваат на добри луѓе? Во поуката за оваа седмица ќе го истражиме вековниот судир меѓу доброто и злото. Почнувајќи од бунтот на Луцифер на небото, ќе го истражиме потеклото на злото и Божјото огромно трпение во справувањето со тој проблем.

Нашиот Бог е Бог на неверојатна љубов. Самата негова природа е љубов (1.Јованово 4,7.8). Сите Негови постапки се мотивирани од љубов (Еремија 31,3). Љубовта никогаш не може да се придобие со сила, со принуда или законски прописи. Елена Г. Вајт прекрасно го изразува тоа кога пишува: „Само љубовта може да разбуди љубов“ (*Копнежот на вековите, стр. 22 оригинал*). Да се негира моќта на изборот значи да се уништи способноста да се сака, а да се уништи способноста да се сака значи да се искорени секоја можност да бидеме вистински среќни. 
Бог со својата љубов ја освојува нашата преданост. Тој управува со големата борба меѓу доброто и злото на таков начин за гревот никогаш повеќе да не се појави во вселената. Божја намера е да покаже пред целата вселена дека Тој отсекогаш постапувал во најдобар интерес на Неговите созданија. Набљудувањето на светот низ призмата на Божјата љубов, во светлината на големата борба меѓу доброто и злото, на секој од нас му влева сигурност дека она што е исправно ќе ја победи неправдата – и тоа засекогаш.

---

#### Додаток: Утрински стих

**Пример за вистинска посветеност:** 1. Јованово 3,3.
