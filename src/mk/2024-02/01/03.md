---
title: Луцифер мами - Христос победува
date: 01/04/2024
---

Не постои никакво логично објаснување зошто Луцифер, тој совршен ангел, дозволил горделивоста и љубомората да се вкоренат во неговото срце и да прераснат во бунт против Создателот. Горделивоста на сатаната прераснала во отворен бунт. Тој го обвинил Бога дека е неправеден и нечесен. А со своите сомнежи и обвинувања ги заразил и ангелите.

`Прочитајте Откровение 12,4. Што ни открива тој стих за способноста на сатаната да мами? Колку ангели паднале на неговите лаги за Бога?`

Кога избувнала војната на небото, ангелите морале да одлучат – дали ќе го следат Исуса или Луцифера? Каква била природата на таа војна на небото? Дали тоа била физичка војна или војна на идеи – или и двете? Не ги знаеме тие подробности, но судирот бил во доволна мера физички што сатаната и неговите ангели конечно биле „исфрлени“ „и за нив веќе не се најде место на небото“ (Откровение 12,8.9). Таа војна очигледно вклучувала и некаква физичка пресметка.

Едно е сигурно во врска со војната на небото. Секој ангел морал да се определи за или против Христа. Кого ќе го следи? Чиј глас ќе го слуша? Лојалните ангели избрале да останат послушни на Христовите заповеди проникнати со љубов, додека една третина од ангелите го послушале гласот на Луцифера, му се спротивставиле на Бога и го изгубиле небото. И ние, во овој критичен момент од земната историја, исто така сме повикани да донесеме одлука за или против Христа. И ние исто така треба да се изјасниме на чија страна сме – на Христовата или на онаа на сатаната.

`Прочитајте ги следните текстови: 1. Мојсеева 2,15-17; 2. Мојсеева 32,26; Исус Навин 24,15; 1. Царевите 18,20.21 и Откровение 22,17. На кои основни принципи во врска со големата борба нѐ учат овие стихови?`

Кога нè создал нас луѓето, Бог длабоко во нашиот ум ја всадил способноста да размислуваме, да расудуваме и избираме. Суштина на нашата човечка природа е нашата способност да донесуваме морални одлуки. Ние не сме роботи. Ние сме создадени според Божјиот лик, различни од животинскиот свет според нашата способност да донесуваме морални одлуки и да живееме во согласност со вечните духовни принципи. Од моментот на бунтот на Луцифер на небото, Бог го повикувал својот народ да одговори на Неговата љубов и да биде послушен на Неговите заповеди, донесувајќи одлука да Mу служи.

`Кои поуки можеме да ги извлечеме од таа битка на небото, што се однесуваат на нашите лични битки со злото? Ако сатаната успеал да ги измами праведните, светите небесни битија, што ни кажува тоа за неговите злокобни обиди да нè измами и нас?`

---

#### Додаток: Утрински стих

**Главниот белег на победата:** 2. Петрово 1,5.6.
