---
title: Нашиот Првосвештеник
date: 04/04/2024
---

Она што Исус го направил за нас на крстот, го оспособува и да посредува за нас на небото. Нашиот воскреснат Господ е нашиот голем Првосвештеник, кој обезбедува сè што ни е потребно за да бидеме спасени и да живееме засекогаш во Божјото царство.

`Прочитајте Евреите 4,15.16 и Евреите 7,25. Како овие стихови ни обезбедуваат сигурност во светот на искушенија, страдања, болести и смрт?`

Текстот вели дека Тој бил „искушуван во сè како нас, освен гревот“ (Евреите 4,15). И додава: „Затоа слободно да пристапиме“ – што значи со доверба – „кон престолот на благодатта, за да примиме милост и за да најдеме благодат, за помош, во време на потреба“ (Евреите 4,16).

Сосема едноставно кажано, Исус нè претставува пред вселената како такви кои се облечени во Неговата праведност, спасени со Неговата смрт и откупени со Неговата крв. Сè што требало ние да бидеме, Тој бил. Во Христа нема никаква осуда за гревовите од нашето минато. Во Христа, нашата вина е избришана, и благодарение на Неговото моќно посредување, стегите на гревот над нашиот живот се скршени. Синџирите што нè врзуваат се одврзани, и ние сме слободни.

`Прочитајте го текстот Јован 17,24-26. По што Христос најмногу копнее додека трае големата борба меѓу доброто и злото?`

„Откако ја принел големата жртва, Христос се вознел на небото, но не сакал да прими обожавање од ангелите додека не го замолил Отецот: ‘Оче, сакам оние што ми ги даде да бидат со мене таму каде што сум јас’ (Јован 17,24). Тогаш од Божјиот престол дошол одговор со неизмерна љубов и сила: ‘Да му се поклонат сите Божји ангели’ (Евреите 1,6). На Исуса не се нашла никаква дамка. 
Бидејќи поднел понижувања и жртва, дадено му е име што е над секое име“ (*Елена Г. Вајт, Големата борба, стр. 501, 502 оригинал*). Најмногу од сѐ, Исус сака да бидеме со Него на небото. Копнежот на Неговото срце, причината за Неговата смрт и посредување е нашето спасение. Дали имате некоја посебна потреба во вашиот живот? Кажете му го тоа на Исуса. Таму каде што има тага, Тој носи утеха. Таму каде што има страв, Тој носи мир. Таму каде што има вина, Тој носи проштавање. Таму каде што има слабост, Тој носи сила.

`Што мислите, зошто Христос се жртвувал себеси за нас? Што нè прави толку вредни за Него?`

---

#### Додаток: Утрински стих

**Темел на победата:** 1. Коринтјани 15,57
