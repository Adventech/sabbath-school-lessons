---
title:  Искуство
date:   05/04/2024
---

#### Вулкан, пожари и COVID-19

_од Ендру Мек Чесни_

Кубанскиот мисионер Мисаел Делгадо Родригез се соочил со голем предизвик на својата прва сабота на Канарските острови. Само пет луѓе дошле на службата во сабота.

Мисаел веднаш преземал мерки и се впуштил во мисија на терен, посетувајќи ги поранешните членови на црквата и другите на островот Ла Палма. Еден месец подоцна, тој можел да се радува на првото крштевање. Но тогаш, заради пандемијата COVID-19 бил принуден да ги прекине напорите да допре до луѓето во неговата средина и неговите проблеми се чинело дека само се зголемуваат. На северниот дел од островот избувнал пожар, а некои членови останале без домови. Потоа избувнал пожар и на југот. После пожарот силна вулканска ерупција го потресла островот , која траела неверојатни 85 дена, оставајќи ги локалните жители да се борат со земјотреси, отровен гас и пепел. Две црковни семејства изгубиле сè што поседувале во овие страшни околности.

Среде невремето се случило нешто неверојатно. Верата процветала. Три години по доаѓањето на Мисаил, 45 членови редовно ги посетувале саботните богослуженија. Покрај тоа, дополнителни седум членови биле крстени, пет се подготвувале за крштевање, а 15 земале бибилиски часови. Што се случило?

Мисаел вели дека тајната на успехот е во посредничката молитва. „Се молиме секој ден во 7 часот, 14 часот и 21 часот“, вели тој. „Притоа секој член се моли за најмалку пет лица“.

Исто така, секој црковен оддел го прифатил практичното евангелизирање. Еден проект, иницијатива на конференцијата на Шпанската унија на цркви, ги организирал верниците на црквата преку телефонски повици од својата контакт листа да ја нудат книгата *Патот кон Христа* на Елен Вајт и некои поврзани библиски проучувања. 
Други проекти вклучувале: едукативни курсеви на Фејсбук страницата на црквата наменети за потребите на семејствата, младите и малите деца; музички евангелизам во кој младите адвентисти имале прилика да одржуваат мини концерти на улица или при посета на болните и сиромашните; програма преку хуманитарната организација АДРА во која членовите делат картички (ваучери) кои би можеле да се искористат за купување храна во супермаркетите; здравствени презентации; Библиски проучувања; и дистрибуција на книгата *Копнежот на вековите* како и многу други проекти. На празници, како што е Денот на мајката, членовите на црквата ставале посебна картичка (посвета) во секоја подарена книга.

Црквата, исто така, отворила училиште во кое учениците можат да научат како да евангелизираат, а четири мали групи редовно се состанувале во домовите.

Евангелизмот преку основање нови пријателства се покажа како многу успешен начин на мисионирање, изјавил Мисаел. Додека вулканот еруптирал, членовите на црквата поминале два месеца подарувајќи маски и литература со здравствени информации поврзани со вулканите. „На тој начин црквата стана добро позната“, вели тој. „Навистина, многу од 15-те луѓе кои се приклучија на библиски часови изгубија сè во вулканот и тие признаа дека кризата ги доведе кај Бога. Во спротивно, никогаш немаше да бидат заинтересирани да дознаат за Бог“ - раскажува Мисаел.

Мисаел со радост се навраќа на своето искуство на Канарските острови. „Почетокот беше многу тежок“, вели тој. „Поминавме низ многу тешкотии, но резултатите донесоа голема радост и задоволство. Видовме како Бог нè благослови“.