---
title: Средбата во Галилеја
date: 22/12/2024
---

`Прочитајте Јован 21,1-19. Кои клучни вистини се откриени тука, особено во врска со Божјата благодат – и човечката понизност?`

Текстот Јован 20 завршува со целта поради која е напишана таа книга, што би била нејзин логичен заклучок, но има уште една глава. Дваесет и првата глава започнува со враќањето на некои ученици во Галилеја и предлогот на Петар да ја поминат ноќта кај езерото. Тоа изгледа како старите времиња да се вратиле, а учениците се враќаат на стариот занает, риболовот. Но цела ноќ ништо не успеваат да уловат.

Тоа утро, таинствен странец на брегот им кажува да ги фрлат мрежите од десната страна на чамецот. Потоа ловат толку многу риби што не можат да ги извлечат мрежите. Тоа потсетува на почетокот на нивната служба со Исуса (видете: Лука 5,1-11). Јован во истиот миг го препознава Исуса и му го кажува тоа на Петар, кој веднаш скока во водата и плива кон брегот.

Потоа Исус му поставува на Петар три прашања и сите се однесуваат на љубовта спрема Учителот. Пред распнувањето, Петар решително тврдел дека би го положил својот живот за Исуса (Јован 13,37). Тогаш Исус го прорекол неговото трикратно откажување (Јован 13,38). На овој состанок во Галилеја, Петар не се зема себеси како „референтна точка“, туку таа улога му ја препушта на Исуса: „Господи, Ти знаеш сè, Ти знаеш дека те сакам“ (Јован 21,17).

Некои забележуваат дека Исус го користи глаголот agapaō, што значи да се љуби, кога го испрашува Петар (освен последниот пат), а Петар секој пат одговара со phileō, што значи да се љуби, но само во пријателска смисла. Ова би значело дека Петар сè уште не го достигнал повозвишениот вид на љубов.

Всушност, во суштината на одговорот на Петар е понизноста. Имајќи го постојано пред очи својот неодамнешен пад, Петар веројатно бил повеќе склон понизно да употреби „помалку силен израз“, не осмелувајќи се да изнесува никакви крупни тврдења за самиот себе. Тоа е понизноста што ја одобрува Исус и која е од пресудна важност за враќањето на Петар во служба. Без сомнение, понизноста е една од највисоките квалификации за служба, бидејќи во фокусот го става Исуса Христа, а не сопственото „јас“.

Враќањето на Петар и неговата улога како водач во раната црква се еден од најсилните докази во прилог на тоа дека Исус станал од мртвите. Бидејќи би било тешко да се објасни таа истакната улога на Петар, ако Исус, во присуство на другите ученици, не го врател во служба.

`Зошто понизноста има толку клучна важност за секој што тежнее да го запознае Господа? Во светлината на крстот, со што може кој било од нас да се гордее?`

---

#### Додаток: Утрински стих

**Поглед на другите светови:** Амос 5,8.