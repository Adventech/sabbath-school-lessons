---
title: Светлина и темнина
date: 24/12/2024
---

`Прочитајте ги следните текстови: Јован 1,4-10; Јован 3,19-21; Јован 5,35; Јован 8,12; Јован 9,5; Јован 11,9.10 и Јован 12,35. Кој голем контраст е прикажан овде, и зошто овој контраст е од толку темелна важност за разбирањето на вистината?`

Светот е во темнина. Тој ја избегнува светлината и не може сам од себе да го најде патот до вистинскиот Бог, Бог кој е личност – Бог на создавањето, откровението и откупувањето.

„Човечкиот род сам од себе никогаш не може да го досегне познавањето на божественото. ‘Повисоко е од небото: што уште да сториш? Подлабоко е од гробот: што уште да мудруваш?’ (За Јов 11,8). Единствено духот на посинувањето може да ни ги открие длабоките Божји дела – ‘она што окото не видело, што увото не чуло, на што човечкото срце не помислило’. ‘А нам тоа ни го открил Бог преку Духот’“ (Елена Г. Вајт, *Копнежот на вековите*, стр. 412 оригинал).

Само Исус Христос го „објавил“ Отецот (Јован 1,18). Грчкиот глагол што се користи тука е egzēgeomai, што значи „протолкува“, „објаснува“, „изложува“. Јован го претставува Исуса како небесен гласник, како Оној кој објаснува што значи да се познава Бог. Само преку Исуса можеме вистински да го запознаеме Бога.

`Прочитајте го текстот Јован 8,42-44. Како Исус го опишува лажниот темел на кој верските водачи во Израел ја засновале својата вера?`

Оние кои не стојат во вистината зборуваат врз основа на сопствени извори на знаења. Смислата на текстот ја „гледаат“ само од човечка перспектива. Спротивно на тоа, ние мора да го прифатиме фактот дека Христос е светлината на светот и да го следиме во нашето толкување на Неговата Реч. За разлика од тоа, ѓаволот го кажува „она што му е својствено“ (Јован 8,44). Ако не бидеме внимателни и не се предадеме со вера и послушност на Бога, ни се заканува опасноста да го направиме истото – да го читаме текстот во согласност со нашите сопствени желби, стремежи и сфаќања, што може да се случи полесно отколку што мислиме.

`Како реагирате на вистините кои не ви се пријатни, а како, всушност, би требало да реагирате на нив?`

---

#### Додаток: Утрински стих

**Ниту една заостаната трага од зло:** 1. Коринтјани 2,9.