---
title: Да го држиме погледот вперен во Исуса
date: 23/12/2024
---

`Прочитајте го текстот Јован 21,20-22. Кое прашање го одвело Петар на погрешен пат? Како Исус го вратил на вистинскиот пат?`

Исус штотуку го вратил Петар во служба и му рекол: „Следи ме“ (Јован 21,19). Ова веројатно се однесувало на буквалното одење по Исуса долж брегот. Тоа го гледаме врз основа на тоа што Петар погледнува назад и гледа дека и Јован го следи Исуса, па поставува прашање во врска со него: „Господи, а овој што?“ (Јован 21,21).

Кога го вратил на службата, Исус исто така го прорекол и начинот на неговата смрт (Јован 21,18). Изгледа дека Петар бил љубопитен и во врска со смртта на Јован. Меѓутоа, Исус го пренасочил неговото внимание на прашањето да Го следи, велејќи му да не се грижи што ќе се случи со другиот ученик.

`Прочитајте го текстот Јован 21,23-25. Во која смисла оваа Исусова изјава е погрешно сфатена? Како апостол Јован го исправил тоа недоразбирање?`

Луѓето погрешно разбрале што сакал Исус да каже кога рекол: „Ако сакам тој да остане додека не дојдам, што ти е тебе? Ти следи Ме!“ (Јован 21,22) Тие помислиле дека тоа значи дека Исус ќе се врати пред да умре Јован. Како што минувало времето, и Јован стареел, можело да дојде до криза ако тој умре (што, се разбира, на крајот тоа и се случило), а Исус не се врати пред тоа. Затоа Јован го исправа тоа погрешно сфаќање, посочувајќи дека тоа било прашање на Исусовата волја, а не пророштво за тоа што ќе се случи.

Идејата да се сосредоточиме на Исуса наместо на другите луѓе, претставува моќен вовед во остатокот од лекцијата оваа седмица. Исус и само Исус е нашиот Спасител. Луѓето неизбежно ќе ве разочараат, а можеби и ќе ве повредат.

Вистините со кои се занимаваме во делот од поуката од вторник до четврток се надоврзуваат на темата за разбирање на Божјата реч, со цел да го запознаеме и да го следиме Исуса, кој треба да биде наш единствен Учител и Водич – без оглед на помошта, советите и водството што другите би можеле да ни ги дадат.

`Колку често сте биле разочарани од луѓето на кои можеби и сте се угледале? Кои поуки, колку и да биле тешки, ги научивте од тоа искуство?`

---

#### Додаток: Утрински стих

**Можности дадени од небото:** Исаија 26,2.