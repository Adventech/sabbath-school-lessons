---
title: Теологијата „одозгора“ и „одоздола“
date: 25/12/2024
---

`Прочитајте го текстот Јован 4,46-54. Кој проблем го довел овој царев службеник кај Исуса, а кој вистински проблем се криел зад тоа?`

Тој човек дошол кај Исуса, Светлината на светот, но одлучил да верува само ако Тој му го исцели детето. Би можеле да кажеме дека теологијата на човекот била „теологија одоздола“. Таквата теологија поставува правила и критериуми за Бога и Неговата Реч. Човечките идеи, полни со недостатоци, ограничени и субјективни, а такви и се, стануваат краен авторитет за толкување на Божјата реч. Колку е опасно да се падне во таа стапица!

Теологијата „одозгора“, наспроти тоа, одговара со вера, ставајќи ги Бога и Неговата Реч на прво место (Јован 4,48;Јован 6,14.15; 2. Тимотеј 3,16). Кога Библијата се прифаќа со вера, таа станува сопствен толкувач. Погледот на светот од гледна точка на Светото писмо, наместо од модерната филозофија, претставува водич за разбирање и толкување на Библијата. Човечките сфаќања мора да бидат подредени на Божјото Слово, а не обратно.

Мора да веруваме во зборовите на Светото писмо ако сакаме да веруваме во Исусовите зборови (Јован 5,46.47). „Ако пребивате во Моето слово, навистина сте Мои ученици“ (Јован 8,31). Ако се сомневаме во Божјото слово, Неговото Слово не може да живее во нас (Јован 5,38). „Кој Ме отфрла Мене и не ги прима Моите зборови, има свој судија: Словото – што го изговорив – тоа ќе му суди во последниот ден. Зашто Јас не зборував Сам од Себе, туку Мојот Татко, Кој Ме прати, Тој Ми даде заповед што да речам и што да зборувам“ (Јован 12,48.49).

Слушањето на Божјата реч подразбира нешто повеќе од пасивно примање информации. Тоа подразбира и извршување на Божјата волја. Тоа е активен одговор на слушањето на Словото. „Ако некој сака да ја исполнува Неговата волја, ќе знае дали е наукава од Бога, или зборувам Сам од Себе“ (Јован 7,17).

А тоа слушање и спроведување на Божјата реч е израз на љубов кон Него. „Ако некој Ме љуби, ќе го држи Моето Слово, и Мојот Татко ќе го љуби: при него ќе дојдеме и при него ќе се настаниме“ (Јован 14,23).

`Каков однос постои меѓу нашата љубов спрема Исуса и послушноста? Зошто секој вид „послушност“ што не се заснова на љубовта нè доведува во опасност од легализам?`

---

#### Додаток: Утрински стих

**Венец на животот:** Откровение 2,10.