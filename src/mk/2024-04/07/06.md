---
title: Нашето сведочење за Исуса
date: 14/11/2024
---

Секогаш одново, додека ги претставува Исусовите сведоци, целта на Јован е да нè доведе до конечниот заклучок: „И многу други чуда направи Исус пред учениците, кои не се запишани во книгава; а овие  се запишани,за да верувате дека Исус е Христос, Божји Син, и верувајќи да имате живот во Негово име“ (Јован 20,30.31).

Замислете да сте биле таму, лично, во тело и да сте виделе како Исус ги прави тие многубројни чуда. Сигурно би поверувале,зар не? Сакаме да мислиме така, но во извесна смисла, ние имаме уште повеќе причини да веруваме во Исуса отколку оние што навистина ги виделе тие чуда.

Зошто?

`Што имаме ние денес, што го немале оние што живееле во времето на Исус, а треба да ни помогне да веруваме? Видете ги, на пример, следниве текстови: Матеј 24,2; Матеј 24,14; Матеј 24,6-8.`

Ние ги имаме не само моќните извештаи во Евангелието според Јован, туку и големата предност да го видиме исполнувањето на многу работи  што ги предвиделе Исус и другите библиски писатели, како што е разурнувањето на храмот (Матеј 24,2), проповедањето на евангелието низ  целиот свет (Матеј 24,14), големото отпадништво (2. Солунјани 2,3) и фактот дека светот продолжува да биде грешно и зло место (Матеј 24,6-8). Во текот на целиот живот и служба на Исуса Христа, Неговите следбеници останале мала и малтретирана група мажи и жени, кои, според  сите човечки очекувања, одамна требало да исчезнат од историската сцена. Како можеле тие да знаат, како што знаеме ние, дека сето ова ќе се случи? А знаеле. Дури и самата наша вера е всушност исполнување на Исусовото пророштво дека Евангелието ќе се проповеда низ целиот свет.

Денес, околу две илјади години подоцна, како Исусови следбеници, и  ние ја имаме таа предност да сведочиме за Исуса и за она што Тој го направил за нас. Тоа што ние денес, самите за себе, можеме да го запознаеме Исуса како Месија, не е резултат на резонирањето на Натанаил, Никодим и жената Самарјанка или на учењата на фарисеите. Тоа што го прифаќаме Исуса како Спасител на светот е резултат на читањето на Светото  писмо преку дејството на силата на Светиот Дух кој нѐ осведочува.

И тогаш, секој од нас, на свој начин, и врз основа на нашиот личен однос со Бога, може да ја раскаже својата сопствена приказна. Нашата приказна можеби не е многу драматична, во смисла дека сме виделе како стануваат мртви или како некој слеп од раѓање бил исцелен, но тоа не е важно. Она што е важно е дека ние го познаваме Исуса лично и дека сведочиме за Него на свој начин, исто како што тоа го правеле и личностите во Евангелието според Јован.

---

#### Додаток: Утрински стих

**Божјиот народ нема да биде измамен:** Матеј 24,26.
