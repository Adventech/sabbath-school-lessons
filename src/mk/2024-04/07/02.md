---
title: Осврт на Аврам
date: 10/11/2024
---
Исус не се притеснувал ни кога требало да се изјасни за себе, ни кога требало да повика сведоци кои би можеле да потврдат кој е Тој, дури и ако се работело за сведоци кои одамна не се меѓу живите, како Аврам. „Авраам, вашиот татко, се радуваше да го види Мојот ден, и го виде и се зарадува“ (Јован 8,56).

`Зошто сведочењето на Аврам е толку важно што дури е вклучено во Евангелието според Јован? 1. Мојсеева 12,3; 1. Мојсеева 18,16-18; 1. Мојсеева 26,4; Матеј 1,1; Дела 3,25.`

„Со помош на симболи и со ветувања Бог на Аврама ‘однапред му го објави’ евангелието (Галатјани 3,8). И верата на патријархот била сосредоточена на искупителот кој требало да дојде. Христос им рекол на Евреите: ‘Вашиот татко, Аврам, имаше силна желба да го види мојот ден. Го виде и се израдува’ (Јован 8,56). Овенот, принесен на олтарот наместо Исака, го претставувал Божјиот Син кој требало да биде  жртвуван наместо нас. Кога човекот бил осуден на смрт поради престапот на Божјиот закон, Отецот – погледнувајќи го својот Син - му  рекол на грешникот: ‘Живеј, најдов откуп!’“ (Елена Г. Вајт, *Патријарси и пророци*, стр. 154 оригинал).

Аврам бил татко на еврејскиот народ. Тој го примил ветувањето дека преку него ќе бидат благословени сите народи. Тој благослов дошол преку Месија, роден во самата негова лоза.

Аврам бил татко и на оние кои одговориле на Бога со вера (Евреите 11,8.17-19). Неговата готовност да го жртвува својот син Исак (1. Мојсеева 22), синот на ветувањето, не бил само доказ за верата, туку и прозорец во планот на спасението.

Кога Исус рекол: „Авраам, вашиот татко, се радуваше да го види Мојот ден, и го виде и се зарадува“ (Јован 8,56), водачите му возвратиле: „Уште немаш педесет години, и Авраама си го видел?“ (Јован 8,57).

Исусовиот одговор на тоа бил зачудувачки: „Вистина, вистина ви велам: Јас постојам уште пред да се роди Авраам“ (Јован 8,58).

Исус користи речник кој потсетува на она што му рекол Бог на Мојсеј кај грмушката што горела. Тоа било тврдење дека Тој е Бог, Самопостоечки. Без сомнение, водачите ги разбрале импликациите на Неговите зборови, бидејќи „тогаш кренаа камења, за да ги фрлат на Него“ (Јован 8,59).

`Прочитајте Римјаните 4,1-5. Како Павле овде ја користи сторијата за Аврам за да ја открие големата вистина за спасението само преку вера, без делата на законот? Како овие стихови ни помагаат да ја разбереме идејата за Аврам како татко на оние кои живеат со вера?`

---

#### Додаток: Утрински стих

**Сатанскиот план за напад:** Откровение 12,17.
