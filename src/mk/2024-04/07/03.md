---
title: Сведочењето на Марија
date: 11/11/2024
---

Шест дена пред Пасха, Исус дошол да ги посети Марија, Марта и нивниот брат Лазар, кого го воскреснал од мртвите. Симон, кој бил исцелен од лепра, приредил гозба во знак на благодарност за она што Исус го направил за него. Марта служела, а Лазар седел на масата со гостите (Јован 12,1-8).

`Какво е значењето на постапките на Марија во таа пригода? Во која смисла тоа било сведочење за тоа кој бил навистина Исус? Јован 12,1-3.`

Мирисното масло било многу скапо, вредело околу една годишна плата на обичен работник. Марија веројатно го донела тој дар како израз на благодарност кон Спасителот за простувањето на нејзините гревови и воскресението на нејзиниот брат. Таа имала намера еден ден да го употреби за Исусовиот погреб. Но тогаш слушнала дека Тој наскоро треба да биде помазан за Цар. Во тој случај, таа сакала да биде првата што ќе Му оддаде почит.

Марија веројатно немала намера нејзиниот чин да биде забележан, но Јован вели: „и куќата се наполни со мирис од мирото“ (Јован 12,3). Јуда брзо реагирал и упатил прекор забележувајќи дека тој парфем можел да се продаде, а приходот да им се подели на сиромашните. Но Исус веднаш ја смирил Марија, велејќи: „Оставете ја!... Зашто сиромасите ги имате секогаш покрај себе, а Мене Ме немате секогаш“ (Јован 12,7.8).

Една тема која одново се провлекува низ целото Евангелие – Исус знае што е во луѓето (Јован 2,24-25; Јован 6,70-71; Јован 13,11; Јован 16,19). Во овој случај, на Симоновата гозба, Исус знаел што има во Јуда. А и Јован, исто така, се потрудил да укаже кој е Јуда – користољубив крадец (Јован 12,6).

„Миризливиот дар што намислила Марија дарежливо да го потроши врз мртвото тело на Спасителот, го излеала врз неговото живо тело.  При закопот неговиот мирис би го исполнил гробот, а сега го развеселувал неговото срце со гаранцијата на нејзината вера и љубов... А  кога се упатил во темнината на своето големо искушение, го понел со себе и сеќавањето на тоа дело, на залогот на љубовта што вечно ќе му припаѓа од оние што ги откупил“ (Елена Г. Вајт, *Копнежот на вековите*, стр. 560 оригинал).

`Исус знаел што има во срцето на Марија, а што во срцето на Јуда. Тој, исто така, знае што има и во вашето срце. Што треба да ни  каже таа вистина за нашата потреба за Христа како наша праведност, која и нè преобразува и нè покрива?`

---

#### Додаток: Утрински стих

**Сатаната е уништувач:** Откровение 12,12.
