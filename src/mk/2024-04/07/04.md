---
title: Несвесното сведочење на Пилат
date: 12/11/2024
---

Јован во повеќе наврати ги забележува обидите на верските водачи да го фатат Исуса, да го изведат на суд и да го осудат на смрт. Една тема во Евангелието според Јован, која често ја започнувал самиот Исус, се однесува на тоа дека Неговиот час сè уште не дошол, а притоа Тој мислел на времето на Неговото распнување (Јован 2,4; Јован 7,6.8.30; Јован 12,7.23.27; Јован 13,1; Јован 17,1).

Но, сега дошол тој час. Исус бил уапсен во Гетсиманската градина, изведен пред Ана, потоа пред првосвештеникот Кајафа, а потоа двапати пред Пилат.

Јован се повикува на многу сведоци од сите општествени слоеви за  да потврди дека Исус е Христос. Сега тој се повикува на Пилат, римскиот обвинител кој го судел Исуса. Тоа е важно сведочење, бидејќи  Пилат бил Римјанин, царски управител и судија, додека повеќето други сведоци биле Евреи и припадници на обичниот народ.

`На кој начин пресудата на Пилат е поврзана со темата на Јовановото евангелие? Јован 18,38; Јован 19,4-22.`

Исус бил изведен пред Пилат рано наутро во петок (Јован 18,28). Неговиот план бил брзо да го препушти тој затвореник на Неговата судбина. Меѓутоа, однесувањето на Исус го привлекло вниманието на Пилат. Управителот детално го испрашал Исус и од Неговите усни ги слушнал зборовите: „Јас се родив за тоа и за тоа дојдов на светот, за да сведочам за вистината. Секој – кој е од вистината – го слуша Мојот глас“ (Јован 18,37).

Иако на крајот сепак го осудил на смрт, Пилат трипати го прогласил Исуса за невин (Јован 18,38; Јован 19,4.6). А на крстот го ставил натписот: „Исус од Назарет, цар Јудејски“ (Јован 19,19), со што го  довршил своето сведочење за тоа кој е Исус. Меѓутоа, и покрај сопственото сведочење за невиноста на Исус, тој Го осудил на смрт.

Пилат ја имал пред себе Вистината лично, а сепак – дозволувајќи ѝ на толпата да изврши притисок врз него – го осудил Исус на смрт! Каков трагичен пример кој покажува што се случува кога не го следиме она за што нашата совест и нашето срце ни велат дека е правилно!

`Што можеме да научиме од примерот на Пилат за тоа колку е опасно да дозволиме некое популарно мислење, па дури и притисок, да нѐ спречат да го направиме она за кое веруваме дека е исправно?`

---

#### Додаток: Утрински стих

**Наметнување на неделниот закон:** Откровение 13,16.
