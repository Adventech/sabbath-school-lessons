---
title: Сведочењето на Тома
date: 13/11/2024
---

`Прочитајте го текстот Јован 20,19-31. Што можеме да научиме за верата и сомневањето од сторијата за Тома? Која крупна грешка ја направил Тома?`

Христос се појавил пред учениците по своето воскресение, додека во својот страв биле заедно заклучени во соба. Тома тогаш не бил со нив. Подоцна слушнал извештаи за воскресението од другите ученици, но и понатаму бил очаен. Тоа не се вклопувало во неговата слика за царството. Освен тоа, сигурно се прашувал зошто Исус би им се открил на другите кога тој не бил таму.

И затоа изјавил: „Додека не ги видам раните од клинците на рацете Негови, и не го ставам прстот свој во раните од клинците, и не ја ставам раката своја во ребрата Негови, нема да поверувам“ (Јован 20,25).

Тома ги диктирал условите за сопственото верување. Таквиот пристап кон верата во Исуса се јавува секогаш одново во Евангелието според  Јован. Никодим му одговорил на Исуса со зборовите: „Како може да се роди човек кога е стар“ (Јован 3,4). Жената кај бунарот Му поставила прашање: „Нема со што да нацрпиш, господине, а кладенецот е длабок! Тогаш, од каде имаш жива вода?“ (Јован 4,11) Мноштвото кое штотуку било нахрането со леб и риба, побарало одговор: „Каков знак правиш, да видиме и да Ти поверуваме?“ (Јован 6,30).

Токму на тој агол на набљудување – „види, па тогаш верувај“ – Јован  се спротивставува во своето Евангелие. Кога го сретнал Тома по неговото воскресение, Исус го повикал да дојде, да го види и допре неговото  воскреснато тело. Но, тогаш му рекол: „Блажени се кои не виделе, а поверувале“ (Јован 20,29).

„Бог никогаш не бара да веруваме ако не ни даде доволно докази  врз кои можеме да ја темелиме нашата вера. Неговото постоење, неговиот карактер, вистинитоста на неговата Реч, сето тоа е потврдено со  докази што му се обраќаат на нашиот разум, а такви докази има многу. Сепак, Бог никогаш не ја отстранил можноста за сомневање. Нашата вера мора да почива на нашето лично осведочување, а не на некакво набројување на докази“ (Е. Г. Вајт, *Патот кон Христа*, стр. 105 ориг.).

Преку Божјата реч, преку делата на создавањето и личното искуство, нам ни е дадена неверојатна количина на докази за вера во Исуса.

`Ако некој ве праша зошто верувате во Исуса, што би му рекле?`

---

#### Додаток: Утрински стих

**Завршното дело на измама:** Матеј 24,24.
