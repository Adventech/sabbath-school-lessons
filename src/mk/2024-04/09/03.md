---
title: Зборови на вечен живот
date: 25/11/2024
---

`Прочитајте го текстот Јован 6,61-68. Кога Исус ги прашал учениците дали ќе го напуштат, која била смислата на одговорот на Петар?`

Зборовите на Петар за „вечен живот“ допираат тема што се провлекува низ целото Евангелие според Јован. Голема концентрација на изрази за вечниот живот се јавува во 6. глава од Евангелието според Јован, во контекст на хранењето на 5.000 луѓе (Јован 6,27.40.47.54.68). Исус вели дека Тој е Лебот живот (Јован 6,35), што значи дека Неговиот живот, Неговата смрт и Неговото воскресение се извор на вечното спасение.

Изразот вечен живот или некој негов еквивалент (израз со исто значење) се појавува најмалку 17 пати во Евангелието според Јован. Тој израз не се однесува на некакво духовно постоење, ниту на тоа дека стануваме дел од некое вечно битие, ниту на некој друг етеричен (неопиплив) концепт. Напротив, тој се однесува на таа животворна сила која носи спасение и смисла на нашето постоење сега, и живот без крај кога ќе се врати нашиот Господ. Токму како што Исус станал тело, така и воскресението за кое зборува Исус се случува во просторот и времето и во физичкото тело. Овде станува збор за воскресение од мртвите, обновување на животот каков што некогаш сме го имале во Едем.

`Како го примаме вечниот живот? Јован 3,15.16; Јован 5,24; Јован 6,40.47; Јован 8,31; Јован 12,46; Јован 20,31.`

Само врз основа на верата ние прифаќаме дека Исус Христос дошол да живее и да умре во наша полза. Таа вера ја примаме како дар, но мораме свесно да одлучиме да му се предадеме на Исуса, да се покаеме и да се повикаме на Неговата крв за проштавање и очистување од гревот.

Одговорот што Петар го дал на прашањето што го поставил Исус, дали и тој има намера да си оди: „Господи, при кого да отидеме? Ти имаш зборови на вечен живот“ (Јован 6,68) – ја сумира суштината на спасението и начинот на кој тоа се постигнува. Тоа не доаѓа од филозофијата, историјата, природните науки – кои се само човечки дисциплини. Тоа доаѓа од Исуса, кој – бидејќи го поседува во себе – бесплатно им дава вечен живот на сите кои, одговарајќи на поттиците на Светиот Дух, сакаат да го примат.

`Како ветувањето за вечен живот влијае на тоа како гледаме на нашиот привремен живот овде? Како ова би требало да влијае на тоа како ги согледуваме работите воопшто?`

---

#### Додаток: Утрински стих

**Крај на времето на милоста:** Евреите 12,28.
