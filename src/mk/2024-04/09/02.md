---
title: Во Него беше животот
date: 24/11/2024
---

Во Јован 1,1 апостолот јасно тврди дека Исус е Бог, божествениот Син. Соодветно на тоа, во стихот Јован 1,4 читаме: „Во него (Словото) беше живот и животот им беше светлина на луѓето“. Животот што се спомнува овде, мора да биде божествен живот – неизведено, вечно самопостоење. Токму затоа што има живот во себе, Тој може да го даде својот живот и повторно да го земе (Јован 10,17). И бидејќи има живот во себе, Тој може да му го даде на кого сака (Јован 5,21; споредете со: Јован 14,19).

Изразот за живот употребен овде (zoē) се појавува 36 пати во Евангелието според Јован, што е приближно 25 проценти од неговата употреба во Новиот завет. Во стиховите Јован 1,4.5, освен што се однесува на изворот на живот на нашата планета, истиот збор е поврзан и со спасението. Во останатиот дел од Евангелието според Јован, оваа идеја за живот (zoē) најчесто се изразува како „вечен живот“, ветување за спасение (видете:Јован 3,15.16.36;Јован 4,14.36;Јован 6,27.40.47.54.68; Јован 10,27.28). Според тоа, Оној што го дал животот при создавањето, е истиот Оној кој му носи спасение и вечен живот на изгубениот свет.

`Зошто Исус дошол на земјата? Јован 1,29; Јован 3,16; Јован 6,40; Јован 10,10; Јован 12,27.`

„И како што Мојсеј ја издигна змијата во пустината, така треба да биде издигнат Човечкиот Син, та секој, кој верува во Него да не загине, но да има вечен живот“ (Јован 3,14.15).

Исто како што бронзената змија го зазела местото на Израелците кои биле каснати од змии, така Исус го зазел местото на нас, соборени од гревот. Тој ја презел казната што нам ни следувала,за ние да можеме да го имаме животот што Му припаѓал Нему.

Христос сака да имаме живот и да го имаме во изобилство (Јован 10,10). И затоа, „на сите кои Го примија, им даде власт да станат Божји деца, на оние кои веруваат во Неговото име: кои не се родија ниту од крв, ниту од телесна похот, ни од волја на маж, туку од Бога“ (Јован 1,12.13).

Христос дошол да ни го открие Отецот. Зашто: „Бога никој никогаш не Го видел; Единородниот Син, Кој е во крилото на Отецот - Тој Го објави“ (Јован 1,18). Набљудувајќи го Исусовиот карактер, можеме да го видиме карактерот на Отецот.

`Што можеме да научиме за карактерот на Отецот од Исусовиот живот? Зошто ова откровение е толку добра вест?`

---

#### Додаток: Утрински стих

**Мора да знаете зошто верувате во она во што верувате:** Откровение 16,13.14.
