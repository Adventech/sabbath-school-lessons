---
title: Осуда
date: 28/11/2024
---

„Кој верува во Него, нему не му се суди; а кој не верува веќе е осуден, зашто не поверувал во името на Единородниот Божји Син... секој кој прави зло ја мрази светлината и не оди кон светлината, за да не бидат откриени неговите дела; а кој ја извршува вистината оди кон светлината“ (Јован 3,18-21; споредете со: Јован 1,10).

`Зошто луѓето доаѓаат на суд? Јован 3,18.36; Јован 5,24.38; Јован 8,24; Јован 12,47.`

Отфрлањето на Исуса Христа, Светлината на светот, нè остава отворени за сомневањето и ѓаволските искушенија. Тоа значи вртење од светлината кон темнината.

На Ева ѝ била дадена светлина за тоа како треба да се однесува спрема дрвото среде градината. Сатаната ја искушувал да ја доведе во прашање таа светлина. Таа ја ставила на тест Божјата реч, резонирајќи дека Бог, кој е Бог на љубовта, нема да ги уништи суштествата што ги создал. Таа се потпрела и на своите сетила. Змијата јадела од тој плод и сега има способност да зборува. Можеби змијата е во право. Ако го јадам тој плод, можеби ќе бидам како Бог! И така измамена, таа се свртела од светлината. А и нејзиниот сопруг го избрал истиот пат.

`Прочитајте Матеј 4,1-4. Кои принципи ги употребил Христос во пустината на искушението за да се бори против измамите на сатаната?`

Христос го имал на располагање истото хуманистичко мисловно орудие што го користеле Адам и Ева, претпотопните луѓе и Израелците во Кадис-Варни. И Тој можел да се запраша зошто Бог на љубовта би го оставил Својот Син во пустината без храна и заштита. И Тој можел да одлучи да го докаже своето синство, изјавувајќи:Јас ќе ги претворам овие камења во леб! Но, наместо тоа, Тој одговорил цитирајќи ја Божјата реч. Дејствувал на ниво на небесната реалност наместо на земните обрасци на размислување. А колку лесно можел да го рационализира својот пат до погрешна одлука, како што често прават многу луѓе, дури и луѓето кои веруваат!

---

#### Додаток: Утрински стих

**Молитвите ќе бидат услишени:** Откровение 6,10.
