---
title: Верувањето и новото раѓање
date: 26/11/2024
---

`Прочитајте го текстот Јован 1,12.13. Кои чекори се опишани тука, кога станува збор за тоа како да се стане христијанин?`

Јован го напишал своето Евангелие за да можеме да веруваме и верувајќи да имаме вечен живот во името на Исус (Јован 20,31). Во стиховите Јован 1,12-13, тој процес е опишан во два чекора. Прво, ние Го примаме, односно веруваме во Него. Второ, Тој ни дава власт или моќ да станеме Божји деца, што е опишано во 13. стих како да сме родени од Бога. Значи, постои човечки и божествен аспект во тоа како се станува христијанин. Ние мора да постапуваме во согласност со верата, да Го примиме, да бидеме отворени за светлината, но Тој е оној кој го обновува срцето.

Всушност, и самата вера е дар од Бога, кој доаѓа врз основа на слушање на Неговата Реч (Римјаните 10,17). „За да имаме вистинска, постојана вера во Христа, мора да Го познаваме онака како што е претставен во Речта“ (Ellen G. White, Fundamentals of Christian Education, p. 433). „Духот кој дејствува на човечкиот ум и го просветлува, создава вера во Бога“ (Ellen G. White Comments, *The Seventh-day Adventist Bible Commentary*, vol. 7, p. 940).

Оние кои веруваат во Синот и Го прифаќаат како Месија, примаат вечен живот. Јован исто така го нагласува и прифаќањето и верувањето во Словото што го кажал Исус (Јован 5,24.38.47). Улогата на Светиот Дух е да донесе осведочување (Јован 16,7.8; споредете со: Римјаните 8,16).

`Прочитајте го текстот Римјаните 8,16. Кој принцип го наоѓаме тука, кога станува збор за спасението во Исуса?`

Верата, библиската вера,заснована на дејствувањето на Светиот Дух во нашето срце, претставува темел на нашето верување. „Верата е... голем благослов – око што гледа и уво што слуша“ (Ellen G. White, In Heavenly Places, p. 104). Хуманистичкиот пристап кон верата подразбира дека прво треба да најдеме темел, критериум за верата, па дури тогаш да веруваме. Наспроти ова, библискиот пристап подразбира дека верата е темелот, дар од Бога (Ефесјаните 2,8; 1. Коринтјани 1,17-24; 1. Коринтјани 2,1-6). Почнуваме од темелот, од верата и оттаму растеме во разбирањето и благодатта.

`Ако некој ве праша на што се заснова вашата вера, како би одговориле?`

---

#### Додаток: Утрински стих

**Времето на Јакововите маки:** 1. Мојсеева 32,24.
