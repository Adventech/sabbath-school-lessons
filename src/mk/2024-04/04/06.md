---
title: Сведочењето на Никодим
date: 24/10/2024
---

`Прочитајте го текстот Јован 3,1-21. Како сведочењето на Никодим ја поткрепува основната тема на Евангелието според Јован?` 

Никодим бил почитуван учител во Израел и богат член на Синедрионот. Неговото сведочење игра важна улога во Евангелието според  Јован од неколку причини. Тој му се обратил на Исуса со „Рави“ и  укажал на знаците што Исус ги правел како доказ за Неговата божествена мисија. Со тоа, дури и пред да стане свесен за она што го  прави, тој изнел докази во прилог на Исусовото месијанство.

Никодим гледал на овие знаци како доказ за Исусовиот божествен повик, но не разбрал дека тие укажуваат на Него како исполнување на старозаветните пророштва за Месија. Според тоа, Никодим дошол со извесен  сомнеж. Тој во дадениот момент не го препознал Исуса како Христос.

`Прочитајте го текстот Јован 3,3-21. Што му рекол Исус на Никодим за да му покаже дека точно гледа што се случува во него?`

Исус го познава срцето на секој поединец. Одговорот што му го дал на Никодим може да изгледа премногу отсечен, но Тој се насочува директно на проблемот. Иако верувале дека на незнабошците им треба преобратување, многу Евреи не сфаќале дека и ним, како припадници на избраниот народ, им е потребно истото искуство на преобратување. Никој не се раѓа спасен, без оглед на својата националност или црквата во која е израснат.

Прекрасното еврејско наследство кое допира назад до Аврам, несомнено им овозможувало многу впечатливи предности (видете Римјаните 3,1.2). Сепак, тоа само по себе не било доволно. Исус му рекол  на Никодим нешто незамисливо – дека тој, учител и поглавар во Израел, мора повторно да се роди – одозгора!

А потоа го соочил со неговото духовно незнаење: „Ти си учител во Израел, па тоа ли не го знаеш“ (Јован 3,10). Како е можно ти, возвишен учител, да не го знаеш ова? Тој укор сигурно звучел запрепастувачки.

Но, и покрај сите сомнежи што тогаш сè уште ги имал во врска со  Исуса, Никодим подоцна застанал на Негова страна, заедно со останатите Исусови следбеници (видете Јован 19,39).

`Што значи да се биде „наново роден“, и зошто Исус става толку голем нагласок на тоа?`

---

#### Додаток: Утрински стих

**Крај на времето на милоста:** Откровение 10,7.
