---
title: Двајца од Јовановите ученици
date: 22/10/2024
---

Двајца од учениците на Јован Крстител стоеле со него кога наишол Исус. Јован тогаш објавил: „Еве Го Јагнето Божјо“ (Јован 1,36). Така тие двајца ја слушнале Јовановата порака за Христа кој ќе ги исполни старозаветните пророштва за претстојниот Месија. Потоа го оставиле Јован за да го следат Исуса, сфаќајќи дека Исус е поголем од Јован Крстителот и дека Тој е исполнување на Јовановата порака.

`Прочитајте го текстот Јован 1,35-39. Што направиле двајцата ученици откако го слушнале Јовановото сведочење за Исус?`

Сакајќи да бидат со Исуса, тие го поминале целиот ден со Него. Кој знае какви неверојатни работи научиле и доживеале тогаш?!

Тоа сигурно било нешто величествено, бидејќи набрзо добиле желба да го споделат своето искуство со другите. Андреј, еден од тие двајца ученици, веднаш го нашол својот брат Симон, и му рекол: „Го најдовме Месија (што значи Христос)“ (Јован 1,41). А кога Андреј го донел својот брат кај Него, Исус веднаш покажал дека го познава, велејќи: „Ти си Симон, синот Јонин; ти ќе се наречеш Кифа“ (Јован 1,42). Исус го познавал и го разбирал Петар. Тоа дека Исус ја познава секоја личност, претставува еден од мотивите во Евангелието според Јован (Видете, на пример, стиховите Јован 2,24.25).

„Кога Јован и Андреј би поседувале дух на неверство како свештениците и поглаварите, не би се нашле како ученици крај Исусовите  нозе. Тие би дошле кај него како критичари за да ги осудат неговите зборови... Овие први ученици не сториле така. Тие се оѕвиле на повикот на Светиот Дух преку проповедањето на Јована Крстителот. Сега го препознале гласот на небесниот Учител... Учењето на Писмото на Стариот завет било осветлено со божествена светлина. Повеќекратните  теми на вистината се појавиле во нова светлина“ (Елена Г. Вајт, *Копнежот на вековите*, стр. 139 оригинал).

Сиот нагласок на Евангелието според Јован е на тоа да се изнесе на виделина кој е Исус,за да може оваа добра вест да се сподели со светот.

`Во која смисла Христос и вашата вера во Него го промениле вашиот живот? Кои промени уште би сакале да се случат?`

---

#### Додаток: Утрински стих

**Зборови на одобрување:** Матеј 25,23.