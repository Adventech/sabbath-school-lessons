---
title: Филип и Натанаил
date: 23/10/2024
---

`Прочитајте го текстот Јован 1,43-46. Што открива пораката на Филип за верата што тој веќе ја имал во Исуса?` 

Филип бил од Витсаида, како и Петар и Андреј. Тој го нашол својот пријател Натанаил и му кажал за Исуса. Јован Крстителот го нарекол Исуса „Божјо Јагне“. Андреј му рекол на Петар дека го нашол „Месија“.  Но Филип го прогласил Исуса за Оној за кого пишувале Мојсеј и пророците, а потоа го додал името: „Исус од Назарет“. Меѓутоа, споменувањето на Назарет предизвикало остра реакција кај неговиот пријател.

Натанаил најверојатно негувал одредени предрасуди за малиот град  Назарет. Зар царот би дошол од едно толку зафрлено место?! Предрасудите често нè заслепуваат, така што не гледаме колку луѓето навистина вредат. Но се чини дека Филип сфатил, веројатно врз основа на претходните разговори со Натанаил, дека вистинскиот начин за рушење на  предрасудите не е некоја високопарна филозофска или теолошка аргументација, туку повикот сам човек лично да се увери во вистината.  Затоа едноставно рекол: „Дојди и види“. А Натанаил го направи токму тоа. Отишол и видел.

`Прочитајте го текстот Јован 1,47-51. Како Исус го уверил Натанаил во тоа кој е Тој, и каков бил одговорот на Натанаил?`

Меѓу стиховите 46 и 47 недостасува клучен детал за тоа како точно одговорил Натанаил на повикот на Филип. Она што го гледаме е дека тој сепак станал и отишол. Пријателството со Филип било посилно од неговите предрасуди, и неговиот живот од тој момент се променил. Исус изговара некои убави зборови за Натанаила, нарекувајќи го  Израелец во кого нема лукавство (Јован 1,47), што е во целосна спротивност со она што тој го рекол за Исуса (Јован 1,46). Натанаил реагира  изненадено, бидејќи никогаш порано не се сретнал со Исуса.

**А тогаш Исус спомнува дека го видел под смоквата, и таа ситна забелешка конечно го уверува Натанаила. Исус, со божествен увид,  го видел Натанаила како се моли под дрвото, копнеејќи по вистината (видете: Елена Г. Вајт, Копнежот на вековите, стр. 140, 141  оригинал). Потоа, Натанаил восхитено ја изразува својата вера во  Исуса, нарекувајќи го Рави, Божји Син и Цар на Израел. Забележете како навидум најситното откровение води до најкрупно признавање на верата.**

---

#### Додаток: Утрински стих

**Спасете ги душите пред Исус да ја заврши својата служба:** Лука 14,23.
