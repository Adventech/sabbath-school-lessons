---
title: Сведочењето на Јован Крстителот
date: 20/10/2024
---

Како што илустриравме во лекцијата за минатата седмица, Евангелието според Јован започнува со Исуса Христа – Словото, во Неговото вечно постоење пред создавањето. А во истиот пролог се појавува и  Јован Крстителот, како оној што сведочи за Исуса. Некои Евреи од времето на Исус очекувале двајца месии – едниот од нив би имал свештеничко, а другиот царско потекло. Меѓутоа, Евангелието според Јован јасно учи дека Крстителот не тврдел за себе дека е еден од нив, туку, напротив, бил сведок на единствениот вистински Месија.

`Прочитајте го текстот Јован 1,19-23. Како Јован Крстителот ја објаснил својата служба и мисија?`

Верските водачи испратиле свештеници и Левити да го прашаат Јован кој е тој. Со оглед на високите месијански очекувања во Јудеја, било важно Крстителот да го разјасни својот став по ова прашање. Тој не бил Светлината, туку бил испратен од Бога да сведочи за Светлината и да го подготви патот за доаѓањето на Месија (Јован 1,6-8). Затоа, им одговорил најјасно што можел: „Јас не сум Христос“ (Јован 1,20).

Освен тоа, Јован крштавал со вода, а Христос требало да крштава со Дух (Јован 1,26.33). Јован не бил достоен да ги одврзе ремените од Исусовите сандали (Јован 1,27). Христос имал приоритет над Јован, бидејќи постоел пред него (Јован 1,30). Исус бил Божји Син, а Јован само упатувал на Него (Јован 1,34).

`Прочитајте го текстот Исаија 40,1-5 и Јован 1,23. Како Јован ги користи тие стихови?`

Во време кога патиштата биле раскопани и камени, понекогаш пред царот биле испраќани слуги за да ги израмнат патиштата и да ги  отстранат острите кривини, за патувањето на царот да се одвива непречено. Така, Јован, исполнувајќи го пророштвото, дошол да ги подготви срцата на луѓето за Исуса.

`Во која смисла ние, како адвентисти на седмиот ден, треба да ја извршуваме истата служба како Јован Крстителот? Кои паралели постојат тука?`

---

#### Додаток: Утрински стих

**Делење на наградата:** Матеј 16,27.
