---
title: Јагнето Божјо
date: 21/10/2024
---

Еврејскиот народ очекувал Месија кој ќе го ослободи од Рим. Целта на Евангелието според Јован била да се промени нивното сфаќање за Месија, за да можат во Исуса да го препознаат исполнувањето на пророштвата за претстојниот Цар. Месија не требало да биде земски владетел. Тој дошол да ги исполни сите старозаветни пророштва што се однесувале на Него, кои ја вклучувале и Неговата жртва за доброто на овој свет и обновување на односот меѓу Бога и Неговиот народ.

`Прочитајте го текстот Јован 1,29-37. Каква објава дава Јован Крстителот во врска со Исуса? Каква слика користи за да Го опише и зошто е таа толку важна за разбирањето на тоа кој бил Исус и која била Неговата мисија?`

Изјавата на Јован Крстител во врска со Исуса како Божјо Јагне ја поддржува целта на пишувањето на Јовановото евангелие, а тоа е обновено разбирање на делото на Месија и Неговата природа. Исус, всушност, требало да биде исполнување на ветувањето на жртвениот систем, кое може да се следи наназад до ветувањето за Искупителот, за првпат дадено во 1. Мојсеева 3,15.

„При Исусовото крштавање, кога Јован укажувал на него како на Божје Јагне, делото на Месија го осветлила нова светлина. Умот на пророкот  бил насочен кон зборовите на пророкот Исаија: ‘Го одведоа како јагне на колење’ (Исаија 53,7)“ (*Копнежот на вековите*, стр. 136 ориг.).

`Прочитајте ги следните текстови: Марко 10,45; Римјаните 5,6 и 1. Петрово 2,24. Како овие стихови ни помагаат да ја разбереме Исусовата улога како „Јагне Божје“?`

Колку и да му недостигало знаење за Исусовата служба, Јован Крстителот бил сигурен во едно – дека Исус е ветениот Месија, Оној што дошол како исполнување на пророштвото.

`Размислете подлабоко за таа Исусова титула – „Јагне Божје“. Какви слики ви создава во умот и како нејзината поврзаност со старозаветниот жртвен систем ви помага да ја цените повеќе таа висока  цена на нашето спасение?`

---

#### Додаток: Утрински стих

**Крајот на Исусовото дело како свештеник и посредник:** Евреите 11,6.
