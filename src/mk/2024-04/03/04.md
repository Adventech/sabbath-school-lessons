---
title: Да се слуша или да не се слуша словото
date: 15/10/2024
---

`Прочитајте Јован 1,9-13. Каква сурова реалност опишува Јован овде, кога станува збор за тоа како луѓето му возвратиле на Исуса?` 

Прологот, Јован 1,1-18, не опишува само кој е Исус Христос, Словото (*logos*), туку и како луѓето во светот се однесувале спрема Него. Во стихот Јован 1,9 Тој е наречен *вистинската Светлина*, која го осветлува секој човек што доаѓа на светот. Таа светлина го осветлува светот, правејќи луѓето да можат да го разберат. Како што К. С. Луис убаво кажал: „Верувам во христијанството како што верувам дека сонцето изгреа, не само затоа што го гледам, туку затоа што гледам сè друго“ (*„Is Theology Poetry?“*; Samizdat University Press, 2014, стр. 15; првпат претставено во 1944 година). 

Исто така, да ги разгледаме импликациите од она што е кажано во стихот Јован 1,9. Светлината доаѓа до секого, но не за секого е добредојдена. Како што ќе видиме во утрешното проучување, главната тема на Евангелието според Јован е како луѓето го примаат или отфрлаат Исуса. Таа тема започнува овде. Тажната вистина која постојано се повторува е дека Месија дошол кај својот народ, Израел, а сепак многумина не го прифатиле како свој Избавител. 

Во текстот Римјаните 9-11, Павле се занимава со истата трагична тема, за тоа дека многу Евреи го отфрлиле Исуса. Но тој не завршува со негативен тон, туку вели дека исто така многу Евреи, заедно со незнабошците, ќе го прифатат Исуса како Месија. Павле, всушност, ги опоменува некогашните незнабошци да не се фалат над Евреите. „Зашто, ако си ти отсечен од природната дива маслинка и, против природата – си прикалемен на питомата маслинка, колку полесно ќе бидат прикалемени врз сопствената маслинка оние, кои и се природни!“ (Римјаните 11,24) 

Со сличен тон, Јован вели дека сите што ќе го примат Исуса како свој Спасител ќе станат Божји деца. До тоа доаѓа врз основа на верувањето во Неговото име (Види: Јован 1,12.13.) 

Во ова се огледува врската меѓу прологот и заклучокот на ова Евангелие. Во стихот Јован 20,31, апостолот открива зошто го напишал – за да верувате дека Исус е Христос, Божјиот Син, и дека верувајќи ќе имате живот во Негово име. Така, воведот и заклучокот сочинуваат еден вид единство, поврзани концепти кои заокружуваат сè што се случува меѓу нив. Таа поврзаност укажува на сеопфатната цел на Евангелието според Јован – луѓето да се спасат преку верувањето во Исуса Христа како нивен Спасител.

`Како се променил вашиот живот благодарение на тоа што сте станале Божји син или ќерка?`

---

#### Додаток: Утрински стих

**Доба на криза:** Откровение 10,10.
