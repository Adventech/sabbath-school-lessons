---
title: Словото стана тело
date: 14/10/2024
---

`Прочитајте го текстот Јован 1,1-3.14. Што ни кажуваат овие текстови, што направил Исус, Бог лично – и зошто оваа вистина е најважната вистина што можеме да ја сознаеме?` 

Јован не го започнува своето Евангелие со името „Исус“, ниту со Неговата улога како Месија/Христос, туку со зборот *логос*. Во времето кога Јован пишувал, различни филозофии го користеле изразот логос, повикувајќи се на рационалната структура на вселената или на самата идеја за логика и разум. 

Исто така, учењето на влијателниот антички филозоф Платон ја делело реалноста на две царства. Едното е небесно и непроменливо царство, во кое има апсолутно совршенство. Другото е овдешното царство – пропадлива, променлива, многу несовршена слика на совршеното царство одозгора, каде наводно и да се наоѓа тоа. (Платон никогаш не одговорил на тоа прашање.) Некои филозофии го препознаваат логосот како апстрактен посредник меѓу вечните облици и овдешните, пропадливи земни облици. 

Меѓутоа, Јован го користи тој израз во сосема поинаква смисла. Тој тврди дека вистината, *логос*, не е некој етеричен и апстрактен поим што лебди меѓу небото и земјата. *Логос* е личност – Исус Христос, кој станал тело и живеел меѓу нас (Јован 1,14). 

За Јован, *логос* е Божјото Слово. Што е уште поважно, Бог проговорил, односно, Тој му се открил на човештвото на најрадикален начин – Бог станал еден од нас. 

Во Евангелието според Јован, логос го претставува вечниот Бог, кој влегува во просторот и времето, кој зборува, дејствува и воспоставува односи со луѓето на лично ниво. Вечниот Бог станал човечко битие, еден од нас. 

Во стихот Јован 1,14, апостолот навестува дека *логос* „стана тело и се настани меѓу нас“. Оригиналниот грчки збор преведен со „настани“ (или „всели“ заб. на прев.) значи „да се распне шатор“. Јован алудира на стихот 2. Мојсеева 25,8 каде што Бог им кажува на Израелците да му изградат светилиште, градба во вид на шатор, за да може да живее меѓу нив. На ист начин, преку своето отелотворување, Исус, возвишениот Син Божји, влегол во човечко тело, прикривајќи ја својата слава за луѓето да можат да дојдат во допир со него.

`Задржете се на импликациите на она за што пишува Јован тука. Бог лично, Создателот, станал човечко битие, еден од нас и живеел овде меѓу нас. (Уште не сме ни стигнале до тоа дека Тој и умрел за нас!) Што ни кажува ова за реалноста на Божјата љубов спрема човештвото? Зошто треба да црпиме толку многу утеха од таа неверојатна вистина?`

---

#### Додаток: Утрински стих

**Гледајте, Младоженецот доаѓа:** Матеј 25,13.
