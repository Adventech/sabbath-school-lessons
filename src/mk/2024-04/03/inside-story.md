---
title:  Искуство
date:   18/10/2024
---

#### Саботно семе

_од Ендру Мек Чесни_

Еден припадник на домородното население во Америка влегол на градилиштето.

„Што градите овде момци?“ прашал тој, гледајќи како доброволци поставуваат ѕидови од трупци на бетонската основа на Центарот за сите нации во Вапато, град во американската сојузна држава Вашингтон. „Уште една црква?“ рекол тој, одмавнувајќи со главата. „Момци, вие дури и не знаете кој ден во седмицата да го празнувате“.

Еден од лидерите на градилиштето, Џеф Вејџон, започнал разговор со човекот, кој никогаш немал слушнато за адвентистите на седмиот ден. Човекот мислел дека новата црква ќе биде отворена за богослужба во недела, но верувал дека вистинската богослужба треба да се одржува во сабота.

Џеф бил изненаден. „Ова беше првпат да слушнам дека некои припадници на домородното население во Америка имаат историја на почитување на саботата“ - вели Џеф во интервју.

Подоцна, Џеф побарал објаснување од еден историчар кој е запознаен со историјата на домородните Американци. Историчарот потврдил дека едно или две племиња од резерватот Јакама, каде што се наоѓа Вапато, традиционално верувале дека седмиот ден е вистинскиот ден на Создателот и Го почитувале Создателот во тој ден.

Сознанието дека Бог посеал семе за саботата во срцата на овие домородни Американци ги охрабрило Џеф и неговата сопруга, Тери, во мисионерските активности за домородните Американци.

Мисионерската програма започнала со помош на даровите од тринаесеттата сабота во 1990 година. Важен дел од програмата е Центарот за сите нации, кој се отворил во 2001 година и бил предвиден за повеќе намени. Има дел за богослужение, каде што луѓето се собираат да се молат во саботните утрински богослуженија; кујна, каде што се сервираат оброци и годишен ручек за Денот на мајките на кој присуствуваат од 300 до 400 луѓе; и терени за одбојка и кошарка, каде што до 200 деца и нивните родители доаѓаат на ноќни игри. Центарот нуди и дневни кампуси, летни Библиски школи и програми за подучување после училиште.

Домородните Американци и другите можат да изнајмуваат простор. „Една од причините зошто ја изградивме оваа зграда беше затоа што заедницата немаше каде да се сретне,“ - вели Џеф.

Како на пример, еден лидер на Американските домородци ја избрал оваа локација наместо казино во сопственост на домородните Американци за одржување на здравствени семинари, велејќи дека коцкањето го уништува неговиот народ.

„Беше вистинско сведоштво што не сакаше да има ништо со казиното,“ - вели Џеф.

Културно сензитивниот концепт на центарот, се покажа толку успешен што е реплициран и на други места, вклучувајќи ја и Канада, вели тој.
