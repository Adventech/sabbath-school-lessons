---
title: Во почетокот - Божествениот логос
date: 13/10/2024
---

`Прочитајте го текстот Јован 1,1-5. Што ни откриваат овие зборови за Словото, Исус Христос?` 

Евангелието според Јован започнува со таа неверојатна мисла: „Во почеток беше Словото, и Словото беше во Бога, и Словото беше Бог“ (Јован 1,1). Таа една убава реченица содржи длабочина на мислата која едвај успеваме да ја сфатиме. 

Прво, евангелистот алудира на извештајот за создавањето, 1. Мојсеева 1,1: „Во почетокот...“ Словото веќе било тука пред создавањето на вселената. Според тоа, Јован го потврдува Исусовото вечно постоење. 

Следно, „...и Словото беше во Бога“. Во стихот Јован 1,18 авторот забележува дека Тој – Словото е „во прегратката на Таткото“. Колку и да се обидуваме да си претставиме што точно значи тоа, едно е сигурно – Исус и Отецот се исклучително блиски. 

А тогаш, Јован вели: „и Словото беше Бог“. Но како може Словото да биде со Бога и во истото време да *биде Бог*? Одговорот се крие во грчката граматика. Во грчкиот јазик има определен член, но не и неопределен член. Значи, она што е важно за нас е дека грчкиот определен член укажува на посебност, на некој посебен предмет или личност. 

Во изразот „Словото беше во Бога“, зборот „Бог“ има член, па затоа се однесува на конкретен поединец – Отецот. *Словото било со Отецот*. Во изразот „и Словото беше Бог“, зборот Бог нема член, што во таа поставка укажува на карактеристиките на божеството. Исус е Бог – не Отецот, но сѐ уште е и возвишениот Син Божји, второто лице на Божеството. 

Апостолот го потврдува ова сфаќање, бидејќи во стиховите Јован 1,3.4 вели дека Исус е Творецот на сè што е создадено. Сето она што претходно не постоело а потоа настанало, дошло само преку Исуса, Бог Создателот. 

„Господ Исус Христос бил едно со Отецот од вечни времиња; Тој бил „Божји лик“, лик на неговата големина и величество, „отсјај на Неговата слава“ (Евреите 1,3)“ (Елена Г. Вајт, *Копнежот на вековите*, стр. 19 оригинал).

`Зошто Христово потполно божество е толку важен дел од нашата теологија? Што би изгубиле кога Исус, во која било смисла, би бил само создадено битие? Изнесете го својот одговор во саботношколската класа и бидете подготвени да разговарате за тоа зошто вечното Христово божество е толку важно за нашата вера.`

---

#### Додаток: Утрински стих

**Единство на правдата и милоста:** Евреите 9,3.4.
