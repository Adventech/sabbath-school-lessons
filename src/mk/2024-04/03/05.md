---
title: Теми што одново се појавуваат - верување/неверување
date: 16/10/2024
---

`Прочитајте ги следните текстови: Јован 3,16-21; Јован 9,35-41 и Јован 12,36-46. Како во тие текстови се повторува темата за верувањето/ неверувањето, која ја наоѓаме во прологот?` 

Во Евангелието според Јован, човештвото е поделено на две големи групи – оние кои веруваат во Исуса и го прифаќаат како Месија, и оние кои, иако имале можност да поверуваат, одлучуваат да не го направат тоа. 

Учениците се во првата група, како и некои други, како Никодим (кој бавно доаѓа до верата), жената кај бунарот и човекот што се родил слеп. Во втората група се фарисеите и првосвештениците, оние кои биле сведоци на хранењето на 5.000 луѓе, па дури и еден од учениците, Јуда. 

Интересно е што самиот збор, именка, вера/верување (грчки: pistis), ниту еднаш не се споменува во Евангелието според Јован. Сепак, глаголот верува (pisteuō) се појавува 98 пати, од вкупно 241 пати, во целиот Нов завет! Тој глагол е навистина мошне крупна тема во Евангелието според Јован. А самата употреба на глагол наместо именка укажува на многу активна смисла на пристапување кон христијанството. Да се биде некој што верува во Исуса, е нешто што го правиме. Тоа е нешто што се изразува преку начинот на кој живееме, а не само преку збир на верувања. Како што знаеме, и ѓаволот верува во Исуса (видете Јаков 2,19). 

Во Евангелието според Јован, главната разлика меѓу тие две групи се огледува во начинот на кој тие се однесуваат спрема Исуса. Верниците, или оние кои штотуку стануваат верници, покажуваат отвореност спрема Него, дури и кога Тој им се спротивставува или ги прекорува. Тие доаѓаат кај Исуса и не бегаат. Тој е светлината што ги осветлува. И така со вера, верувајќи, тие стануваат Божји чеда. 

Неверниците, од друга страна, обично му пристапуваат на Исуса за да се расправаат со Него. Тие се окарактеризирани како оние кои повеќе ја сакаат темнината од светлината. Тешко им е да ги прифатат Неговите зборови или мислат дека Тој ги прекршува старите обичаи и не ги исполнува нивните очекувања. Тие заземаат осудувачки став кон Него, наместо да дозволат Неговата светлина да ги измери и да им суди. Ваквиот став, се разбира, секогаш одново се гледал кај верските поглавари, кои во идеален случај, како духовни водачи на народот, требало први да го прифатат Исуса.

`На кои сè начини ја спроведувате во живот вашата вера во Исуса, наспроти чисто интелектуалното согласување со тоа дека Тој е Месија? Зошто е важно да се спознае таа разлика? (Видете Матеј 7,21-23.)`

---

#### Додаток: Утрински стих

**Пред Старецот:** Даниел 7,13.
