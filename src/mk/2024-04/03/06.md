---
title: Теми што одново се појавуваат - слава
date: 17/10/2024
---

`Прочитајте Јован 17,1-5. Што сакал да каже Исус кога рекол: „Татко, часот дојде! Прослави Го Својот Син, за да Те прослави Синот Тебе“?` 

Во вчерашното проучување ја разгледавме земната, човечка страна на сторијата во Евангелието според Јован, со нејзиниот судир и заемно дејствување меѓу луѓето – сторија која секогаш се врти околу тоа кој е Исус и што прави Тој. Во денешното проучување ќе се сосредоточиме на божествената, космичка страна на сторијата, која ја наоѓаме и во Евангелието според Јован. 

Прологот започнува со таа космичка страна на сторијата. Исус е претставен како возвишен Син Божји, Творец на вселената. И повторно, сето она што некогаш не постоело а потоа дошло во постоење, дошло само преку Исуса. „Сè стана преку Него, и ништо, што стана, не стана без Него“ (Јован 1,3). А понатаму станува збор за славата што се огледува во фактот што Тој станал човечко битие преку воплотување (отелотворување) (Јован 1,14). Јован ги употребува изразите слава (*doxsa*, светлина, сјај, слава, чест) и прославува (*doxsazō*, пофалба, укажување чест, велича, прославува) и во двата случаја – кога зборува за примање почест од луѓето, но и за примање слава и почест од Бога. 

Во Евангелието според Јован, идејата за прославување на Исуса е поврзана со поимот „Неговиот час“, односно со моментот на Неговата смрт (споредете со: Јован 2,4; Јован 7,30; Јован 8,20; Јован 12,23-27; Јован 13,1; Јован 16,32; Јован 17,1). Крстот е Неговиот момент на славата. 

Оваа идеја е доста парадоксална, имајќи предвид дека распнувањето било најсрамниот и крајно понижувачки начин на извршување на смртна казна во староримскиот свет. Тој неверојатен контраст, Бог на крстот, го илустрира преплетувањето на човечкиот тек на сторијата со божествениот. 

На човечко ниво, Исус умрел во агонија, како презрен злосторник кој во момент на слабост извикува: „Боже мој! Боже мој! Зошто ме остави?“ Таа човечка, темна страна на крстот е особено прикажана во Евангелието според Матеј и Марко (Матеј 27,46; Марко 15,34). 

А другата, славната страна на крстот е особено прикажана во Евангелието според Лука и во Јовановото Евангелие (Лука 23,32-47; Јован 19,25-30). Тоа е место на спасение и милост, каде што Божјиот Син се предава во рацете на својот Отец. 

Каква иронија – најголемата Божја слава се открива во Неговиот најголем срам – додека ги носи на себе сите гревови на светот.

`Размислете што значи тоа што било потребно нешто толку драстично – Сам Бог на крстот – за да бидеме спасени од гревот. Како ова ни покажува какво зло всушност претставува гревот?`

---

#### Додаток: Утрински стих

**Мерило на судот:** Јаков 2,12.
