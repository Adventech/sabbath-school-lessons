### Темите во евангелието според Јован

Персиски килим изложен во една продавница во Техеран, главниот град на Иран, прикажувал стара шума. Одлично изработен, тој всушност реконструирал еден швајцарски пејзаж: планини, водопад, тиркизно езеро, шумовити падини и пространо сино небо прошарано со облаци.

Секој што ќе влезел во таа продавница можел да помине извесно време забележувајќи ги многубројните детали на него, како што се: бројот на јазли по квадратен сантиметар, ткаењето на килимите, видот на употребените бои – сите ситници што довеле до тоа тој да изгледа така.

Или би можел да се сосредоточи на интресните техники и мотиви кои  му ја давале на килимот неговата својствена убавина: небо кое се огледува во езерото, снег на планинските врвови, зелена шума надополнета со  темнозелена мов. Мотивите (или темите) на килимите меѓусебно се комбинирани во една вешто усогласена целина за да ја доловат убавината на  тоа спокојно место на Алпите.

Ова тримесечје ќе проучуваме уште едно фино изработено ремек-дело.  Тоа не настанало како резултат на потези со четка на платно, фина обработка на фотографија ниту вешто ткаење ќилими. Тоа е, всушност, Божјата реч, вешто изразена во Евангелието според Јован.

Зборовите имаат значење во самиот нивен контекст. За да може некој  да разбере што има намера да каже Светото писмо, тој мора да го проучува во контекст – блиски изрази, поглавја и пасуси, па дури и севкупната порака на самата Библија. На крајот на краиштата, бидејќи целата  Библија е вдахновена од Светиот Дух, секој нејзин дел треба да се проучува во контекст на целината.

Нашата намера ова тримесечје е да ја разбереме пораката на Јовановото евангелие. Тоа евангелие е единствено меѓу четирите евангелија и  често го насочува вниманието на лични разговори меѓу Исуса и само една или две личности – како што се Натанаил, Никодим, жената кај бунарот, беспомошниот човек во бањата Витезда, човекот слеп од раѓање, Лазар и  неговите сестри Пилат, Петар и Тома. Многу од овие стории се појавуваат само во Евангелието според Јован.

Евангелието според Јован е Божја Реч која ни е пренесена преку апостолите. Како што е случај со целата Библија, ова Евангелие дошло до нас  по Божја волја, а не по човечка волја. Јован бил само доброволно орудие, што го употребил Светиот Дух за да ни приближи многу пресудно важни теми, како што се: Словото (логос), светлина, леб, вода, Светиот Дух,  единство, знаци, сведоштво и пророштво. Овие теми меѓусебно дополнително се нагласуваат и една со друга се расветлуваат низ целото Евангелие.

Проучувањето на Библијата често е концентрирано на значењето на  некој поединечен збор или на мал исечок од Светото писмо. Го проучуваме значењето на зборовите со помош на библиски речник. Ја испитуваме граматиката, непосредниот контекст, историскиот контекст и – да ја  искористиме аналогијата со килимот – стануваме преокупирани со бројот на јазли по квадратен сантиметар, ткаењето, боите, подлогата. И сите тие детали се навистина важни.

Но, додека ги испитуваме деталите, да не дозволиме да ја изгубиме од вид целината. Затоа што, навистина, како што персискиот килим може да „пренесе“ некого до едно убаво место на Алпите, така и Евангелието според Јован може да нè врати назад, во времето на животот и службата  на Исуса Христа, кого да Го познаваме значи да имаме вечен живот. Деталите имаат своја улога, а тоа е да нè водат кон пошироката слика, а во  Евангелието според Јован таа поширока слика е божествено вдахновеното откровение на Исус, нашиот Господ и Спасител.

*Е. Едвард Зинке, поранешен помошник на директорот на Институтот за библиски истражувања при Генералната конференција на адвентистите  на седмиот ден, е вклучен во многу црковни активности и одбори. Меѓу другото, тој е потпретседател на Одборот за наследството на Елена Г. Вајт  и виш советник во рамки на Службата на Адвентистички преглед. Има три почесни докторати од адвентистички универзитети. Живее во Мериленд.*

*Д-р Томас Шепард е виш научен соработник и професор по Нов Завет на адвентистичкиот Теолошки факултет при универзитетот Ендрјус, каде што предава од 2008 година. Тој и неговата сопруга, д-р Шери Шеперд, служеле како мисионери во Малави, Африка и Бразил. Имаат две возрасни деца и шест внуци.*
