---
title: Да се познава Синот значи да се познава Отецот
date: 10/12/2024
---

Низ целото Евангелие според Јован, апостолот опишува како Исус, Синот, прави дела кои укажуваат на Отецот. Исус објаснува кој е Отецот и покажува каков е Неговиот однос спрема нашиот свет. Сето ова е во согласност со стихот Јован 1,18, каде што се вели дека Тој го открива Отецот (грчки: egzēgeomai, што значи објаснува, протолкува, изложува). Исус го прави ова одново и одново. Зборот Отец (patēr) се појавува 136 пати во Евангелието според Јован (од тоа 18 пати во првите три глави), што е повеќе од една третина од вкупната употреба на тој збор во целиот Нов завет. Исусовиот проштален говор е едно од главните места во ова Евангелие, каде што Исус го објавува Отецот.

Исус бил претставник на Отецот на земјата и дошол во човечко тело за да ја спроведе во живот волјата на Отецот. Всушност, Исус рекол дека Тој настојува да ја врши волјата на Отецот во сè, а не својата сопствена (Јован 5,30). Оваа изјава можеби на прв поглед изгледа запрепастувачка, но таа само покажува дека Исус, како човечко суштество, бил целосно предан на Отецот.

Исус исто така рекол дека Отецот Го испратил да го доврши Неговото дело – спасение на човештвото – и дека самиот Отец посведочил за тоа Негово дело (Јован 5,36-38).

Исус изјавил дека Отецот Го испратил да послужи како единствен преку кого луѓето можат да дојдат кај Бога (Јован 6,40.44). Отецот сака луѓето да имаат вечен живот кој може да се најде во Исуса, кој ветува дека ќе ги подигне од мртвите при воскресението.

`Што можеме да научиме од следниве стихови за односот меѓу Исуса и Отецот: Јован 7,16; Јован 8,38; Јован 14,10.23; Јован 15,1.9.10; Јован 16,27.28; Јован 17,3.`

Исусовите тврдења за Неговиот однос со Отецот се зачудувачки. Тој изјавува дека сите Негови учења се всушност учења на Отецот, дека сè што кажува Тој лично чул од Отецот, дека верувањето во Него е исто што и верувањето во Отецот, дека самите Негови зборови, како и сите Негови дела, потекнуваат од Отецот и дека Тој и Отецот се обединети во љубовта и работата за спасение на човештвото. Какво силно сведоштво за блискоста што постои меѓу Исуса и Неговиот Отец на небото!

`Како би се променил вашиот живот кога вашите мисли и дела во целост би биле израз на Божјата волја за вашиот живот? Односно, како можеме подобро да го спроведеме во живот она што го дознаваме од Исуса дека е Божја волја за нашиот живот?`

---

#### Додаток: Утрински стих

**Живите праведници земени на Небо:** 1. Солунјани 4,17.
