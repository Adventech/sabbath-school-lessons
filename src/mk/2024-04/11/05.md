---
title: Светиот Дух
date: 11/12/2024
---

Во Евангелието според Јован Светиот Дух не се истакнува толку како Отецот и Синот. Сепак, Неговата улога е од пресудна важност за успехот на Исусовата мисија.

`Прочитајте го текстот Јован 1,10-13. Што нè учи тој текст во врска со важноста на Светиот Дух за преобратувањето?`

Веќе во првата глава можеме да видиме колку е важна улогата на Светиот Дух. Јован ни кажува дека оние кои го примиле Словото, односно, оние кои поверувале во Него, станале Божји деца, „кои не по крв, ни по желба на телото, ни од похот машка, туку од Бога се родија“ (Јован 1,13). А тоа се случува само преку дејствувањето на Светиот Дух.

`Што ни кажуваат следните текстови за активностите на Светиот Дух: Јован 3,5-8; Јован 6,63; Јован 14,26; Јован 15,26; Јован 16,7-11.`

„Опишувајќи им ја на своите ученици службата на Светиот Дух, Исус сакал да ги вдахне со радоста и со надежта што го вдахнувале и неговото срце. Се радувал за таа обилна помош што ѝ ја осигурил на својата Црква. Светиот Дух бил најголем од сите дарови што можел да го измоли од својот Отец за издигнување на својот народ. Светиот Дух треба да им биде подарен како сила што преродува, зашто без неа Христовата жртва би била безвредна. Силата на злото со векови се зајакнувала и луѓето со вчудовидена покорност го прифаќале сатанското ропство. Човекот може да му се спротивстави и да го победи гревот само со моќното дејствување на третото лице на Божеството што ќе дојде со неизменета сила во полнина на божествената моќ“ (Елена Г. Вајт, *Копнежот на вековите*, стр. 671 оригинал).

Тогаш, каков благослов е да се прими Светиот Дух, кој потврдува дека Бог е вистинит (Јован 3,33)! Духот е тој што ни носи осведочување за гревот, за праведноста и судот (Јован 16,8-11). Според тоа, за да знаеме што е исправно, вистинито и добро, од клучна важност е нашиот разум и животните искуства да ги потчиниме на Божјата реч, преку силата на Светиот Дух, која ни дава осведочување и уверување.

---

#### Додаток: Утрински стих

**Адам се враќа во првобитната положба:** 1. Мојсеева 5,5.
