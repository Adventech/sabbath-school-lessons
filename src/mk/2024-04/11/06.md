---
title: Исусовата молитва
date: 12/12/2024
---

Седумнаесеттата глава од Евангелието според Јован понекогаш се нарекува Исусова првосвештеничка молитва. Со неа се завршува Исусовиот проштален говор. Тој дошол на земјата за да може човечкиот род конечно да се врати во својот првобитен, личен однос со Бога. Тој верно ги извршил знаците што Бог Му дал да ги прави. Со своите зборови и дела Тој им го откривал Бога на луѓето.

Исус наскоро требало да ја напушти Земјата. Затоа сакал уште еднаш да ја изрази љубовта кон своите ученици. Сакал тие да го разберат блискиот однос меѓу Него, Отецот и Светиот Дух. А сакал да ги вклучи и нив во тој ист, личен однос со Бог Отецот и Светиот Дух каков што и самиот го имал.

`Прочитајте го текстот Јован 17,1-26. Кои зборови и изјави во оваа глава го изразуваат Исусовиот копнеж за близок однос полн со љубов меѓу Него, Отецот и Неговите ученици?`

Многумина сметаат дека Јован 17 порачува дека единството и љубовта се единствените работи кои се важни. Несомнено, Божјата цел е да го обнови во нас личниот однос со Него и со сите луѓе. Но повнимателното читање укажува на многу поживотворна поврзност меѓу љубовта и вистината.

„А животот вечен е тоа, да Те познаат Тебе Единиот вистински Бог“ (Јован 17,3), а не некој Бог според наше мислење. „Го објавив името Твое на луѓето, што си Ми ги дал од светот; тие беа Твои, и Ти Ми ги даде, и го запазија Твоето слово... и разбраа навистина дека од Тебе сум излегол, и поверуваа дека Ти си Ме пратил“ (Јован 17,6,8). „Посвети ги со Својата вистина. Твоето слово е вистина“ (Јован 17,17).

Христос дошол да го открие Отецот. Тоа откровение било важно поради многуте погрешни сфаќања за Бога. Евангелието според Јован покажува колку сериозно Исус ја сфаќал својата мисија. Тој на исправен начин ја претставувал Божјата реч и Неговите дела. Ако вистината не е важна, зошто Исус би одел толку далеку?

Неговиот живот бил исполнет со големи тешкотии, така што верските власти на крајот го отфрлиле. Трпел рамнодушност од луѓето, а понекогаш и од своите ученици. Еден од неговите ученици Го предал, а друг трипати се откажал од Него. Тој поминал низ безмилосно судење и умрел на крстот од рацете на оние што дошол да ги спаси.

`Како можете во вашиот сопствен живот на подобар начин да ја одразите Божјата љубов каква што постои меѓу Исуса и Отецот?`

---

#### Додаток: Утрински стих

**Сто четириесет и четири илјади:** Откровение 14,1.
