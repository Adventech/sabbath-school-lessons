---
title: Исус и Отецот
date: 09/12/2024
---

Ние сме создадени од страна на Божеството за личен однос со Него (1. Мојсеева 1,26.27). Меѓутоа, поради гревот, тој однос е од корен нарушен. Непосредните последици од тоа нарушување може да се видат во Едемската градина.

`Прочитајте го текстот 1. Мојсеева 3,7-9. Како ни е откриен тука раздорот што го предизвикал гревот, и што значи тоа што, по ова, Бог ги побарал луѓето, а не обратно?`

Намера на Божеството била да понуди исцелување на целиот човечки род поради раздорот предизвикан од гревот, иако нема сите луѓе да го прифатат тоа што им е понудено.

За да се оствари обновувањето на таа врска, едно Лице на Божеството станало човечко битие. Така Словото станало тело и се вселило меѓу нас, правејќи ја Божјата слава видлива (Јован 1,14-18). Како резултат на тоа, човештвото ја примило Неговата полнота и благодат. Токму за тоа дошол Исус – да ја објави Божјата слава, за да може тој однос, прекинат од гревот, да се обнови за сите оние кои се подготвени да го прифатат со вера она што им е понудено во Христа Исуса.

`Каква прекрасна надеж наѕираме во следниве стихови: Јован 1,1.2; Јован 5,16-18; Јован 6,69; Јован 10,10.30; Јован 20,28?`

„Во Христа е исконскиот, непозајмен, нестекнат живот“ (Елена Г. Вајт, *Копнежот на вековите*, стр. 530 оригинал). А сепак, како отелотворен Син, кој „Сам Себе се понизи“ (Филипјаните 2,7) откажувајќи се од своите прерогативи, Христос, зборувајќи за својот живот на земјата како човек меѓу луѓето, можел да гледа на своето поседување живот како дар од Бога. „ Христовото божество е цврсто ветување за верникот за вечен живот“ (*Копнежот на вековите*, стр. 530 оригинал).

Човечкиот род не го познавал Бога (Јован 17,25). Затоа Тој им го испратил Својот Единороден Син (Јован 9,4; Јован 16,5), за да можат да Го запознаат Него, Отецот.

`Во контекст на целокупната вселена, еден атеист напишал: „Во нашата темнина, во сето тоа пространство, нема никакво навестување дека од некаде ќе дојде помош за да нè спаси од нас самите“ (Карл Сеган, Космос) Што нè учи Библијата а покажува колку греши овој човек?`

---

#### Додаток: Утрински стих

**Воскресение на праведните:** 1. Солунјани 4,16.
