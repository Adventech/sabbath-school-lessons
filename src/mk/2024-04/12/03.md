---
title: Еве го Човекот!
date: 16/12/2024
---

`Прочитајте го текстот Јован 18,38-19,5. Како Пилат се обидел да го убеди народот да побара Исус да биде ослободен?`

Пилат не го чекал Исусовиот одговор во врска со вистината. Наместо тоа, тој излегол да се обиде да го убеди народот. Со тоа што стапил во дијалог со нив, наместо едноставно да го ослободи Исуса, Пилат се ставил во неповолна положба. Верските водачи увиделе дека можат да манипулираат со управителот со помош на толпата.

Пилат се повикува на обичајот да биде ослободен еден затвореник за време на Пасха и го прашува народот дали сакаат да им го ослободи „царот јудејски“. Чудно, народот бара ослободување на разбојникот по име Варава наместо невиниот Исус, што претставува своевидна иронија.

Тогаш започнува исмејувањето и срамотењето на Исуса. Римските војници плетат круна од трње, му облекуваат пурпурна наметка и го поздравуваат со потсмев како цар јудејски. Ваквиот вид војнички поздрав е сличен на тоа како го поздравувале императорот, но овде тоа било кажано со потсмешлив тон.

Сметајќи на сожалувањето на народот, Пилат изгледа бара начин да Го ослободи. Тој го изведува Исуса, кој на себе носи круна од трње и  пурпурна наметка. Сцената што Јован не ја коментира го прикажува Исуса во пародична царска облека, при што управникот им се обраќа на луѓето со зборовите: „Еве го човекот“ (Јован 19,5). Ова го потсетува читателот на зборовите на Јован Крстител во стихот Јован 1,29: „Еве Го Божјото Јагне, Кое ги зема гревовите на светот!“ Иронично е што паганскиот  управител го изведува Месија во таа царска облека пред Израел.

Меѓутоа, како што покажува текстот Јован 19,6-16, толпата барала Исус да биде распнат врз основа на Неговото тврдење дека е Божји Син. Тоа го исплашило Пилата, кој сега уште повеќе се труди да го издејствува Неговото ослободување. Но водачите ја запечатуваат Исусовата  судбина со изјавата дека Неговото ослободување значи спротивставување на Цезарот. Тие знаат дека, поради неговата лојалност кон Цезар, Пилат не може да ослободи некој што се повикува на истата титула.  Водачите изјавуваат дека немаат друг цар освен Цезарот. Значи, нивната омраза кон Исуса била поголема од нивните национални стремежи. За да се ослободат од Исуса, тие биле готови да го жртвуваат дури и правото на национална автономија.

`Колку е страшно тоа – еден пагански водач сака да го ослободи Исуса, додека духовните водачи на народот, кои први би требало да Го признаат, напротив, сакаат да Го распнат! Кои поуки за нас можеме да ги извлечеме од тоа?`

---

#### Додаток: Утрински стих

**Затворање на сатаната:** Откровение 20,2.
