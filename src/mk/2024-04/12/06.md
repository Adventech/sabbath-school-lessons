---
title: Исус и Марија
date: 19/12/2024
---

`Прочитајте го текстот Јован 20,11-13. Што се случило овде што покажува зошто Марија Магдалена сè уште не го разбрала значењето на празниот гроб?`

Марија за последен пат се спомнува во текстот тогаш кога им јавила на Петар и Јован дека гробот е празен (Јован 20,2). Тие отрчале до гробот, а таа се вратила таму малку подоцна. Откако го прегледале гробот, Петар и Јован заминале. Но Марија се вратила и останала тука некое време, плачејќи. Несомнено е дека претходните неколку дена таа многу плачела. А сега, згора на сè, и ова!? Наведнувајќи се, погледнала внатре.

На нејзино изненадување, двајца ангели во бела облека се наоѓале во гробот, седејќи на местото каде што било положено Исусовото тело. Тие ја прашале: „Жено! Зошто плачеш?“ (Јован 20,13) Нејзиниот одговор, со болка во гласот, бил дека го зеле нејзиниот Господ и дека таа не знае каде го ставиле.

`Прочитајте го текстот Јован 20,14-18. Што е тоа што за Марија направило сè да се промени?`

Со очи заматени од солзи, Марија се врти и гледа како некој стои покрај неа. Со зборови слични на оние што ги изговориле ангелите, Непознатиот ја прашува: „Жено,зошто плачеш? Кого го бараш?“ (Јован 20,15) Мислејќи дека разговара со градинарот, таа бара помош да се пронајде Исусовото тело.

Непознатиот потоа изговара еден збор: „Марија“. Тоа било откровение во еден збор што го променило светот. Одеднаш, изненадената Марија сфаќа дека ѝ се обраќа воскреснатиот Исус, и Го препознава. Исус инсистира на тоа да не Го задржува, бидејќи мора да оди кај својот Отец. А нејзината задача била да им јави на учениците дека Тој оди „кај Својот Отец и вашиот Отец, кај Својот Бог и кај вашиот Бог“ (Јован 20,17). Марија ја исполнила својата мисија. Таа им рекла на учениците дека го видела Господа и им ги прераскажала сите други подробности што Тој ги споделил со неа (Јован 20,18).

`Прочитајте го текстот 1. Коринтјани 15,12-20. Според Павле, од каква полза би била нашата христијанска вера ако Христос не станал од мртвите?`

---

#### Додаток: Утрински стих

**Чистење на Земјата:** Откровение 20,10.
