---
title: „Се сврши“
date: 17/12/2024
---

Како што покажува текстот Јован 19,17-22, Пилат поставил натпис на латински, грчки и еврејски јазик, на кој пишувало: „Исус од Назарет, цар Јудејски“ (Јован 19,19). Верските водачи сакале тоа да се промени. Меѓутоа, Пилат не се согласил и така останал натписот, како нем сведок на вистината за Исуса и еден од показателите дека Исус на крстот бил устоличен како Цар. Еве го Исуса, нивниот вистински Цар, Царот Јудејски, кој виси на крстот како обичен злосторник.

„Со поставувањето на овој натпис над Исусовата глава управувала една сила повисока од Пилата или од Евреите. Според Божјето провидение, тој требало да ги разбуди луѓето да размислуваат и да го истражуваат Светото писмо“ (Вајт, *Копнежот на вековите*, стр. 745 ориг.).

`Прочитајте го текстот Јован 19,25-27. Која трогателна сцена во врска со Исусовата мајка се одиграла во подножјето на крстот?`

Меѓу оние кои стоеле во подножјето на крстот тој ден биле Јован, љубениот ученик, заедно со Марија, Исусовата мајка, и други. Многу години пред тоа, кога Јосиф и Марија го донеле Исуса во храмот на посветување, Симон го предвидел токму тоа искуство (споредете со: Лука 2,34.35). Сега, во моментот на својата смрт, Исус ѝ се обраќа на мајка си со зборовите: „Жено! Ете ти син!“, а на Јован му вели: „Ете ти мајка!“ (Јован 19,26.27)

`Прочитајте го текстот Јован 19,28-30. Какво е значењето на зборовите „Се сврши“ што ги изговорил Исус пред да умре?`

Грчкиот глагол teleō (завршува, потполнува, извршува) во 28. стих („дека сè е свршено“) е истиот глагол како оној што се употребува во стихот 30 („се сврши“). И уште повеќе, сродниот збор teleioō (завршува, усовршува) исто така се јавува во 28. стих, во смисла на исполнување на Светото писмо („за да се исполни Писмото“). Колку и да била ужасна таа сцена, таму сè се исполнувало, остварувало, довршувало.

Кога Исус вели: „Се сврши!“, Тој го завршува, го исполнува делото што Отецот Му го дал да го изврши.

`Кога Исус рекол „Се сврши!“, што значело тоа за секој од нас? Што било довршено тогаш и како тоа се однесува на нашиот живот?`

---

#### Додаток: Утрински стих

**Работата на откупените во текот на милениумот:** Откровение 20,4.
