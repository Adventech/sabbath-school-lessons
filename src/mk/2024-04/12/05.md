---
title: Празен гроб
date: 18/12/2024
---

`Прочитајте го текстот Јован 20,1-7. Од каква важност е за нас она што е опишано во тие стихови?`

Исус умрел доцна во петок попладне и воскреснал рано во недела наутро. Бидејќи се приближувала сабота во времето кога требало да биде погребан (Јован 19,42), тој процес бил изведен набрзина и не бил довршен. Колку и да го сакале Исуса, Неговите следбеници ја празнувале саботата и не отишле на гробот тој ден (споредете со: Марко 16,1; Лука 23,56). По саботата, неколку жени купиле балсами за да ги однесат на гробот во недела наутро. Но, на нивно запрепастување, каменот бил тргнат, а гробот бил празен.

Марија Магдалена била една од оние кои дошле на гробот рано наутро. Тогаш побрзала да им каже на Петар и Јован што видела. Тие двајца отрчале таму. Јован бил побрз од Петар и стигнал прв. Наведнувајќи се, погледнал внатре и ги видел завоите во кои бил завиткан Исус. Но не влегол внатре.

Меѓутоа, Петар влегол во гробницата и ги видел повоите како лежат таму. Го видел и платното што го покривало Исусовото лице, но тоа не лежело заедно со повоите. Тоа било свиткано и ставено одделно.

`Прочитајте го текстот Јован 20,8-10. Кое било значењето на тоа што платното, што го покривало Исусовото лице, било пресвиткано?`

Откако влегол Петар, во гробницата влегол и Јован. Во стихот Јован 20,8 се вели дека тој влегол, видел и поверувал. Зошто гледањето на Неговиот погребен повој и платно како лежат одвоено, уредно здиплени, го навеле Јован да поверува дека Исус воскреснал од мртвите?

За да одговориме на тоа прашање, потребно е прво да размислиме зошто гробот бил празен. Најочигледниот одговор би укажувал на ограбувачи на гробови. Меѓутоа, тоа објаснување не може да се одржи од три причини. Прво, Матеј ни кажува дека гробот бил чуван (Матеј 27,62-66), што го прави грабежот малку веројатен. Второ, ограбувачите на гробови краделе скапоцености, а не тела во распаѓање. И трето, ограбувачите на гробовите би брзале, и не би го здиплиле посмртното платно. Затоа, не е ни чудо што Јован, гледајќи го здипленото платно, поверувал дека Исус воскреснал од мртвите.

---

#### Додаток: Утрински стих

**Редовите на откупените:** Откровение 20,11.
