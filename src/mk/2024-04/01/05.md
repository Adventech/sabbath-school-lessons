---
title: Тврди срца
date: 02/10/2024
---

Сами по себе, знаците и чудата не докажуваат дека нешто е од Бога. Но, од друга страна, ако тие се од Бога, тогаш е опасно да се отфрлат.

`Прочитајте Јован 5,10-16. Кои поуки можеме да ги извлечеме од неверојатната закоравеност на срцата на верските водачи во однос на Исуса, со оглед на чудото кое Тој штотуку го направил?` 

Кога подоцна Господ му се јавил на човекот кој бил исцелен, тој веднаш ги известил верските водачи дека Исус му го направил тоа. Некој би можел да помисли дека тоа е вистинска прилика Бог да се велича и слави, но наместо тоа, верските водачи „Го гонеа Исуса, и сакаа да Го убијат, дека тоа го направи во сабота“ (Јован 5,16). 

Лекување во сабота било дозволено само во итни случаи. А овој човек бил парализиран цели 38 години, па неговото лекување тешко можело да се смета за итен случај. Освен тоа, зошто било потребно тој да ја понесе својата постела? Би помислиле дека некој што има сила од Бога да направи едно такво чудо, требало исто така да знае и дали е дозволено да се понесе постелата дома во сабота. Очигледно е дека Исус се обидувал да ги доведе до подлабоки библиски вистини, до нешто што ги надминува човечките правила и прописи што, во некои случаи, само ја задушувале вистинската вера.

`Кои поуки ги наоѓаме и во другите извештаи за тоа колку луѓето можат да бидат закоравени во духовна смисла, без оглед на доказите? (Јован 9,1-16; Марко 3,22.23; Матеј 12,9-14).`

Како можеле овие верски водачи да бидат толку слепи? Можниот одговор гласи дека до тоа ги довела расипаноста на нивните срца и заблудата дека Месија веднаш ќе ги ослободи од Рим, како и нивното сопствено властољубие и недостатокот на посветеност на Бога. Сето тоа придонело да ја отфрлат вистината која им била пред очи.

`Прочитајте го текстот Јован 5,38-42. За што ги предупредил Исус? Што можеме ние да научиме од тие зборови? Односно, што би можело да постои во нас а би нè направило слепи за вистините кои треба да ги знаеме и да ги применуваме во животот?`

---

#### Додаток: Утрински стих

**Правилно разбирање на небесното Светилиште:** Евреите 9,11.
