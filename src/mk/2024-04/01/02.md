---
title: Свадбата во Кана
date: 29/09/2024
---

`Прочитајте го текстот Јован 2,1-11. Кој знак го направил Исус во Кана и како тоа им помогнало на Неговите ученици да поверуваат во Него?` 

Тоа што виделе како Исус прави чудо претворајќи ја водата во вино, дало доказ во прилог на одлуката на учениците да го следат Исуса. Зар тој моќен знак не укажувал на Него како на некој кој е испратен од Бога? (Веројатно сè уште не биле подготвени да сфатат дека Тој е Бог.) 

Мојсеј, како водач на Израелците, го извел народот од Египет „со знаци и чудеса“ (5. Мојсеева 6,22; 5. Мојсеева 26,8). Тој бил оној кого Бог го употребил за да го ослободи Израел од Египќаните. (Тој бил, во извесна смисла, нивниот „спасител“.) 

Бог најавил преку Мојсеја дека ќе дојде пророк кој ќе биде како Мојсеј. И барал од Израелците да Го слушаат (5. Мојсеева 18,15; Матеј 17,5; Дела 7,37). Тој „пророк“ бил Исус, а во текстот Јован 2, Тој го извршил својот прв знак, кој сам по себе укажувал на избавувањето на децата Израелови од Египет. 

Реката Нил била клучен извор и божество за Египќаните. А едно од злата што го снашле Египет се однесувале токму на таа река – претворање на нејзината вода во крв. Во Кана Исус направил слично чудо, но наместо да ја претвори во крв, водата ја претворил во вино. 

Станува збор за вода од шест врчви кои се користеле за очистување во еврејските обреди, што уште поблиску го поврзува чудото со библиската тема на спасението. Прераскажувајќи го настанот на претворање на водата во вино, со што се повикува на текстот од 2. Мојсеева, Јован упатувал на Исуса како Избавител. 

Што мислел домаќинот на гозбата за непревриеното вино што го обезбедил Исус? Навистина бил изненаден од квалитетот на тој пијалак и, не знаејќи за чудото што го направил Исус, помислил дека најдоброто вино го зачувале за крај. 

Грчкиот израз oinos се користи и за свеж и за ферментиран (превриен) сок од грозје (видете: *The Seventh-day Adventist Bible Dictionary*, p. 1177). Елена Г. Вајт тврди дека пијалакот произведен преку ова чудо бил безалкохолен (видете: „На свадбената свеченост“, *Копнежот на вековите*, стр. 149 оригинал). А оние кои знаеле што се случило, несомнено биле восхитени од резултатот.

`Кои причини ги имате вие за да го следите Исуса? (А дадени ни се многу, зар не?)`

---

#### Додаток: Утрински стих

**Исусовото влијание во домот:** 1. Петрово 1,15.
