---
title: Чудото во бањата Витезда
date: 01/10/2024
---

Следниот знак што го запишал Јован се случил во бањата Витезда (Јован 5,1-9). Се верувало дека ангел доаѓа да ја разбранува водата, и дека првиот болен што потоа ќе влезе во водата ќе биде излечен. Затоа тремовите околу бањата биле преполни со оние кои се надевале дека ќе бидат излечени во следната прилика. Исус отишол во Ерусалим и, кога поминал покрај бањата, ја видел оваа толпа која чека. 

А каква ли само глетка било тоа! Сите тие луѓе, некои и доста болни, чекале и чекале да бидат излечени во водата, до кое сигурно нема да дојдат. Каква прилика за Исуса!

`Прочитајте го текстот Јован 5,1-9. Имајќи предвид дека секој што се наоѓал таму очигледно сакал да оздрави, зошто Исус го прашал тој фатен човек дали сака да биде исцелен (Јован 5,6)?` 

Кога некој е подолго време болен, тоа станува негова нормална состојба и, колку и да изгледа чудно, понекогаш ослободувањето од својата немоќ може да биде малку вознемирувачко. Човекот одговара дека сака исцелување, но проблемот е што го барал на погрешно место – додека Оној што му ги создал нозете на човекот стоел токму пред него. Тој воопшто и не насетувал со кого разговара, иако по неговото исцелување веројатно почнал да увидува дека Исус е навистина Некој многу посебен. 

„Исус не барал од овој страдалник да покаже вера во Него. Едноставно му рекол: ‘Стани, земи го својот одар и оди.’ Меѓутоа, верата на овој човек се фатила за тој збор. Секој нерв и мускул затреперил со нов живот, а низ неговите парализирани органи проструило здравје. Без колебање ја покренал својата волја да ја послуша Исусовата наредба и сите негови мускули одговориле на неговата волја. Скокнувајќи на нозе, утврдил дека станал човек полн со сила. Исус не му дал никакво ветување за божествена помош. Човекот можел да се посомнева и да ја загуби единствената прилика за оздравување. Но ѝ верувал на Христовата реч и, постапувајќи според неа, добил сила“ (Елена Г. Вајт, *Копнежот на вековите*, стр. 202, 203 оригинал).

`Подоцна, Исус го сретнал тој човек во храмот и му рекол: „Ете, оздраве, не греши повеќе, за да не те снајде нешто полошо“ (Јован 5,14). Каков однос постои меѓу болеста и гревот? Зошто сепак мора да разбереме дека не секоја болест е директна последица на некој конкретен грев во нашиот живот?`

---

#### Додаток: Утрински стих

**Централниот столб на адвентизмот:** Даниел 8,13.
