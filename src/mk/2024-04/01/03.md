---
title: Друг знак во Галилеја
date: 30/09/2024
---

За време на сета негова земна служба, Исус правел чуда што им помагале на луѓето да веруваат во Него. Јован ги запишал овие чуда за да можат и другите да поверуваат во Исуса.

`Прочитајте го текстот Јован 4,46-54. Зошто евангелистот овде воспоставува врска со чудото на свадбената свеченост?` 

Во својот извештај за вториот знак што Исус го извршил во Галилеја, Јован се осврнува на првиот знак, извршен на свадбата во Кана. Како да сака да каже: Знаците што ги прави Исус ќе ви помогнат да сфатите кој е Тој. А потоа додава: „Ова, пак, второ чудо го направи Исус, кога дојде од Јудеја во Галилеја“ (Јован 4,54). 

На прв поглед, Исусовиот одговор на молбата на овој благородник може да изгледа грубо. Меѓутоа, тој човек го поставил исцелувањето на својот син како критериум за верувањето во Исуса. А бидејќи го читал неговото срце, Исус прецизно укажал на таа духовна болест, пофатална од физичката, која го загрозувала животот на неговиот син. Како гром од ведро небо, човекот одеднаш го погодила мислата дека неговата духовна сиромаштија може да го чини живот неговиот син. 

Важно е да увидиме дека чудата сами по себе не докажувале дека Исус е Месија. И други правеле чуда. Некои од нив биле вистински пророци, а некои лажни. Чудата само го откриваат постоењето на натприродното, но тоа не мора нужно да значи дека Бог е тој што ги прави. (И сатаната може да прави „чуда“, ако под зборот „чуда“ подразбираме натприродни дела.) 

Овој благородник во својата мака се потпрел на Исусовата милост, преколнувајќи Го да го исцели неговиот син. Одговорот на Исус бил охрабрувачки. Тој му рекол: „Оди си, твојот син е жив!“ (Јован 4,50) Во грчкиот оригинал, глаголот „живее“ е всушност во презент (сегашно време). Овој облик се нарекува „футуристички презент“ и се користи во случаи кога за некој иден настан се зборува со таква сигурност како веќе да се случува. И навистина, овој човек не побрзал да си оди дома, туку, верувајќи му на Исуса, пристигнал дури следниот ден – дознавајќи дека треската го оставила неговиот син токму во моментот кога Исус ги изговорил тие зборови. 

Колку силна причина да веруваме во Исуса!

`Дури и ако видиме некое чудо, кои други критериуми мора да ги земеме предвид, пред автоматски да претпоставиме дека тоа е од Бога?`

---

#### Додаток: Утрински стих

**Единствената заштита на домот:** Римјаните 2,13.
