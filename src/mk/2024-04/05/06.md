---
title: Сведочењето на Самарјаните
date: 31/10/2024
---

`Прочитајте го текстот Јован 4,27-29. Кој изненадувачки чин го презела оваа жена?`

Исусовиот разговор со Самарјанката бил прекинат со доаѓањето на учениците. Иако биле изненадени што Тој разговара со жена, тие не Му поставувале никакви прашања. Наместо тоа, Го наговарале да јаде. 

Во меѓувреме, жената ја оставила својата стомна со вода и побрзала во градот да го сподели со другите она што го доживеала при средбата со Исуса.

`Прочитајте го текстот Јован 4,30-42. Што се случило по таа средба и што нè учи тоа за ширењето на евангелието?`

Малку е необично што Исусовата сторија за жетвата го прекинува извештајот за преобратувањето на многуте луѓе во градот. Но Јован сака да видиме како Исус го разбирал она што се случувало. За Него изнесувањето на планот на спасение на Самарјанката било многу поважно од јадењето. Неговата цел била да ги води душите кон спасение и Тој оваа ситуација ја искористил за да ги поучи Своите ученици за итноста на објавувањето на евангелието на сите луѓе, дури и на оние кои не се како нив. 

Во Евангелието според Јован има многу значајни моменти. Текстот Јован 4,39-42 е секако еден од нив. Многу Самарјани поверувале благодарение на сведочењето на жената која признала: „Тој ми кажа сè што сум направила“ (Јован 4,39). 

Самарјаните го повикале Исуса да остане со нив. По ова, многу повеќе луѓе поверувале благодарение на Исусовите зборови. „А на жената ѝ велеа: ‘Сега не веруваме заради твоето кажување; зашто самите чувме и знаеме дека Тој е навистина Христос, Спасителот на светот’“ (Јован 4,42).

`Како овој настан ни покажува колку моќно може да биде сведочењето дури и само на една личност? Колку силен сведок сте вие за она што Исус го направил во вашиот живот?`

---

#### Додаток: Утрински стих

**Совршено помирување:** 1. Јованово 2,1.
