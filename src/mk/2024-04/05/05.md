---
title: Исусовото откровение
date: 30/10/2024
---

`Прочитајте го текстот Јован 4,16-24. Што направил Исус за да ѝ покаже на оваа жена дека ги знае нејзините најдлабоки тајни и како таа реагирала на тоа?`

Светлината била премногу заслепувачка за директно да се погледне во неа. Затоа оваа жена, иако го препознала Исуса како пророк, повторно прибегнува кон избегнување. Таа Му поставува прашање во врска со верското несогласување меѓу Евреите и Самарјаните за вистинското место за богослужение. 

Во својот одговор Исус истакнува дека Самарјаните не знаат кому се молат и му се поклонуваат. Нивното богослужение било спој од јудаизам и паганизам. Евреите му се поклонувале на Бога кој се открива – уште едно важно признание за некој кој припаѓа на самарјанскиот народ. 

Служењето на вистинскиот Бог не е врзано за место. Затоа расправата за местото на богослужение е сосема неважна. Затоа што Бог е дух, и оние што Му се поклонуваат треба да го прават тоа во дух и вистина. Жената ја прифатила таа едноставна вистина што ѝ ја кажал Исус и била желна да научи уште повеќе.

`Прочитајте го текстот Јован 4,25-26. Како Исус ѝ го открил својот идентитет на оваа жена?`

Во сите четири евангелија, ова е единствениот текст во кој Исус, пред неговото судење, отворено пред некој изјавува дека тој е Месија. И тоа не пред некое големо мноштво почитувани личности, туку пред неименувана Самарјанка, сама, крај Јакововиот извор. Тој е заинтересиран за секоја напатена душа која се чувствува одвоено и осамено. 

И така на оваа жена, која не само што била од туѓа култура, туку не била ни со највисок морален карактер, Исус отворено ѝ го открива својот идентитет. А бидејќи ѝ покажал дека ги знае нејзините најмрачни тајни, ѝ дал и силна причина да верува во Него.

`Што ни кажува овој настан за потребата евангелието да ги сруши бариерите што ние луѓето ги поставуваме меѓу нас?`

---

#### Додаток: Утрински стих

**Исус, праведен судија:** Евреите 2,17.
