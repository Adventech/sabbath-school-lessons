---
title: Околностите на средбата
date: 27/10/2024
---

`Прочитајте го текстот Јован 4,1-4. Кое спорно прашање го навело Исуса да помине низ Самарија?`

Фарисеите дознале дека Исусовите ученици крштавале повеќе луѓе отколку учениците на Јован Крстителот. Таквата ситуација можела да предизвика тензии меѓу Јовановите и Исусовите следбеници. Јовановите учениците биле, сосема природно, љубоморни и загрижени за угледот и статусот на нивниот учител (споредете со: Јован 3,26-30). Меѓутоа, впечатливиот одговор на Јован гласел дека тој мора да се смалува, а Исус да расте (Јован 3,30). Сепак, Исус, веројатно за да избегне конфликт, ја напуштил Јудеја и се упатил кон Галилеја. Самарија обезбедувала најдиректен пат меѓу двете локации, но тоа не бил единствениот можен пат. Побожните Евреи претпочитале да одат по подолгиот заобиколен пат, одејќи кон исток преку Переја. Но, Исус имал мисија во Самарија.

`Прочитајте го текстот Јован 4,5-9. Како Исус ја искористил таа прилика за да започне разговор со жената крај бунарот?`

Јакововиот извор се наоѓал во непосредна близина на Сихем, додека Сихар, од каде што доаѓала жената, бил оддалечен околу 1,5 км. Исус седел покрај бунарот, додека Неговите ученици отишле во градот да купат храна. Немајќи со што да дофати од свежата вода, кога жената дошла на бунарот, Исус ја замолил да му даде да пие. 

Во третата глава од Евангелието според Јован, изненадува тоа што Никодим, еврејски водач и рабин, се понизил толку многу што дошол кај Исуса. Дошол ноќе за да не биде забележан. Меѓутоа, во четвртата глава, жената се крие среде бел ден, веројатно за да избегне средба со другите жени, кои доаѓале или на почетокот или на крајот на денот, кога било поладно. Зошто инаку би минувала толкав пат за да нацрпи вода, и тоа среде бел ден по најголемата горештина? Меѓутоа, од која било причина да се нашла таму, средбата со Исуса го променила нејзиниот живот. 

Која сцена потоа се одвива? Еден еврејски учител стои наспроти жена Самарјанка со лоша репутација. Каков контраст! А сепак, токму во тој контекст се одвива извонредна средба.

`Кои табуа постојат во вашата култура а можат да ве спречат да им сведочите на другите? Како можеме да научиме да ги надминеме? Изнесете ги своите одговори во вашата класа во сабота.`

---

#### Додаток: Утрински стих

**Од земниот до небесниот Храм:** Матеј 27,51.
