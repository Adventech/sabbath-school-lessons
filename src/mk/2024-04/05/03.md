---
title: Жената кај бунарот
date: 28/10/2024
---

`Прочитајте го текстот Јован 4,7-15. Како Исус ја користи оваа средба за да почне да ѝ сведочи на таа жена?`

„Омразата меѓу Евреите и Самарјаните ја спречувала жената да му понуди таква услуга на Исуса. Но Спасителот го барал клучот за ова срце и со истенчено разбирање, произлезено од божествената љубов, Тој не понудил, туку побарал услуга. Понудената услуга би можела да биде отфрлена, но довербата раѓа доверба“ (Вајт, *Копнежот на вековите*, стр. 184 оригинал). 

Како што се покажало при Неговата средба со Никодим, Исус знае што се наоѓа во срцето на другите. Како одговор на нејзиното изненадување, зошто еден Евреин би побарал таква услуга од Самарјанка, Исус оди директно на суштината. „Исус и одговори и рече: ‘Кога би знаела за Божјиот дар и Кој е Оној што ти вели: ‘Дај ми да пијам,’ ти би побарала од Него и Тој би ти дал жива вода’“ (Јован 4,10). 

Жената реагирала слично на Никодим, кој го поставил прашањето: „Како може да биде тоа“ (Јован 3,9) – во контекст на новото раѓање? Нејзиното прашање гласело: „Нема со што да нацрпиш, господине, а кладенецот е длабок! Тогаш, од каде имаш жива вода?“ (Јован 4,11) И во двата случаја, Исус ги упатил (во првиот случај, истакнат еврејски учител, а во вториот, жена Самарјанка со сомнителен карактер) на трансцендентни (вонземски) духовни вистини што секој треба да ги слушне и разбере. Во основа, Исус им го кажал истото и на двајцата – им треба искуството на преобратување.

`Koja e старозаветната заднина на Исусовата изјава за живата вода? (Еремија 2,13; Захарија 14,8).`

Водата е неопходна за животот. Луѓето не можат да опстанат без вода, па така таа може да послужи како моќна и соодветна слика за вечниот живот. Затоа Исус вели: „А кој пие од водата што Јас ќе му ја дадам нема да ожедни довека, туку водата што ќе му ја дадам, ќе стане во него извор на вода, извирајќи во вечен живот“ (Јован 4,14).

`Прочитајте го текстот Јован 7,37-38. Што ни кажува Исус во овие стихови, и како ние го доживуваме тоа што Исус ни го ветува овде?`

---

#### Додаток: Утрински стих

**Работејќи со нашиот Првосвештеник:** Евреите 4,14.
