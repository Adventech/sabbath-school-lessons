---
title: Исцелувањето на слепиот човек - 1 дел
date: 08/10/2024
---

`Прочитајте го текстот Јован 9,1-16. Според учениците, која била причината за слепилото на овој човек и како Исус ги исправил нивните погрешни верувања?` 

Учениците ја поврзувале болеста со гревот. Одреден број старозаветни текстови навистина упатуваат во таа насока (споредете со: 2. Мојсеева  20,5; 2. Царевите 5,15-27; 2. Царевите 15,5; 2. Летописи 26,16-21), но  сторијата за Јов требало да ги поттикне на претпазливост и преиспитување дали секогаш постои таквата поврзаност.

Исус ги поставува работите правилно, без да ја негира поврзаноста  меѓу гревот и страдањето, но укажувајќи, во овој случај, на повозвишената смисла – Бог да се прослави преку исцелувањето. Овој извештај  содржи извесни елементи кои го поврзуваат со наративот за создавањето – за тоа како Бог го создал првиот човек од земниот прав (1. Мојсеева 2,7), исто како што Исус ја замесил глината за да му обезбеди на овој слеп човек нешто што му недостасувало уште од мајчината утроба.

Во евангелијата според Матеј, Марко и Лука, извештаите за чудата следат еден заеднички образец: изнесување на проблемот, доведување на поединецот кај Исуса, исцелување и потврдување на исцелувањето со славење на Бога.

Во оваа сторија од 9-та глава на Евангелието според Јован, таа низа е довршена во стихот Јован 9,7. Но, типично за Јован, значењето на ова чудо станува тема на многу поширока расправа, што доведува до долга размена на аргументи меѓу исцелениот човек и верските водачи. Таа впечатлива расправа се врти околу два испреплетени пара спротивни поими: грев/Божји дела и слепило/вид.

Нараторот, сè до стихот Јован 9,14, не му открива на читателот дека Исус тоа исцелување го извршил во сабота, што, според традицијата, но не и според Библијата, ја прекршил заповедта за саботата. И затоа фарисеите го сметале за прекршител на саботата. Тие заклучиле дека Исус не е од Бога, затоа што инсистирале на тоа дека „не ја празнува саботата“. Меѓутоа, други сметале дека е неприфатливо грешник да може да прави такви чуда (Јован 9,16).

Расправата не била ни приближно завршена, а веќе дошло до поделба. На некогашниот слеп човек му станувало сè појасно кој е Исус, додека верските водачи биле сè позбунети и позаслепени во поглед на Неговиот вистински идентитет.

`Што ни кажува таа сторија за опасноста да бидеме толку заслепени од сопствените верувања и обичаи што ги пропуштаме важните вистини што ни се пред очи?`

---

#### Додаток: Утрински стих

**Значењето на службата во Светилиштето:** Евреите 8,3.
