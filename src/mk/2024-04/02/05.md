---
title: Исцелувањето на слепиот човек - 2 дел
date: 09/10/2024
---

`Прочитајте го текстот Јован 9,17-34. Кои прашања ги поставиле водачите и како одговорил слепиот човек?` 

Тој долг пасус од 9. глава е единствениот текст во Евангелието според Јован во кој Исус не е главниот поборник на сцената, иако тој  несомнено е предмет на расправа. Исто како што наративот започнува со прашање за гревот (Јован 9,2), така и во продолжение фарисеите сметаат дека Исус е грешник затоа што исцелувал во сабота (Јован 9,16.24), а тие исцелениот го клеветат како оној кој „сиот си роден во гревови“ (Јован 9,34).

Меѓутоа, доаѓа до чуден пресврт. Некогашниот слепец сега гледа сè повеќе и повеќе, не само во физичка туку и во духовна смисла, во онаа мера колку што расте неговата благодарност кон Исуса и верата во Него.  Од друга страна, фарисеите стануваат сè позаслепени во нивното сфаќање, така што најпрво меѓу нив доаѓа до поделеност во врска со Исуса  (Јован 9,16), а потоа веќе не знаат ни од каде е Тој (Јован 9,29).

Во меѓувреме, прераскажувањето за тој чудесен настан му дава на Јован можност да ни каже кој е Исус. Темата за знаците во текстот Јован 9 глава се вкрстува со неколку други теми во ова Евангелие. Јован повторно и повторно потврдува дека Исус е Светлината на светот (Јован 9,5; споредете со Јован 8,12). Сторијата се занимава и со Исусовото таинствено потекло. Кој е Тој, од каде доаѓа, која е Неговата мисија?  (Јован 9,12.29; споредете со Јован 1,14). Ликот на Мојсеј, кој се споменува во претходните извештаи за чудата, се појавува и во оваа глава  (Јован 9,28.29; споредете Јован 5,45.46 и Јован 6,32). Конечно, тука е и темата за реакцијата на толпата. Некои ја избират темнината повеќе од  светлината, додека други покажуваат вера (Јован 9,16-18.35-41; споредете со: Јован 1,9-16; Јован 3,16-21; Јован 6,60-71).

Но, она што е толку страшно овде е духовното слепило на верските водачи. Некогаш слепиот просјак можел да изјави: „Откако е веков не се чуло некој да отворил очи на слепороден; ако Тој не беше од Бога, не би можел да направи ништо“ (Јован 9,32.33). А сепак, верските поглавари, духовните водачи на народот, оние од кои можело да се очекува први да го препознаат Исуса и да го прифатат како Месија – тие, и покрај сите овие силни докази – не успеале тоа да го видат. Или, всушност, не сакале да видат. Колку силно предупредување за тоа како нашето сопствено срце може да нѐ измами!

`Прочитајте го текстот 1. Коринтјани 1,26-29. Како она за што пишува Павле се согласува со она што се случило во оваа сцена, и како  може истиот принцип да се примени дури и сега?`

---

#### Додаток: Утрински стих

**Пристап до Бога:** Евреите 9,24.
