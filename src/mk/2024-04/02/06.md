---
title: Воскреснувањето на Лазар
date: 10/10/2024
---

Единаесеттата глава од Евангелието според Јован е проникната со тага – тажна вест за болеста на драг пријател (Јован 11,1-3); оплакување на неговата смрт (Јован 11,19.31.33); изразување жал на сестрите дека Лазар не би умрел кога Исус би бил присутен (Јован 11,21.32) и солзите на самиот Исус (Јован 11,35).

Меѓутоа, своето заминување кај Лазар Исус го одложил за два дена (Јован 11,6), дури и спомнал дека му било мило што не тргнал порано (Јован 11,14.15). Тоа не било знак на студенило и рамнодушност, туку желба да се открие Божјата слава.

Кога ќе дојдеме до текстот Јован 11,17-27, гледаме дека Лазар е мртов веќе четири дена. По четири дена, неговото тело веќе би почнало да се распаѓа и, како што Марта и забележала: „Господи, веќе смрди, зашто е четири дни во гробот“ (Јован 11,39). Без сомнение, доцнењето на Исус само придонело чудото што следело да биде уште пошокантно. Да се врати во живот труп во распаѓање? Каков поголем доказ би можел да даде Исус дека Тој навистина е Бог лично?

А како Бог, како Оној кој е пред сè и кој го создал животот – Исус има власт над смртта. Така Исус ја искористил таа пригода, смртта на  Лазар, за да ја открие клучната вистина за самиот себе: „Јас Сум Воскресението и Животот; кој верува во Мене - и да умре - ќе живее. И  секој, кој живее и верува во Мене, нема да умре довека“ (Јован 11,25.26).

`Прочитајте го текстот Јован 11,38-44. Што направил Исус што го поткрепило ова Негово тврдење?`

Исто како што покажал дека е Светлината на светот (Јован 8,12, Јован 9,5) дарувајќи му вид на слепиот човек (Јован 9,7), така и овде, воскреснувајќи го Лазара од мртвите (Јован 11,43.44), покажал дека е Воскресение и Живот (Јован 11,25).

Тоа чудо, повеќе од кое било друго, укажува на Исуса како Животодавец, на Бога лично. Тоа дава силна поткрепа за Јовановата тема за  Исуса како возвишен Божји Син и за тоа дека ние, преку верата, можеме да имаме живот во Него (Јован 20,30.31).

Меѓутоа, кога ќе дојдеме до крајот на оваа неверојатна сторија (Јован 11,45-54), во која поверувале многумина што ја виделе (Јован 11,45), се открива моќна но тажна иронија. Исус покажува дека Тој може да ги врати мртвите во живот, а сепак овие луѓе мислат дека можат да го спречат со тоа што ќе Го убијат! Каков пример за човечката слабост наспроти Божјата мудрост и сила!

---

#### Додаток: Утрински стих

**Вистински посредник:** Евреите 4,16.
