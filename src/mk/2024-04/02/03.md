---
title: „Ова е навистина пророкот“
date: 07/10/2024
---

`Прочитајте го текстот Јован 6,14.15.26-36. Како реагирал народот на ова чудо, и како Исус го искористил тоа обидувајќи се да им даде до знаење кој е всушност Тој?` 

Јудејците очекувале овоземен месија кој ќе ги ослободи од угнетувањето на Римската империја. Двете најголеми тешкотии со кои се  соочуваат луѓето во војна се како да се нахранат војниците и како да се грижат за ранетите и умрените. Исус со своите чуда покажал дека Тој може да го направи и едното и другото.

Но Исус не дошол заради тоа, ниту тоа била целта на Неговите чуда. Извештајот за хранењето на петте илјади луѓе, всушност било можност да се илустрира тоа дека Исус е Лебот на животот, дека Бог лично слегол од небото. „Јас сум Лебот на животот“, рекол тој. „Кој доаѓа кај мене, нема да огладни“ (Јован 6,35).

Тоа е прва од седумте изјави „Јас сум“ во Евангелието според Јован, каде што „јас сум“ е поврзано со одреден предикат („Лебот на животот“, Јован 6,35; „Светлината на светот“, Јован 8,12; „Вратата“, Јован 10,7.9; „Добриот Пастир“, Јован 10,11.14; „Воскресението и Животот“, Јован 11,25; „Патот, Вистината и Животот“, Јован 14,6; „вистинската лоза“, Јован 15,1.5). Секоја од тие изјави укажува на некоја важна вистина за Исуса. Овие „ЈАС СУМ“ изјави нè враќаат до текстот 2. Мојсеева 3 глава, каде што Бог му се претставува на Мојсеја како големиот ЈАС СУМ (споредете со Јован 8,58). Според тоа, Исус е тоа големо ЈАС СУМ.

Но, луѓето го пропуштиле сето тоа.

„Нивните незадоволни срца се прашувале зар Исус не е во состојба, ако веќе може да стори толку чудесни дела што ги гледале со свои очи, да му даде здравје, сила и богатство на целокупниот свој народ, да го ослободи од неговите угнетувачи и да го издигне со моќ и чест? Фактот што Тој тврдел оти е испратен од Бога, а сепак одбивал да биде Израелов  цар, била тајна што не можеле да ја доловат. Неговото одбивање погрешно е протолкувано. Мнозина заклучиле дека Тој не се осмелувал да го  бара своето право затоа што и самиот се сомневал во божествената природа на својата мисија. На тој начин своите срца му ги отвориле на неверството и семето што го посеал сатаната донело своевиден род –  погрешно сфаќање и отпад“ (*Копнежот на вековите*, стр. 385 оригинал).

Очекувале материјална добивка наместо вистината која води во вечен живот. Тоа е стапицата со која евентуално на крајот ќе се соочиме сите ако не внимаваме.

`Како да избегнеме да бидеме преокупирани со материјалните работи на сметка на духовните вредности?`

---

#### Додаток: Утрински стих

**Две Светилишта:** Евреите 8,5.
