---
title: Авторитативната улога на Светото Писмо
date: 18/11/2024
---

Освен специфичните знаци и сведоштва што ги користел за да укаже на Исуса како Месија, Јован исто така се повикувал на авторитетот на Стариот Завет и неговите пророштва, кои ги претскажувале Христовите дела. Стариот завет е од суштинско значење, не само за Евангелието според Јован, туку и за целиот Нов завет. Одбраната на Исуса, на она што бил Тој, од каде дошол, што правел и што ќе прави – се засновала на Светото писмо, во овој случај, на Стариот завет.

`Прочитајте ги следните текстови: Јован 5,39.40.46.47. Што нѐ учат тие за Исусовиот став кон авторитетот на Светото писмо?`

Низ сите евангелија, Исус постојано укажувал на авторитетот на Светото писмо како клучно сведоштво за Него. На пример, Тој често ги користи старозаветните настани за да укаже на себе и на она што го прави. Еден таков случај е кога Тој се повикува на настан од текстот 4. Мојсеева 21,5-9: „И како што Мојсеј ја издигна змијата во пустината, така треба да биде издигнат Човечкиот Син“ (Јован 3,14). Овде Исус не само што се навраќа на тој настан, туку користејќи го за да укаже на себе, во основа ни дава авторитативно толкување на пораката што таа сторија требало да ја пренесе.

И не само Исус – и други го користеле Стариот завет за да укажат на Него. На пример, на почетокот на Евангелието според Јован ги читаме следните зборови на Филип: „Го најдовме Оној за Кого пишува Мојсеј во Законот и Пророците“ (Јован 1,45).

`Прочитајте ги следните текстови: Јован 13,18; Јован 17,12; Јован 19,24.28.36. Што нè учат тие за тоа како Исус и Јован го разбирале авторитетот на Светото писмо? Што ни кажува ова за клучната улога што треба да ја има целото Свето писмо кога станува збор за нашата вера?`

`Кои сили работат прикриено или отворено денес на тоа да ја поткопаат нашата вера во авторитетот на Библијата? Изнесете го својот одговор во вашата класа во сабота.`

---

#### Додаток: Утрински стих

**Помошта на Светиот Дух:** Дела 1,5.
