---
title: „Од долу“
date: 21/11/2024
---

Во нашето досегашно проучување на Евангелието според Јован, видовме дека Јован покажува дека Исус е навистина ветениот Месија, големата надеж по која копнеел еврејскиот народ.

Сепак, многу од верските предводници, духовните водачи на народот, всушност биле Негови најголеми непријатели.

Зошто?

`Прочитајте го текстот Јован 8,12-30. Каква динамика постои меѓу Исуса и тие верски водачи? Кои стихови најдобро помагаат да се објасни зошто многумина го отфрлиле?`

Исус вели дека тие не го познаваат ниту Него ниту Отецот (Јован  8,19). Требало да ги познаат и двајцата, но овие луѓе себеси се залажувале. Тие биле толку обземени со своите обичаи и филозофии што,  иако Исус стоел пред нив, правејќи ги сите работи што ги правел и кажувајќи го сето она што ги кажал – а сите тие биле моќни откровенија на Отецот – сепак Го отфрлиле.

Второ, Исус им вели: „Вие сте од долу“ (Јован 8,23). Со други зборови, колку и да биле религиозни, тие не биле духовни, побожни луѓе. Тие имале „изглед на побожност“ (2. Тимотеј 3,5), но тоа било сè. Имале надворешна побожност, но внатрешно неверување.

Тоа не беше ништо ново: „Бидејќи овој народ Ми пристапува само со устата, и Ме почитува само со усните, а срцето му е далеку од Мене, и неговото почитување научено од човечки одредби...“ (Исаија 29,13). Истиот концепт Исус го повторил со векови подоцна, кога рекол: „Напразно Ме почитуваат, учејќи науки, што се човечки повелби“ (Марко 7,7). Нивните човечки учења, нивните човечки заповеди биле „од овој свет“ (Јован 8,23), а, како што тогаш им рекол Исус: „Јас не сум од овој свет“ (Јован 8,23). Веќе било доволно лошо што се залажувале самите себе, но уште потрагично е што ги заведувале и другите. Сепак,  интересно е што Јован пишува дека, како резултат на расправата запишана во тие стихови, „мнозина поверуваа во Него“ (Јован 8,30).

Така, и покрај неверството на водачите, многу Евреи успеале да ги надминат заблудите и самите за себе да сфатат кој е Исус.

`Кои поуки ги извлекувате од Исусовата расправа со верските водачи? Како можеме и ние да бидеме „од горе“, а не „од долу“ – и како да ја препознаеме разликата?`

---

#### Додаток: Утрински стих

**Божјиот одговор на обвиненијата  на сатаната:** Откровение 14,9.10.
