---
title: Знаци, дела и чуда
date: 17/11/2024
---

Освен некои конкретни чуда што Јован ги искористил за да укаже на Исуса како Месија, тој запишал и поширока дискусија за знаците, делата и чудата што ги правел Исус.

Самите знаци и чуда не биле доказза Неговото месијанство, бидејќи многу пророци, понекогаш и оние што биле лажни, исто така правеле чуда.Јован не ги запишал овие знаци само затоа што укажувале на некој голем чудотворец. Знаците за кои пишувал Јован имале единствен карактер, во смисла дека упатувале на Исуса како Месија и покажувале дека Тој навистина дошол лично од Бог Отецот.

`Прочитајте Јован 5,17.20.36-38. Како овие стихови го опишуваат односот меѓу Исуса и Отецот, особено во контекст на знаците?`

Исус се служел со знаци за да ја покаже својата блиска поврзаност во дејствувањето со Таткото. Двајцата биле едно. Делата покажувале дека „Таткото е во Мене и Јас во Него!“ (Јован 10,38; видете исто така: Јован 14,10.11.)

Целта на Исусовото доаѓање била да ги врши делата на Оној што Го  испратил, за да може тие дела видливо да се покажат во светот. Односно, Тој дошол да ги врши делата за кои Отецот Го испратил, а оние дела  што ги правел, јасно сведочеле дека Тој потекнува од Отецот.

А сепак, како што веќе видовме, и покрај силните знаци и сведочењата на многу луѓе, некои сепак одлучиле да не веруваат.

Верските водачи го прашале Исуса: „’До кога ќе ни ја измачуваш душата? Ако си Ти Христос, кажи ни слободно!’ Исус им одговори: ‘Ви реков, и не верувате. Делата што Јас ги правам – во името на Мојот Татко – сведочат за Мене’“ (Јован 10,24.25).

Ако Исус истапил отворено и рекол дека е Месија, верските водачи – кои барале што било само за да можат да го употребат против Него – веднаш би Го нападнале. Знаејќи го ова, Исус повеќе сакал да ги упати кон делата што ги правел. Кога Тој отворено би изјавил дека е Христос, тие можеби ќе се обиделе да го оспорат тоа. А дали можеле да ги оспорат знаците, делата и чудата? Тоа биле моќни сведоштва за тоа кој е Исус и од каде дошол.

`Како можеме да се заштитиме од таквата тврдост на срцето каква што ја гледаме меѓу овие верски водачи? На кои сè начини можеби се бориме против Божјото дејствување во нашиот живот?`

---

#### Додаток: Утрински стих

**Вистината ќе го освои светот:** Јован 17,21.
