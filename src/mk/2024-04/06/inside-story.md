---
title:  Искуство
date:   08/11/2024
---

#### „Не испративме никој“

_од Ендру Мек Чесни_

Четири години Доналдо Веласкез посетувал колумбиски затвор секој петок за да проповеда за Исус. Но, еден петок, тој не можел да отиде. Работел како столар, а на еден клиент итно му била потребна неговата помош. Згора на тоа, на Доналдо му биле потребни парите.

Само четворица адвентисти на седмиот ден - Доналдо, двајца други членови на црквата и нивниот пастор - имале дозвола да го посетуваат затворот во Акасијас, и Доналдо ги повикал на помош. „Не, јас сум премногу зафатен“, рекол Рансес. Педро исто така рекол дека не може да оди. Пасторот се извинил, велејќи дека е надвор од градот.

Доналдо плачел и се молел. Кога неговата сопруга Хесусита прашала што не е во ред, тој објаснил дека не сака да го прескокне состанокот со затворениците, но мора да работи. „Оди, работи си“, рекла Хесусита. „Господ ќе најде начин“.

Следниот пат кога Доналдо го посетил затворот, 38 затвореници дошле да го слушаат како проповеда. Тој бил придружуван од уште еден член на црквата, Педро.

„Каде е човекот што дојде минатиот пат?“ прашал еден од затворениците.

„Не испративме никој“, одговорил Доналдо.

„Да, испративте“, рекол друг затвореник. „Еден човек ни проповедаше“.

„Не, ние не испративме никој“, рекол Доналдо и посочил дека можеби проповедникот припаѓал на друга деноминација.

„Не, не“, рекле затворениците. „Ги познаваме сите што имаат дозвола за посета. Овој човек никогаш порано не нѐ посетил и не беше од друга црква“.

Доналдо прашал за проповедта на човекот, надевајќи се на трага за неговиот идентитет. Затворениците рекле дека тој зборувал за седмиот ден - саботата.

Зачуден, Доналдо прашал: „Како изгледаше?“

Затворениците го опишале како висок, убаво облечен човек со бела кошула. Тие рекле дека ја знае Библијата толку добро што веројатно бил учител.

Педро ја допрел раката на Доналдо. „Мора да дошол ангел да им проповеда“, рекол тој. „Тоа е единственото објаснување“.

Сепак, Доналдо не бил убеден. Тој отишол кај затворскиот чувар кој регистрирал посетители. Чуварот, пријател на Доналдо, погледнал низ компјутерскиот дневник и одмавнал со главата. „Никој не дојде тој ден“, рекол тој.

Зачуден, Доналдо извикал: „Сега не се сомневам дека ангелот Господов дојде да ја поучува Библијата наместо мене!“

Враќајќи се кај затворениците, тој ги известил дека сигурно виделе ангел.

Поминале шест години и скоро сите 38 затвореници му ги предале срцата на Исус со крштевање. Доналдо вели дека никогаш нема да го заборави тој ден.

„Иако тоа е неверојатна приказна, верувам дека Бог го испрати својот небесен гласник“, вели тој.
