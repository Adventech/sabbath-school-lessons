---
title: Понизност на душата - Јован Крстителот повторно сведочи
date: 03/11/2024
---

Во втората лекција опишавме како сведочењето на Јован Крстителот ги довело првите ученици – Андреј и Јован, Петар, Филип и Натанаил – кај Исуса. Може да се очекува дека Јован Крстителот, откако го изнел своето сведоштво, едноставно ќе се повлече од сцената. Но тој повеќе пати повторно се појавува во Евангелието според Јован.

`Прочитајте го текстот Јован 3,25-36. Како Јован Крстителот се споредува себеси со Исуса?`

Меѓу учениците на Јован Крстителот и некој неименуван Евреин дошло до расправа за очистувањето, веројатно во врска со делотворноста на крштевањето (споредете со Марко 1,4.5). Интересно е тоа што, кога учениците дошле кај Јована, несомнено за да го решат тоа прашање, го спомнале Исуса, велејќи: „Ене... Тој крштава, и сите одат при Него“ (Јован 3,26). Не е тешко да се прочита што се криело меѓу редови – тие му биле љубоморни на Исуса – љубоморни поради својот учител, но и поради самите себе.

И Јован многу лесно можел да се препушти на љубомората, но не го сторил тоа, бидејќи знаел која е неговата мисија. Наместо тоа, тој ги потсетува своите ученици дека никогаш за себе не тврдел дека е Христос. Напротив – дошол за да упатува на Него, да го подготви патот за Него, да сведочи за Него (Јован 1,6-8).

Користејќи ја сликата на венчавка, тој себеси се нарекува пријател на младоженецот, при што тој младоженец е Исус. А невестата би била Божјиот народ (споредете со: Осија 2,16-23; Исаија 62,1-5). А потоа кажува нешто што ја открива неговата вистинска големина: „Тој треба да расте, а јас да се смалувам!“ (Јован 3,30)

Потоа, во текстот Јован 3,31-36, продолжува со споредување меѓу Исуса и Јован, што ја покажува супериорноста на Месија во однос на Неговиот преттеча. Со Јовановото сведочење кое упатува на Исуса, повторно се нагласува идејата за сведоштво. Оние кои го примаат тоа сведоштво и веруваат во Исуса имаат вечен живот. Оние кои не Го примаат, остануваат изложени на Божјиот гнев. За тоа зборува тој текст. Бог го сака овој свет и го испратил својот Син да го откупи (Јован 3,16.17). Но, оние кои ќе го одбијат дарот што им е понуден, ќе мора да ја платат казната за своите гревови – а тоа е вечна смрт.

`Како да ја научиме лекцијата за понизност и пред Бога и пред луѓето? Што можеме да научиме за понизноста на душата врз основа на Јовановиот пример кој ни е предочен овде?`

---

#### Додаток: Утрински стих

**Луцифер е соборен:** Откровение 12,9.
