---
title: Уште сведочења за Исуса
date: 02/11/2024
---

### Прочитајте ги библиските текстови:
Јован 3,25-36; Јован 1,32-36; Даниел 7,18; Јован 6,51-71; Јован 5,36-38; Јован 7,37-53.

> <p>Запомнете го стихот:</p>
> „А Јас - кога ќе бидам издигнат од земјата - ќе ги привлечам сите кон Себе“ (Јован 12,32).

Исус не кажувал само неверојатни работи за Самиот себе, за тоа кој е Тој, кој Го испратил или од каде дошол. Тој тоа го покажал преку чудата и знаците што ги правел. Како што некој отворено посведочил за Него: „Кога ќе дојде Христос, дали ќе направи повеќе чуда, отколку што направи Овој?“ (Јован 7,31).

Своите зборови Тој ги поткрепувал со постапки кои ја потврдувале нивната вистинитост.

Но, како што продолжувала драмата, почнало да доаѓа до поделеност меѓу луѓето. Исцелувањето на човекот во бањата Витезда го поттикнал гневот кај некои водачи. Како последица на разговорот во Капернаум по хранењето на 5.000 луѓе, Исус бил отфрлен од мноштвото. Воскреснувањето на Лазар кај некои создало вера, додека кај други предизвикало непријателство, што ќе доведе до Исусовото судење и погубување.

Оваа седмица ќе зборуваме за некои од оние кои сведочеле за Исуса. Во секој од овие случаи, се откриваат некои нови аспекти за тоа кој навистина е Исус, а сите тие заедно образуваат подлабока визија за Исуса, Месија.

---

#### Додаток: Утрински стих

**Себичноста, коренот на гревот:** Исаија 14,14.
