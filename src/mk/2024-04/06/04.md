---
title: Прифаќање и отфрлање
date: 05/11/2024
---

Во втората лекција го опишавме хранењето на 5.000 луѓе, за што известува 6. глава од Евангелието според Јован, но не го проучивме завршниот дел од таа сторија, и тоа ќе го направиме овде.

`Прочитајте го текстот Јован 6,51-71. Што е тоа што го кажал Исус, а на луѓето им било тешко да го прифатат?`

Откако Тој штотуку ги нахранил на чудесен начин, народот бил подготвен да го круниса Исуса за цар (Јован 6,1-15). Но подоцна, во разговор со нив во синагогата во Капернаум, Тој го објаснува духовното значење на тоа чудо и вели: „Јас сум Лебот на животот“ (Јован 6,35). Потоа подетално објаснува како тој леб е Неговото тело, кое Тој го дава за животот на светот (Јован 6,51).

Таа изјава на многумина им ги отворила очите за фактот дека Исус нема да биде нивен овоземен цар. Тој не се вклопувал во калапот настанат како производ на овоземното размислување. А тие го одбиле преобратувањето, кое би го преобразило нивниот начин на размислување за да можат да го препознаат и да го прифатат Исуса како Месија. Многу од Неговите ученици го напуштиле во тој момент (Јован 6,66).

Човечки гледано, тоа на Исуса сигурно му било тешко. Одобрувањето на масите му годи на човекот. Кој не сака да биде прифатен од другите? Но, да се види како мноштвото се повлекува и се преиспитуваат нечии принципи, се разбира, тоа е обесхрабрувачки. Гледајќи го мноштвото како заминува, Исус ги прашал оние во неговиот поблизок круг, Дванаесеттемина, дали и тие сакаат да заминат.

Тоа е оној момент кога Петар го изнесува своето неверојатно признавање, уште едно сведоштво за тоа кој е Исус и што поседува Тој. „Ти имаш зборови на вечен живот. Ние поверувавме и познавме дека си Ти Христос, Син на живиот Бог“ (Јован 6,68.69).

Учениците поминале неколку години со Исуса, патувајќи со Него, гледајќи ги Неговите чуда, слушајќи ги Неговите проповеди. Од лично искуство знаеле дека нема никој што може да се спореди со Него. Им се наметнувало силното уверување дека, колку и да се необични некои ситуации – тој човек е Месија – и покрај тоа што тие во голема мера погрешно ја разбирале целта на Неговото доаѓање. Дури по Неговата смрт и воскресение, тие почнале да увидуваат зошто дошол Исус.

`Што можеме да научиме од оваа приказна за фактот дека мнозинството обично греши? Зошто мора да го имаме ова на ум, особено кога ќе ги земеме предвид оние аспекти од нашата вера кои се непопуларни во очите на повеќето – дури и на повеќето христијани?`

---

#### Додаток: Утрински стих

**Всадена благодат:** Јаков 4,7.
