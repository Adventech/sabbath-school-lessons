---
title: Ново сфаќање за Месија
date: 04/11/2024
---

`Прочитајте Јован 1,32-36. Што кажува Јован Крстителот за Исуса, а народот не очекувал, кога станува збор за долгоочекуваниот Месија?`

Евреите очекувале да дојде Месија кој ќе ги ослободи од римското владеење. Бидејќи долго време трпеле угнетување, Евреите поверувале дека Месија не само што ќе ги собори Римјаните, туку и ќе ги утврди како голем и моќен народ. Меѓутоа, Јовановите зборови, кои го претставиле Исуса како „Божјо Јагне“, иако директно упатувале на Неговата жртва на помирување, веројатно биле погрешно сфатени од поголемиот дел од народот. Тие можеби воопшто и не знаеле за што зборува тој.

Затоа Јован со своето Евангелие имал намера да го промени нивното сфаќање за Месија, за во Исуса да го препознаат исполнувањето на пророштвата за идниот Цар и за она што Тој ќе го направи. Тој не дошол да биде политички или воен водач, туку да се принесе себеси како жртва за гревовите на светот. Тоа била Неговата цел. Дури потоа, откако сè ќе заврши, ќе дојде конечното царство (видете Даниел 7,18).

„При Исусовото крштавање, кога Јован укажувал на него како на Божје Јагне, делото на Месија го осветлила нова светлина. Умот на пророкот бил насочен кон зборовите на пророкот Исаија: ‘Го одведоа како јагне на колење’ (Исаија 53,7)“ (Елена Г. Вајт, *Копнежот на вековите*, стр. 136 оригинал).

Во стихот Јован 1,31, Јован вели: „Јас не Го познавав, но Оној Кој ме испрати да крштавам во вода ми рече: ‘Врз Кого ќе видиш да слегува Духот и да останува над Него, Тој е Оној, Кој ќе крштава во Светиот Дух.’ И јас видов и сведочам дека Тој е Божји Син“ (Јован 1,33.34). Со други зборови, Бог му открил на Јован дека Исус е Месија.

„Ние Го проповедаме... Христос, Божја сила и Божја мудрост“ (1. Коринтјани 1,24). Сознанието дека Исус е Христос потекнува од самиот Бог, преку убедливата сила на Неговиот Дух. Таа тема често се појавува во Евангелието според Јован. Спасението не доаѓа преку световната филозофија, науката или високото образование. Тоа доаѓа само од Бога до срцето кое му се предава на Исуса со вера и послушност.

`Како би ја знаеле вистината за Исуса како наша жртва на помирување, кога не би ни била откриена? Според тоа, зошто е од толку пресудна важност познавањето на Библијата и она што таа го учи за Исуса?`

---

#### Додаток: Утрински стих

**Непријателство:** Откровение 12,11.
