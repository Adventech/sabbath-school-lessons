---
title: Ви дадов пример
date: 01/12/2024
---

Во својот проштален говор (Јован 13-17) Исус им дава упатства на своите ученици за иднината. Неговиот книжевен образец е сличен на  Мојсеевиот проштален говор од 5. Мојсеева, или на Јакововото благословување на своите деца (1. Мојсеева 47-49), или на Давидовите  упатства до неговиот син Соломон (1. Летописи 28-29). Исус ги теши своите ученици во врска со своето заминување. Тој им ветува заменик кој ќе Го претставува (Светиот Дух; Јован 14-16). Тој ја предвидува жалоста што ќе дојде (Јован 15-16) и ги поттикнува учениците да останат верни (Јован 15).

`Прочитајте Јован 13,1-20. Што се случило тука, и зошто оваа приказна е толку важна? На што се обидувал да ги поучи Исус?`

Во времето на Исус, во тој дел од светот луѓето носеле сандали на боса нога, па нивните стапала станувале правливи и валкани. Затоа постоел обичај слугата или робот да им ги мие нозете на оние што доаѓаат на трпеза. Меѓутоа, ноќта кога Исус ја јадел својата последна вечера со учениците пред да биде уапсен, немало слуга кој би ја извршил таа работа.

На општо изненадување, сам Исус станал од вечерата и на сите им ги измил нозете. Во стиховите Јован 13,4.5 Исусовите постапки се опишани чекор по чекор. Сè е кажано со толку детали за да се нагласи тој неверојатен чин на понизност што го презел Учителот.

Зборувајќи за реакцијата на Петар, текстот Јован 13,8-11 го продлабочува чувството на запрепастеност и неверување кај учениците поради Исусовите постапки. Како можел Исус, Учителот, Месија, да изврши таква понижувачка задача? Петар одбил да му дозволи на Исуса да му ги измие нозете, но Исус му рекол дека ако не соработува, нема да има дел со Него. Тогаш Петар побарал и повеќе, изразувајќи ја својата желба да остане во врска со Исуса до крајот.

Значењето на Исусовата постапка е поврзано со тоа кој е Тој. Во стихот Јован 13,13 Тој изјавува дека Тој е Учител и Господ. Така го нарекувале учениците, а Тој потврдува дека е навистина така. Тие титули укажуваат на авторитет и моќ.

Меѓутоа, Исус поучува дека моќта и авторитетот треба да се користат за служба, а не за возвеличување на самиот себе. Адвентистичката црква го прифатила Исусовиот пример во оваа смисла, практикувајќи го она што со право се нарекува „обред на понизност“ како подготвителна служба за Вечера Господова.

`Што ве учи обредот на понизност за тоа како да го следите Исусовиот пример и понизно да им служите на другите?`

---

#### Додаток: Утрински стих

**Христос можел да дојде:** Дела 1,6.