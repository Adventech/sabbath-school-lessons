---
title: Сигурно пак ќе дојдам
date: 02/12/2024
---

`Прочитајте го текстот Јован 14,1-3. Во кој контекст Исус ги изговорил тие зборови?`

Пред крајот на 13. глава, Исус вели дека заминува (Јован 13,33). Ова го натерало Петар да Го праша каде оди (Јован 13,36). Учениците не разбираат дека Исус зборува за својата смрт, воскресение и вознесение. Петар исто така вели дека е готов да го даде својот живот за Исуса (Јован 13,37). И тогаш Исус го прорекол откажувањето на Петар (Јован 13,38).

Токму во тој контекст Исус им кажува на своите ученици да не дозволаат да се плаши нивното срце (Јован 14,1). Глаголот „плаши“ на  грчки е преведен како tarassō, што значи се буни, вознемирува, обеспокојува, збунува. Не е ни чудо што учениците биле збунети од Исусовите  зборови.

А за да ги смири нивните стравови, Исус кажува за домот на својот Oтец, во која има многу соби (не станови, туку соби како во гостилница).  Тој оди таму за да им подготви место. Неговите зборови укажуваат на времето по претстојната бура околу крстот, кога Тој ќе се врати да го избави  својот народ. Неговиот поглед е насочен кон времето кога целата таа трагедија со гревот ќе биде завршена еднаш и засекогаш (видете Даниел 7,27).

Исус вели: „И кога ќе отидам... пак ќе дојдам и ќе ве земам при Себе, за да бидете и вие каде што Сум и Јас“ (Јован 14,3). Тоа е очигледно ветување за Неговото второ доаѓање.

Што претставува темел на довербата во тоа ветување? Многумина би рекле дека тоа е исполнувањето на библиските ветувања воопшто, и тоа секако е точно. Меѓутоа, во Јован 14,3, нешто друго е наведено како темел. Во овој стих, изразот „(Јас) ќе дојдам“ на грчки јазик е всушност во презент, сегашно време (Јас доаѓам). Ваквата употреба на сегашното време во грчкиот јазик се нарекува футуристички презент. Тоа е иден настан за кој се зборува со таква сигурност што се опишува како веќе да се случува. Затоа тој израз со право може да се преведе како: Сигурно пак ќе дојдам.

Според тоа, основата на нашата надеж во враќањето на нашиот Господ не е само исполнувањето на библиските пророштва. Таа исто така, и тоа со уште поголема сигурност, се темели на доверба во Човекот кој го дал тоа ветување. Тој рекол дека сигурно ќе се врати по својот народ. Ние можеме да имаме доверба во тоа ветување врз основа на тоа кој го дал.

`Што нè учи крстот за сигурноста на второто Христово доаѓање? Ако не е Второто доаѓање, од каква полза би била за нас Исусовата смрт при Неговото прво доаѓање?`

---

#### Додаток: Утрински стих

**Божјото богатство:** Малахија 3,17.
