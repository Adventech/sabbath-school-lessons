---
title: Јас сум Вистината
date: 04/12/2024
---

`Прочитајте Јован 1,14.17; Јован 8,32; Јован 14,6 и Јован 15,26. Како Јован го поврзува поимот на вистината директно со Исуса?`

Во Јовановото евангелие вистината секогаш одново и одново се поврзува со Исуса, со Неговиот Отец и Светиот Дух. Вистината се  поврзува со Исуса, Словото (логос) и со светлината – наспроти темнината (Јован 1,1-14; Јован 3,19-21). Исто така, лагата се поврзува со  ѓаволот и гревот (Јован 8,44-46). Затоа, вистината во Евангелието според Јован не е само прашање на факти и бројки. Таа го опфаќа и тоа, но и повеќе од тоа. Идејата за вистината го содржи и моралниот аспект на посветеноста на Бога и Неговата волја.

„Има многу луѓе кои го бараат живиот Бог, кои копнеат за неговото божествено присуство. Филозофските теории и книжевните дела колку и да се блескотни, не можат да го задоволат срцето. Тврдењата и пронајдоците на луѓето немаат никаква трајна вредност. На народот нека му проговори Божјата реч! Оние што слушале само преданија, човечки теории и мудроштини, нека го чујат гласот на Оној чијашто  Реч може да ја обнови душата за вечен живот!“ (Елена Г. Вајт, *Христовите параболи*, стр. 40 оригинал).

Размислете што значи тоа што Исус е Вистината. Исус е логосот,  Словото што било со Бога од почетокот и кое е Творец на сè што е создадено (Јован 1,1-4). Бидејќи е едно со Отецот од вечни времиња, Исус  ги има карактеристиките на Отецот, па исто така е и „ЈАС СУМ“. Неговото битие не е подредено на никого и на ништо друго. Ништо што постои, вклучувајќи го и знаењето, не постои независно од Него. А сè што постои, што е создадено, е создадено само од Исуса и постои само во Него. „Зашто во Него е создадено сè што е во небесата и на земјата; видливо и невидливо, било престоли, или господства, или началства, или власти; сè е создадено преку Него и за Него. И Тој е пред сè и сè во Него има свое сплотување“ (Колосјани 1,16.17).

Исус не е само отелотворување на вистината. Тој е Вистината. Вистината не е некој концепт или конструкт. Таа е Личност!

Вистината, Исус Христос, може да се спореди со сонцето што го осветлува светот (Јован 8,12). Тоа е паралелно со она што К. С. Луис го изјавил за христијанството: „Верувам во христијанството како што верувам дека сонцето изгреа, не само затоа што го гледам, туку затоа што гледам сè друго“ (*„Is Theology Poetry?“* Samizdat University Press, 2014; стр. 15, прв пат претставено во 1944).

`Токму благодарение на Исуса, Вистината, ние сме во состојба правилно да го толкуваме светот околу нас.`

---

#### Додаток: Утрински стих

**Две воскресенија:** Откровение 14,13.
