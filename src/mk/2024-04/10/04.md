---
title: Јас сум Патот и Вистината и Животот
date: 03/12/2024
---

`Прочитајте го текстот Јован 14,5.6. Кое прашање го поставил Тома во врска со тоа каде оди Исус? Како одговорил Исус?`

Прашањето на Тома звучи сосема логично. Ако не знаете каде оди некој, како ќе знаете по кој пат да го следите? Исус го пресвртува тоа прашање укажувајќи дека Самиот Тој е патот. Патот до што? Патот до Отецот. Во Прологот (Јован 1,1-18), нагласена е тесната поврзаност меѓу Словото (логос), Исуса Христа и Отецот.

Во стихот Јован 1,18 се вели дека единородниот (што подобро би било преведено како единствениот од тој вид) Бог е тој кој го објавува  Отецот. Објави (јави) во овој текст е превод на грчкиот глагол *egzēgeomai*, што значи објаснува, протолкува, изложува. Од него доаѓа  зборот егзегеза. Тоа е објаснување на значењето. Според тоа, Исус Христос е врската со Отецот, Оној кој го објаснува и толкува Отецот пред паднатиот свет. Според тоа, Тој е патот или патеката до Отецот. Без Него, ние сме ограничени во нашето разбирање.

`Прочитајте Јован 14,7-11. Како Исус го разјаснил она што Филип не го разбрал добро?`

Филип побарал да го види Отецот, нешто што грешниот човек не може да го направи а да остане жив (споредете со: 1. Мојсеева 33,17-34,9; Јован 1,18). Исус го прекорува поради тоа што му недостигало разбирање и истакнува дека кој го видел Него, го видел и Отецот (Јован 14.9). Значи, јасно е дека Исус е тој патеката што води до Отецот. Без Него, таа патека станува мрачна и неизвесна. Тој е светлината што го осветлува патот кон Бога.

Исус поврзува три поими: патот, вистината и животот. Изразот пат се спомнува само во Јован 1,23 во врска со тоа дека Јован Крстителот го подготвувал патот за Исуса, и повторно овде, во стихот Јован 14,6. Но вистината и животот се главните теми во ова Евангелие. Во нашето проучување во среда и четврток оваа седмица ќе го нагласиме поимот вистина, која е тема од суштинско значење, особено во овој свет во кој самата идеја за „вистината“ се доведува во прашање.

`Зошто е толку утешно сознанието дека Исус е најдоброто откровение за тоа каков е Бог Отецот, кое некогаш ќе го добиеме на овој свет?`

---

#### Додаток: Утрински стих

**Возвик на победа:** Исаија 25,9.
