---
title: 'Четирите Животни'
date: 16/02/2020
---

`Прочитајте: Даниел 7. Која е суштината на она што му било покажано на Даниел и за што се работи во видението?`

Секое животно, кое му било прикажано на Даниел, одговара на делот од кипот покажан на Навуходоносор, со тоа што сега се дадени повеќе подробности за секое царство. Интересно е дека сите суштества, кои симболички ги претставуваат незнабожечките народи, се нечисти ѕверови. Исто така, освен четвртиот ѕвер, животните што ги опишува Даниел потсетуваат на познати суштества. Затоа животните не се произволни симболи, бидејќи секое има одредени особини или укажува на поединечни аспекти на царството што го претставува.

*Лав:* Лавот е најсоодветниот приказ за Вавилон. Крилестите лавови ги украсувале ѕидовите на палатите и другите дела во вавилонската уметност. На лавот, опишан во видението, на крајот му се откинати крилата и тој се подига и застанува како човек и прима човечко срце. Овој процес симболички го претставува пропаѓањето на Вавилонското царство во време на подоцнежните цареви.

*Мечка:* Мечката ја претставува Медо-Персија. Фактот дека била исправена на едната страна, укажува на надмоќноста на Персијците над Медијанците. Трите ребра во устата се трите главни освоени територии на Медо-Персиското царство; Лидија, Вавилон и Египет.

*Рис (леопард):* Брзиот рис го претставува Македонско-грчкото царство што го основал Александар Велики. Четирите крила го прават овој ѕвер уште побрз, што е вешт приказ на Александар, кој за неколку години завладеал со целиот тогашен познат свет.

*Страшниот и ужасен ѕвер:* Додека претходните суштества наликуваат на споменатите животни, ова суштество е единствено. Односно, првите се опишани дека се „како“ лав, или „како“ мечка, но ова не е споредено со ниту едно животно. Овој ѕвер со многу рогови е воедно и многу посуров и поненаситен за разлика од другите. Како таков, тој е соодветен приказ на паганскиот Рим, кој освојувал, владеел и го газел светот со своите железни нозе.

`Илјадници години од човечката историја поминале како што е проречено. Во која мера може да ве утеши сознанието дека Бог владее над сета таа врева, над сите немири и моменти на потполн хаос? Што можеме да научиме од ова за довербата во Писмото?`
