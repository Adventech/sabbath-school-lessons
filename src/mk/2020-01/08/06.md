---
title: 'Светите На Севишниот'
date: 20/02/2020
---

`Што му се случува на Божјиот народ според следните текстови? Даниел 7,18.21.22.25.27.`

Припадниците на Божјиот народ се наречени „Светите на Севишниот“. Нив ги нападнала силата претставена со малиот рог. Бидејќи биле истрајни во тоа да останат верни на Божјата реч, биле прогонети за време на папското владеење. Христијаните исто така биле прогонувани и за време на паганското Римско царство (четвртиот ѕвер), но прогонството кое се спомнува во текстот Даниел 7,25 претставува прогонство на светите од страна на малиот рог, кој се подига откако ќе се заврши паганската фаза на Рим.

Меѓутоа, Божјиот народ нема засекогаш да биде изложен на угнетувањето на светските сили. Божјето царство ќе ги замени царствата на овој свет. Интересно е тоа што во самото видение на Синот Човечки му се дава „власт, слава и царство“ (Даниел 7,14). Меѓутоа, во толкувањето што го изнесува ангелот, „светите“ се тие кои го примаат царството (Даниел 7,18). Тука нема противречности. Бидејќи Синот Човечки е поврзан и со Бога и со човештвото, неговата победа е победа и на оние коишто Тој ги претставува.

Кога првосвештеникот прашува дали Исус е Месија, Божјиот Син, Исус, упатува на текстовите Псалм 110,1 и Даниел 7,13.14 и вели: „А Исус рече: „Јас Сум. И вие ќе Го видите Човечкиот Син, како седи оддесно на Силата и како иде со небесните облаци“ (Марко 14,62). Значи, Исус е Тој кој нѐ претставува на небесниот суд. Тој веќе ги поразил силите на темнината и ја дели својата победа со оние кои доаѓаат кај Него. Според тоа, нема причина за страв. Како што апостол Павле правилно вели: „Но во сè ова победуваме надмоќно преку Оној, Кој нè возљуби. Зашто сум уверен дека ни смртта, ни животот, ни ангелите, ни властите, ни сегашноста, ни иднината, ни силите, ни височината, ни длабочината, ниту некое друго создание, ќе може да нè оддели од Божјата љубов, која е во Христа Исуса, нашиот Господ“ (Римјаните 8,37–39).

`Погледнете како видението на Даниел точно ја прикажува историјата, илјадници години однапред. Како тој фактор треба да ни помогне да научиме да веруваме во сите Божји ветувања во врска со иднината?`
