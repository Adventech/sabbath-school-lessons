---
title: 'Доаѓањето На Синот Човечки'
date: 19/02/2020
---

`Прочитајте текст од Даниел 7,13. Кој е Синот Човечји и како можете да го препознаете? (исто така види: Марко 13,26; Матеј 8,20; Матеј 9,6; Лука 9,26, Лука 12,8)`

Како судот се развива, најважната личност стапува на сцената: Синот Човечки. Кој е Тој? Прво, Синот Човечки се јавува како посебна небесна личност. Меѓутоа, како што навестува и самото име, тој покажува и човечки одлики. Со други зборови, Тој е божествено-човечка личност која врши активна улога на судот. Второ, доаѓањето на Синот Човечки на небесните облаци е вообичаена слика на Второто доаѓање во Новиот завет. Меѓутоа, особено во текстот Даниел 7,13, е прикажано дека Синот Човечки не доаѓа од небото на Земјата, туку се движи хоризонтално од едно место на небото до друго, за да се појави пред Старецот. Трето, описот на Синот Човечки кој доаѓа од небесните облаци упатува на видлива манифестација на Господа. Меѓутоа, оваа слика потсетува i на првосвештеникот кој, опкружен со облак од темјан, влегува во Светињата над светињите на Денот на помирување за да изврши чистење на Светилиштето.

Исто така, Синот Човечки е воедно и царска личност. Нему му се дава „власт, слава и царство“ и „за да Му служат сите народи, племиња и јазици“ (Даниел 7,14). Глаголот „служи“, може да се преведе и како „поклонување“. Девет пати се јавува во текстот од 1. до 7. глава (Даниел 3,12.14.17.18.28; Даниел 6,16.20; Даниел 7,14.27) и ја изнесува мислата дека треба да му се укажува почит на божеството. Затоа, со обидот да го промени Божјиот закон, верскиот систем претставен со малиот рог ја уништува службата за која Бог е достоен. Судот прикажан овде покажува дека правото богослужение на крајот се обновува. Системот на богослужение, поставен од папскиот систем, меѓу другите елементи, го поставува паднатото човечко битие за посредник меѓу Бога и човечкиот род. Книгата на пророк Даниел укажува дека единствениот посредник, кој е способен да го претставува човечкиот род, е Синот Човечки. Како што е забележано во Библијата: „Зашто Бог е Еден, и Еден е Посредникот меѓу Бога и луѓето: Човекот Христос Исус“ (1. Тимотеј 2,5).

`Од сѐ што сме читале во Библијата за Исусовиот живот и за Неговата личност, зошто е утешно да се знае дека Тој има централна улога на судот кој е овде опишан?`
