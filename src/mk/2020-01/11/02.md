---
title: 'Повторување На Постот И Молитвата'
date: 08/03/2020
---

`Прочитајте го текстот Даниел 10,1-3.`

Даниел не ги наведува причините за долгиот период на жалост. Меѓутоа, таквото сесрдно посредување најверојатно е поттикнато од приликите во кои се нашле Евреите, кои тукушто се вратиле од Вавилон во Палестина.

`Прочитајте: Ездра 4,1-5. Со какви предизвици се соочуваат Евреите по враќањето?`

Од текстот Ездра 4,1-5 дознаваме дека Евреите во тој момент, додека се обидуваат да го обноват Храмот, се соочуваат со силно противење. Самарјаните испраќаат лажни извештаи на персискиот двор, со цел да го наведат царот да ги сопре работите на изградбата. Со оглед на ваквата криза, Даниел три седмици го моли Бога да влијае на Кир да дозволи работите да продолжат.

Во тој момент, Даниел веројатно има околу деведесет години. Тој не мисли на себе, туку на својот народ и на предизвиците со кои се соочуваат. Три полни седмици тој истрајно се моли пред да прими одговор од Бога. За тоа време пророкот скромно се храни, воздржувајќи се од убавите јадења, па и од мрсно. Тој е потполно незаинтересиран за својата удобност и изглед, и е мошне загрижен за доброто на своите сонародници, Евреите, во Ерусалим кои се неколку илјади километри далеку.

Додека го гледаме молитвениот живот на Даниел, можеме да научиме вредни поуки. Прво, треба да истраеме во молитвата, дури и кога нашите молитви не се веднаш услишени. Второ, треба да посветиме време да се молиме за другите. Има нешто посебно во посредничката молитва. Не заборавајте дека „Господ го врати Јова во поранешната состојба, зашто се застапи за своите пријатели, па му го удвои она што го имаше“ (Јов 42,10). Трето, го наведува Бога да направи нешто конкретно и вистинско. Секогаш да се молиме за тоа, и да упатуваме различни молитви. Соочени со неподносливите искушенија, големите потешкотии и огромните предизвици, да му ги предадеме своите товари на Бога во молитва (Ефешаните 6,18).

`Прочитајте го текстот Даниел 10,12. Што ни кажува овој стих за молитвата како објективно искуство, кое го поттикнува Бога да направи нешто, и дека тоа е повеќе од субјективно искуство благодарение на кое се чувствуваме добро кога станува збор за Бога?`
