---
title: 'Видение За Кнезот'
date: 09/03/2020
---

`Прочитајте: Даниел 10,4-9. Што му се случува на Даниел во овој текст?`

Додека Даниел го опишува своето искуство, едвај можеме да ја замислиме извонредната убавина на сцената што тој ја гледа. Таа човечка прилика (Даниел 10,5.6) личи на „Синот Човечки“, кој е прикажан во видението за небесниот суд (Даниел 7,13). Неговата ленена облека потсетува на свештеничката облека (3. Мојсеева 16,4), што оваа личност ја споредува со „Заповедникот на војската“ прикажан во врска со небесното Светилиште (Даниел 8). Златото, исто така, е поврзано со свештеничката облека како знак на царското достоинство. На крај, споредувањето на оваа личност со молња, оган, бронза и силен глас, го прикажува како натприродно суштество. Во прашање е некој кој е даруван со свештенички, царски и воени одлики. Оваа личност има и интересни сличности со небесното битие, кое му се јавува на Исус Навин непосредно пред освојувањето на Ерихон (Исус Навин 5,13.14). Во видението, Исус Навин го гледа „Водачот на Господовата војска“. Интересно е што еврејскиот збор преведен како „водач“ (sar) е истиот збор преведен како „кнез“, кој во текстот Даниел 10,21 се однесува на Михаил. Меѓутоа, поголеми сличности се јавуваат меѓу Книгата на пророк Даниел и Откровението на Јован.

`Какви сличности откриваме меѓу видението на Даниел на Бога во текстот Даниел 10 и оние од текстовите на Исус Навин 5,13-15 и Откровение 1,12-18?`

Според зборовите на Даниел, оние кои се покрај него се исплашени, а и сам Даниел паѓа на земјата слаб и немоќен. Манифестацијата на Божјето присуство го совладува. Сепак, какви и да се неговите моментални стравови, видението на Даниел покажува дека Бог управува со историјата. Навистина, како што се одвива видението, ќе видиме дека Бог на Даниела му го открива општиот преглед на човечката историја од времето на пророкот до воспоставувањето на Божјето царство (Даниел 11 и 12).

`Ако Господ може да управува со човечката историја, како што секогаш одново гледаме во Книгата на пророк Даниел, што може Тој да направи во нашиот личен живот?`
