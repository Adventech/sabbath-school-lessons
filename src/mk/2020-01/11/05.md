---
title: 'Големата Борба'
date: 11/03/2020
---

`Прочитајте: Даниел 10,20.21. Што му е откриено на Даниел во овој текст?`

Небесниот гласник ја поместува завесата и му ја открива на Даниела космичката војна, која се одвива зад сцената на човечката историја. Штом Даниел ја започнува молитвата, меѓу Небото и Земјата почнува да се води духовна битка. Небесните битија започнале борба со персискиот цар да им дозволи на Евреите да продолжат со обновата на Храмот. Од воведниот дел на 10 глава од Книгата на пророк Даниел дознаваме дека тоа е персискиот цар Кир. Меѓутоа, самиот цар не може да пружи значаен отпор на небесно суштество. Тоа укажува дека зад царот, кој е човек, постои духовна сила која го поттикнува Кир да ги запре Евреите во обновата на Храмот.

Слични прилики владеат и во 28 глава од Книгата на пророк Езекиел, во кој тирскиот цар го претставува сатаната, духовната сила која се крие зад царот на тој град. Според тоа, не треба да нѐ изненади што персиските цареви, против кои Михаил доаѓа да се бори, го вклучуваат и сатаната и неговите ангели. Тоа покажува дека покрај човечкото противење на обновата на Храмот во Ерусалим постои слично противење и во духовното царство.

`Прочитајте: Даниел 10,13. Каква битка се опишува овде?`

„Додека сатаната се трудел да влијае најголемата власт во Медоперсиското царство да не покаже наклоност кон Божјиот народ, ангелите работеле во корист на заробениците. Во оваа борба целото Небо било вклучено. Преку пророкот Даниел ни е дадено да наѕреме во таа голема борба меѓу доброто и злото. Три седмици архангел Гаврил се борел со силите на темнината, трудејќи се да го осуети влијанието што дејствувало врз духот на царот Кир. И пред да се заврши борбата, лично Христос дошол да му помогне на Гаврил. ’Кнезот на персиското царство ми се противеше дваесет и еден ден’, рекол Гаврил, ’но Михаил, еден од првите кнезови, дојде да ми помогне зашто јас бев таму сам кај персискиот цар’ (Даниел 10,13). Било направено сè што Небото можело да направи за Божјиот народ. Победата конечно била извојувана; силите на непријателот биле сопрени за сето време на владеењето на царот Кир и неговиот син Камбис, кој владеел околу седум и пол години“ (Елена Вајт, Пророци и цареви, стр. 370; стр. 571. 572. оригинал).
