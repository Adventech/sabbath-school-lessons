---
title: 'Кнезот Победник'
date: 12/03/2020
---

Најистакната личност во Книгата на пророк Даниел е личноста која во почетокот се нарекува „Синот Човечки“ (Даниел 7,13) или „Заповедникот на војската“ (Даниел 8,11). На крајот дознаваме дека името му е Михаил (Даниел 10,12), што значи „Кој е како Бог?“ Тој доаѓа да му помогне на Гаврил во судирот со персискиот цар (Даниел 10,13). Ангелот упатува на ова небесно суштество како на „Михаил, вашиот кнез“ (Даниел 10,21), имено, Кнезот на Божјиот народ (Даниел 12,1). Од 9. глава во Посланието на Јуда дознаваме дека Михаил, кого го нарекуваат и архангел, се бори против сатаната и го воскреснува Мојсеја. Текстот Откровение 12,7 ни открива дека Михаил е водач на небесната војска, која ќе го порази сатаната и неговите паднати ангели. Според тоа, Михаил не е никој друг, ами лично Исус Христос. Како што Персиското царство има свој врховен заповедник, духовна сила која се крие зад човекот кој има улога на водач, така и Божјиот народ има свој Врховен Заповедник - Михаил, кој стапува во борба и победува во вселенската војна во нивна полза.

`Прочитајте: Колошаните 2,15. Како Исус ја остварил победата во вселенскиот судир?`

Кога се соочуваме со силите на злото, можеме да имаме вера во Исуса, нашиот Победник. Тој го победува сатаната во почетокот на својата јавна служба. Во текот на својот земен живот, Тој го победува сатаната во пустината, кога е изложен на искушенијата; Тој се бори против демонските орди и го ослободува народот од силата на темнината. Исус го поразил злото дури и кога било скриено зад обидот на Петар да Го одврати од тоа да продолжи на патот кон Голгота. Во своето последно обраќање до учениците, Исус зборува за својата смрт која наскоро ќе се случи како за битка која ќе го достигне врвот во одлучувачката победа над сатаната: „Сега е судот на овој свет. Сега кнезот на светов ќе биде исфрлен надвор! А Јас ‒ кога ќе бидам издигнат од земјата ‒ ќе ги привлечам сите кон Себе“ (Јован 12,31.32)

Понекогаш кога ќе погледнеме околу себе, приликите навистина изгледаат лоши. Насекаде владеат насилства, неморал, расипаност и болести. Непријателот, кој не е од месо и крв, сурово нѐ напаѓа од сите страни. Но, колку и да се тешки нашите борби, Исус се бори за нас и стои како наш Кнез и Првосвештеник во небесното Светилиште.

`Прочитајте го текстот Римјаните 8,37-39. Како можеме да дадеме ветување дека ќе стекнуваме вистински искуства во својот христијански живот?`
