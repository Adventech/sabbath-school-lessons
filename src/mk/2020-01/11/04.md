---
title: 'Допирот На Ангелот'
date: 10/03/2020
---

`Прочитајте го текстот Даниел 10,10-19. Што се случува секој пат кога ангелот ќе го допре Даниел?`

Преплавен со сјајот на божествената светлина, пророкот паѓа ничкум. Тогаш доаѓа ангелот да го допре и да го утеши. Додека го читате извештајот, забележете дека ангелот три пати го допира Даниела.

Првиот допир го оспособува пророкот да стане и да ги слушне зборовите на утеха кои доаѓаат од Небото: „Ми рече: „Не бој се Даниеле, зашто од првиот ден кога одлучи да се понизиш пред Својот Бог за да разбереш, твоите зборови се послушани, и јас дојдов заради твоите зборови“ (Даниел 10,12). Молитвата на Даниел го придвижило небото. За нас тоа претставува сигурност дека Бог ги слуша нашите молитви, што претставува голема утеха во моментите на неволја.

Вториот допир го оспособува Даниела да зборува. Пророкот ги излева своите зборови пред Господа, изразувајќи ги своите чувства и својот страв: „Господару мој, заради овој привид ме опфатија тешкотии, и останав без сила. И како слугата на својот Господар ќе зборува со Господарот, кога сосем се обессилив и ме остави здивот“ (Даниел 10,16.17). Значи, Бог не само што нам ни се обраќа туку Тој сака да му ги кажеме и нашите чувства, потреби и копнежи.

Третиот допир му влева сила. Кога Даниел ја увидува својата недостојност, ангелот го допира и го теши со Божјиот мир: „Тој рече: „Не бој се љубимецу! Мир ти тебе! Биди јак! Охрабри се!“ (Даниел 10,19). Не заборавајте дека ангелот бил испратен кај Даниел како одговор на неговата молитва, да му пружи разбирање и увид во одредени прашања. Со други зборови, видението кое следи во 11. глава, ќе го охрабри Даниела како одговор на неговото тагување и размислување за моменталните прилики во Ерусалим. Кога Бог е на наша страна, можеме да имаме мир, дури и тогаш кога ќе се соочиме со неволји. Неговиот допир полн со љубов нѐ оспособува да гледаме во иднината полни со надеж.

`„Небото може да ни биде многу близу и нам во нашето секојдневие“ (Елена Вајт, Копнежот на вековите, стр. 28; стр. 48. оригинал). Колку често размислувате за тоа колку се тесно поврзани Небото и Земјата? Колку ќе се разликува вашиот начин на живот ако оваа вистина ја чувате во своето срце и ум?`
