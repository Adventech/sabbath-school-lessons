---
title: 'Опоменат Од Страна На Пророците'
date: 27/01/2020
---

`Прочитајте Даниел 4,27. Покрај предупредувањето за тоа што треба да се случи, што му кажува Даниел на царот да направи и зошто? (Види, исто така: Мудри изреки 14,31).`

Не само што го толкува сонот туку Даниел го упатува Навуходоносора и на излез од таа ситуација: „Затоа, цару, мојот совет нека ти биде мил: искупи ги своите гревови со правда и своите беззаконија со милосрдие спрема бедните, за да ти продолжи мирот“ (Даниел 4,27).

Навуходоносор во Вавилон врши обемни градежни работи. Градини, систем на канали, стотини храмови и други градежни проекти кои го претвориле градот во едно од чудата на стариот свет. Меѓутоа, тој раскош и убавина, иако делумно, остварени се со искористување на робовска сила и занемарување на сиромашните. Потоа, царот и неговата свита го користат богатството на царството за исполнување на своите задоволства. Според тоа, Навуходоносоровата горделивост не само што го спречува да го признае Бога туку и како последица на тоа го прави рамнодушен кон потешкотиите на неволните. Со оглед на посебната грижа којашто Бог ја покажува кон сиромашните, не изненадува што Даниел, од сите можни гревови кои можел да ги истакне пред царот, го издвојува гревот на занемарување на сиромашните.

Пораката што му била упатена на Навуходоносора не е нова. Старозаветните пророци често го предупредувале Божјиот народ во врска со угнетувањето на сиромашните. И навистина, меѓу гревовите кои доведуваат до царевото прогонство се истакнува занемарувањето на неволните. Всушност, сочувството кон сиромашните е највисок израз на христијанското добродетелство; спротивно на тоа, искористувањето и запоставувањето на сиромашните претставува напад на Бога лично. Грижејќи се за неволните, признаваме дека Бог поседува сѐ, што значи дека ние не сме сопственици, туку само повереници на Божјиот имот.

Кога им служиме на другите со она што го поседуваме, го почитуваме Бога и ја признаваме Неговата власт. Токму фактот дека сѐ е Божја сопственост, треба во крајна смисла да ја одреди вредноста и употребата на материјалните добра. Навуходоносор згрешил во тоа, а и ние се изложуваме на таква опасност да згрешиме доколку не ја признаеме Божјата врховна власт над нашите постигнувања и не покажеме дека ја увидуваме оваа стварност на тој начин што им помагаме на оние на кои им е потребна помош.
