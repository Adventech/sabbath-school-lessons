---
title: 'Највозвишени Правила'
date: 28/01/2020
---

И покрај тоа што му било кажано да се покае и да побара проштавање од Бога, упорната горделивост на Навуходоносор влијае на исполнувањето на небесната одлука (Даниел 4,28-33). Додека царот оди по палатата и се величи самиот себеси поради своите дела, тој е погоден од одредена ментална состојба која го принудува да ја напушти царската палата. Можеби доживеал патолошка ментална состојба наречена клиничка лекантропија или зоантропија. Таквата состојба го наведува пациентот да се однесува како животно. Во современото доба оваа болест се нарекува „дисфорија на видот“, и претставува чувство дека телото припаѓа на погрешен вид, и оттука желбата на личноста да се однесува како животно.

`Прочитајте ги следните стихови: 2. Царевите 20,2-5; Јона 3,10; Еремија 18,7.8. Што ни кажуваат овие текстови за царевата прилика да ја спречи казната?`

За жал, Навуходоносор мора да учи по потешкиот пат. Обземен со својата царска сила, Навуходоносор не размислува за својот однос со Бога. Според тоа, со симнувањето на царот од царската власт и испраќањето да живее со полските животни, Бог му дава прилика да ја признае својата потполна зависност од Него. Всушност, конечната поука на која Бог сака да го научи горделивиот цар е дека „небесата ја имаат сета власт“ (Даниел 4,26). Судот изречен над царот има поширока цел во Божјиот план, што е јасно изразено во изјавата на небесните битија: „За да знаат живите дека Севишниот владее над човечките царства и ги дава кому сака и ги поставува над нив најпонизните луѓе!“ (Даниел 4,17)

Со други зборови, дисциплинските мерки кои се применети во случајот на Навуходоносор, треба да бидат поука и за сите нас. Бидејќи припаѓаме на група „живи“, треба да обрнеме поголемо внимание на главната поука од која би требало да научиме дека „Севишниот владее над човечките царства“.

`Зошто сознанието дека „Севишниот владее“ е толку важна поука која треба да ја усвоиме? Како ова сознание, на пример, влијае на тоа како се однесуваме кон оние над кои имаме власт?`
