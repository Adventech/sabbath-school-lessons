---
title: 'Од Горделивост До Понизност'
date: 25/01/2020
---

### Прочитајте ги библиските текстови:
Даниел 4,1–33; Мудри изреки 14,31; 2. Царевите 20,2–5; Јона 3,10; Даниел 4,34–37; Филипјаните 2,1–11.

> <p>Запомнете го стихот</p>
> „Колку се големи Неговите знакови! Колку се силни Неговите чудеса! Неговото Царство ‒ е вечно Царство! Неговата власт е за сите поколенија!“ (Даниел 4,3)

Горделивоста се нарекува вистински исконски грев. Најпрво се појавила кај Луцифер, ангелот во небесните дворови. Затоа Бог му вели на Езекиел: „Срцето ти се возгордеа заради твојата убавина, ја занемари својата мудрост, заради своето богатство! Те фрлив на земја и те предадов на земните цареви за да те гледаат презирно“ (Езекиел 28,17).

Горделивоста води кон Луциферовиот пад, па затоа тој сега ја користи својата горделивост за да поведе безбројно мноштво на патот кон уништувањето. Сите ние сме паднати човечки битија, чие постоење зависи само од Бога. Сите дарови кои ги имаме, и сѐ што сме оствариле благодарение на тие дарови, потекнува единствено од Бога. Според тоа, како се осмелуваме да бидеме горделиви, фалбаџиски настроени и надмени кога понизноста треба да владее со сите наши постапки?

На Навуходоносор му било потребно многу време за да ја сфати важноста на понизноста. Дури и појавувањето на четвртата личност во огнената печка (види ја лекцијата од минатата седмица), не го менува токот на неговиот живот. Царот ја увидува својата вистинска положба дури тогаш кога Бог му го одзема царството и го испраќа да живее со полските животни.
