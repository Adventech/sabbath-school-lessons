---
title: 'Не Е Ли Тоа Големиот Вавилон'
date: 26/01/2020
---

`Прочитајте го текстот Даниел 4,1-33. Што му се случува на царот и зошто?`

Бог му дава на Навуходоносора друг сон. Овој пат царот не заборава што сонувал. Меѓутоа, бидејќи вавилонските мудреци повторно не успеале да ја завршат својата задача, царот го повикува Даниела да му го открие толкувањето на сонот. Во тој сон царот гледа големо дрво кое досегнува до небото и небеско битие кое заповеда да се пресече дрвото. Само трупецот и жилите останале во земјата за да ги кваси небесната роса. Меѓутоа, она што сигурно го мачело Навуходоносора било дел од сонот во кој небесното битие рекло: „Човечкото срце нека му се смени, нека му се даде животинско срце! Седум времиња нека поминат над него!“ (Даниел 4,16). Увидувајќи ја сериозноста на царевиот сон, Даниел љубезно изразува желба сонот да се однесува на непријателите на царот. Меѓутоа, верен на пораката на објавениот сон, Даниел вели дека сонот всушност се однесува лично на царот.

Дрвото во Библијата обично се користи како симбол на царевите, народите и царствата (Езекиел 17; Осија 14; Захарија 11,1.2; Лука 23,31). Значи, големото дрво е соодветна слика на горделивиот цар. Бог му дава на Навуходоносора власт и моќ; сепак, тој упорно одбива да признае дека сѐ што има потекнува од Бога.

`Сосредоточете се на текстот Даниел 4,30. Која царева изјава покажува дека тој и понатаму не го сфаќа предупредувањето што му го упатил Господ.`

Она што можеби е опасно во врска со горделивоста е тоа што може да нѐ наведе да заборавиме колку зависиме од Бога во секоја работа. Кога тоа ќе го заборавиме, се наоѓаме на опасен духовен терен.

`Што сте постигнале во својот живот? Можете ли да бидете горди на тоа, а да не станете возгордеани. Ако тоа е можно, како може да се оствари?`
