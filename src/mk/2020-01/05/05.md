---
title: 'Очи Подигнати Кон Небото'
date: 29/01/2020
---

`Прочитајте го текстот Даниел 4,34-37. Како и зошто се промениле царевите прилики?`

Бог дозволува Навуходоносор да биде погоден со чудна болест, но на крајот со драга волја му го враќа менталното здравје. Интересно е што сѐ се менува кога, на крајот од седумте проречени години, болниот цар ги подига своите очи кон Небото (Даниел 4,34)

„Цели седум години Навуходоносор предизвикувал чудење кај сите свои поданици; седум години бил понижуван пред очите на целиот свет. А потоа, кога му се вратил разумот и кога во понизност му се обратил на небесниот Бог, ја препознал Божјата рака во казната што го снашла. Јавно ја признал својата вина и дека само големата Божја милост му го вратила здравјето“ (Елена Вајт, Пророци и цареви, стр. 335; стр. 520. оригинал).

Нема сомнение, големи промени можат да се случат кога ќе ги подигнеме своите очи кон Небото. Штом му се вратил разумот, царот дал сведоштво дека ја усвоил оваа поука.

Меѓутоа, овој извештај не зборува толку за Навуходоносора колку за Божјата милост. Царот пропушта три претходни прилики за да го прифати израелскиот Бог како Господ во својот живот. Таквите прилики му се достапни кога ја препознава извонредната мудрост на четворицата млади еврејски заробеници (Даниел 1), кога Даниел го толкува неговиот сон (Даниел 2), и кога трите еврејски момчиња се спасени од огнената печка (Даниел 3). *Всушност, ако тоа спасение не го научило на понизност, што ќе го научи?* И покрај тврдоглавоста на владетелот, Бог му дава четврта прилика, конечно го освојува царевото срце и го враќа на неговата царска положба (Даниел 4). Како што е прикажано во Навуходоносоровиот случај, Бог постојано ни дава прилики за да нѐ врати во вистинската заедница со Него. Како што Павле пишува многу векови подоцна, Господ „сака сите луѓе да се спасат и да дојдат до познавање на вистината“ (1. Тимотеј 2,4). Во овој извештај гледаме силен пример на таа вистина.

`На кои начини Бог ве научил на понизност? Што сте научиле од тие искуства? Какви промени можеби треба да направите за да избегнете повторно да ја примите таа поука?`
