---
title: 'Божјата Иманентност'
date: 12/01/2020
---

`Прочитајте го текстот Даниел 2,1-16. Со каква криза се соочуваат Евреите поради сонот што Господ му го дава на царот?`

Во древниот свет луѓето сериозно ги сфаќале соновите. Кога се чинело дека сонот е злокобен, често укажувал на некоја некоја несреќа што претстои. Според тоа, разбирливо е зошто Навуходоносор толку ќе се вознемири во врска со сонот кога, за приликите да бидат уште полоши, повеќе не можел да се сети. Вавилонските мудреци верувале дека боговите можат да го откријат толкувањето на соновите, но во случајот на овој сон во Книгата на пророк Даниел не можеле ништо да сторат бидејќи царот заборавил што сонувал. Кога содржината на сонот би им била ним соопштена, тие пред царот би изнеле толкување кое нему би му било угодно да го слушне. Меѓутоа, во оваа ситуација без преседан, кога вештите толкувачи на сонот не можат да му кажат на царот за што се работи во неговиот сон, присилени се да признаат дека „нема никој што би можел да му го открие тоа на царот освен боговите, кои не живеат меѓу смртниците“ (Даниел 2,11).

Крајно разочаран, царот наредува сите вавилонски мудреци да бидат убиени. Таквата свирепост не била непозната во стариот свет. Историските извори сведочат дека, поради заговорот, Дариј I ги погубил сите мудреци, а Ксеркс ги усмртил градителите чиј мост се урнал.

Навудоходоносор издава декрет токму во времето кога Даниел и неговите другари ја завршиле обуката и биле примени во кругот на царските советници. Од таа причина, смртниот декрет што го издава царот се однесува и на нив. Всушност, оригиналниот јазик ни навестува дека погубувањата почнуваат веднаш и дека Даниел и неговите пријатели ќе бидат следните усмртени. Меѓутоа, Даниел „мудро и умно“ (Даниел 2,14) му пристапува Ариох, човекот кој бил задолжен за извршувањето на погубувањето. Даниел на крајот лично бара од царот да му даде време за да го протолкува таинствениот сон. Интересно е тоа што тој веднаш му дава одредено „време“ на Даниел, иако ги обвинил гатачите дека се обидуваат да купат „време“. Даниел се согласува со гатачите дека ниедно човечко суштество не може да реши таква тајна, но пророкот го познава Бога, кој може да ја открие содржината на сонот и како треба да го протолкува.

`Теолозите зборуваат за Божјата „иманентност“, за тоа дека, иако е поразличен од делата на создавање, Бог и понатаму може да им биде близок. Што можеме да научиме од фактот дека Тој на царот Навуходоносор му го дава сонот, за тоа колку Бог може да биде иманентен кога сме ние во прашање? (Исто така види: Дела 17,28).`
