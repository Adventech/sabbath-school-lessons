---
title: 'Кипот Прв Дел'
date: 14/01/2020
---

`Даниел 2,24-30. Што кажува Даниел во овој текст а е многу важно да се запомни? (Исто така, види: Јован 15,5)`

Одговарајќи на молитвата, Бог ни ја открива содржината на сонот и неговото толкување. Даниел не се двоуми да му каже на царот дека решавањето на тајната доаѓа од „Небесниот Бог“. Исто така, пред да го изнесе значењето на сонот и неговото толкување, Даниел ги споменува царевите неизречени мисли и грижи додека царот измачен од несоница лежел во креветот. Овие подробно изнесени детали и понатаму ја нагласуваат веродостојноста на пораката, бидејќи таквите детали, кои ги знаел само царот, морале да му бидат откриени на Даниел со натприродна сила. Меѓутоа, кога Даниел и понатаму известува за содржината на сонот, тој се изложува на опасност да покрене уште една криза, бидејќи сонот не претставува нужно добра вест за Навуходоносор.

`Прочитајте: Даниел 2,31-49. Што кажува сонот за судбината на царството на Навуходоносор?`

Во сонот се јавува величествен кип, чија глава е „од чисто злато, градите и рацете од сребро, стомакот и бедрата од бронза, нозете од железо, а стапалата делумно од железо, делумно од глина“ (Даниел 2,32.33). Конечно, каменот „удри во кипот, во стапалата“ (Даниел 2,34) и целата структура станува уништена и разнесена како плевел на ветрот. Даниел објаснува дека различните метали ги претставуваат царствата кои во текот на историјата ќе се јавуваат едно по друго. Пораката упатена на Навуходоносор е јасна: Вавилон, со сета своја сила и слава, ќе исчезне и ќе биде заменет со друго царство, а по него ќе следи трето, сè додека царство со потполно поинаква природа не ги замени сите: Божјето вечно царство, кое ќе трае засекогаш.

`Погледнете колку се минливи и привремени човечките работи. Што треба да научиме од овој факт за големата надеж што ја имаме во Исуса, и само во Исуса (види: Јован 6,54; 2. Коринќаните 4,18)?`
