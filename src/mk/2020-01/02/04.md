---
title: 'Цврста Одлука'
date: 07/01/2020
---

`Прочитајте: Даниел 1,7-20. Кои два фактора ги забележуваме овде: Даниеловата слободна волја и Божјето дејствување? Исто така, кое важно начело се јавува овде?`

Се чини дека четворицата еврејски заробеници не приговараат поради добивањето на вавилонските имиња. Најверојатно е дека ништо не можеле да направат во врска со тоа, освен да ги користат своите еврејски имиња меѓу себе. Меѓутоа, кога станува збор за храната и виното од царевата маса, сигурно тие одлучуваат дали да ги консумираат или не. Според тоа, слободниот избор на четирите момчиња овде е многу важен.

Меѓутоа, ако службеникот може да ги промени нивните имиња, тој исто така може да го промени и менито. Постојат две можни причини зошто момчињата не сакаат да јадат од царевата трпеза.

Прво, оброците од царевата маса можат да содржат нечисто месо (3. Мојсеева 11). Второ, храната прво се принесува на божествен лик, а потоа се испраќа кај царот. Затоа, кога Даниел објаснува, без да прибегне кон заобиколување или измами, дека неговото барање има верска заднина, односно дека храната на трпезата ќе го оскверни него и неговите пријатели (Даниел 1,8), тој покажува голема храброст.

Додека го следиме разговорот меѓу Даниел и вавилонскиот службеник, се издвојуваат неколку важни подробности. Прво, се чини дека Даниел добро сфаќа дека службеникот се наоѓа во тешка положба, па предлага проверка. Десет дена земање поинакви оброци требало да биде доволно да се покажат предностите на таквата исхрана и така да се отстранат стравовите на службеникот. Второ, сигурноста на Даниел дека резултатот ќе биде позитивен за мошне кратко време, потекнува од целосната доверба во Бога. Трето, изборот на вегетаријанска исхрана и употреба на вода упатуваат на храната која Бог му ја дал на човекот при создавањето (види: 1. Мојсеева 1,29), на фактот дека таа исто така можела да влијае на одлуката на Даниел. Впрочем, што може да биде подобро од исхраната што Бог првобитно ја дал?

`Што е толку важно во врска со Даниеловата слободна одлука која му овозможува на Бога да дејствува онака како што дејствува (види: Даниел 1,9)? Какви поуки можеме да усвоиме од ова за важноста на нашите сопствени одлуки? Како треба нашата доверба во Бога да влијае на нашите одлуки?`
