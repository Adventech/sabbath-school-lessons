---
title: 'Божјата Врховна Власт'
date: 05/01/2020
---

На прв поглед Книгата на пророкот Даниел почнува со мрачен призвук на пораз. Јуда се предала на Навуходоносор, а садовите од Храмот се однесени од Ерусалим во земјата Шинар. Зборот Shinar се јавува во Библијата во текстот 1. Мојсеева 11,2, како место на кое се наоѓа Вавилонската кула. Шинар е кобен знак, бидејќи укажува на замисла која се темели на отворено отфрлање на Бога. Меѓутоа, иако градителите на Вавилон не успеале во својот обид да допрат до небото, однадвор гледано, се чинело како Навуходоносор и неговите богови – сместени во земјата Шинар – да го надвладеале заветниот израелски Бог.

Сепак, воведните стихови од Книгата на пророкот Даниел јасно кажуваат дека поразот на Ерусалим не треба да се припише на надмоќната сила на вавилонскиот цар; поразот се случил бидејќи „Господ му ги даде во рацете Јоакима, јудејскиот цар, и дел од садовите во Божјиот дом“ (Даниел 1,2). Многу порано, Бог објавува дека, доколку Неговиот народ Го заборави и го прекрши заветот, ќе ги испрати заробениците во странска земја. Според тоа, Даниел знае дека зад воената вавилонска сила небесниот Бог го води токот на историјата. Токму ова јасно согледување на Божјата врховна власт им дава поткрепа на овие млади луѓе и им влева сила и храброст да се соочат со искушението и притисокот на Вавилонското царство.

`Прочитајте: 2. Царевите 21,10-16; 24,18-20; Еремија 3,13. Зошто Бог ги дава Јуда и Ерусалим во рацете на Вавилонците?`

Додека се соочуваме со предизвиците на 21. век, треба повторно да го усвоиме сфаќањето за Бога кое е толку живо прикажано во Книгата на пророк Даниел. Според оваа Книга, ние му служиме на Бога кој не само што благодарение на својата врховна власт управува со историските токови туку и милостиво дејствува во животот на својот народ и му обезбедува значајна помош во моментите на потреба. И како што подоцна ќе видиме, она што Бог го направил за еврејските заробеници, ќе го направи и за својот народ во последното време, без оглед на различните напади на нив и на нивната вера.

`Со какви предизвици сега се соочува вашата вера, било да доаѓаат однадвор или да се јавуваат во црквата, или да настануваат како последица на вашите лични недостатоци во карактерот? Како можете да научите да се потпирате на Божјата сила која може да ви помогне да го совладате сè она што ќе ви се најде на патот?`
