---
title: 'Без Мана И Мудри'
date: 08/01/2020
---

Даниел и неговите пријатели биле избрани за царска служба бидејќи одговараат на профилот кој го одредил Навуходоносор. Според царевите зборови, царските службеници мораат да бидат „без недостатоци“ и „убави“ (Даниел 1,4). Интересно е што жртвите и лицата кои служеле во Светилиштето требало да бидат „без недостатоци“ (3. Мојсеева 22,17-25; 3. Мојсеева 21,16-24). Се чини дека вавилонскиот цар себеси се споредува со израелскиот Бог, бидејќи бара од оние кои служат на неговиот двор да имаат слични особини. Од друга страна, таквите особини можат недвосмислено да укажат на тоа дека Даниел и неговите сонародници биле живи жртви за Бога кога се соочиле со предизвиците во Вавилонското царство.

`Прочитајте ги следните текстови: Галатјаните 2,19.20; Матеј 16,24-26; 2. Коринќаните 4,17. Што ни кажуваат овие стихови за тоа како можеме да останеме верни, без разлика со какви искушенија се соочуваме?`

Бог ја наградува верност на четворицата еврејски заробеници и по истекот од нивниот десетдневен период на проверка тие изгледаат поздрави и поухранети од другите момчиња кои јаделе на царската трпеза. Според тоа, Бог на четворицата свои слуги им дава „знаење и разбирање на сите книги и мудрости“, а само на Даниел му дал да ги разбере „виденијата и соништата“ (Даниел 1,17). Овој дар ќе одигра значајна улога во Даниеловата пророчка служба.

Како што Бог ја наградува верата на своите слуги на вавилонскиот двор, така и нам ни дава мудрост кога се соочуваме со предизвиците во светот. Од искуството на Даниел и неговите другари учиме дека, и покрај расипаноста на нашето општество, човек навистина може да остане неизвалкан. Исто така, учиме дека не треба да се издвојуваме од општеството и од неговиот културолошки живот за да му служиме на Бога. Даниел и неговите пријатели не само што живеат во култура изградена на лаги, заблуди и митови туку и се школуваат со тие лаги, заблуди и митови. Па сепак, тие остануваат верни.

`Без оглед на тоа каде живееме, се соочуваме со предизвикот среде културолошките и општествените влијанија, кои се спротивни на нашето верување, да останеме верни на она во што веруваме. Препознајте ги негативните влијанија во својата култура и поставете си го себеси прашањето: Колку успешно им одолевам?`
