---
title: 'Конечен Испит'
date: 09/01/2020
---

`Прочитајте Даниел 1,17-21. Кој е клучот за успехот на четирите момчиња? (види и: За Јов 38,36; Мудри изреки 2,6; Јаков 1,5).`

По три години обучување на „Вавилонскиот универзитет“, четворицата Евреи се доведени пред царот на последниот испит. Не само што биле поздрави од останатите ученици туку и ги надминувале во знаењето и мудроста. Сите четворица веднаш биле задолжени да му служат на царот. Не треба да заборавиме дека нивното „знаење и мудрост“ во голема мера несомнено се состоеле од пагански учења. И покрај тоа, тие учат и очигледно успешно учат, иако не веруваат во тоа.

Навуходоносор можеби смета дека таквото постигнување е поврзано со начинот на исхрана на дворот и програмата за обука што ја поминале овие момчиња. Меѓутоа, Даниел и неговите пријатели знаат, а тоа наративот јасно го покажува, дека нивните врвни резултати не му должат ништо на вавилонскиот систем. Сè потекнува од Бога. Колку силен пример за тоа што Бог може да направи за оние кои се потпираат на Него. Не треба да се плашиме од неодоливата сила на медиумите, властите и другите институции кои се закануваат да го уништат нашиот идентитет како Божји деца. Кога имаме доверба во Бога, можеме да бидеме сигурни дека Тој може да нè поддржи во тешките моменти и да нè сочува од сите неволји. Клучно за нас е да донесуваме добри одлуки кога нашата вера се соочува со предизвици.

Проучувајќи ја 1. глава од Книгата на пророк Даниел, учиме некои многу важни поуки за Бога: 1) Бог управува со историјата: 2) Бог дава мудрост за да можеме да се движиме во непријателското опкружување во својата култура и општество; 3) Бог ги почитува оние што се надеваат во Него и кои тоа го покажуваат со своите уверувања и со својот начин на живот.

Главата се завршува со истакнување дека „Даниел остана таму до првата година на владеењето на цар Кир“ (Даниел 1,21). Споменувањето на Кир овде е значајно: ни пружа увид во надежта среде искуствата на прогонство. Бог го избрал Кир за да го ослободи Неговиот народ и да им дозволи да се вратат во Ерусалим. Иако главата почнува со слика на пораз и прогонство, завршува со надеж и враќање дома. Тоа е нашиот Бог: дури и во најтешките моменти во нашиот живот, Тој секогаш го отвора прозорецот на надежта за да можеме да ја видиме славата и радоста кои се наоѓаат зад болките и страдањата.
