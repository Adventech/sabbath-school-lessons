---
title: 'Верата Под Притисок'
date: 06/01/2020
---

`Прочитајте го текстот Даниел 1. Каков притисок бил вршен на овие момчиња за да се потчинат?`

По доаѓањето во Вавилон, овие четири момчиња мораат да се соочат со најсериозниот предизвик за нивната вера и убедување: избрани се да пристапат кон посебна обука за да се оспособат да му служат на царот. Древните цареви често земале некои од своите најдобри заробеници да служат во царската палата, и на тој начин да ја пренасочат својата верност кон царот и боговите на царството во чие заробеништво се наоѓаат. Навистина, целиот процес имал за цел да оствари некаков вид обраќање и индоктринација што би довело до промена на светогледот. Како дел од тој процес, на еврејските заробеници им ги менувале имињата. Новото име означувало промена на сопственоста и промена на судбината. Според тоа, давајќи им нови имиња на заробениците, Вавилонците имале намера да ја потврдат власта над нив и да ги присилат да ги прифатат вавилонските вредности и култура. Нивните првични имиња, кои укажувале на израелскиот Бог, биле заменети со имиња со кои се почитувале туѓите божества. Покрај тоа, царот одлучува момчињата да јадат храна од неговата трпеза. Земањето од царевата храна имало длабоки импликации во старите времиња. Тоа значело неподелена верност кон царот и одразувало зависност од него. Бидејќи храната обично им била принесувана на некој бог или на богови на царството, секој оброк имал длабоко верско значење. Очигледно е дека тоа значело прифаќање на царскиот богослужбен систем и учествување во него.

Даниел и неговите пријатели се нашле околности со голем предизвик. Во нивниот случај, да се остане верен на Бога и да се преживее големата моќ на царскиот систем барало ништо помалку од чудо. За приликите да бидат уште посложени, градот Вавилон исто така стоел како величествен израз на човечкото достигнување. Архитектонската убавина на вавилонските храмови, висечките градини и реката Еуфрат која течела низ градот одразувале слика на ненадминлива моќ и слава. Исто така, на Даниел и неговите пријатели им била понудена прилика да напредуваат и можност да уживаат во предимствата и просперитетот на овој систем. Можеле да го изгубат статусот еврејски заробеници и да станат царски службеници. Дали ќе ги загрозат своите начела за да тргнат по полесната патека до слава?

`На кои начини овие момчиња можеле да ја оправдаат одлуката да прават отстапки во поглед на своите уверувања? На кои начини можеби вие сега се соочувате со слични или помали предизвици?`
