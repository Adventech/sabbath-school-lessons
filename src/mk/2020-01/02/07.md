---
title: 'За Натамошно Проучување'
date: 10/01/2020
---

„Даниел и неговите другари во Вавилон, во својата младост, навидум биле поголеми миленици на среќата отколку Јосиф во првите години од неговиот живот во Египет; сепак, и тие биле ставени на речиси исто толку тешка проверка на карактерот. Од сразмерната едноставност на своите јудејски домови, овие момчиња од царски род биле доведени во највеличествениот од сите градови, на дворот на неговиот најмоќен монарх, и биле издвоени да се подготват за посебна служба на царот. На тој расипан и раскошен двор биле окружени со тешки искушенија. Фактот дека тие, обожаватели на Господа, биле заробеници во Вавилон; дека садовите од Божјиот дом биле ставени во храмот на вавилонските богови; дека самиот цар на Израел бил заробеник во рацете на Вавилонците, победниците горделиво го истакнувале како доказ дека нивната религија и обичаите се подобри од религијата и обичаите на Евреите. Во такви околности, дозволувајќи понижувања за кои Израелците самите биле виновни поради оддалечувањето од Неговите заповеди, Бог му дал на Вавилон доказ за својата врховна власт, за светоста на своите барања и за сигурните плодови на послушноста. Тоа сведоштво го дал на единствениот можен начин – преку оние кои останале цврсти во својата верност“ (Елена Вајт, Воспитување, стр. 48; стр. 54. оригинал).

**Прашања за разговор**

`1. Поразговарајте во класата за различните културолошки и општествени предизвици со кои како христијани се соочувате во своето општество. Кои предизвици се во прашање и како Црквата како целина, може да научи да одговори на нив?`

`2. Размислете за тоа колку му било лесно на Даниел и на другите да направат отстапки кога е во прашање верата. Всушност, Вавилонците биле освојувачи. Еврејскиот народ бил поразен. Каков поголем „доказ“ бил потребен дека вавилонските „богови“ се посилни од израелскиот Бог, и според тоа Даниел и неговите другари треба да го прифатат тој факт. За кои важни библиски вистини можеле да се држат во оваа прилика, вистини кои можеле да ги поткрепат во тие моменти? (Види: Еремија 5,19; Еремија 7,22-34). Што ни кажува ова за важноста на познавањето на Библијата и сфаќањето на „сегашната вистина“?`

`3. Зошто верноста е толку важна не само за нас туку и за оние на кои нашата верност им сведочи за карактерот на Господа, на кого настојуваме да му служиме?`
