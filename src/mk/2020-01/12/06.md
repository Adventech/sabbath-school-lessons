---
title: 'Последните Настани'
date: 19/03/2020
---

`Прочитајте: Даниел 11,40-45. Што се случува овде?`

Следните изрази ни помагаат да го сфатиме овој текст:

*Последното време.* Изразот „последното време“ се јавува само во Книгата на пророк Даниел (Даниел 8,17; Даниел 11,35.40; Даниел 12,4.9). Проучувањето на пророштвата на Даниел укажува дека последното време се протега од падот на папството, во 1798 година, до воскресението на мртвите (Даниел 12,2).

*Северниот цар:* Прво, во географска смисла ова име ја означува Селеукидската династија, но потоа се однесува на паганскиот и конечно на папскиот Рим. Како такво, не опишува географска локација, туку духовниот непријател на Божјиот народ. Покрај тоа, треба да забележиме дека северниот цар претставува имитација на вистинскиот Бог, кој во Библијата симболички е поврзан со северот (Исаија 14,13).

*Јужниот цар:* Ова име на почетокот ја означува Птоломејската династија во Египет, на југ од Светата земја. Меѓутоа, како се одвива пророштвото, поприма теолошка димензија, и некои проучувачи го поврзуваат со безбоштвото. Елена Вајт, коментирајќи го тоа што во текстот Откровение 11,8 се спомнува Египет, вели: „Тоа е безбоштво“ (Големата борба, стр. 242; стр. 269. оригинал).

*Прекрасната земја (заб. прев. во некои преводи света гора:* Во старозаветно време овој израз се однесувал на Сион, престолнината и срцето на Израел, кој географски е сместен во Ветената земја. По крстот, Божјиот народ повеќе не се определува според етничката припадност и географската положба. Според тоа, Светата гора мора да биде симболичко обележување на Божјиот народ раширен насекаде во светот.

Според тоа, настаните можеме да ги протолкуваме вака:

1. Јужниот цар го напаѓа северниот цар: Француската револуција се обидела да ја укине религијата и да го порази папството, но не успеала во тоа.
2. Северниот цар го напаѓа и го победува јужниот цар: верските сили предводени од папството и неговите сојузници на крајот ќе ги надвладеат силите на безбоштвото и ќе оформат коалиција со поразениот непријател.
3. Едом, Моав и истакнатите луѓе на Амон ќе побегнат: некои од нив, кои не се вбројувале во вистинскиот Божји народ, ќе му се придружат на стадото во последен час.
4. Северниот цар подготвува напад на Светата гора, но доаѓа неговиот крај: силите на злото се уништени и Божјето царство е воспоставено.

`Како можеме да извлечеме утеха од сознанието дека на крајот Бог и Неговиот народ ќе излезат како победници?`
