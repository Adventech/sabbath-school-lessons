---
title: 'Пророштвата За Сирија И Египет'
date: 16/03/2020
---

`Прочитајте: Даниел 11,5-14. Што се случува во овој текст?`

По смртта на Александар Велики, неговото царство било поделено меѓу четирите генерали. Двајца од нив – Селеук во Сирија (север) и Птоломеј во Египет (југ) – основале династии кои меѓусебно се бореле околу управувањето со земјата.

Повеќето проучувачи на Библијата сфаќаат дека војните меѓу северниот и јужниот цар, кои се проречени во текстот Даниел 11,5-14, се однесуваат на многу битки во кои биле вклучени овие две династии. Според пророштвото, овие две династии ќе се обидат да се обединат со брак, но тој сојуз ќе трае многу кратко (Даниел 1,6). Историските извори нѐ известуваат дека Антиох II Тео (261–246. пр. н. е.), внукот на Селеук I, се оженил со Береника, ќерката на египетскиот цар Птоломеј II Филаделф. Меѓутоа, тој договор не траел долго и конфликтот, кој непосредно го опфаќал Божјиот народ, наскоро продолжил. Според тоа, Даниел 11 зборува за некои важни настани кои ќе влијаат понатаму на животот на Божјиот народ во вековите, откако пророкот Даниел ќе го напушти жариштето на настаните.

Можеме да го поставиме прашањето зошто Господ однапред ги открива сите овие подробности за војните кои ги опфаќаат царствата што во тој дел од светот се борат за превласт. Причината е едноставна: тие војни влијаат на Божјиот народ. Затоа, Господ однапред објавува многу предизвици со кои ќе се соочи Неговиот народ во годините кои следат. Исто така, Бог е Господ на историјата, и кога ќе го споредиме пророчкиот извештај со историските настани, повторно можеме да видиме дека пророчката реч се извршува како што е претскажано. Бог кој го претскажува сменувањето на овие хеленистички царства, кои меѓусебно се борат, е Бог кој ја знае иднината. Тој е достоен да имаме доверба во Него и да му веруваме. Тој е голем Бог, а не идол што го создала човечка фантазија. Тој не само што го насочува текот на историските настани туку може да го насочува и нашиот живот ако ние тоа Му го дозволиме.

`Прочитајте го текстот Исаија 46,9.10. Во колкава мера основната христијанска теологија ја наоѓаме во овие два стиха, и која возвишена надеж можеме да ја извлечеме од нив? Помислете колку страшен би бил 10. стих кога Бог не би бил добар и полн со љубов, туку одмаздлив и зол.`
