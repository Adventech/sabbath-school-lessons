---
title: 'Во Лавовската Јама'
date: 12/02/2020
---

`Прочитајте го текстот Даниел 6,11-23. Што му кажува царот на Даниел што ни открива колку Даниел е силен и верен Божји сведок?`

Заговорниците брзо забележуваат дека Даниел се моли – односно го право токму она што се забранува со прогласот. Кога го изнесуваат обвинението пред царот, тие укажуваат на Даниел со омаловажување: „Даниел, оној од јудејските заточеници“ (Даниел 6,13). Во нивните очи еден од главните службеници во царството, царевиот миленик не е ништо повеќе од „роб“. Поради тоа, тие го свртуваат царот против Даниел зборувајќи дека Даниел „не се грижи за тебе, о цару, ниту за твојата забрана што ја потпиша“. Сега царот увидува дека со потпишувањето на декретот паднал во стапица. Текстот вели дека „дури до зајдисонце многу размислуваше како да го избави“ (Даниел 6,14). Меѓутоа, тој не може ништо да направи за да го спаси пророкот од пропишаната казна. Непроменливиот закон, медискиот и персискиот, мора да се примени. Така царот, иако безволно, издава наредба Даниел да се фрли во лавовската јама. Меѓутоа, правејќи го тоа, Дариј изразува одредена надеж, која звучи како молитва: „Твојот Бог, Кому што Му служиш така постојано, нека те избави“ (Даниел 6,16).

Библискиот текст не кажува што прави Даниел меѓу лавовите, но можеме да претпоставиме дека се моли. Бог ја наградува верата на Даниел и испраќа ангел да го заштити. Тоа утро Даниел е неповреден и подготвен да продолжи со своите државни работи. Коментирајќи го овој настан, Елена Вајт вели: „Бог не ги спречил Даниеловите непријатели да го фрлат во лавовска јама. Тој им дозволил на злите ангели и на расипаните луѓе до таа мера да си ги исполнат желбите, но само со цел што повеќе да го истакне избавувањето на својот слуга, а поразот на непријателите на вистината и неправдата да го направи уште поцелосен“ (Пророци и цареви, стр. 350; стр. 543.544. оригинал).

`Иако овој извештај има среќен крај (барем за Даниел), што е со оние извештаи, дури и библиски (види на пример; Марко 6,14-29), кои не се завршуваат со избавување? Како треба нив да ги сфатиме?`
