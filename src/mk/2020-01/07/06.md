---
title: Одбрана
date: 13/02/2020
---

`Прочитајте го текстот Даниел 6,24-28. Какво сведоштво царот му дава на Бога?`

Важен детаљ во овој извештај е фактот што Дариј го слави Бога и ја признава Божјата врховна власт. Тоа е кулминација, односно врв, величање на Бога и изразување на почит кон Него во претходните глави (Даниел 2,20–23; Даниел 3,28.29; Даниел 4,1–3.34–37). Дариј, исто како и Навуходоносор, реагира на Даниеловото избавување и го слави Бога. Меѓутоа, прави и нешто повеќе: тој го менува претходниот декрет и на сите им заповеда: „нека се бојат и нека треперат пред Даниеловиот Бог“ (Даниел 6,26).

Да, Даниел е спасен на чудесен начин, неговата верност е наградена, злото е казнето и Божјата сила и чест се одбранети. Меѓутоа, овде гледаме само мал пример на она што ќе се случи на сеопшто ниво: Божјиот народ ќе биде ослободен, злото казнето, а Господ ќе биде одбранет пред целата вселена.

`Прочитајте: Даниел 6,24. Што е доста непријатно во врска со овој стих и зошто?`

Меѓутоа, постои еден вознемирувачки проблем, а тоа е прашањето за жените и децата кои се, колку што знаеме, невини, а сепак ја доживуваат истата судбина како и оние кои ја сносат вината. Како можеме да го објасниме овој случај кој се чини како погрешно применување на правдата?

Прво, треба да забележиме дека царот таа одлука ја донел и ја спровел во согласност со персискиот закон, според кој, казната изречена на обвинетиот се однесува и на семејството. Според древниот закон, целото семејство сноси одговорност за навредата што му се нанесува на еден член од семејството. Ова не значи дека тоа е во ред, туку дека овој извештај се совпаѓа со оној што го знаеме за персискиот закон.

Второ, мораме да забележиме дека библискиот наратив известува за настанот, но не ја одобрува постапката на царот. Всушност, Библијата јасно забранува деца да бидат усмртени поради гревовите на своите родители (5. Мојсеева 24,16).

`Соочени со неправди слични на оваа и на многу други, каква утеха можете да пронајдете во текстот 1. Коринќаните 4,5? Што ни кажува овој текст и зошто е важно она што се истакнува тука?`
