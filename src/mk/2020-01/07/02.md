---
title: 'Љубоморни Души'
date: 09/02/2020
---

Дури и на Небото, во тоа совршено место, Луцифер чувствува завист кон Христа. „Луцифер станал завидлив и љубоморен на Исуса Христа. Кога сите ангели се поклониле и ја признале Неговата надмоќ, возвишен авторитет и праведно владеење, и тој се поклонил заедно со нив; но неговото срце било исполнето со завист и омраза“ (Елена Вајт, The Story of Redemption, стр. 14). Љумората е чувство кое е толку опасно да се негува што во Десетте заповеди, покрај забраната за убиство и кражба, дадена е заповед која зборува против лакомството (2. Мојсеева 20,17).

`Прочитајте ги следните текстови: Даниел 6,1-5; 1. Мојсеева 37,11; 1. Самоилова 18,6-9. Каква улога игра љубомората во овие извештаи?`

Управителските способности на Даниел оставаат впечаток кај царот, но предизвикуваат љубомора кај другите службеници. Затоа тие коваат заговор да го отстранат обвинувајќи го за расипаност. Меѓутоа, колку и да барале, не пронашле ниту една грешка во управувањето на Даниел. „Не можеа да најдат ништо такво на него; ништо заради што би можеле да го прекорат, зашто беше верен, немаше во него ни негрижа ни погрешка“ (Даниел 6,4). Арамејскиот збор преведен како „верен“, може да се преведе и како „човек од доверба“.

Даниел е без мана; службениците никако не можат да изнесат лажно обвинение против него. Меѓутоа, тие исто така забележуваат колку Даниел му е верен на својот Бог и послушен на Божјиот закон. Наскоро увидуваат дека во својата намера да му подметнат нешто на Даниел, ќе мораат да создадат прилики во кои Даниел ќе се соочи до двоумење дали да биде послушен на Божјиот закон или на законот на царството. Врз основа на она што службениците го дознале за Даниел, потполно се уверени дека во соодветни услови тој ќе застане на страна на Божјиот закон, а не на царскиот. Какво сведоштво за Даниеловата верност!

`Со какви борби во врска со зависта сте морале да се соочите и како сте се избориле со тоа? Зошто зависта е толку кобна духовна мана која осакатува?`
