---
title: 'Молитвата На Даниел'
date: 11/02/2020
---

`„А ти, кога се молиш, влези во својата скришна соба, затвори ја вратата и помоли Му се на твојот Татко, Кој е во тајност; и твојот Татко, Кој гледа во тајност, ќе те награди јавно“ (Матеј 6,6). Прочитајте го текстот Даниел 6,10. Зошто едноставно Даниел не се моли тивко за никој да не го забележи?`

Даниел е искусен државник, но пред сѐ тој е Божји слуга. Како таков, тој е единствениот припадник на власта кој може да сфати што се крие зад царевиот проглас. За Дариј декретот претставува прилика да го зајакне единството на царството, а за заверениците стратегија да се ослободат од Даниел.

Секако, вистинските причини и мотиви на заговорот лежат во вселенската борба меѓу Бога и силата на злото. Во тој момент (539 година пр. н. е.) Даниел веќе го примил видението запишано во 7. глава (553. година пр. н. е.) и во 8. глава од Книгата на пророк Даниел (551. године пр. н. е.). Тој, значи, сфаќа дека царскиот декрет не се однесува само на човечката политика, туку и дека е пример на оваа космичка војна. Видението за Синот Човечки, кој царството му го дава на народот на Севишниот, и утехата и помошта што ја прима од ангелот толкувач (Даниел 7), можеби му влеале храброст да се соочи со идната криза. Можеби размислувал и за искуството на своите другари, кои биле доволно храбри да ја доведат во прашање наредбата на Навуходоносор (Даниел 3).

Според тоа, тој не ги менува своите побожни навики, туку ја продолжува својата вообичаена пракса да се моли три пати дневно свртен кон Ерусалим. И покрај забраната молитва да му се упатува на кој било друг човек или бог, освен на царот, Даниел не презема чекори на претпазливост да се скрие или да го прикрие својот молитвен живот за време на тие критични триесет дена. Тој во потполност е малцинство, бидејќи е единствениот, меѓу десетината управители и другите службеници, кој се спротивставува на царскиот декрет. Тој со својот отворен молитвен живот покажува дека верноста што му ја должи на Бога има предност во однос на преданоста кон царот и неговиот непроменлив декрет.

`Прочитајте: Дела 5,27-32. Иако опомената во овој текст е јасна, зошто мораме, кога го отфрламе човечкиот закон, секогаш да бидеме сигурни дека она што го правиме е навистина Божја волја? (Впрочем, помислете на луѓето кои биле поподготвени да умрат отколку да го предадат верувањето или системот од верувања кои ние ги сметаме за погрешни!)`
