---
title: 'Заговорот Против Даниел'
date: 10/02/2020
---

`Прочитајте го текстот Даниел 6,6-9. Каква замисла се крие зад овој проглас? Како во таа замисла се игра на картата на царевата суета?`

Дариј може да изгледа смешно објавувајќи го прогласот кој наскоро сака да го укине. Тој паѓа во стапица што му ја поставиле службениците, кои се доволно лукави да си играат со политичките околности на неодамна воспоставеното царство. Дариј ја децентрализирал власта и основал 120 сатрапии за да може управувањето со државата да биде поуспешно. Меѓутоа, таквата постапка на долги патеки со себе повлекува одредени ризици. Влијателниот управник лесно може да предизвика бунт и да го подели царството. Според тоа, законот кој секого го принудува триесет дена да му се моли само на царот, претставува добра стратегија да се поттикне верноста кон царот и на тој начин да се спречи каков било бунт. Меѓутоа, службениците го мамат царот тврдејќи дека тој предлог го поддржуваат „сите“ старешини, управители, сатрапи, советници и советодавци – што очигледно не е точно, бидејќи Даниел не бил вклучен во тоа. Освен тоа, мислата кон него да се однесуваат како кон бог, можеби на царот му изгледала примамливо.

Не постојат докази дека персиските цареви воопшто некогаш барале статус на божество. Сепак, целта на декретот можеби била царот триесет денови да биде единствениот претставник на боговите; односно, преку него да им се упатуваат молитвите на боговите. За жал, царот не ги истражува мотивите кои се кријат зад овој предлог. Според тоа, тој не забележува дека законот, кој наводно требало да спречи заговор, всушност самиот претставува заговор да му се наштети на Даниел.

Два аспекти од овој закон заслужуваат внимание. Прво, казната за престапот е фрлање во лавовска јама. Бидејќи ваквата казна не се применува на други места, можеби е во прашање ад хок предлог на непријателите на Даниел. Старите блискоисточни монарси ги чувале лавовите во кафези и во одредени прилики ги пуштале поради лов. Значи, имало доволно лавови кои можеле да го нападнат секој оној што ќе се осмели да ја прекрши наредбата на царот. Второ, декретот не можел да се менува. Непроменливата природа на „персискиот и мидскиот закон“, се споменува и во текстот во Естира 1,19 и Естира 8,8. Стариот грчки историчар Диодор Сицилиски ја споменува приликата кога Дариј III (не треба да се меша со Дариј кој е споменат во Книгата на пророк Даниел) го променил своето мислење, но не можел да ја укине смртната казна што му ја одредил на невиниот човек.
