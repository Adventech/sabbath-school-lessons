---
title: 'Овен И Јарец'
date: 23/02/2020
---

`Прочитајте: Даниел 8. На што се однесува ова видение и како се совпаѓа со она што е забележано во 2. и 7. глава од Книгата на пророк Даниел?`

Како во 2. и 7. глава, и овде е дадено уште едно видение на подем и пад на светските царства, иако со поинаков вид на симболика. Овие симболи непосредно се поврзани со Божјето светилиште. Во овој случај, симболите во вид на овен и јарец се користат поради својата поврзаност со обредот кој се вршел на Денот на помирувањето во Светилиштето, и кој претставува време на судот во стариот Израел. Овните и јарците се принесувале како жртви во службата во Светилиштето. Меѓутоа, само на Денот на помирување се споменуваат заедно. Според тоа, овие две животни се избрани со намера да упатат на Денот на помирувањето, кој е во центарот на виденијата.

Како што се развива видението, Даниел гледа како овнот боде во три различни правци: кон запад, север и југ (Даниел 8,4). Ова тројно движење го навестува ширењето на оваа сила: „Гледав како овенот боде кон запад, кон север и кон југ. Ниедно животно не можеше да му устои, ништо не можеше да му избега. Правеше што сакаше, се засили“ (Даниел 8,4). Според објаснувањето на ангелите, овнот со двата рога го претставува Медо-Персиското царство (Даниел 8,20), а трите правци најверојатно упатувале на трите главни освоени територии на оваа светска сила.

Потоа се јавува јарецот со големиот рог, кој го претставува Царството на Александар Македонски (Даниел 8,21). Тоа што јарецот се движи „не допирајќи ја почвата“ (Даниел 8,5) означува дека се движи брзо. Овој симболички приказ укажува на брзината со која Александар ги освојувал териториите, кој во текстот на Даниел е прикажан како крилест рис (леопард). Меѓутоа, како што укажува пророштвото, „кога се засили, големиот рог се скрши“ (Даниел 8,8) и наместо него растат четири рога, кои се шират на четирите страни на светот. Ова пророштво се исполнува кога Александар умира во Вавилон во јуни 323 година пр. н. е. во триесет и третата година од животот, а неговото царство се дели меѓу четворица генерали.

`Меѓу текстот Даниел 2,38 и Даниел 8,20.21 именувани се три од четирите царства откриени во виденијата. Како овој неверојатен факт ја потврдува исправноста на нашето толкување на овие пророштва?`
