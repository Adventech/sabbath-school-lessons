---
title: 'Подемот На Малиот Рог'
date: 24/02/2020
---

`Внимателно прочитајте го текстот Даниел 8,8-12. Во кој правец се движи малиот рог и зошто е важно да го сфатиме тоа?`

По описот на четирите рога кои се шират кон четирите небесни ветрови, библискиот текст вели дека од еден од нив излегол малиот рог. Се поставува прашањето дали овој рог/сила излегува од еден од четирите рогови, кој, како што видовме во отсекот од недела, ги претставуваат четворицата генерали на Александар Велики – или од еден од четирите небесни ветрови. Граматичката структура на текстот во оригиналниот јазик упатува дека овој рог излегува од еден од четирите небесни ветрови. А бидејќи оваа сила се издигнува по Грчкото царство и неговите четири ограноци, обично се смета дека овој рог е Рим, прво паганскиот, а потоа и папскиот. „Овој мал рог го претставува Рим во двете негови фази, паганската и папската. Даниел прво го видел Рим во паганската, царската фаза, која војува против еврејскиот народ и раните христијани, а потоа во неговата папска фаза, која продолжува до нашите денови и се протега во иднината“ (The Seventh day Adventist Bible Commentary, 4. книга, стр. 841).

Според библискиот текст, малиот рог прво се движи хоризонтално и „израсте многу кон југ и исток, кон Прекрасната Земја“ (Даниел 8,9). Овие три правци одговараат на трите големи области кои паднале под власта на незнабожечкиот Рим.

Бидејќи малиот рог станува главен учесник во видението, неговото вертикално движење привлекува големо внимание. Во врска со тоа, овој рог сосема одговара на малиот рог од текстот Даниел 7, како што покажува следното споредување: 1) и двата рога во почетокот се мали (Даниел 7,8; Даниел 8,9). 2) Подоцна, двата рога стануваат големи (Даниел 7,20; Даниел 8,9). 3) И двата преставуваат сила која врши прогонство (Даниел 7,21.25; Даниел 8,10.24). 4) Обата се издигнуваат себеси и изговараат хулни зборови (Даниел 7,8.20.25; Даниел 8,10.11.25). 5) И двата рога се настроени против Божјиот народ (Даниел 7,25; Даниел 8,24). 6) Дејствувањето на двата рога е означено со пророчко време (Даниел 7,25.26; Даниел 8,17.19). 7) Обата допираат до последното време (Даниел 7,11.26; Даниел 8,25). 8) И двата се соочуваат со натприродно уништување (Даниел 7,11.26; Даниел 8,25). На крај, бидејќи малиот рог од текстот за Даниел 7 го претставува папството, вертикалното движење на малиот рог од 8. глава сигурно упатува на истата сила. Според тоа, како и во 2. и 7. глава од Книгата на пророк, конечната главна сила е Рим, и паганскиот и папскиот.
