---
title: 'Пророчко Време'
date: 27/02/2020
---

`Прочитајте: Даниел 8,13. Кое прашање се поставува во овој текст и како тоа ни помага да го сфатиме одговорот во следниот стих?`

Колку трае временскиот период од 2300 вечери и утра? Прво, мораме да забележиме дека, откако на Даниел во видение му биле покажани овенот и јарецот, по што следи дејствувањето на малиот рог, и штетата која ја нанел малиот род, видението во текстот Даниел 8,13 се претвора во прашање. Со ова прашање се покажува посебен интерес за тоа што ќе се случи на крајот од пророчкиот период, а не во текот на неговото траење. Покрај тоа, таквиот период не може да биде ограничен само на траењето на дејствувањето на малиот рог, бидејќи изразот „видение“ вклучува се, од сликата на овенот до постапката на малиот род. Според тоа, мора да се работи за долг период на вистинско историско време.

На прашањето: „До кога ќе трае тоа од видението“? (овенот [Медо-Персија], јарецот [царството на Александар Македонски] и малиот рог и неговото дејствување [Рим, паганскиот и папскиот]), второто небесно битие одговара: „Одговори: „Уште две илјади и три стотини вечери и утра; тогаш Светилиштето ќе биде очистено“ (Даниел 8,14). Како што веќе кажавме, овој период е долг бидејќи почнува во времето на Медо-Персиското царство и се протега сѐ до времето на Грчкото царство и паганскиот и папскиот Рим, и трае неколку илјади години. Според историцистичкото толкување (види ја 1. лекција), овој пророчки период треба да се смета врз основа на принципот ден за година, што значи дека 2300 вечери и утра одговара на временски период од 2300 години. Во спротивно, 2300 вечери и утра би изнесувале нешто повеќе од шест години, што е многу кратко време за исполнување на сите настани во видението. Оттука, овде мора да се примени начелото ден за година.

Текст Даниел 8 не дава информации кои би ни овозможиле да го одредиме почетокот на овој временски период, врз основа на што, секако, би се утврдил и неговиот крај. Меѓутоа, Даниел 9 ни ја обезбедува таа клучна подробност (види ја лекцијата за следната седмица).

`Пророштвото за две илјади и триста години претставува најдолго временско пророштво во Библијата. Размислете за тоа: 2300 години! Тоа е долг период, посебно во споредба со тоа колку е нашиот животен век. Како ова споредување може да ни помогне да бидеме трпеливи кога е во прашање Бог и нашето очекување на последните настани?`
