---
title: 'Проверка Со Оган'
date: 21/01/2020
---

За трите еврејски момчиња, обожавањето на кипот наметнато од страна на царот е очигледна имитација на службата во Храмот во Ерусалим што ја доживеале во своите рани години. Иако заземаат одредена положба во царството и се верни на царот, нивната верност кон Бога поставува граница на нивната преданост на човекот. Тие сигурно се подготвени да продолжат да му служат на царот како верни управители; меѓутоа, не можат да учествуваат во церемонијата.

`Прочитајте ги следните текстови: 2. Мојсеева 20,3-6; 5. Мојсеева 6,4. Според овие стихови, што е тоа што сигурно влијаело на ставот кој го зазеле овие момчиња?`

Послушни на царевите налози, сите луѓе на звукот на музичките инструменти се поклонуваат и го обожаваат златниот лик. Само тие тројца – Седрах, Мисах и Авденаго – се осмелуваат да не го послушаат царот. Некои Вавилонци веднаш го изнесуваат тоа прашање пред царот. Обвинителите настојуваат да го разлутат царот со следните зборови: 1) царот лично ги поставил овие три момчиња над деловните работи на вавилонската земја; 2) Евреите не им служат на боговите на царот; 3) тие не му се поклонуваат на златниот кип што го поставил царот (Даниел 3,12). Меѓутоа, и покрај својот гнев кон нив, царот им нуди на трите момчиња втора шанса. Царот е подготвен да ја повтори целата постапка за да можат овие луѓе да се откажат од својот став и да се поклонат на ликот. Доколку одбијат да го направат тоа, тие ќе бидат фрлени во печката. Навуходоносор го завршува своето обраќање со најсуетното тврдење: „И кој е тој бог кој ќе ве избави од мојата рака?“ (Даниел 3,15)

Надарени со натприродна сила, му одговараат на царот: „Нашиот Бог кому му служиме може да нè избави од вжарената печка и од твојата рака, цару; Тој и ќе нè избави. Но ако тоа и не го направи знај, о цару: ние нема да им служиме на твоите богови, ниту ќе му се поклониме на кипот што си го подигнал“ (Даниел 3,17.18).

`Иако знаат дека нивниот Бог може да ги спаси, немаат гаранција дека сето тоа ќе го направи. Сепак, одбиваат да постапат според царевиот налог, иако знаат дека може да бидат живи запалени. Како и ние да изградиме таква вера?`
