---
title: 'Повик На Богослужение'
date: 20/01/2020
---

`Прочитајте ги следните текстови: Даниел 3,8-15; Откровение 13,11-18. Какви сличности забележуваме помеѓу настаните од Даниеловото време и идните настани?`

Златниот лик што бил поставен во полето Дура, чие име на акадски значи „место опкружено со ѕид“, му дава на тоа опкружено подрачје изглед на пространо светилиште. Како тоа да не е доволно, блиската вжарена печка потсетува на олтар. Вавилонската музика претставува дел од литургијата. Наведени се седум видови на музички инструменти, како да треба да укажат на потполноста и важноста на церемонијата на обожавање.

Ние денес, од сите страни сме опсипани со повици да прифатиме нови начини на живот, нови идеологии, да ја напуштиме својата посветеност на Божјиот авторитет, каква што е изразена во Неговата Реч, и да ја посветиме нашата верност на современите наследници на Вавилонското царство. Привлечностите на овој свет понекогаш се големи, но не треба да заборавиме дека нашата крајна верност му припаѓа на Бога Создателот.

Според пророчкиот календар, ние живееме во последните денови од земната историја. Текстот Откровение 13 глава, објавува дека жителите на Земјата ќе бидат повикани да се поклонат на иконата на ѕверот. Тој ќе направи „сите – мали и големи, богати и сиромашни, слободни и робови – да им се даде ознака на десната рака или на челото“ (Откровение 13,16).

Кажано е дека шест групи луѓе својата верност ќе ја посветат на иконата на ѕверот: „Мали и големи, богати и сиромошни, слободни и робови“. Бројот на ѕверот, кој е 666, исто така го нагласува бројот 6. Тоа покажува дека ликот што го подигнал Навиходоносор претставува само слика на она што есхатолошкиот Вавилон ќе го направи во последните денови (види го текстот Даниел 3,1 во врска со броевите 60 и 6). Според тоа, добро е што посветуваме внимание на случувањата во овој наратив и на тоа како Бог суверено управува со сите настани во светот.

`Обожавањето не опфаќа само поклонување пред нешто или пред некој и отворено искажување на својата крајна верност. На кои други, многу попрефинети начини, можеме да обожаваме некого или нешто наместо Господа?`
