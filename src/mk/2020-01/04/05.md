---
title: 'Четвртиот Човек'
date: 22/01/2020
---

`Прочитајте: Даниел 3,19-27. Што се случува во овој текст? Која е четвртата личност во огнот?`

Откако ги фрлил верните Евреи во оган, Навуходоносор е збунет поради присуството на четврта личност во печката. Во согласност со она што го знаел, царот ја поистоветува четвртата личност со „синот Божји“ (Даниел 3,25).

Царот не може да каже ништо повеќе од тоа, но ние знаеме која е четвртата личност. Тој му се покажува на Аврам пред уништувањето на Содом и Гомора, се бори со Јаков покрај потокот Јавок, и му се открива на Мојсеј во грмушката што гори. Тоа е Исус Христос пред своето отелотворување, кој доаѓа да покаже дека Бог е со својот народ во неволјите.

Елена Вајт вели: „Но, Господ не ги заборава своите. Кога неговите сведоци биле фрлени во печката, Спасителот лично им се открил одејќи со нив заедно среде огнот. Во присуство на Господарот над топлото и ладното, пламенот ја изгубил својата уништувачка моќ“ (Пророци и цареви, стр. 328; стр. 508.509. оригинал).

Како што вели Бог во Книгата на пророк Исаија: „Кога преминуваш преку вода, со тебе Сум; или преку река, нема да те потопи. Ако тргнеш низ оган, не ќе изгориш, пламенот нема да те опали“ (Исаија 43,2)

Иако ги сакаме ваквите извештаи, тие го покренуваат прашањето за останатите кои не се спасени на чудесен начин од прогонството поради својата вера. Тие луѓе сигурно знаат за искуството на Исаија и Захарија, кои биле усмртени од безбожни цареви. Низ целата света историја, дури до нашите денови, верните христијани поднесувале страшни страдања кои не завршиле, барем не овде, со чудесно избавување, туку со болна смрт. Ова е еден случај кога верните се чудесно спасени, но, како што знаеме, тоа не се случува секогаш.

`Од друга страна, што претставува чудесното избавување кое ќе го доживее сиот верен Божји народ, без оглед на својата судбина овде на Земјата? (Види: 1. Коринќаните 15,12-26).`
