---
title: 'Златниот Лик'
date: 19/01/2020
---

`Прочитајте го текстот Даниел 3,1-7. Што е тоа што најверојатно го поттикнало царот да го направи овој лик?`

Можеби поминале и околу дваесет години од сонот до правењето на ликот. Сепак, се чини дека царот не може да го заборави сонот и фактот дека Вавилон е осуден да го заменат други сили. Незадоволен што ја претставува само златната глава, царот сака да се прикаже целиот со златен кип за да им објави на своите поданици дека неговото царство ќе се одржи низ историјата.

Ваквиот горд став потсетува на градителите на Вавилонската кула, кои во својата возгордеаност се обидуваат лично да го предизвикаат Бога. Навуходоносор не е ништо помалку зол во тој момент. Тој постигнал многу како владетел на Вавилон, и не може да живее со мислата дека неговото царство на крајот ќе помине. Според тоа, во напорите да се издигне себеси, тој го гради ликот укажувајќи на својата сила и утврдувајќи ја на тој начин верноста на своите поданици. Иако не е јасно дали намерата била тој лик да го претставува царот или, пак, божество, треба да имаме на ум дека во древните времиња линијата што ја раздвојувала политиката од религијата често била нејасна, ако и воопшто постоела.

Исто така, треба да запомниме дека Навуходоносор имал две прилики да го запознае вистинскиот Бог. Прво, тој ги става на проба еврејските момчиња и увидува дека се десет пати помудри од другите паметни луѓе во Вавилон. Потоа, откако ниеден мудрец не успеал да го потсети што сонувал, Даниел ги изнесува неговите мисли, сонот и толкувањето на сонот. Конечно, царот ја препознава надмоќноста на Даниеловиот Бог. Меѓутоа, изненадува тоа што тие рани теолошки поуки не го спречуваат Навуходоносора да се врати на идолопоклонството. Зошто? Најверојатно поради горделивоста. Грешните човечки битија одбиваат да го признаат фактот дека нивните материјални и интелектуални достигнувања се безвредни и осудени на пропаст. Ние можеме понекогаш да се однесуваме како мали „навуходоносори“, кога посветуваме премногу внимание на своите достигнувања и забораваме колку можат да бидат безначајни во споредба со вечноста.

`Како можеме да научиме да не паднеме, дури и на многу суптилни начини, во истата стапица како Навуходоносор?`
