---
title: 'Падот На Вавилон'
date: 06/02/2020
---

`Прочитајте ги следните текстови: Даниел 5,29-31; Откровение 14,8; Откровение 16,19; Откровение 18,2. Што можеме да дознаеме за падот на Валтазаровиот Вавилон што укажува на падот на Вавилон на последното време?`

Без оглед на неговите грешки, Валтазар бил човек од збор. И покрај лошата вест, тој бил задоволен од толкувањето на Даниел, што е причина да го дарува пророкот со ветените дарови. Признавајќи дека Даниеловата порака е вистинита, се чини дека царот молкум потврдува дека Бог, во кого Даниел верува, постои. Интересно е што сега Даниел ги прифаќа даровите коишто претходно ги одбил, веројатно затоа што тие дарови се безначајни бидејќи царството само што не паднало. Според тоа, пророкот веројатно од учтивост ги прифаќа наградите, затоа што цело време знае дека ќе биде трет владетел во царството само неколку часа.

Токму како што објавил пророкот, Вавилон паѓа. И тоа брзо; додека царот и неговите дворјани уште пиеле, градот паднал без битка. Според историчарот Херодот, Персијците ископале канал насочувајќи ја реката Еуфрат и влегле во градот по речното корито. Таа иста ноќ Валтазар бил погубен. Неговиот татко, Набонид, веќе го напуштил градот, а подоцна им се предал на новите владетели. И така, му дошол крајот на најголемото царство за кое човечкиот род некогаш чул. Повеќе го немало Вавилон, златната глава.

„На Валтазар му биле дадени многу прилики да го запознае Бога и да ја извршува Неговата волја. Тој бил сведок кога неговиот дедо Навуходоносор бил прогонет од општеството. Тој видел дека разумот, со кој се гордел надмениот владетел, му го одзел Оној што му го дал. Тој видел кога царот бил протеран од царството и им се придружил на полските животни. Меѓутоа, љубовта на Валтазар кон задоволството и воздигнувањето на самиот себе ги избришала лекциите што никогаш не требал да ги заборави; тој правел гревови слични на оние за кои бил осуден Навуходоносор. Ги отфрлил милостиво даруваните можности и занемарил да ги користи предимствата да се запознае со вистината“ (Елена Вајт, Bible Echo, 25 април 1898).

`Какви прилики имаме ние за да се „запознаеме со вистината“? Што значи тоа? Во кој момент можеме да кажеме дека ја познаваме сета вистина којашто треба да ја познаваме?`
