---
title: 'Непоканет Гостин'
date: 03/02/2020
---

`Прочитајте го текстот Даниел 5,5-8. Што се случува во овие стихови и зошто царот вака реагира? Како овој извештај се поклопува со 2 глава на Книгата на пророк Даниел, и зошто тоа поклопување е важно? (Види: Псалм 96,5; Колошаните 1,15-17).`

Како што прави Навуходоносор во претходната криза (Даниел 2,2; Даниел 4,7), Валтазар ги повикува ѕвездарите, Халдејците и гатачите, да го разјаснат таинствениот текст. За да биде сигурен дека ќе направат сѐ што е во нивна моќ, царот им ветува извонредни почести: 1) пурпурна облека, боја што ја носеле припадниците на кралските семејства во древните времиња (Естира 8,15); 2) златен синџир, кој бил знак за висока општествена положба (1. Мојсеева 41,42); и 3) положба на трет господар во царството. Оваа трета награда точно ги одразува историските прилики во Вавилон во тоа време. Бидејќи Валтазар бил втор владетел, кој владеел паралелно со својот татко Набонид, тој им ја нуди положбата на трет владетел. Меѓутоа, и покрај овие примамливи награди, мудреците повторно не успеваат да дадат објаснување.

Покрај сите свои гревови, царот се обидува да пронајде мудрост на погрешно место. Вавилонските мудреци не можат да го откријат значењето на пораката. Напишана е на нивниот јазик, на арамејски, како што ќе видиме во утрешниот отсек, но не можат да ја разберат нејзината смисла. Тоа може да нѐ потсети на Господовите зборови изговорени преку Исаија: „И ќе пропадне мудроста на неговите мудреци, ќе потемнее умноста на неговите умници“ (Исаија 29,14). По цитирањето на овој стих, апостол Павле вели: „Каде е мудриот? Каде е книжевникот? Каде е истражувачот на овој век? Не ја претвори ли Бог мудроста на светов во безумие. Зашто светот со својата мудрост не Го позна Бога во Божјата мудрост, Бог благоволи да ги спаси оние, кои веруваат“ (1. Коринќаните 1,20.21)

Одредени вистини се премногу важни за да бидат оставени на луѓето сами да ги сфатат. Тоа е причината зошто Бог нам ни ги открива вистините.

`Размислете за понудените награди и за тоа колку безвредни биле тие награди, имајќи го предвид она што следувало. Што ни кажува ова за минливоста на нештата во овој свет и зошто секогаш пред себе треба да ја имаме сликата за вечноста?`
