---
title: 'Доаѓањето На Царицата'
date: 04/02/2020
---

`Прочитајте го текстот Даниел 5,9-12. Што кажува царицата за Даниел што царот веќе требало да го знае? Што ни зборува за него фактот дека тој не знаел за Даниел?`

Кога присутните во салата во која се одржувала гозбата останале збунети пред таинствената порака на ѕидот, настапува царицата и му дава насоки на збунетиот цар. Таа го потсетува царот на Даниел, кој во времето на Навуходоносор покажал способност да ги толкува соновите и да ги решава тајните. Да бил Валтазар мудар како неговиот претходник, тој би знаел кому да му се обрати за да го открие значењето на овој таинствен натпис. Се покажало дека било неопходно царицата да се вмеша, бидејќи во тој момент царот е збунет и воопшто не знае што да стори. Нејзините зборови звучат како прекор упатен до Валтазар, бидејќи ја превидел единствената личност во царството која може да го протолкува овој таинствен натпис. Таа исто така му изнесува на царот устен извештај за Даниел: Пророкот го има Духот на Светиот Бог, светлина, разум, божествена мудрост, вонреден дух и знаење; во состојба е да ги разбере и толкува соновите, да решава загадочни работи и да разјаснува тешки прашања; бил поглавар на гатачите, ѕвездарите, Халдејците и вражарите во времето на царот Навуходоносор (Даниел 5,11.12).

Во тој момент повторно се прашуваме зошто Валтазар не се осврнал на Даниел. Текстот не нуди непосреден одговор на ова прашање, но претпоставуваме дека Даниел во тоа време, откако му служел на царот најмалку до третата година од неговото владеење (Даниел 8,1.27), повеќе не бил во активна служба. Една од причините може да бидат и годините на Даниел. Тој веројатно има околу 80 години, и царот можеби посакал старото раководство да го замени со помладите генерации. Исто така, царот можеби одлучил да го занемари Даниел бидејќи не сакал да се посвети Даниеловиот Бог. Меѓутоа, без оглед на тоа дали е во прашање една или повеќе причини, изненадува фактот што некој со такви вештини како Даниел може толку бргу да биде заборавен.

`Прочитајте го текстот Римјаните 1,16-32. На кои сѐ начини принципот изразен во овие текстови се пројавува не само во овој извештај, туку и во денешниот свет?`
