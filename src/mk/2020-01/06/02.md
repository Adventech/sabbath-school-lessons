---
title: 'Гозбата На Валтазар'
date: 02/02/2020
---

`Прочитајте ги текстовите Даниел 5,1-4; Даниел 1,1.2. Кои се тие толку лоши работи што ги прави Валтазар? Како неговите постапки го откриваат неговиот вистински карактер? Споредете ги неговите постапки со текстот во Откровение 17,4-6. Какви совпаѓања можете да пронајдете?`

Царот наредува светите садови од ерусалимскиот Храм да се употребат за пијалак. Навуходоносор ги запленил садовите од Храмот во Ерусалим, но ги ставил во домот на својот бог, што покажува дека барем малку ја почитува нивната света положба. Меѓутоа, Валтазар на најбогохулен начин ги претвора светите садови во садови за пиење.

Додека пијат од светите садови, кнезовите на Валтазар „ги славеа своите богови од злато и сребро, од бронза и железо, од дрво и камен“ (Даниел 5,4). Вреди да се забележи дека се спомнати шест материјали. Вавилонците го користеле сексадецималниот систем (систем кој се заснова на бројот 60) наспроти децималниот систем кој се користи денес (се темели на бројот 10). Значи, шестте групи богови ги претставуваат сите вавилонски божества, а според тоа, полнотата на вавилонскиот верски систем. Интересно е дека редоследот на материјалите одговара на редоследот на составните делови на ликот од сонот на Навуходоносор, освен што дрвото ја заменило глината. Како и во сонот, каменот се јавува последен; иако овде означува материјал од којшто се направени идолите, каменот едновремено упатува и на Божјиот суд над земните царства (види: Даниел 2,44.45), кои Вавилон симболички ги претставува.

Оваа гозба служи како вешт приказ на Вавилон од последното време, како што е опишан во Книгата Откровение. Исто како и Валтазар, жената во Вавилон на последното време држи златна чаша и на народот му нуди опоганет пијалак. Со други зборови, со помош на лажни учења и изопачен систем на богослужение, современиот Вавилон го мами народот кон злото (Откровение 17,4-6), несвесен за судот што најскоро ќе дојде над него, суд кој еден ден ќе биде извршен.

`Како нашето општество и култура ја обесвестуваат вистината на Божјата Реч? Како можеме да бидеме внимателни и да не учествуваме во тоа сквернавење, дури и на префинети начини? Изнесете го својот одговор пред класата во сабота.`
