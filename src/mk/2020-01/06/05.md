---
title: 'Измерен И Најден Лесен'
date: 05/02/2020
---

`Прочитајте: Даниел 5,13-28. Каква причина наведува Даниел за скорешната смрт на овој цар?`

Под влијание на околностите во кои се нашол царот, царот е принуден да го праша Даниел за совет, но сето тоа го прави безволно. Тоа повеќе ни зборува за ставот што го имал царот кон Даниеловиот Бог, отколку кон самиот Даниел.

Исто така, одговорот на Даниел на наградата што царот ја понудил зборува многу за приоритетите и карактерот на Даниел. Исто така, веројатно е дека Даниел, знаејќи го значењето на таинствените зборови, сфаќа колку таа награда е всушност безвредна.

Даниел го обвинува царот за три работи.

Прво, Валтазар воопшто не го зел во обѕир искуството на Навуходоносор. Во спротивно, тој би се покајал и би се понизил како својот претходник.

Второ, Валтазар ги употребил садовите од Храмот за опивање со вино и славење на своите идоли. Овде Даниел спомнува шест видови материјали од кои се прават идоли по истиот редослед како што е претходно забележано.

Трето, царот занемарил да го прослави Бога, Оној „кој во својата рака ги држи твојот здив и сите твои патишта“ (Даниел 5,23).

Откако ги навел грешките на царот, Даниел преминува на толкување. Сега дознаваме дека божествениот натпис се состои од три арамејски глаголи (со тоа што првиот се повторува). Нивното основно значење требало да му биде познато на царот и на неговите мудреци: МЕНЕ: „го изброи“; ТЕКЕЛ: „измерен си“; и УФАРСИН: „разделено е“.

Бидејќи медоперсиската војска се наоѓала пред портите на Вавилон, царот и мудреците сигурно претчувствуваат дека тој натпис крие некое злонамерно значење, но мудреците не се осмелуваат да му кажат нешто непријатно на царот. Само Даниел се покажува способен да ја протолкува постоечката порака и да му ја пренесе на Валтазар нејзината целосна смисла: „Мене: Господ го измери твоето царство и му ставил крај; Текел: беше мерен врз мерилка и најден си прелесен; Уфарсин: твоето царство е разделено и им е предадено на Медијанците и на Персијците“ (Даниел 5,27.28).

Тоа воопшто и не биле зборови на утеха и бодрење.

`Набргу судот го стигнува царот. Како можеме да научиме да имаме доверба во Бога во ситуации во кои, барем засега, правдата и судот сѐ уште не се остварени? (Види: Проповедник 3,17; 8,11; Матеј 12,36, Римјаните 14,12).`
