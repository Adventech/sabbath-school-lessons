---
title: 'Божја Временска Скала'
date: 01/01/2020
---

Уште една важна мисла, која треба да ја имаме на ум додека ја проучуваме Книгата на пророкот Даниел, е историскиот пристап кон апокалиптичките пророштва. Овој пристап, воедно познат и како *историцизам*, може подобро да се сфати доколку се спореди со спротивните гледишта ‒ претеризмот, футуризмот и идеализмот.

*Претеризмот* е наклонет на пророчките настани, кои се објавени во Книгата на пророкот Даниел, да гледа така како тие да се случиле во минатото. Футуризмот тврди дека истите тие пророштва сѐ уште чекаат на исполнување во иднината. Идеализмот, пак, смета дека апокалиптичките пророштва се симболи на општите духовни реални нешта без какво било посебно историско значење.

Застапниците на *историцизмот*, спротивно на тоа, сметаат дека Бог во апокалиптичкото пророштво ни ја открива целосната историска низа од времето на пророците до последното време. Додека ја проучуваме Книгата на пророк Даниел, ќе видиме дека во секое видение во Книгата (Даниел 2,7,8,11) се повторува овој историски преглед, даден од поинаква перспектива и со нови подробности. Пионерите на адвентизмот, а тука спаѓа и Елена Вајт, ги толкувале библиските пророштва од Книгата на пророк Даниел и Откровението од историцистичка гледна точка.

`Прочитајте ги следните текстови: 4. Мојсеева 14,34; Езекиел 4,5.6. Што во пророчкиот јазик обично претставува „ден“?`

Додека ја проучуваме Книгата на пророк Даниел, треба да го имаме и тоа на ум дека пророчкото време се мери по принципот ден за година. Односно, еден ден во пророштвото обично одговара на една година во вистинското историско време. На пример, пророштвото за 2300 вечери и утра треба да се сфати како пророштво за 2300 години (Даниел 8,14). Слично на тоа, пророштвото за 70 седмици треба да се сфати како пророштво за 490 години (Даниел 9,24-27).

Овој временски распоред ни се чини правилен од следниве очигледни причини: 1) бидејќи виденијата се симболички, назначеното време исто така мора да биде симболичко. 2) Бидејќи настаните опишани во виденијата се одигруваат во долг временски период, дури до „крајот на времето“ во некои случаи, временските периоди поврзани со овие пророштва треба да се толкуваат во согласност со тоа. 3) Принципот ден за година е потврден во Книгата на пророк Даниел. Јасен пример наоѓаме во пророштвото за 70 седмици, кое се протега од денот на царот Артаксеркс до Исусовото доаѓање како Месија. Оттаму, за да бидат јасни пророчките временски периоди од Книгата на пророк Даниел, најочигледно е, и најправилно да ги толкуваме според принципот ден за година.

`Некои од овие временски пророштва опфаќаат стотини, дури и илјади години. Каква поука за трпението можеме да извлечеме од овој факт?`
