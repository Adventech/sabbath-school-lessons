---
title: 'Христос Средиште На Книгата На Пророкот Даниел'
date: 29/12/2019
---

`Прочитајте ги текстовите: Лука 24,25–27; Јован 5,39; 2. Коринќаните 1,19.20. Во која смисла Христос е средиште на Писмото?`

Нема сомнение дека Исус е средиште на Писмото, а тоа ја вклучува и Книгата на пророкот Даниел. На пример: Првата глава покажува, иако на ограничен и несовршен начин, дека Даниеловото искуство е слично на Христовото, кој го напуштил Небото за да живее во овој грешен свет и да им се спротивстави на силите на темнината. На Даниел и на неговите другари им е дарувана мудрост од висините слична на Христовата за да се соочат со предизвиците на вавилонската култура. Во втората глава е опишан каменот којшто ќе се појави во последното (есхатолошко) време и кој укажува дека Христовото царство на крајот ќе ги замени сите светски царства. Третата глава открива дека Христос оди со своите верни слуги среде огнена печка. Во четвртата глава е прикажано како Бог го оддалечува Навуходоносора од неговото царство за одреден временски период, со цел царот да сфати дека „небесата ја имаат сета власт“ (Даниел 4,26). Изразот „небесата ја имаат сета власт“ нѐ потсетува дека Христос, како „Син Човечки“ (Даниел 7,13) ја прима власта и царството како што е опишано во 7. глава на Книгата на пророк Даниел. Во 5. глава е прикажана смртта на царот Валтазар и падот на Вавилон во рацете на Персијците во ноќта во која се оддале на пијанство и разврат. Овој настан го навестува поразот на сатаната и уништувањето на Вавилон во последното време од страна на Христа и Неговите ангели. Шестата глава зборува за заговорот против Даниела, која потсетува на лажните обвинувања кои свештеничките поглавари ги изрекле против Исуса. Потоа, како што царот Дариј безуспешно се обидува да го поштеди Даниела така и Пилат безуспешно се обидува да го поштеди Исуса (Матеј 27, 17-24). Во 7. глава се опишува Христос како Син Човечки кој го прима царството и владее со својот народ. Осмата глава го прикажува Христа како свештеник во небесното Светилиште, а во 9. како жртва чија смрт повторно го потврдува заветот меѓу Бога и Неговиот народ. Текстот од 10. до 12. глава го претставува Христа како Михаил, главниот заповедник кој се бори со силите на злото и победоносно го спасува Божјиот народ, дури и од силата на смртта.

`Како можеме да го задржиме Христа во центарот на својот живот среде борбите, искушенијата, па дури и моментите на голема радост и напредок? Зошто е толку важно тоа да го правиме?`
