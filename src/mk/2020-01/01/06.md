---
title: 'Денешното Значење На Книгата На Пророк Даниел'
date: 02/01/2020
---

Иако е напишана пред повеќе од 2500 години, Книгата на пророк Даниел и понатаму е исклучително важна за Божјиот народ во 21 век. Забележуваме три области во кои оваа книга може да биде значајна за нас.

*Бог е суверен владетел на нашиот живот*. Дури и кога работите ќе тргнат наопаку, Бог суверено владее и дејствува преку непостојаните човечки постапки со цел на своите деца да им го пружи најдоброто. Даниеловото искуство во Вавилон нѐ потсетува на искуствата на Јосиф во Египет и Естира во Персија. Овие три млади личности биле заробеници во странски земји и под надмоќна власт на незнабожечките народи. На обичниот набљудувач може да му се чини дека се слаби и дека Бог ги заборавил. Меѓутоа, Господ им дал сила и ги употребил на моќен начин. Кога се соочуваме со искушенија, страдања и противење, можеме да се осврнеме на она што Бог го направил за Даниел, Јосиф и Естира. Можеме да бидеме сигурни дека Господ останува наш Господ и дека не нѐ напушта дури ни среде неволјите и искушенијата.

*Бог управува со текот на историјата*. Понекогаш нѐ загрижува конфузниот и бесцелен свет полн со грев и насилство. Меѓутоа, пораката на Книгата на пророк Даниел гласи дека Бог ја има контролата. Во секоја глава од Книгата на пророк Даниел забележуваме сосема јасна порака дека Бог управува со историскиот тек. Како што вели Елена Вајт: „Во записите на човековата историја, подемот на народите, издигнувањето и паѓањето на царствата, навидум зависат од волјата и јунаштвото на луѓето. Се чини дека развојот на настаните во голема мера е одреден од нивната сила, амбиција или своеволност. Но, во Божјата Реч завесата е тргната на страна и ние можеме слободно да гледаме зад, над, и во сите игри и судири на човечките интереси, сила и страсти, како орудијата на Семилостивиот тивко и трпеливо ги остваруваат намерите на неговата волја“ (Воспитување, стр. 153; стр. 173 ориг.).

*Бог му дава пример на својот народ на последното време*. Даниел и неговите пријатели служат како пример за живот во општество чиј поглед на свет е често во судир со гледиштата на Библијата. Кога на нив се врши притисок да ја компромитираат својата вера и да направат отстапки пред вавилонскиот систем во области кои би ја побиле нивната посветеност на Господа, тие остануваат верни на Божјата Реч. Нивното искуство на верност и потполна посветеност на Господа ни пружа охрабрување кога се соочуваме со противење и прогонство поради евангелието. Во исто време, Даниел покажува дека човек може да придонесе за државата и општеството и сепак да остане посветен на Господа.

`Прочитајте: Даниел 9,23; 10,11.12; Матеј 10,29-31. Што ни кажуваат овие стихови, колку е Бог заинтересиран за нашите лични борби?`
