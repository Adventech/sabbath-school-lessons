---
title: 'Апокалиптички Пророштва Во Книгата На Пророк Даниел'
date: 31/12/2019
---

Пророчките виденија забележани во Книгата на пророк Даниел имаат поинаква природа од повеќето пророчки пораки што ги објавувале старозаветните пророци. Даниеловите пророштва припаѓаат на категоријата *апокалиптички пророштва*, додека повеќето од другите старозаветни пророштва спаѓаат во категоријата *класични пророштва*. За правилно разбирање на библиското пророштво мошне е важно да се разбере основната разлика меѓу овие пророштва.

*Апокалиптичките пророштва* имаат посебни одлики по кои се разликуваат од таканаречените класични пророштва:

*Виденија и сонови*: Во апокалиптичното пророштво Бог главно користи сонови и виденија за да му ја пренесе пораката на пророкот. Во класичното пророштво, пророкот ја прима „Господовата Реч“ – која може да вклучува видение – израз кој во мали варијации се јавува околу 1600 пати кај класичните пророци.

*Сложен симболизам*. Додека во класичното пророштво, симболизмот се јавува во ограничена мера, во најголем дел се опфаќаат симболите од реалниот живот; во апокалиптичкото пророштво Бог користи симболи и слики надвор од светот на човечката реалност, како што се хибридни животни или ѕверови со крилја и рогови.

*Божествена врховна власт и безусловност*. За разлика од класичните пророштва, чии исполнувања често зависат од човековиот одговор на Божјиот завет со Израел, апокалиптичките пророштва се безусловни. Во апокалиптичкото пророштво Бог го открива подемот и падотна светските царства од Даниеловите денови до крајот на времето. Овој вид на пророштво се заснова на Божјето предзнаење и суверена власт и ќе се оствари без оглед на човековите одлуки.

`Прочитајте го текстот Јона 3,3-10. Дали ова е класично или апокалиптичко пророштво? Образложете го својот одговор? Какво пророштво е забележано во текстот Даниел 7,6?`

Познавањето на општите видови пророштва, како што се класичното и апокалиптичкото пророштво, може да биде од голема корист. Прво, овие покажуваат дека Бог користи различни пристапи за да ја објави пророчката вистина (Евреите 1,1). Второ, таквото знаење ни помага повеќе да ја цениме убавината и сложеноста на Библијата. Трето, ова знаење исто така ни помага да ги толкуваме библиските пророштва на начини кои се во согласност со сведоштвата на целата Библијата и правилно го објаснуваат „словото на вистината“ (2. Тимотеј 2,15).

`Врз основа на текстовите како Осија 3,4.5; Амос 9,11 и Захарија 9,1, некои христијани очекуваат последните настани од земната историја да се одиграат на Блискиот Исток. Што е погрешно во ова толкување? Како познавањето на разликите меѓу апокалиптичките и класичните пророштва ни помага да го појасниме ова прашање?`
