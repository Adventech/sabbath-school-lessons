---
title: 'Пророчки Календар'
date: 05/03/2020
---

На крајот од видението за 2300 вечери и утра, пророкот е тажен бидејќи не го разбира (Даниел 8,27). Десет години подоцна, Гаврил му помага на Даниел да го „разбере“ видението (Даниел 9,23). Ова подоцнежно откровение ја дава информацијата што недостасувала и открива дека делото на Месија ќе се оствари на крајот од периодот од 70 седмици. Според принципот ден за година и предвидениот тек на настаните, 70 седмици мора да бидат сфатени како 490 години. Појдовна точка на тој период е заповедта Ерусалим да биде обновен и повторно изграден (Даниел 9,25). Овој налог го издава Артасеркс во 457. година пр. н. е. Тој им овозможува на Евреите, под водство на Ездра, повторно да го изградат Ерусалим (Ездра 7). Според библискиот текст, 70 седмици се „одредени“ или „отсечени“. Тоа укажува дека временскиот период од 490 години е отсечен од подолгиот временски период, односно од 2300 години одредени во 8. глава. Оттука следи дека 2300 години и 490 години имаат иста појдовна точка, 457 година пр. н. е. Пророштвото за 70 седмици е поделено на три дела: 7 седмици, 62 седмици и седумдесетта седмица.

Седум седмици (49 години) најверојатно се однесува на времето во текот на кој Ерусалим ќе биде обновен. По овие 7 седмици, ќе следат 62 седмици (434 години) кои ќе доведат до „Кнезот Помазаник“ (Даниел 9,25). Значи, 483 години по прогласот на Артасекс, односно во 27. година, Исус Месија се крштава и станува помазан со Светиот Дух за својата месијанска служба.

Во текот на 70. седмици, ќе уследат други важни настани: 1) „Помазаникот ќе биде предаден на смрт“ (Даниел 9,26), што се однесува на Христовата смрт. 2) Месија „ќе склучи сојуз со мнозина за една седмица“ (Даниел 9,27). Станува збор за посебна мисија која Исус и апостолите ќе ја извршат меѓу еврејскиот народ. Тоа ќе се оствари во време на последните „седмици“ од 27. до 34. година. 3) „А во половината на седмицата ќе прекрати жртвата и приносот“ (Даниел 9,27). Три и пол години по Исусовото крштавање (односно, во средината на седмицата), Тој го окончува жртвениот систем – во смисла дека повеќе нема пророчко значење – принесувајќи се Себеси како последна и совршена жртва на Новиот завет, укинувајќи ја потребата за понатамошни животински жртви. Последната седмица од пророштвото за 70 седмици се завршува во 34. година, кога Стефан бил каменуван, а евангелската порака почнува да ги досегнува не само Евреите, туку и незнабошците.

`Прочитајте го текстот Даниел 9,24-27. Дури и среде големите надежи и ветувања за Месија, читаме за насилства, војни и уништување. Како тоа може да нѐ увери дека среде несреќите во животот и понатаму постои надеж?`
