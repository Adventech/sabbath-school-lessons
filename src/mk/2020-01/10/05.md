---
title: 'Делото На Месија'
date: 04/03/2020
---

Посредничката молитва на Даниел опфаќа две главни прашања: гревот на народот и опустошувањето на Ерусалим. Значи, Божјиот одговор се однесува на овие две молби. Преку делото на Месија народот ќе биде откупен и Светилиштето помазано. Меѓутоа, овие две посебни молитви се услишени на начин кој ја надминува непосредната историска рамка на Даниеловото време: делото на Месија ќе му донесе добро на сиот човечки род.

`Прочитајте: Даниел 9,21-27. Какво дело требало да се изврши во периодот од 70 седмици? Зошто само Исус може да го оствари?`

1. „За да биде крај на престапот“. Еврејскиот збор за „престап“ (*pesha*`) укажува на намерни престапи на потчинетата личност во однос на надредената (на пример, Мудри изреки 28,24). Овој збор исто така се јавува во Библијата во врска со отвореното отфрлање на Бога од страна на човекот (Езекиел 2,3). Меѓутоа, благодарение на Исусовата крв, бунтот против Бога е задушен и на луѓето им се нудат заслугите кои бликаат од Голгота.
2. „Да му се стави печат на гревот“. Овој глагол значи „да се запечати“, а неговата смисла во овој текст е гревот да биде простен. Од падот, човечкиот род не може да живее според Божјите мерила, но Месија ќе се погрижи за нашите грешки.
3. „И избришани беззаконијата“. Како што вели Павле: „Зашто во Него благоволи да се всели сета полнота, и преку Него да измири кон Себе сè што е на земјата или на небото, творејќи мир преку крвта на Неговиот крст“ (Колошаните 1,19.20). Ова, исто така, само Исус може да го оствари.
4. „Да биде доведена вечната правда“. Христос го зазел нашето место на крстот и со тоа ни ја дарувал блажената состојба да бидеме „праведни“ пред Бога. Само со вера можеме да ја примиме оваа праведност која потекнува од Бога.
5. „Да им се стави печат на виденијата и пророците“. Кога Христос се понудил себеси како жртва, старозаветните пророштва, кои укажувале на Неговото дело на помирување, биле запечатени, односно исполнети.
6. „Да биде помазан Светиот над светите“. Светиот над светите, кој се спомнува овде, не е личност, туку место. Таа изјава се однесува на почетокот на Христовата посредничка служба во небесната Светиња (Евреите 8,1).
