---
title: 'Централно Место Во Божјата Реч'
date: 01/03/2020
---

`Прочитајте: Даниел 9,1.2. Даниел вели „го разбрав според книгите“ пророштвото, кое тој толку внимателно го проучува. На која библиска книга или книги мисли?`

Кога ќе ја погледнеме оваа молитва, станува јасно дека тоа произлегува од внимателното проучување на она што Бог претходно им го открил на Мојсеја и пророците. Дознавајќи од списите на Еремија дека времето на неговото заробеништво ќе трае 70 години (видети: Еремија 25,11.12; Еремија 29,10), Даниел ја сфаќа важноста на историскиот момент во којшто живее.

Треба да имаме на ум дека Даниел упатува молитва во 539 година пр. н. е., кога Персиското царство му го отстапува местото на Вавилон. Поминале речиси седумдесет години откако Навуходоносор го освоил Ерусалим и го уништил Храмот. И така, според пророштвото на Еремија, Божјиот народ наскоро ќе се врати во својата татковина. Потпирајќи се на Божјата реч, Даниел знае дека на неговиот народ ќе му се случи нешто важно и дека, како што Бог ветува во својата Реч, ропството во Вавилон наскоро ќе заврши и Евреите ќе се вратат во својот дом.

Врз основа на проучувањето на Писмото кое му е достапно, Даниел исто така сфаќа колку се сериозни гревовите на неговиот народ. Иако го прекршиле заветот, го загрозиле својот меѓусебен однос со Бога; а неизбежна последица на тоа е ропство (3. Мојсеева 26,14–45). Затоа, проучувањето на Божјето откровение му овозможува на Даниел да го сфати времето во кое се наоѓа, како и важноста да се моли на Бога за народот.

Како што наближуваме кон последните денови од земната историја, мораме, како никогаш до сега, да ја проучуваме Божјата реч и да живееме во согласност со неа. Само Писмото може да ни обезбеди меродавно објаснување на светот во којшто живееме. Всушност, Писмото ни дава извештај за големата борба меѓу доброто и злото, и открива дека човечката историја ќе заврши со уништување на злото и со воспоставување на Божјето вечно царство. Колку повеќе го проучуваме Писмото, толку подобро можеме да ги разбереме современите прилики во светот и нашето место во него, како и причините за надеж, иако овој свет воопшто не ја нуди.

`Како Библијата ни помага донекаде да го сфатиме светот, кој сам по себе, иако лесно може да се чини како воопшто да нема смисла?`
