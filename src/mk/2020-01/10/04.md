---
title: 'Вредноста На Посредувањето'
date: 03/03/2020
---

`Прочитајте: Даниел 9,5-13. Што е значајно во врска со фактот дека Даниел постојано зборува дека „ние“ сме згрешиле, вклучувајќи се на тој начин и себеси во гревовите кои на крајот му донеле таква несреќа на народот?`

Даниеловата молитва е само една меѓу значајните посреднички молитви во Библијата. Таквите молитви го допираат Божјето срце, отфрлувајќи го судот и донесувајќи избавување од непријателот. Кога Бог е подготвен да го уништи целиот еврејски народ, Мојсеевото посредување ја запира Неговата рака (2. Мојсеева 32,7–14; 4. Мојсеева 14,10–25). Дури и кога големата суша се заканува да ја уништи земјата, Бог ја услишува молитвата на Илија и излева дожд обновувајќи ја земјата (1. Царевите 18).

Кога се молиме за членовите на семејството, пријателите и другите луѓе и за прилики, Бог ги слуша нашите молитви и може да дејствува. Понекогаш, можеби е потребно малку повеќе време за да биде услишена молитвата, но можеме да бидеме сигурни дека Бог никогаш не ги заборава потребите на своите деца (види: Јаков 5,16).

Во овој случај, Даниел има улога на посредник меѓу Бога и народот. Проучувајќи го Писмото, пророкот сфаќа дека неговиот народ станал грешен кршејќи го Божјиот закон и одбивајќи да ги послуша Божјите опомени. Според тоа, увидувајќи ја нивната очајна духовна состојба, Даниел се моли за исцелување и проштавање. Меѓутоа, пророкот исто така се поистоветува со својот народ. Даниел на одреден начин ја прикажува Христовата улога како наш посредник (Јован 17). Меѓутоа, постои коренита разлика: Христос е „без грев“ (Евреите 4,15) и затоа не е потребно да признава личен грев или да принесува жртви за простување (Евреите 7,26.27). Меѓутоа, Тој се поистоветува на единствен начин со грешниците: „Оној, Кој не знаеше за грев, Бог Го направи грев за нас, за да станеме Божја правда во Него“ (2. Коринќаните 5,21).

`„Кога би обединиле сѐ што е добро, свето, благородно и љубезно во човекот, а потоа го претставите тоа пред Божјите ангели како облик на учествување во спасението на човечката душа или задобивање заслуги, предлогот би бил отфлен како обично предавство“ (Елена Вајт, Faith and Works, стр. 24). Каква поука ни даваат овие зборови за нашата потреба за Посредник, кој ќе посредува за нас?`
