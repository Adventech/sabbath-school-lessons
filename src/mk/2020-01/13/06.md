---
title: 'Време На Чекање'
date: 26/03/2020
---

`Прочитајте: Даниел 12,5-13. Како завршува Книгата?`

Интересно е дека оваа последна сцена се одигрува на „реката“ или на реката Тигар, местото на кое Даниел го примил своето последно видение (Даниел 10,4). Меѓутоа, зборот употребен во овој текст не е вообичаен еврејски збор за „река“ туку израз ye’or, кој обично ја означува „реката Нил“. Ова нѐ потсетува на излегувањето и покажува дека Бог ќе го откупи својот народ на последното време како што го ослободил Израел од Египет.

Во овој текст дадени се три пророчки периоди. Прво – „По едно време, по две времиња и по половина време“ – дава одговор на прашањето: „Кога ќе дојде крајот на тие чудеса?“ (Даниел 12,6). „Чудесата“ се однесуваат на деталите опишани во видението во 11 глава, кои претставуваат разработување на 7. и 8. глава од Книгата на пророк Даниел. Конкретно, овој временски период се спомнува и во текстот Даниел 7,25, а подоцна и во текстовите Откровение 11,3; 12,6.14; 13,5. Исто така, тој одговара на периодот од 1260 години папска превласт, кој траел од 538 до 1798 година. Текстот Даниел 11,32-35 се однесува на истото прогонство, со тоа што не се спомнува неговото траење.

Другите два временски периода, 1290 и 1335 денови, претставуваат одговор на прашањето – „Кога ќе дојде крајот на тие чудеса?“ – кое Даниел лично му го поставил на Човекот облечен во ленена облека. И двата одговори почнуваат со укинување на „секојдневната жртва“ и поставување на „бесчесното опустошување“. Од лекцијата во којашто ја проучувавме 8. глава на Книгата на пророк Даниел дознаваме дека „секојдневната жртва“ се однесува на постојаното Христово посредување, кое било заменето со лажно богослужение. Според тоа, овој пророчки период треба да започне во 508 година, кога францускиот крал Клодвиг се преобратил во католичката вера. Овој важен настан го подготвил патот на сојузот меѓу црквата и државата, кој бил силен во текот на средниот век. Оттука 1290-те дена завршиле во 1798 година, кога папата бил уапсен по наредба на францускиот цар Наполеон. Времето од 1335 денови, последниот пророчки период што се спомнува во Книгата на пророк Даниел, се завршил во 1843 година. Тоа било времето на Милеритското движење и време на обновување на проучувањето на библиските пророштва. Тоа било време на чекање и надеж во скорото Христово доаѓање.

`Низ целата книга на пророкот Даниел забележуваме две работи: Божјиот народ доживува прогонство и Божјиот народ на крајот е одбранет и спасен. Како овој факт може да ни помогне во настојувањето да останеме верни, без оглед на моменталните неволји?`
