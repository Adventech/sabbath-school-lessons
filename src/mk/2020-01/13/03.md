---
title: 'Запишано Во Книгата'
date: 23/03/2020
---

`Текстот Даниел 12,1 зборува за оние кои ќе се „најдат запишани во Книгата“. Што значи тоа?`

Времето на дејствувањето на Михаил е опишано и како време на неволја каква што не постоела никогаш. Тоа одговара на времето кога Божјиот Дух ќе се повлече од побунетиот човечки род. Тогаш седумте последни зла, изразот на Божјиот гнев кон народите, ќе се излие на Вавилон од последното време (Откровение 16; Откровение 18,20-24) и силите на темнината ќе бидат пуштени да дејствуваат во светот.

Елена Вајт за тој период пишува: „Тогаш сатаната земните жители ќе ги турне во голема, последна неволја. Кога Божјите ангели ќе престанат да ги задржуваат страшните луњи на човечките страсти, ќе бидат одврзани сите елементи на судирот. Цел свет ќе биде вовлечен во пропаст што ќе биде пострашна од онаа што некогаш го снашла Ерусалим“ (Големата борба, стр. 549; стр. 614. оригинал).

Меѓутоа, Божјиот народ ќе биде спасен во текот на овој страшен период бидејќи Исус, небесниот Првосвештеник, ги оправдал на истражниот суд одржан на Небото, а нивните имиња се запишани во книгата.

За да го сфатиме значењето на оваа книга, треба да имаме на ум дека во Библијата се споменуваат два вида небесни книги. Едната ги содржи имињата на оние кои му припаѓаат на Господа и понекогаш се нарекува Книга на животот (2. Мојсеева 32,32; Лука 10,20; Псалм 69,28; Филипјаните 4,3; Откровение 17,8).

Покрај Книгата на животот, во Писмото се споменуваат книги кои ги содржат извештаите за човечките дела (Псалм 56,8; Малахија 3,16; Исаија 65,6). Тоа се книги врз основа на кои на небескиот суд се одредува посветеноста на Господа за секоја личност. Тоа се небесни извештаи, „база на податоци“, кои ги содржат имињата и делата на секое човечко суштество. На некои луѓе не им се допаѓа идејата нивните имиња, а посебно делата, да се запишани на Небото. Меѓутоа, кога му го посветуваме својот живот на Христа, нашите имиња се бележат во Книгата на животот, а нашите лоши дела се бришат на судот. Овој небесен извештај пружаа пресудни докази пред целиот универзум дека му припаѓаме на Исуса и дека затоа имаме право да бидеме заштитени во времето на неволји.

`Зошто само Христовата праведност, која ни се припишува, е нашата единствена надеж да бидеме „запишани во книгата“? изнесете го својот одговор во саботношколската класа.`
