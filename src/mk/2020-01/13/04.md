---
title: Воскресение
date: 24/03/2020
---

`Прочитајте: Даниел 12,2.3. За кој настан се зборува во овие стихови и зошто, земајќи го предвид начинот на кој ја сфаќаме смртта, овој настан е толку важен за нас?`

Даниел веројатно на најјасен начин во целиот Стар завет зборува за идното воскресение. Додека размислуваме за овој текст, можеме да усвоиме некои многу важни вистини. Прво, како што навестува сликата „спиење“, во човечкото тело не престојува бесмртна душа. Луѓето се неделива целина на телото, умот и духот. Кога човек ќе умре, престанува да постои и останува во несвесна состојба сѐ до воскресението. Второ, овој текст упатува на идното воскресение како укинување на она што се случува како последица на гревот. Изразот преведен како „земниот прав“, во оригиналниот јазик во текстот Даниел 12,2 гласи: „земја од прав“. Овој необичен редослед на зборовите нѐ враќа на текстот во 1. Мојсеева 3,19, единствениот друг библиски текст во кој зборот „земја“ претходи на зборот „прав“. Тоа укажува дека изрекувањето на смртната пресуда при падот на Адам ќе биде укината и смртта повеќе нема да има никаква моќ. Како што вели Павле: „Смрт, каде ти е победата? Смрт, каде ти е осилото?“ (1. Коринќаните 15,55)

`Прочитајте ги следните текстови: Римјаните 8,18, Евреите 2,14.15. Зошто не треба да се плашиме од смртта?`

Смртта уништува и коси сѐ на Земјава. Меѓутоа, нам ни е дадено ветувањето дека, за верните луѓе, смртта го нема последниот збор. Смртта е победен непријател. Кога Христос ги раскинал синџирите на смртта и воскреснал од гробницата, ѝ задал конечен удар на смртта. Уште сега можеме да гледаме зад привремената реалност на смртта до конечната стварност на животот што го примаме од Бога во Христа. Бидејќи Михаил „ќе стане“ (види: Даниел 12,1), и оние кои му припаѓаат Нему исто така ќе станат. Ќе станат од земниот прав за да можат засекогаш да светат како ѕвезди.

`Како среде животните неволји и борби можеме да извлечеме надеж и утеха од ветувањето за воскреснувањето на крајот од времето. Зошто навистина ништо друго не е важно?`
