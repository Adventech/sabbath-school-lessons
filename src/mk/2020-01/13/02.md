---
title: 'Михаил Нашиот Кнез'
date: 22/03/2020
---

`Прочитајте: Даниел 12,1. Кој го менува текот на историјата на крајот од времето? Како текстовите во Римјаните 8,34 и Евреите 7,25 ни помагаат да сфатиме што значи овој текст?`

На почетокот од секоја глава во Книгата на пророк Даниел, до сега, се спомнати владетели од некој пагански народ. Текстот Даниел 12 исто така почнува со извештај за владетелот, но за разлика од сите други глави, владетелот е Божји кнез кој се подига за да го ослободи Божјиот народ од раката на непријателот.

Кога ќе се осврнеме на проучувањето на 10. глава од Книгата на пророк Даниел, гледаме дека Михаил е истото она моќно битие кое му се јавува на Даниел на реката Тигар. Тука доаѓа како небесен претставник на Божјиот народ. Тој се јавува и на други места во Книгата на пророк Даниел како Синот Човечки (Даниел 7), Заповедникот на војската (Даниел 8) и Кнезот Помазаник (Даниел 9). Затоа Михаил – чие име значи „кој е како Бог“ – не може да биде никој друг, освен Исус лично.

Важно е да забележиме во кој момент дејствува Михаил. Според текстот Даниел 12,1, Тој дејствува „во тоа време“. Овој израз се однесува токму на времето кое се спомнува во текстот Даниел 11,40-45. Тоа е временскиот период кој се протега од падот на папството во 1798 година до воскресението на крајот од времето (Даниел 12,2).

Од глаголот „стане“, кој се користи во текстот Даниел 12,1, со цел да се опише што прави Михаил, можеме да заклучиме кои се двата важни начина на дејствувањето на Михаил. Прво, глаголот „стане“ упатува на станувањето на царевите со намера да освојуваат и да владеат. Глаголот првенствено има воена смисла. Покажува дека Михаил постапува како воен заповедник кој го штити својот народ и го води по посебен пат во време на последните етапи од големата борба.

Второ, глаголот „стане“ исто така укажува на сликата на судот. Михаил „станува“ да дејствува како застапник на небескиот суд. Како Син Човечки, Тој доаѓа пред Старецот да го претставува Божјиот народ во времето на истражниот суд (Даниел 7,9-14). Според тоа, станувањето на Михаил или подигањето се однесува на воениот или судскиот аспект на Неговото дело. Со други зборови, Тој е исполнет со сила за да ги порази Божјите непријатели и со авторитет да го претставува Божјиот народ на небесниот суд.

`Размислете за тоа што значи Михаил да стане поради нас дури и сега. Каква надеж ви дава тоа вам како грешник?`
