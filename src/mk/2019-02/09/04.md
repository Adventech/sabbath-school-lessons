---
title: 'Губење На Довербата Продолжение'
date: 28/05/2019
---

Втор начин на кој може да се изгуби довербата е семејното насилство. Иако незамисливо, истражувањата покажуваат дека домот е место во општеството во кое има најмногу насилство. Семејното насилство погодува разни семејства, вклучувајќи ги и христијанските домови. Насилството претставува напад од каков било вид – вербален, физички, емоционален, сексуален или активно или пасивно занемарување – кое го врши една или повеќе личности во семејството во однос на друга.

`Библијата содржи извештаи за семејно насилство, дури и меѓу Божјиот народ. Какви се вашите мисли и чувства додека ги читате следните стихови? Што мислите, зошто овие извештаи се сочувани во Писмото?`

`1. Мојсеева 37,17-28.`

`2. Самоилова 13,1-22.`

`2. Царевите 16,3; 17,17; 21,6.`

Малтретирањето е свесен избор на личноста да применува сила и контрола над друга личност. Не може да се објасни ниту да се оправда со алкохолизмот, стресот, потребата за исполнување на сексуалните желби, потребата за подобро управување со гневот или какво било друго однесување на жртвата. Жртвите не се одговорни за постапките на насилникот. Насилниците ја искривуваат и изопачуваат љубовта, бидејќи „Љубовта не му прави зло на ближниот“ (Римјаните 13,10). Стручното лекување може да овозможи промена во однесувањето на насилникот, но само тогаш кога личноста ќе преземе одговорност за своето однесување и ќе побара помош. На оние кои ќе се отворат за Неговото присуство, Бог може неизмерно и обилно да им помогне да го прекинат малтретирањето, да се покаат поради своите ставови и однесување, и на секој начин да извршат промена и да ги прифатат особините на агапе љубовта, за да го залечат своето срце и да покажат љубов кон другите (споредете: Ефешаните 3,20).

`Обидете се да се поставите на местото на некој што доживеал насилство. Какви зборови на прифаќање, утеха и надеж би сакале да слушнете? Зошто е важно најпрво да се пружи сигурност, заштита и прифаќање отколку совет како е подобро да се живее со насилникот?`