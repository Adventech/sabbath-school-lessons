---
title: 'Губење На Здравјето'
date: 26/05/2019
---

Илјадници години сме оддалечени од дрвото на животот; и сите тоа можеме да го почувствуваме, особено кога станува збор за физичкото здравје. Порано или подоцна, освен ако во некој несреќен случај не го изгубиме животот како млади, сите се соочуваме со страшната реалност од губењето на здравјето.

Губењето на здравјето е тешко само по себе, но колку е поболно кога од болеста не сме погодени само ние, туку и некои членови на нашето семејство? Колку родители, грижејќи се за своето болно дете, посакале тие да се болни наместо него? За жал, не ни е дадено сами да одлучуваме за тоа.

`Што е заедничко за овие извештаи? Марко 5,22-24.35-43; Матеј 15,22-28; Лука 4,38.39; Јован 4,46-54.`

Во секој од овие примери, а без сомнение ги има уште многу, член на семејството бил тој што го молел Исуса да му помогне на друг член на семејството.

Ние, без сомнение, сфаќаме дека страдаме затоа што живееме во паднат свет. Кога гревот се појавил на Земјата, не само што настапила смрт туку и хронична болка и болест. Кога ќе се соочиме со хронична или неизлечива болест, можеме да доживееме шок, гнев и очајување, или пак ќе посакаме да викнеме:

„Боже мој, Боже мој, зошто ме остави? Далеку си од моето спасение, од зборовите на моето офкање?“ (Псалм 22,1). Би постапиле добро ако, како и Давид, ги изнесеме своите прашања, страдања и болка пред Господа.

Болеста и страдањето на многу начини ќе останат тајна додека смртта конечно не биде поразена при второто Христово доаѓање. Во исто време, можеме да собираме важни вистини од Божјата реч. Иако Јов поднел речиси неискажлива болка, доживеал подлабока и поблиска заедница со Бога. Тој објаснува: „Досега Те познавав само по слушање, но сега моите очи Те видоа“ (За Joв 42,5). Павле боледувал од некој вид на хронична болест, и начинот на кој се изборил со тоа ни кажува дека страдањето може да нё оспособи да ги утешиме другите, дека може да пружи сочувство кон оние кои страдаат, и да ни овозможи поуспешно да им служиме на другите (2. Коринќаните 1,3-5), односно, ако не дозволиме тоа да нё скрши.

`Без разлика дали ние или член на семејството страда од некоја болест, на кои ветувања можеме да се повикаме? Зошто во таквите моменти, фактот дека Исус, нашиот Господ, страдал на крстот, е толку важен за нас? Што можеме да научиме од крстот за Божјата неисцрпна љубов, дури и среде болеста во нашето семејство?`