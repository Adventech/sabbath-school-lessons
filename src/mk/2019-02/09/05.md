---
title: 'Губење На Слободата'
date: 29/05/2019
---

Само Бог знае колку милиони луѓе, дури и милијарди, се борат со некој вид на зависност. До денешен ден, научниците сё уште не можат да разберат што точно ја предизвикува, иако во одредени случаи, всушност, можат да видат дел од нашиот мозок во кој се сместени страста и желбата.

За жал, да се пронајдат центрите на тие зависности не е исто што и да се ослободиш од нив.

Зависноста сите ги погодува тешко, не само зависниците. Членовите на семејството – родителите, брачните другари, децата – сите многу страдаат кога некој член од семејството е совладан од зависност од која не може толку едноставно да се ослободи.

Она што дрогата, алкохолот, тутунот, коцкањето, порнографијата, сексот, па дури и храната, го претвора во зависност е нивната постојана и прогресивна употреба и злоупотреба. Не сте во можност да запрете, дури и кога знаете дека тоа ви штети. Иако уживате слобода на изборот, станувате роб на одредена зависност, и така, впрочем, ја губите својата слобода. Апостол Петар дава едноставно објаснување што е зависноста и какви се нејзините последици: „Им ветуваат слобода, а самите и робуваат на расипаноста, зашто од што е некој победен, на тоа и му робува“ (2. Петрово 2,19).

`Што може да ги наведат луѓето на зависност? Лука 16,13; Римјаните 6,16; Јаков 1,13-15; 1. Јованово 2,16.`

Гревот и зависноста не се нужно едно исто. Можете да сторите грев од кој не сте зависни, иако тој многу често може да стане зависност. Колку е подобро со Божја сила да се сопре гревот пред да се претвори во зависност. И, секако, единствено трајно решение за гревот и проблемите со зависноста е примањето на ново срце. „А оние кои се Христови го распнаа своето тело со неговите страсти и похоти“ (Галатите 5,24) Апостол Павле, исто така, им објаснува на Римјаните што значи да се умре за таа грешна, зависна природа, за да можеме да живееме за Христа (Римјаните 6,8-14), и потоа додава: „туку облечете се во нашиот Господ Исус Христос, и не мислете како да ги задоволите похотите на телото“ (Римјаните 13,14).

`Кој лично не се запознал со тоа што значи борба со зависноста, како во својот живот така и животот на другите, можеби дури и на членовите на семејството? Како можете да им помогнете на луѓето да сфатат дека не доживеале духовен неуспех, доколку, дури и како христијани, можеби сепак им е потребна стручна помош?`