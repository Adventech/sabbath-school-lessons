---
title: 'Време На Загуба'
date: 25/05/2019
---

### Прочитајте ги библиските текстови:
Марко 5,22-24.35-43; 1. Петрово 5,6.7; 1. Мојсеева 37,17-28; Лука 16,13; Римјаните 6,16; 1. Коринќаните 15,26.

> <p>Запомнете го стихот</p>
> „Во суштина, јас и сега сметам сё за загуба заради преважното познавање на Христа Исуса, Мојот Господ, заради кого изгубив сё и сё сметам за отпад, за да го придобијам Христа“ (Филипјаните 3,8).

Во моментот кога Адам и Ева го вкусиле плодот од дрвото на познавање на доброто и злото, ја доживеале својата прва загуба, загубата на безгрешност, која била заменета со себичност, конфликти, вина и желба за управување и превласт на едниот над другиот.

Наскоро по падот, сведочеле за својата прва загуба на животот каде им биле дадени животински кожи за да ја покријат својата голотија. Бидејќи им бил забранет пристапот до дрвото на животот, за да не го вкусат и да не живеат вечно, го изгубиле својот совршен дом во градината, а години подоцна го изгубиле и својот син Авел, кој умрел од раката на брата си Каин. На крај, еден од нив го изгубил својот брачен другар и конечно сопружникот, кој подолго останал во живот, го изгубил и својот живот. Толку многу загуби како последица на една одлука.

Да, на сите ни е позната стварноста, и болката на загубата, и повеќето од нас тоа длабоко го почувствувале, кога некоја загуба го погодила нашето семејство. Не е ни чудно, бидејќи во семејството ги негуваме најблиските врски; па според тоа, загубата во семејството, на најразлични начини ни го задава најтешкиот удар.

Оваа седмица ќе го продолжиме проучувањето за семејниот живот и ќе го разгледаме во рамките на различни загуби.