---
title: 'Губење На Животот'
date: 30/05/2019
---

Како човечки суштества, ние ја познаваме вистинитоста на смртта. Читаме за тоа, се среќаваме со тоа, а можеби и на нас самите малку ни недостасувало да се соочиме со неа.

`Прочитајте: 1. Коринќаните 15,26. Како е опишана смртта и зошто е опишана на тој начин?`

Кој, губејќи некој свој сакан, не искусил колку голем непријател е смртта? Од друга страна, таа за умрените е „добра“. Ако во Господа затворат очи, ќе бидат подигнати во бесмртност во, како што ним ќе им се чини, еден момент „За верникот смртта не значи многу... За христијанинот смртта е само сон, миг на тишина и темнина. Животот е скриен со Христа во Бога и ’кога ќе се појави Христос, вашиот живот, тогаш и вие ќе се појавите со него облечени во слава’“ (Елена Вајт, *Копнежот на вековите*, стр. 787. оригинал).

Поради нечија смрт, живите што остануваат, посебно пријателите и членовите на семејството, доживуваат вистинска болка и тага. Факт е дека болката е природен, вообичаен одговор на загубата. Тоа е емоционално страдање што го доживуваме кога нешто или некој, кој го сакаме, ни е одземен.

Процесот на тагување не е ист за сите, но повеќето луѓе обично минуваат низ неколку фази. Првата и најчеста реакција поради смртта на сакана личност е шокот и негирањето, дури и тогаш кога смртта е очекувана. Шокот е ваша емоционална заштита за да не бидете одненадеж премногу совладани од загубата, и може да трае од два до три месеци. Исто така, можете да поминете низ период кога постојано сте обземени со мислите за саканата личност, дури и во текот на обичните, секојдневни разговори. Често овие разговори се вртат кон вашата загуба и саканата личност. Овој период може да трае од шест месеци до една година. Фазата на очај и депресија е долг период на тага, а можеби и најболниот и најдолготрајниот степен за оној кој е во жалост, во текот на кој постепено се навикнувате на загубата. Во текот на оваа фаза можете да доживеете лепеза од чувства, како што се гнев, вина, тага, жал и вознемиреност. Целта на тагувањето не е да ја отстрани сета ваша болка или сеќавање на загубата. Во последната фаза од закрепнувањето, повторно почнувате да се интересирате за секојдневните активности и од ден во ден се враќате на вообичаените должности.

`Кои утешни мисли ги пронаоѓате во следните текстови? Римјаните 8,31-39; Откровение 21,4; 1. Коринќаните 15,52-57.`