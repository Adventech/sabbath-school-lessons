---
title: 'Конфликт Малтретирање Моќ И Контрола'
date: 05/06/2019
---

Понекогаш нерешените конфликти и гневот можат да се развијат во многу негативна и разорна сила, дури и во однос во кој владее малтретирање, кое може да поприми бројни облици – физички, вербални, емоционални, психолошки, сексуални, итн. Но, секој облик на малтретирање е спротивен на главното начело на Божјото царство – несебичната љубов.

`Кои важни учења за меѓусебните односи ги наоѓаме во стиховите: 1. Јованово 4,7.8; Колошаните 3,19?`

„Мажи, сакајте си ги вашите сопруги. Не однесувајте се грубо спрема нив“ (не бидете груби со нив). (Колошаните 3,19). Зборот груб во грчкиот јазик зборува за тоа дека некој е лут или огорчен на сопружникот, постојано нанесувајќи му болка, создавајќи силно непријателство и искажувајќи омраза кон него. Павле јасно вели дека сопружникот не треба да биде непријателски расположен или насилен. Емоционалното, сексуалното или физичкото малтретирање не е прифатливо однесување за сопругот или партнерот христијанин. Она што е прифатливо, е да се покаже љубов кон брачниот другар. Павле, исто така, јасно вели дека љубовта е трпелива и љубезна, дека не љубомори, не се фали, не е горда, груба и себична, не се лути лесно, не памти грешки, не се радува на лошото, но се радува на вистината. Љубовта секогаш штити, секогаш верува, секогаш се надева и секогаш е истрајна. Ниедна одлика на љубовта ни во најмала мера не се согласува на малтретирање, ниту го прифаќа на каков било начин и во кој било облик или форма.

Здрав однос е оној во кој двајцата сопружници се чувствуваат заштитени и сигурни, во кој со гневот се управува на здрав начин, и во кој меѓусебното служење е мерило. Честопати жртвите на малтретирање се чувствуваат виновни, како тие да го предизвикале оној што ги малтретира, или можеби на некој начин заслужуваат да бидат малтретирани. Малтретирачите мораат да бидат прилично склони кон контрола и често пати вешти на жртвите да им наметнат чувство на одговорност. Вистина е дека никој не заслужува да биде малтретиран, и дека малтретирачите се одговорни за своите одлуки и дела. Добра вест е дека Библијата нуди утеха, а не вина, за жртвите на малтретирањето. Во одредени прилики, кога проблемот станува нерешлив, луѓето не треба да се плашат да побараат помош.

`Жално е што во некои култури се толерира малтретирањето на жените. Зошто ниеден христијанин не треба така да се однесува, без оглед на тоа што во нивната култура тоа е дозволено.`