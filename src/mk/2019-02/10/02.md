---
title: Судир
date: 02/06/2019
---

`Прочитајте: Матеј 7,5; Мудри изреки 19,11. Кои две начела можат да ни помогнат да ги избегнеме конфликтите со другите?`

Писателот на Мудрите изреки Соломонови изнесува една многу мудра забелешка: „Започнувањето на караница е исто како да се пушти поплава, и затоа пред да избувне караница оддалечи се!“ (Мудри изреки 17,14). Еднаш започнатиот конфликт понекогаш е многу тешко да се оконча. Според текстот од Римјаните 14,19, конфликтот можеме да го спречиме доколку следиме две подробности: ако се грижиме да го сочуваме мирот и се изградуваме еден со друг преку поучување. Колку овие начела се клучни за мир во семејството?

Понекогаш вашето признание дека имате одредена одговорност во судирот може да ја омекне другата страна. Отстапете еден чекор и размислете дали таа борба воопшто е вредна. Во Мудри изреки Соломови стои забележано: „Благоразумието го запира човекот од гнев, и чест му е да ја прости грешката“ (Мудри изреки 19,11). Размислете каква промена би можела да внесе оваа поука во вашиот живот за три дена. Или уште подобро, какво влијание би извршила за пет или десет години? Колку бракови, на пример, минувале низ тешки моменти поради прашања кои денес ни изгледаат неважни?

Наместо да дозволите конфликтот да се развлече и да трае долго време, во разговор со другата личност – сопружникот, детето, пријателот или колегата – јасно одредете им го проблемот или предметот на расправа и држете се непосредно до темата. Конфликтот често се разгорува кога спорното прашање, поради кое се дошло до конфликт, се изгуби во гневните зборови; во меѓувреме, проблемите или раните од минатотo само се додаваат (ова може да биде погубно, посебно за бракот). Еден од начините е да остварите подобар и помирен почеток на разговорот е да го потврдите вашиот однос. Дајте ў до знаење на другата личност дека се грижите за неа и за вашиот однос. Кога ќе ги искажете своите позитивни чувства, можете да поминете на спорното прашање; меѓутоа, внимавајте да не го користите зборот – но. Ако по изразувањето на позитивните мисли изговорите „но“, тоа ќе го поништи она што токму сега сте го изјавиле. Кога ќе ги споделите своите чувства, послушајте го мислењето на другата личност, размислете за она што таа го кажала, и дури тогаш предложете решение имајќи ги предвид најдобрите интереси за сите (Филипјаните 2,4.5).

`Потсетете се на неколку конфликти, кои вам сега ви изгледаат смешни и безначајни. Што можете да научите од тие искуства и колку тие можат (барем вас) да ве спречат повторно нешто слично да се случи?`