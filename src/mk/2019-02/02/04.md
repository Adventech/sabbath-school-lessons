---
title: 'Бирање На Пријателите'
date: 09/04/2019
---

Еден од најважните избори во нашиот живот е изборот на пријатели. Главно не правиме планови како да склопуваме пријателства; често пријателствата едноставно природно се развиваат кога поминуваме време со луѓето кои уживаат во исти работи како и ние.

`Кои начела во врска со бирањето на пријатели ги наоѓаме во следните стихови? Мудри изреки 12,26; 17,17; 18,24; 22,24.25.`

Во Мудри изреки 18,24 се кажува дека, доколку сакаме да имаме пријатели, мораме да постапуваме пријателски. Понекогаш луѓето стануваат осамени, но нивниот нерасположен, негативен став е токму она што другите ги оддалечува од нив. „Дури и најдобрите меѓу нас имаат непривлечни особини; при изборот на пријатели треба да ги бираме оние кои нема да се оддалечат од нас кога ќе сфатат дека не сме совршени. Неопходно е меѓусебно трпение. Треба да се сакаме и да се почитуваме еден со друг, и покрај маните и несовршеностите, кои не можеме а да не ги забележиме; зашто тоа е Христовиот Дух. Треба да се негува понизност и недоверба во себе, како и трпение и внимателност кон маните на другите. Тоа ќе ја искорени сета теснограда себичност и ќе нё направи дарежливи и со широко срце“ (Eлена Вајт, *Pastoral Ministry*, стр. 95).

Еден од најпознатите извештаи за пријателството е извештајот за Давид и Јонатан. Ако Саул, првиот израелски цар и татко на Јонатан, бил верен и послушен, неговото царство можело да трае неколку генерации и Јонатан би бил наследник на престолот. Кога Саул се покажал недостоен за својот позив, Бог го избрал Давида за нов цар на Израел, исклучувајќи го Јонатана од она што со право му припаѓало. Овој настан претставува силен пример како погрешен избор на еден член од семејството (Саул) влијаел на друг член (Јонатан).

Но, Јонатан не бил лут ниту љубоморен на Давида. Наместо тоа, избрал да му помогне на Давида, штитејќи го од лутината на својот татко, Саул. „Јонатановата душа се наклони кон Давидовата душа, и Јонатан го возљуби како самиот себеси“ (1. Самоилова 18,1). Навистина силен пример на едно искрено пријателство!

`„Не измамувајте се; ’лошите друштва ги расипуваат добрите навики!’“ (1. Коринќаните 15,33) Какво искуство сте стекнале со пријателите, дури и со оние кои немале намера да ви направат нешто лошо, но на крајот сепак ве повредиле? Како погрешните избори во пријателството ги повредуваат семејните односи?`