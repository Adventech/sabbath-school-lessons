---
title: 'Бирање На Брачен Другар'
date: 10/04/2019
---

Ако внимателно треба да ги бирате пријателите, тогаш морате да бидете уште повнимателни кога станува збор за изборот на брачен сопатник. Адам бил многу благословен, бидејќи Бог го создал неговиот животен сопатник со сопствени раце од деловите на неговото тело. Изборот на Адам бил лесен, бидејќи Ева не била само единствена жена, туку била и совршена. Останатите имаат малку потешка задача, со оглед на тоа дека никој од нас не е совршен и со оглед на фактот дека избираме меѓу повеќе личности.

Бидејќи оваа одлука е толку важна, Бог не нё оставил без водство во оваа област на животот. Покрај сите важни чекори за кои проучувавме во отсекот од понеделник, постојат уште некои посебни чекори кои треба да ги следиме кога е во прашање бракот. Навистина, покрај одлуката да му служиме на Господа, прашањето за брачен другар речиси секогаш ќе биде најважниот избор што човек го прави во својот живот.

`Кои општи насоки ги пронаоѓаме во следните текстови, а кои може и треба да ги примени на себе оној што е во потрага по вистински брачен другар? Псалм 37,27; 119,97; 1. Коринќаните 15,33; Јаков 1,23-25.`

Покрај тоа што ја барате вистинската личност за да се венчате со неа, прво вие бидете вистинската личност. „И така, сё што сакате да ви прават луѓето, правете им и вие така; зашто тоа е Законот и пророците“ (Матеј 7,12). Некој може да пронајде сопружник кој ги поседува сите особини кои би можеле да ги посакаме, но ако некој сака да пронајде добри особини во друга личност, а самиот не ги поседува, ќе настанат проблеми.

Тоа не е ништо ново, и не се забележува само во бракот, туку и во животот воопшто. Павле, во уводот на посланието до Римјаните посветува многу време обраќајќи им се на оние кои ги осудуваат другите што го прават она за што и самите се виновни. Или, како што рекол Исус: „Зошто ја гледаш раската во окото на твојот брат, а не ја забележуваш гредата во твоето око?“ (Матеј 7,3)

`Колку често се наоѓате себеси дека сакате другите да ги имаат особини кои ни самите вие, всушност, не ги поседувате? Размислете за ова.`