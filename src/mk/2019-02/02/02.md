---
title: 'Слободна Волја Слободен Избор'
date: 07/04/2019
---

Некои христијани веруваат дека Бог, и пред некоја личност да се роди, одредува дали таа личност ќе биде спасена. Односно, оние кои на крајот засекогаш ќе бидат изгубени, изгубени се бидејќи Бог во својата мудрост (тврди ова учење) решил тие личности да бидат изгубени. Тоа значи дека, без оглед на нивните донесени одлуки, тие личности ќе бидат осудени.

За среќа, како христијани адвентисти, ние не се сложуваме со ова учење. Наместо тоа, веруваме дека Бог избрал сите да бидеме спасени, и дека уште пред создавањето на светот сме биле избрани да имаме вечен живот во Него.

`Прочитајте ги следните текстови: Ефешаните 1,1-4; Тит 1,1.2.; 2. Тимотеј 1,8.9. Што ни кажуваат овие текстови за тоа дека Бог нё избрал нас и за тоа кога сме избрани?`

Колку и да е добра оваа вест, некои луѓе сепак ќе бидат изгубени (Матеј 25,41). Причината за тоа е што, иако Бог сите нас нё избрал, Тој на луѓето им го дал најсветиот дар – слободна волја, слободен избор.

`Што учиме од стиховите во Матеј 22,35-37 за слободната волја?`

Господ не нё присилува да Го сакаме. Љубовта, за да биде љубов, мора да биде доброволно дадена. Би можеле да кажеме дека Библијата претставува извештај за Бога, кој сака да допре до изгубените човечки суштества и кој настојува без присила да го освои нивното срце. Ова најдобро можеме да го видиме во Исусовиот живот и Неговата служба, и во тоа каков одговор луѓето му дале Нему користејќи ја слободната волја. Некои биле привлечени кон Него: други сакале да умрат.

Да, Бог нё избрал за спасение, но на крајот, мораме да донесеме одлука да го прифатиме тоа спасение. Нема сомнение дека од сите избори кои мораме да ги направиме, изборот да му служиме на Господа е најповажен за нас како и за оние кои влијаат на нашиот живот и на одлуките што ги донесуваме (како што е најтесното семејство).