---
title: 'Бирање На Патот'
date: 11/04/2019
---

Во одреден момент мораме да донесеме одлука за тоа што сакаме да оствариме во својот живот, кога станува збор за работно место или кариера. Доколку не сме независни благодарение на богатството што го имаме или не работиме полно работно време дома грижејќи се за домот и семејството (најблагородното од сите занимања), мораме да избереме начин како да заработуваме за живот.

Секако, сите живееме во одредени околности кои можат, до извесна мера, да го ограничат нашиот избор во врска со кариерата. Меѓутоа, какви и да се околностите во кои живееме, можеме да донесеме одлука во врска со занимањето кое, особено во рамките на сознанието дека имаме спасение во Исуса Христа, може на нашиот живот да му даде дополнително значење и цел. Накратко речено, што и да правиме, треба да го правиме на слава на Бога.

`Каква грешка направил Соломон, и на што треба да внимаваме за да не направиме нешто слично? Проповедник 2,1-11.`

Не мораме да бидеме богати за да бидеме фатени во истата стапица како Соломон. „Зашто среброљубието е корен на секакви зла; некои му се предадоа, се отстранија од верата и се прободија себеси со многу болки“ (1. Тимотеј 6,10). И сиромавиот може да ги сака парите исто колку што ги сака и богатиот човек.

Да, треба да заработуваме за живот, но без оглед на тоа што правиме или колку создаваме, не треба да правиме идол од стекнувањето на богатство. Многу семејства страдале поради татковци кои, обземени од заработувањето на пари, го занемариле семејството во настојувањето да се збогатат. Колку деца, или жени би се одлучиле за поскромен начин на живот отколку за слаб однос со таткото? Во повеќето случаи, луѓето попрво би се определиле за првиот пример.

Бог уште од создавањето планирал работата да биде дел од животот (1. Мојсеева 2,15). Опасноста се јавува кога работата ќе стане центар на животот или кога исклучиво ќе стане средство за стекнување богатство лично за себе. Таква грешка направил Соломон. Ја барал смислата во таквите работи, иако многу од нив му донеле одреден степен на задоволство, на крај сфатил дека биле безначајни.

`Некој во една прилика прашал: „Колку луѓе на крајот од својот живот посакале повеќе време да поминеле во канцеларија а помалку со своето семејство?“ Која важна порака ја наоѓаме во оваа изјава?`