---
title: 'Во Почетокот'
date: 31/03/2019
---

Библијата почнува со извештај за почетокот, што несомнено е причина зошто започнува со зборовите (всушност со еден збор во еврејскиот јазик): „Во почетокот...“ (1. Мојсеева ,1). Секако, главата посебно се сосредоточува на преобразувањето на Земјата од состојбата во која била, „неоформена и пуста“ (1. Мојсеева 1,2), во свет за кој Бог, во шестиот ден, лично изјавил дека е „многу добро“ (1. Мојсеева 1,31). Накратко, почетокот, за кој станува збор овде, е почеток на нашиот свет.

`Прочитајте ја првата глава од 1. Мојсеева. Иако во овој текст се споменуваат многу настани, поставете си го себеси прашањето: Дали има знаци на случајност или случаи, или сё е направено на одреден начин, во одредено време и на одредено место. Што кажува вашиот одговор за Божјиот карактер?`

Елена Вајт запишала дека „редот е првиот небесен закон“ (*Signs of the Times*, 8. јуни 1908); очигледно, така е и на Земјата. Иако гревот го нарушил природниот свет, редот, ритамот и точноста и понатаму постојат во извесна мера.

`Прочитајте го следниот текст: 1. Мојсеева 8,22. Како е сфатен редот во овој стих?`

Дури и по падот, периодите доаѓаат и минуваат по одреден ред – воопштено зборувајќи. Покрај светлата на небото, т.е сонцето и месечината, кои „го делат денот од ноќта, нека бидат за знаци, и за времињата, и за деновите и годините“ (1. Мојсеева 1,14), исто така, постојат и годишни доба, и сите се дел од природниот ритам на светот што Бог го создал. Иако сега добиваме само површен увид во тоа, стихот од Исаија 66,23 ни укажува дека на новото Небо и на новата Земја исто така ќе постои одреден ритам.

`Размислете за тоа како саботата силно и редовно влијае на вашиот живот, посебно на вашиот семеен живот. Кои се впечатливите предности не само на саботата, туку и на фактот дека доаѓа со таква точност.`