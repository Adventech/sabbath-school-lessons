---
title: 'Неочекувани Настани'
date: 02/04/2019
---

`Прочитајте ги следните стихови: За Јов 1,13-19; 2,7-9. Што му се случило на Јов? На кои начини неговото искуство го одразува она што на овој или на оној начин на сите понекогаш им се случува?`

Грчкиот филозоф Хераклит изјавил дека „нема ништо трајно освен промените“. Токму кога се чини дека сё е во ред, се случуваат неочекувани работи. Тоа може да биде губење на работното место или на екстремитетите, болест, која ќе нё врзе за креветот или ќе нё одведе во рана смрт, пожар во домот, сообраќајна несреќа, паѓање додека го шетате домашното милениче.

Секако, сите промени не мора да бидат негативни. Може унапредување на работното место да доведе до подобри финансиски прилики. Можеби ќе ја сретнете личноста која ќе стане ваш брачен другар, промена која многумина со задоволство би ја дочекале.

Во секој случај, животот може да тече по својот тек, можеме да се држиме до својата рутина, но одеднаш и неочекувано, сё може да биде прекинато.

Јов, сигурно не очекувал нов период во својот живот. Библијата го опишува како човек кој бил „непорочен и праведен човек: се боеше од Бога и се отстрануваше од злото“ (За Јов 1,1). Знаеме дека бил женет, дека имал седум синови и три ќерки, и дека бил многу богат (За Јов 1,2.3). Кога ќе дојдеме до средината на Книгата за Јов, тој веќе доживеал најмалку шест големи загуби: го изгубил имотот, работната сила, децата, здравјето, поддршката од жената и поддршката од пријателите. Неговиот свет се превртел наопаку, а неговиот семеен живот бил уништен.

Иако ова што му се случило на Јов било премногу трагично, кој меѓу нас не доживеал нешто неочекувано, исто така во негативна смисла? Животот може прекрасно да тече, но одеднаш, без предупредување сё може потполно да се промени и нашиот живот – и нашиот семеен живот – можеби никогаш повеќе нема да биде ист.

Тоа не е ништо ново. Авел сигурно не очекувал да биде убиен, а ни Јосиф не очекувал дека ќе биде продаден како роб и ќе се најде во Египет. Во двата извештаи, членовите на семејството биле замешани во предавството и во двата извештаи семејствата во голема мера биле под влијание на она што им се случило на останатите членови. Писмото изобилува со примери на луѓе чиишто животи во семејствата биле многу променети од неочекувани настани.

`Како верата ви помогнала среде неволјите коишто неочекувано го прекинале ритмот на вашиот живот?`