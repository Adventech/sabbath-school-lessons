---
title: 'Меѓусебното Влијание'
date: 04/04/2019
---

Библијата е книга на меѓусебни односи. Бог нё создал да оствариме однос со другите. Мал број од нас живеат во потполна отуѓеност. Како прво, никој од нас не би можел да дојде на свет ако немало други луѓе. Дури и по раѓањето, потребно е некој да се грижи за нас, барем до одредена доба, кога барем во принцип ќе можеме сами да живееме. Дури и ако можеме, кој би го посакал тоа? На повеќето од нас им е потребно друштво и пријателство со други луѓе, и ние копнееме за тоа. Иако домашните миленичиња, како што се кучињата, можат да бидат прекрасни придружници, на крајот нашите најдлабоки и најзначајни односи, кои го менуваат животот, се задоволени од страна на други луѓе. Тоа не е воопшто чудно, затоа што семејството и семејните односи се толку важни за нашиот живот.

Бидејќи повеќето од нас, сето време стапуваат во меѓусебни односи со другите, овие односи можат да влијаат на промената на ритмот на нашиот живот, а често тоа и го прават. Тоа се одвива на два начини: другите, во контакт со нас, влијаат на нашиот живот. Ние, во меѓувреме, во допир со другите можеме да влијаеме на нивниот. И без разлика дали тоа можеме да го увидиме или не (а често не го увидуваме), овие меѓусебни влијанија, во кој било кој правец, можат да донесат добро или зло. Тогаш, колку е важно за нас да бидеме цело време активни, за нашето неизбежно влијание на другите, посебно на оние со кои сме најблиски, обично со членовите на нашето семејство, секогаш да биде влијание на добро.

`Прочитајте ги следните текстови: Римјаните 15,7; Ефешаните 4,2.32; 1. Солуњаните 3,12; Јаков 5,16. Што ни кажуваат тие во врска со она што треба да го правиме во нашиот меѓусебен однос со другите?`

На многу начини, принципот е едноставен. Ако сме љубезни, добри и сочувствителни кон другите, ќе вршиме позитивно влијание на нив, дури и до таа мера што ќе го промениме нивниот живот во позитивна смисла. Како што Исус го менува животот на луѓето на многу позитивен начин, и ние ја имаме таа предност нешто слично да правиме за другите. Да нагласиме уште еднаш, не смееме да заборавиме: нашето влијание ќе биде или на добро или на лошо, дури и во благ облик. И никаде тоа влијание, било поблаго или не, не е така изразено како во семејството.

`Прочитајте ги двете Исусови изјави во Лука 11,34; Марко 4,24.25. Што ни кажуваат за тоа колку е важно какво влијание вршиме на другите?`