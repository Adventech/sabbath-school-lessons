---
title: Промени
date: 03/04/2019
---

Факт е дека човечките суштества често пати се суштества обележани со навиките. Кога ќе се утврдиме во своите навики, колку сме постари толку ни е потешко да ги промениме.

Навистина не се менуваме толку лесно. Колку сопруги со години се жалеле: „Се обидував да го променам својот сопруг, но...“? Меѓутоа, Бог настојува да нё промени, ако не толку нашата личност, тогаш нашиот карактер, сигурно. Тоа е она на што се однесува планот на спасението: Бог од нас создава нови луѓе во Него.

`Кои големи промени ги доживеал Савле од Тарс, и како тие се случиле? Дела 8,1.3; Дела 9,1-22; Галатјаните 1,15-17.`

„Кога целосно ў се предал на убедливата сила на Светиот Дух, Савле ја сфатил својата заблуда и далекусежните барања на Божјиот закон. Тој, кој бил горд фарисеј, уверен дека прави добри дела, сега се клања пред Бога со понизност и со едноставност на малечко дете, признавајќи ја својата недостојност и потпирајќи се во молитва на заслугите на распнатиот и воскреснат Спасител. Савле копнеел за целосна хармонија и заедница со Отецот и Синот, и сакајќи од сё срце да му биде простено и да биде примен, сесрдно се молел пред престолот на милоста. Тие молитви на покајаниот фарисеј не биле напразни. Со силата на Божјата милост се преобразиле најскриените мисли и најдлабоките чувства на неговото срце, а неговите благородни особини дошле во хармонија со вечните Божји цели. Христос и неговата правда за Савле станале нешто што вреди многу повеќе од цел свет“ (Eлена Вајт, *Делата на апостолите*, стр. 119.120. oригинал).

Иако нашето искуство на обратување не е ни приближно толку драматично како тоа на Савле, сите сме стекнале искуство како Бог дејствувал во нашиот живот настојувајќи да нё промени, да нё направи личност каква што знаеме дека треба да бидеме. Да, тој процес може да биде долг, и понекогаш е лесно да се запрашаме дали некогаш ќе се промениме. Во таквите моменти, многу е важно да размислуваме за два библиски текста и да бараме да се остварат во нашиот живот.

`Прочитајте ги следните стихови: Филипјаните 1,6; Римјаните 8,1. Кои две големи ветувања ги наоѓаме во овие текстови, и како тие се вклопуваат во искуството на христијанинот?`