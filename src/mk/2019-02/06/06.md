---
title: 'Чување На Дарот На Создателот'
date: 09/05/2019
---

Бог имал посебна намера при создавањето на човечкиот род, кога ги создал мажот и жената (1. Мојсеева 1,26-28). Иако и едниот и другиот го носат Неговиот лик, спојувањето на спротивните полови во „едно тело“ како брак, на посебен начин го одразува единството внатре во Божеството. Заедницата меѓу мажот и жената овозможува, исто така, создавање на нов живот, што е првобитен човечки израз на божествениот лик.

`Каков став зазема Писмото кон сексуалната практика која не е во согласност со Божјиот план? 3. Мојсеева 20,7-21; Римјаните 1,24-27; 1. Коринќаните 6,9-20.`

Писмото не се согласува со она што го менува или уништува Божјиот лик во човечки род. Ограничувајќи одредени облици на сексуална практика, Бог го чува својот народ и го насочува кон правилните намери на сексуалноста. Кога човечкото искуство ќе се соочи со Божјите налози, душата станува осведочена за гревот.

`Какви насоки им се дадени на христијанските верници во врска со нивната сексуалност и сексуалноста на другите во паднатиот светот? Римјаните 8,1-14; 1. Коринќаните 6,15-20; 2. Коринќаните 10,5; Галатјаните 5,24; Колошаните 3,3-10; 1. Солуњаните 5,23.24.`

Верниците чекаат ослободување од расипаноста на гревот, кое ќе се случи при Христовото доаѓање. Тие чекаат со вера, сметајќи се себеси мртви за гревот благодарение на Христовата смрт на крстот, и живи во Него благодарение на Неговото воскресение. Со непрекината молитва, будност и со силата на Духот, ја сметаат својата грешна природа распната и настојуваат во мислите да му бидат послушни на Христа. Тие ја признаваат Божјата сопственост над нивното тело и сексуалност, и ги користат во согласност со Неговиот божествен план.

Бог им простува на оние кои ќе се покаат (1. Јованово 1,9). Евангелието ги оспособува поединците кои претходно воделе промискуитетен и грешен сексуален живот да бидат дел од заедницата на верните. Поради мерата до која гревот ја променил сексуалноста меѓу луѓето, некои можеби нема да можат да доживеат потполно обновување во овој аспект од човечкото искуство. Поединци, на пример, можеби попрво би се определиле за целибат, отколку да се впуштат во какви било сексуални односи кои Божјата реч ги забранува.

`Како ние како Црква треба да се однесуваме кон, на пример, хомосексуалците? Како нивниот личен став за својата сексуална определеност треба да влијае на нашиот одговор?`