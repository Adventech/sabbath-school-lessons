---
title: 'Љубовно Познание'
date: 07/05/2019
---

Многумина во Песна над песните ја воочуваат темата „враќање во Едемската градина“. Иако опишаната двојка не се првите маж и жена на земјата, Песната ги упатува нашите мисли на првата градина. Божјиот план да бидат „едно тело“ (1. Мојсеева 2,24.25) е прикажан во песната со одбрани метафори и симболи.

`Како Песна над песните претставува посветеност на заемниот однос во интимниот живот на брачната двојка? Песна над песните 4,7-5,1. Во што е слично упатството на Павле во 1. Коринќаните 7,3-5?`

Соломон ја повикува: „Дојди со мене“ (Песна над песните 4,8). Неговата невеста се согласува. Подоцна и таа го повикува него: „Мојот возљубен нека дојде во својата градина“ (Песна над песните 4,16). Тој се согласува (Песна над песните 5,1). Писмото со овој пример нё учи дека во вакво интимно опкружување не треба да владее сила или манипулација. Во овој однос двајцата сопружници слободно влегуваат од љубов. „Мојата градина“ е „негова градина“.

Името „Соломон“ и неговата „Суламка“ се изведени од еврејскиот збор „шалом“, кој значи „мир“ или „исполнетост“. Нивното воодушевување е обострано (Песна над песните 4,1-5; 5,10-16). Рамнотежата во нивниот однос е посведочена дури и во поетскиот стил на редови и стихови во пар. Во заветниот израз „Мојот возљубен ми припаѓа мене, а јас нему“ (Песна над песните 2,16) одѕвонува јазикот на Едемската градина: „Тоа е коска од моите коски, и месо од моето месо“ (1. Мојсеева 2,23).

`Како описот на брачната заедница како „познание“ го збогатува разбирањето на нашиот меѓусебен однос со Бога? 1. Мојсеева 4,1.25; 1. Самоилова 1,19; Лука 1,34; Јован 17,3; 1. Коринќаните 8,3.`

Во Библијата зборот *познае* се користи за интимна заедница меѓу маж и жена. Во ова љубовно познание најскриените внатрешни длабочини на нивното битие му се понудени на оној другиот. Не само што две тела се спојуваат во „едно тело“, туку и две срца. Зборот *познае*, се опишува и како однос меѓу поединецот и Бога. На мудриот христијанин, единственото и нежно познание во бракот, заедно со брачното заедништво, посветеноста и безграничната радост, му дава длабок увид во највозвишената и најсвета тајна, заедницата меѓу Христа и Црквата.