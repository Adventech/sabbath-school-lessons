---
title: 'Различни Облици На Љубов Во Песна Над Песните'
date: 06/05/2019
---

`Опишете ги различните облици на љубов претставени во Песна над песните. Песна над песните 1,2.13; 2,10-13.16; 3,9-11; 4,1-7; 5,16; 6,6; 7,1-9; 8,6.7.`

Песна над песните покажува како пријателите го поминуваат времето заедно, како отворено разговараат и се грижат еден за друг. Двајца добри пријатели стануваат сопружници. Жената изјавува: „Tаков е мојот пријател“ (Песна над песните 5,16). Зборот пријател изразува заедништво и пријателство без укажување на сексуален однос. Среќен е оној сопруг или сопруга чиј брачен другар им е мил пријател.

Во песната, срдечните комплименти и постапки, исполнети со љубов, ја искажуваат силната привлечност, физичката и емоционалната радост која мажот и жената ја пронаоѓаат еден во друг. Природната блискост и романтична љубов е дар на Создателот, кој им помага на сопружниците тесно да се поврзат во бракот. Кога брачните другари се отворени за дејствување на божествената љубов во своето срце, „таа ја чисти и ја посветува човечката љубов, ја издигнува и облагородува“ (Eлена Вајт, *Tемели на среќниот дом*, стр. 99. oригинал).

Овие стихови, исто така, ни ги соопштуваат највозвишените мисли за љубовта. Иако, вистинската љубов не е природна на човечкото срце, таа е дар на Светиот Дух (Римјаните 5,5). Таквата љубов ги поврзува мажот и жената во трајна заедница. Тоа е посветена љубов, која толку очајнички е потребна во односите меѓу родителите и децата, за да се изгради чувство на доверба кај младите. Тоа е несебична љубов, која ги спојува верниците во Христовото тело. Песна над песните нё повикува оваа љубов да ја направиме активна сила во нашите односи со сопружниците.

`Како ваквата блискост одразува, на свој начин, вид на блискост која можеме да ја оствариме со Бога. Какви сличности можеме да пронајдеме (на пример, време поминато заедно, потполно предавање на себеси, итн). Кои други сличности ги забележуваме?`