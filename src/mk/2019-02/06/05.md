---
title: 'Љубов Во Вистинско Време'
date: 08/05/2019
---

**Прочитајте го следниот текст: Песна над песните 4,8-5,1**

Текстовите во Песна над песните 4,16 и 5,1 го сочинуваат самиот центар на оваа книга и, патем, претставуваат опис на кулминацијата на книгата бидејќи бракот меѓу Соломон и Суламката е исполнет.

`На што ни укажува Соломон во следните текстови: Песна над песните 4,12.16; 5,1; 8,8-10.`

Во Песна над песните пронаоѓаме еден од најубедливите докази во Писмото дека Божјиот план е личностите да останат чедни до бракот. Еден од најсилните е укажувањето на детството на Суламката, кога нејзините браќа се прашувале дали ќе биде „ѕид“ или „врата“ (Песна над песните 8,8.9). Со други зборови, дали ќе остане чедна во брак (ѕид), или ќе стане промискуитетна (врата)? Како возрасна жена, таа потврдува дека ја зачувала својата чедност и дека чиста доаѓа кај мажот: „Јас сум ѕид“ (Песна над песните 8,10). Всушност, тој потврдува дека таа и понатаму е девојката од нивната прва брачна ноќ кога вели дека таа е „затворена градина... извор затворен и запечатен кладенец“ (Песна над песните 4,12). Од своето лично искуство, таа може да ги советува своите пријателки многу внимателно да преземаат чекори во врска со љубовта и бракот. Суламка, три пати во Песна над песните им се обраќа на групи жени, кои ги нарекува „ќерки ерусалимски“, советувајќи ги да не ја будат силната љубовна страст до соодветниот момент (Песна над песните 2,7; 3,5; 8,4): односно, додека не бидат сигурни во интимниот завет на бракот, како што била таа.

По втор пат во песната мажот ја повикува својата невеста да појде со него (Песна над песните 2,10; 4,8). Пред бракот, таа не можела да го прифати неговиот повик, но сега таа е онаа која го повикува во својата градина (Песна над песните 4,16), и тој доброволно прифаќа (Песна над песните 5,1). Тој не е привлечен само од нејзината убавина; таа го украла неговото срце (Песна над песните 4,9), тој е опиен од нејзината љубов (Песна над песните 4,10), и тој е богат што таа е негова и ничија друга, сега и засекогаш: „Ти си затворена градина - сестро моја, невесто, затворена градина и запечатен кладенец“ (Песна над песните 4,12). Во заедницата со оваа извонредна жена тој се чувствува како да влегол во Ветената земја: „Саќин мед капе од твоите усни, невесто, мед и млеко се под твојот јазик, а мирисот на твоите облеки е како ливански мирис“ (Песна над песните 4,11).

`Каква радосна вест тука се крие за поединците кои жалат поради погрешните одлуки во изразувањето на својата сексуалност: 1. Јованово 1,9; споредете: Псалм 103,12; Исаија 55,7; Јован 8,11.`