---
title: 'Подготовка За Смрт'
date: 18/04/2019
---

Доколку не бидеме живи за време на второто Христово доаѓање, промената која сите можеме да ја очекуваме е најголема од сите: промена од живот во смрт. Покрај бракот и раѓањето, која промена има поголемо влијание на семејството од смртта на член во потесното семејство?

`Прочитајте го текстот во 1. Коринќаните 15,24-26. Што можеме да научиме од овие стихови за смртта?`

Смртта, секако, често доаѓа неочекувано и трагично. Колку мажи и жени, па дури и деца, се разбудиле едно утро, а пред заоѓањето на Сонцето ги затвориле своите очи, не во сон, туку затоа што умреле? Или се разбудиле едно утро и пред заоѓањето на Сонцето сте изгубиле член од своето семејство?

За смртта, и за личната и за своите сакани, која не ја гледате дека се приближува, не можете да се подготвите, освен да бидете сигурни дека со вера сте поврзани со Господа и секој момент покриени со Неговата праведност (види: Римјаните 3,22).

Од друга страна, што би правеле ако знаете дека ви останале само уште неколку месеци живот? Можеби со сигурност не би можеле да знаете кога смртта ќе ве надвладее, но сигурно би знаеле дека се ближите кон крајот на својот живот. Според тоа, многу е важно да се подготвиме и себеси и своето семејство за она што е неизбежно.

`Прочитајте ги стиховите во 1. Царевите 2,1-4, во кои се запишани последните зборови што Давид му ги упатил на својот син Соломон? Какви поуки за подготовката за смрт можеме да извлечеме од овој настан, и за себе и за членовите на семејството?`

На прв поглед некој би можел да каже: Toа e премногу! Давид, кој го убил Уриј откако Уриината жена во прељубодејство со него останала бремена (види: 2. Самоилова 11), му кажува на својот син да оди по Господовиот пат. Од друга страна, можеби токму поради овој грев и страшните последици кои следеле, зборовите на Давид биле толку силни. Тој, без сомнение, на свој начин се обидел да го предупреди сина си за грешките кои биле причина за големата тага. Давид ги научил, на тежок начин, тешките поуки за цената на гревот, и несомнено сакал да го поштеди синот од тагата којашто самиот ја доживеал.