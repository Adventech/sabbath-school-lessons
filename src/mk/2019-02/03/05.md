---
title: 'Подготовка За Старост'
date: 17/04/2019
---

„Збирот на нашиот живот е седумдесет години, ако сме силни, и осумдесет; а повеќето од нив се мака и ништожност: зашто минуваат брзо, и ние летаме оттука“ (Псалм 90,10). Овие зборови на Мојсеј нё потсетуваат на неумоливиот проток на времето. Како што годините доаѓаат и поминуваат, воочуваме и чувствуваме промени во своето тело. Косата почнува да белее и да опаѓа, движењата се сё побавни, болката и бодежите стануваат наши секојдневни придружници. Доколку сме во брак и имаме деца, и ако нашите деца добиле свои деца можеме да уживаме во своите внуци. Претходните периоди од животот ни помогнале да се подготвиме за последниот.

`Прочитајте: Псалм 71. Што можеме да научиме од овој псалм не само за подготвувањето за деновите на старост, туку и за животот воопшто?`

Седумдесет и првиот псалм е псалм забележан од страна на постара личност која ги искусила животните предизвици, но која е среќна бидејќи цело време се потпира на Бога. Најдобар начин да остариме е да ја положиме својата доверба на Него додека сме уште млади. Писателот на овој псалм во општи црти споделува три важни пораки што ги научил приближувајќи се кон овој период од животот.

**1. Развијте длабоко, лично познанство со Бога.** Бог уште од младоста (Псалм 71,17) бил негово цврсто Засолниште (Псалм 71,1.7) и негов Спасител (Псалм 71,2). Бог е Град и Тврдина (Псалм 71,3), негова Надеж и Доверба (Псалм 71,5). Тој зборува за моќните Божји дела (Псалм 71,16.17), за Неговата сила и моќ (Псалм 71,18) и за сите големи дела што Тој ги направил (71,19). На крајот извикува: „И за Твојата праведност, Боже, што стига до небото, со која направи големи дела. Боже, кој е како Тебе?“ (Псалм 71,19). Ваквите секојдневни разговори со Бога, додека ја проучуваме Неговата реч и додека размислуваме за сё што прави за нас, ќе го продлабочи нашето искуство со Него.

**2. Развивајте добри навики.** Добрата исхрана, физичката активност, водата, сончевата светлина, одморот итн., ќе ни помогнат подолго и подлабоко да уживаме во животот. Посебно обрнете внимание дека псалмистот укажува на навиката да негува доверба во Бога (Псалм 71,3), да Го прославува (Псалм 71,6) и да се надева во Него (Псалм 71,14).

**3. Развивајте жар кон Божјата мисија.** Личноста во овој псалм не чекала во позните години да престане со работа. Дури и тогаш таа сака да продолжи да го слави Бога (Псалм 71,8) и на другите да им зборува за Него (Псалм 71,15-18).

`Следните прашања се упатени до постарите лица. Кои се предностите на влегувањето во позните години? Што знаете сега што не сте знале кога сте биле млади, а што можете да споделите со младите?`