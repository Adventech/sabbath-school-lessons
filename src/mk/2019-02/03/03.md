---
title: 'Подготовка За Брак'
date: 15/04/2019
---

Една од најголемите промени со кои некоја личност се соочува е стапувањето во брак.

Секако, сите не стапуваат во брак. Впрочем, Исус, нашиот најголем пример, никогаш не стапил, како ни многу други библиски личности.

Сепак, многу луѓе се венчаваат, и затоа Библијата зборува за бракот, еден од факторите кои во голема мера го менуваат животот.

Првиот општествен договор, кој е спомнат во Библијата, е бракот. За Бога бракот е толку важен што истите зборови што им ги упатил на Адама и Ева во Едемската градина за бракот се јавуваат на уште три места. „Затоа човекот ќе ги остави татка си и мајка си, и ќе се прилепи кон својата жена; и тие ќе станат едно тело“ (1. Мојсеева 2,24; види: Матеј 19,5; Марко 10,7; Ефешаните 5,31). Според овие текстови, кога личноста ќе стапи во брак, најважниот однос во нејзиниот живот треба да биде меѓу неа и сопружникот, и треба да биде поважен и од односот со родителите. Меѓу останатите причини зошто бракот меѓу мажот и жената е толку важен за Бога, е тоа што бракот го претставува односот што постои меѓу Неговиот Син, Исус и Црквата, Неговата невеста (Ефешаните 5,32).

При изградба на куќа, човек треба да застане и да ги разгледа сите трошоци (Лука 14,28-30); колку повеќе е потребно да се размисли кога се заснова дом? Куќата се гради од цигли, малтер, дрво и железо, жици и стакло. Но, домот се гради со она што не е нужно материјално.

`Кои особини се важни за сите аспекти на животот, но се посебно важни за оние кои се подготвуваат за брак? 1. Коринќаните 13,4-8; Галатјаните 5,22.23.`

Подготовките за брак мораат да започнат во нашиот личен живот. Истовремено, треба внимателно да го согледаме нашиот иден сопружник за да видиме дали е соодветна личност за нас. Дали е вреден? (Мудри изреки 24,30-34). Дали има незгоден карактер? (Мудри изреки 22,24) Дали имаме исти верувања (2. Коринќаните 6,14.15) Што моето семејство и пријатели мислат за мојот иден сопружник? (Мудри изреки 11,14). Дали се потпирам на верата или само на чувствата? (Мудри изреки 3,5.6). Одговорите на овие прашања можат да значат идна среќа или живот исполнет со тага.

`Размислете за некои добри бракови. Кои начела ги увидувате, а можат да бидат применети на другите меѓучовечки односи?`