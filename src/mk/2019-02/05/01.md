---
title: 'Мудри Зборови Упатени На Семејствата'
date: 27/04/2019
---

### Прочитајте ги библиските текстови:
Мудри изреки 5,3-14; Матеј 19,5; 1. Коринќаните 7,3.4; Мудри изреки 13,22; 14,26; 17,22; 23,13; 31,10-31.

> <p>Запомнете го стихот</p>
> „Надевај се на Господа со сето свое срце и не се потпирај врз сопствениот разум. Мисли на Него на сите свои патишта и Тој ќе ги исправи твоите патеки“ (Мудри изреки 3,5.6).

Во кој животен период и да се наоѓаме, сите ние, секако, потекнуваме од мајка и татко, без оглед каков однос сме воспоставиле, ако воопшто и го имало, со нив по раѓањето. Од друга страна, одредени луѓе, и покрај тоа што имаат браќа, сестри и други роднини, никогаш не основале свое семејство, независно од она во кое пораснале.

Какви и да се нашите прилики, во која фаза од животот и да се наоѓаме, Мудрите изреки Соломонови содржат мешавина од поуки, песни, прашања и мудри изреки. Тие непосредно се однесуваат на семејните односи и на многу мудри зборови кои можат да се применат во домот. Мудрите изреки Соломонови, всушност, се дадени како семејни списи во кои насоките за побожниот живот се пренесуваат од родител на дете. Како што родителите можат да го посоветуваат синот или ќерката кога ќе тргнат на факултет, кога ќе почнат самостојно да живеат или да прифатат работа далеку од дома, така и во Мудрите изреки Соломонови, таткото му ги упатил на синот зборовите: „Сине мој, послушај ја поуката на својот татко и не отфрлај го учењето на својата мајка“ (Мудри изреки 1,8). Во 5. Книга Мојсеева на родителите им е даден налог да ги делат своите уверувања со следните поколенија. Тоа е токму она што го прават Мудрите изреки Соломонови. Во татковите повици го слушаме гласот на небескиот Татко, кој нё повикува да ги примиме поуките.