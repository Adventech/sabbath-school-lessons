---
title: 'Поправање Со Љубов'
date: 30/04/2019
---

`Што учиме од Мудрите Соломонови изреки за важноста на дисциплината и поправањето на детето? Мудри изреки 10,17; Мудри изреки 23,13.14; Мудри изреки 29,1.15.`

Родителите понекогаш ги дисциплинираат децата за да им втиснат во умот што е општествено неприфатливо однесување, за да ги казнат за непослушност или да го изразат своето незадоволство кога се засрамени. Меѓутоа, каква е Божјата намера во врска со дисциплината за овие млади членови на Неговото семејство? Во Мудрите изреки Соломонови дисциплината е поставена во рамките на надеж за иднината (Мудри изреки 19,18). Побожните родители знаат дека децата имаат грешна природа. Само една сила може да им помогне во тоа, а таа сила е Христос (види: Eлена Вајт, Воспитување, стр. 29. oригинал). Мисијата на христијанското родителство, вклучувајќи ја и дисциплината, е да се поведат децата кон Бога.

**Потпора на нежната билка.** Дисциплината преку Христа не се гледа како казна, ниту изразување на авторитетот, туку како спасоносно поправање. Божјиот план е родителите полни со љубов, знаејќи ја силата на гревот, да ги водат чекорите на своите деца кон Христа. Грижливите родители поправаат љубезно и цврсто, зауздувајќи ги и водејќи ги децата во раните години, како што градинарот му дава поддршка на новозасаденото дрво, додека младите не стекнат самоконтрола, додека не почнат да се потпираат на Бога и да соработуваат во божествениот план на спасението, растот и зрелоста.

`Каква порака им е упатена на родителите во следните стихови: Мудри изреки 13,24; 23,13.14?`

Во рамките на дисциплинирањето на децата во само неколку стихови се спомнува „прачката“ (eврејски *shebet*). Мислата дека родителите треба да го користат стапот, како што небесниот Пастир го користи кога го води своето стадо (Псалм 23,4), е општоприфатена во литературата за христијанското родителство. На други места, Писмото упатува на трпеливо поучување, постојано обликување, добра комуникација и блиски односи за да се влијае на промената на децата (5. Мојсеева 11,18.19). Чувството на детето дека е сакано од страна на родителите е неопходно за да може дисциплината да го има своето сакано дејство, да биде корективна и спасоносна (Мудри изреки 13,24).

`Кога дисциплината ќе ја промаши својата одредена цел поради тоа што е премногу остра или погрешно сфатена, како родителите можат да ги постават работите на вистинското место кога се во прашање нивните деца?`