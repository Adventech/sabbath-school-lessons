---
title: 'Живот Без Брачна Заедница'
date: 22/04/2019
---

Една млада жена навела дека е предност тоа што не е мажена. „Два пати добив можност да служам во мисионско поле, и се согласив без двоумење“. На личноста која е во брак, која има семејство, можеби би ў било потребно повеќе време за да донесе таква одлука, бидејќи тоа не се однесува само на неа, туку и на брачниот другар и на децата.

`Според зборовите на Павле, кои се добри причини да не се стапи во брак? 1. Коринќаните 7,25-34.`

Повеќето луѓе сметаат дека стапувањето во брак е Божја волја за нив. Зар Тој не рекол: „Не е добро човек да биде сам“? па сепак, во Библијата наоѓаме многу примери на луѓе кои не биле во брак, вклучувајќи го и највозвишениот пример од сите, Исус Христос.

На Еремија му е кажано да не се жени (Еремија 16,1-3); таа одлука е донесена врз основа на историските прилики. Не знаеме дали тоа ограничување некогаш е укинато, но јасно е дека Еремија бил голем пророк додека бил сам.

Исто така, и брачната состојба на Езекил не била од голема важност, иако неговата сопруга ненадејно умрела. Не му било дозволено ни да тагува по неа, бидејќи требало да ја продолжи службата што Господ му ја доверил (Езекил 24,15-18). Пророкот Осија, исто така доживеал окончување на бракот, но ја продолжил својата служба. Извештајот за неговиот брак ни се чини мошне необичен, бидејќи Бог му рекол да се ожени со блудница која го оставила поради друг човек, и Бог знаел дека тоа ќе се случи (Осија 1-3). Кога ќе се свртиме назад, забележуваме дека Бог настојува да ја прикаже едностраната љубов која Тој ја има кон Израел и кон нас, но на Осија мора да му било премногу тешко и болно што неговиот живот послужил како очигледна поука.

Во секој од овие примери, брачната состојба не претставувала спорно прашање. Бог бил заинтересиран за чесност, послушност и способност личноста да го каже она што Тој го сакал. Треба да бидеме сигурни дека брачната состојба не го одредува нашиот живот. Многумина денес ќе ни кажат дека не сме потполни доколку не сме во брак. Павле би го дал следниот одговор: „Затоа ве молам, браќа, заради Божјата милост, да ги принесете вашите тела во жива, света и угодна жртва на Бога, тоа да биде ваша разумна служба.“ Наместо тоа, „Немојте да се прилагодувате со овој свет; туку, преобразувајте се преку обновувањето на вашиот ум, за да можете да ја дознаете која е добрата, угодна, и совршена Божја волја!“ (Римјаните 12,1.2).

`На кои практични начини можете да им служите на оние кои не се во брак, без разлика дали се верници или не?`