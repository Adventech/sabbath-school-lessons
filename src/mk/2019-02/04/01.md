---
title: 'Кога Сме Сами'
date: 20/04/2019
---

### Прочитајте ги библиските текстови:
Проповедник 4,9-12; Филипјаните 4,11-13; 1. Коринќаните 7,25-34; Матеј 19,8; 1. Мојсеева 37,34; Исаија 54,5.

> <p>Запомнете го стихот</p>
> „И Господ, Бог, рече: ’Не е добро човекот да биде сам, ќе му направам помошник соодветен нему’“ (1. Мојсеева 2,18).

Неверојатен, но сепак тажен настан ги обележа вестите пред неколку дена. Млада жена е пронајдена мртва во својот стан. Иако смртта сама по себе е трагична, она што овој настан го прави уште пострашен е тоа што жената била мртва повеќе од десет години пред да биде пронајдена. Десет години! Прашањето кое луѓето го поставиле, и тоа со право, гласело: Како една жена во голем град како овој, во кој живеат толку многу луѓе, и покрај толку средства за комуникација, можела да биде мртва толку долго а тоа никој да не го знае?

Иако драстичен, овој настан е пример за нашата стварност: многу луѓе страдаат бидејќи се осамени. Во 2016 година списанието Њујорк Тајмс објавило статија со наслов „Истражувачите се соочуваат со епидемијата на осаменост“. Тој проблем е вистински.

Ние, како човечки суштества, уште од самиот почеток не требало да бидеме сами. Од Едемската градина па наваму, до извесна мера требало да живееме во заедница со други луѓе. Секако, се појавил и гревот и од тогаш ништо не е како што би требало да биде. Оваа седмица ќе го разгледаме прашањето за општеството и осаменоста во различни моменти на животот со кои, можеби, понекогаш се соочуваме. Ако не сте се соочиле со осаменоста, сметајте се себеси за среќна личност.