---
title: Заедница
date: 21/04/2019
---

`Прочитајте: Проповедник 4,9-12. Која основна мисла ја забележуваме овде? За кое животно начело воопштено се зборува?`

Многу мал број луѓе можат да живеат сами. Дури и ако сме склони да се осамиме и сакаме да бидеме сами, порано или подоцна, не само што ќе посакаме нечие друштво туку нам можеби и ни е потребно, посебно во време на одредена потреба. Ние навистина сме создадени да живееме во заедница, во друштво. Колку се среќни оние што имаат блиски членови на семејството кои можат да им пружат утеха и поддршка, особено во време на потреба.

За жал, во нашата црква, на работното место, во заедницата во која живееме има луѓе кои немаат кому да му се обратат, не само кога имаат потешкотии, туку, кога и на крајот од денот ќе посакаат да поразговараат со некого. Чувството на осаменост може да се појави во кој било момент. „Најтешкиот ден за мене“, рекол еден неоженет човек, „е недела“. Во текот на седмицата јас сум опкружен со луѓето на работа. Во сабота се гледам со луѓето во црква, но, во недела сум сосема сам“.

`Кои принципи можеме да ги научиме од следните текстови, посебно кога ќе доживееме моменти на осаменост? Јован 16,32.33; Филипјаните 1,11-13.`

Да, како христијани не само што сме свесни за Божјето постоење, туку и за фактот дека можеме да стапиме во заедница со Него; и дека од таа блиска заедница со Него навистина можеме да примиме утеха. Но, Божјата блискост со Адам во Едемската градина не го спречила Господа да каже: „„Не е добро човекот да биде сам“ (1. Мојсеева 2,18). Според тоа, Бог знаел дека Адам, иако негувал заедница со Бога во свет недопрен од гревот, и понатаму му било потребно друштвото на друго човечко суштество. Тогаш, колку повеќе, нам, на останатите, ни е потребно друштво?

Исто така, треба да бидеме внимателни и да не помислиме дека една личност не може да биде осамена само затоа што е опкружена со голем број луѓе. Некои од најосамените луѓе живеат во големите градови во кои често стапуваат во допир со другите. Тоа што некој е во близина со други луѓе, не значи дека не може да се почувствува осамен и отуѓен, и дека не му е потребно заедништво.

`Не е секогаш лесно да се препознае кој се чувствува осамен, отуѓен, отфрлен или едноставно повреден, и дали му е потребен некој, ако ништо друго, барем да разговара со него. Како можете да настојувате да бидете почувствителни кон таквите луѓе, кој и да е во прашање?`