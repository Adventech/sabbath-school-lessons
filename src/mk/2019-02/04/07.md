---
title: 'За Натамошно Проучување'
date: 26/04/2019
---

„Иако животот на Еноха бил исполнет со неуморна дејност, тој сепак истрајно одржувал врска со Бога во молитва. Колку неговата задача била поголема и поитна, толку неговите молитви станувале поистрајни и посесрдни. Повремено целосно се повлекувал од друштвото. Откако извесно време би се задржал меѓу луѓето работејќи за нив со поуки и со пример, повторно би се повлекувал во самотија, чувствувајќи глад и жед за божествено знаење што можел да го даде само Бог. Одржувајќи на тој начин постојана врска со Бога, Енох сё повеќе и повеќе претставувал отсјај на божествениот лик. Неговото лице зрачело света светлина, онаа светлина што свети од лицето на Исуса Христа. Секогаш кога би се враќал од една таква заедница со Бога, дури и оние кои не биле побожни, со страхопочит би го забележувале небесниот отпечаток на неговото лице“ (Eлена Вајт, Eвангелски работници, стр. 52. oригинал). Иако извештајот за Еноха охрабрува и носи силна порака за оние кои бираат моменти на осаменост, многумина се соочуваат со осаменост што не ја посакуваат. Тие не сакаат да бидат сами.

Да, од друга страна, ние секогаш можеме да имаме радосна заедница со Господа, кој секогаш е присутен, но понекогаш копнееме за човечка заедница и заедништво. Колку е важно ние, како Црква, да бидеме подготвени да допреме до оние кои можеби секоја сабота седат до нас, а доживуваат страшно време на осаменост. Истовремено, ако вие поминувате низ таков период, побарајте некој во црквата (или на некое друго место) кому можете да му верувате и со кого можете да поразговарате за тоа. Многу често луѓето не можат да сфатат низ што поминува некој. Лесно е, барем на некои личности, да се скријат зад маска.

**Прашања за разговор**

`1. Како вашата црква може да биде чувствителна за потребите на осамените во својата средина?`

`2. „Не го зборувам тоа заради скудност, зашто научив да бидам задоволен со она во што сум“ (Филипјаните 4,11). Во пошироки рамки прочитајте ги зборовите на Павле во овој текст. Како можеме да научиме тоа да го примениме во својот живот? Во исто време, зошто мораме да бидеме многу внимателни во тоа како го цитираме овој стих некому кој навистина доживува болка?`

`3. Во класата поразговарајте за моментите кога сте доживеале голема осаменост. Што ви помогнало? Што ве повредило? Што е тоа што научивте, а може да им биде од помош на другите?`