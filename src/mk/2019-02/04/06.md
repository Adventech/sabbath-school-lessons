---
title: 'Духовни Осаменици'
date: 25/04/2019
---

Една млада жена по име Натали била во брак седум години кога, на повик од пријателката, посетила евангелски предавања во месната Христијанска адвентистичка црква. Осведочена од она што го слушнала, Натали му го предала своето срце на Христа, доживеала искуство на ново раѓање и – и покрај силното противење на сопругот, родителите, роднините на сопругот, па дури и на првата сосетка – пристапила кон Црквата. Исто така, го усогласила својот живот, во најголема можна мера, со новооткриената вера.

Како што можеме да претпоставиме, наишла на голем отпор; посебно нејзиниот сопруг ја отежнувал ситуацијата, кога тврдел, и тоа со право: „Јас не се согласив на ова кога се венчавме. Ти си сосем друга личност, а јас сакам повторно да бидеш онаква каква што беше“.

Таа сега веќе се години се бори животот да го живее со вера. Иако е во брак, таа е, како би го нарекле тоа, „духовна осаменичка“.

`Кои охрабрителни зборови ги пронаоѓаме во следните стихови за оние кои можеби се чувствуваат како духовни самци? Исаија 54,5; Осија 2,19.20; Псалм 72,12.`

Во нашата Црква во целиот свет има многу „Наталии“. Тие личности, мажи или жени, се во брак, но црквата ја посетуваат сами или со своите деца. Можеби се венчани со личност од друга вера. Или можеби пристапиле кон Црквата, а нивниот сопружник не. Или и двајцата, кога се венчале, биле верници на Црквата, но еден од нив, без некаква причина ја напуштил Црквата, престанал да доаѓа, а можеби станал и непријателски расположен кон верата. Овие мажи и жени доаѓаат сами во црква и на ручек по богослужбата, заминуваат сами на мисионска работа или заеднички црковни активности. Тажни се што во финансиска смисла не можеат да придонесат во црковната служба онолку колку што би сакале, бидејќи нивниот сопружник не се согласува со тоа. Иако се во брак, духовно можат да се чувствуваат како вдовец или вдовица.

Веројатно сите, во некој момент, сме сретнале луѓе во црквата кои се нашле во таква положба, и ним им е потребна нашата љубов и поддршка.

`Кои практични потфати, како црковно семејство, можеме да ги преземеме за да им помогнеме на духовните самци во нашата средина?`