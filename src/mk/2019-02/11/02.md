---
title: 'Да Се Држиме Цврсто За Она Што Е Добро'
date: 09/06/2019
---

Додека Евангелието се шири по планетата, христијаните се среќаваат со различни култури и обичаи, кои се однесуваат на семејните и општествените односи. Едно од најголемите прашања, упатено на христијанските мисионери, е како треба да се однесуваат кон различните културолошки мерила во многу области, вклучувајќи ги и семејните односи, кои можеби лично ги сметаат за непријатни.

`Прочитајте: Дела 10,1-28.34.35. Што можеме да научиме од овие стихови за потребата да ги надвладееме личните пречки и предрасуди кога сме во допир со други култури?`

Христос умрел за гревовите на секое човечко суштество, каде и да се наоѓа тоа. Многу луѓе сё уште не знаат за оваа возвишена вистина. Објавувањето на оваа вест, со повикот да се одговори на неа, е евангелска мисија на христијаните. Бидејќи Бог не гледа кој е кој, христијаните се повикани кон сите да се однесуваат чесно и со почит, давајќи им прилика да ја прифатат Радосната вест која им е упатена.

`До какви заклучоци дошле раните христијански мисионери во врска со претставувањето на Евангелието на други култури? Кој принцип можеме да го извлечеме од овие текстови? Дела 15,19.20.28.29; 1. Коринќаните 2,2; 1. Солуњаните 5,21.22.`

Иако во сите култури се огледува паднатата човечка состојба, исто така, во нив се негуваат верувањата кои се во согласност со Писмото и кои се корисни за остварувањето на целта на Евангелието. Вредноста што им се дава на блиските односи во семејството и заедницата во многу делови на светот е еден од таквите примери. Христијаните можат да го поддржат и да го зајакнат она што е добро и во согласност со библиските начела.

Во исто време, Божјата вистина не смее да се загрози. Црковната историја, за жал, покажува дека компромисите и прилагодувањето на културите придонеле кон развивање на псевдохристијански верувања, кои настапуваат како автентично христијанство. Сатаната тврди дека е бог на овој свет и со задоволство шири збрка. Меѓутоа, Исус го откупил овој свет, и Неговиот дух ги води Неговите следбеници кон вистината (Јован 16,13).

`Во колкава мера вашата вера е обликувана под влијание на вашата култура, а колку под влијание на библиската вистина? Како можете да научите тоа да го разликувате? Подгответе се да го образложите својот одговор во класата.`