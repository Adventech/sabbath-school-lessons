---
title: 'Семејства Во Кои Се Негува Верата'
date: 08/06/2019
---

### Прочитајте ги библиските текстови:
Дела 10,1-28.34.35; 1. Коринќаните 2,2; 1. Солуњаните 5,21.22; Јован 1,12.13; 3,7; 1. Јованово 5,1.

> <p>Запомнете го стихот</p>
> „Затоа... да трчаме со трпение на трката што ни е поставена пред нас; гледајќи во Исуса, Почетникот и Исполнителот на нашата вера, кој, поради радоста што беше пред Него, го претрпе крстот, презирајќи го срамот, и седна оддесно на Божјиот престол“ (Евреите 12,1.2).

Без оглед на тоа во која животна доба се наоѓаме, што сё сме поминале и со што ќе се соочуваме на животниот пат, нашето постоење се обликува според културата која нё опкружува. Нашите родители, нашите деца, нашиот дом, нашето семејство, па дури и нашата црква – сите се во голема мера под влијание на културата во која опстојуваат. Иако се во прашање и други фактори, промената на саботата во недела е силен пример како културата на одредено време, моќно и на негативен начин, влијаела на Црквата. Секој пат кога ќе поминеме покрај црква и ќе видиме известување за неделна богослужба, сосема ни е јасно колку моќта на културата може да биде далекосежна.

Христијанските семејства цело време се соочуваат со културолошки промени. Понекогаш влијанијата на културата можат да бидат добри; но главно се негативни.

Возвишена е веста дека силата на Евангелието ни дава светлина, утеха и сила да се избориме со предизвиците што ни ги наметнува културата. Оваа седмица ќе размислуваме за тоа како можеме да станеме „семејство во кое се негува верата“, додека настојуваме да бидеме „беспрекорни и чисти, непорочни Божји чеда, среде опак и расипан род, меѓу кој светите како светила во светот“ (Филипјаните 2,15).