---
title: 'Тркачите На Дваесет И Првиот Век'
date: 13/06/2019
---

Во својата популарна парафраза на Библијата Порака, Еуген Петерсон го користи зборот „порака“ на местото каде во Библијата се јавува зборот „Евангелие“. Радосната вест за Исуса е навистина порака која му е потребна на овој свет денес. Христијанските семејства се повикани заедно да ја доживеат и да ја објават, без оглед на тоа во каква култура живеат.

`Како накратко би ја изнеле „пораката“ врз основа на следните текстови? Матеј 28,5-7; Јован 3,16; Римјаните 1,16.17; 1. Коринќаните 2,2; 2. Коринќаните 5,18-21`

Најраната вест, којашто учениците насекаде ја објавувале, била веста за воскресението на Исуса Христа. Христијанските семејства денес се придружуваат на таа долга колона тркачи, објавувајќи: „Тој воскресна од мртвите“, како што и Самиот лично рекол (Матеј 28,7). Стварноста на Неговото воскресение го прави веродостојно сето она што Исус го кажал за Себе, за Бога и за Неговата љубов кон грешниците, за проштавањето и за сигурноста на вечниот живот преку верата во Него.

**Ревни за Евангелието.** Писмото ни дава делумен увид во далекосежното влијание на Евангелието на животот на раните Исусови следбеници. Тие го отвориле својот дом за проучувањето на Библијата; се молеле и јаделе заедно, ги делеле парите и средствата, воделе грижа едни за други. Цели домаќинства ја прифаќале веста. Дали одеднаш сите станале беспрекорни луѓе? Не. Дали меѓу нив имало судири и несогласувања? Да. Меѓутоа, овие Христови следбеници биле поинакви. Признале дека им е потребен Бог, како и едни на други. Му дале предност на единството и хармонијата во домот и Црквата, настојувајќи да ја исполнат Исусовата молитва од Гетсиманската градина (Јован 17,20-23). Храбро сведочеле едни на други и на неверниците, изложувајќи го дури и својот живот на опасност поради своите верувања.

Такво мора да биде и нашето искуство. Дури и во денешно време, полно со сомнеж кон побожноста, луѓето кои се воодушевени од нешто сепак се ислушани. Духот копнее да го исполни човечкото срце со одушевување за Евангелието. Кога Радосната вест навистина ќе стане радосна во нашето срце, каква што е во Божјата реч, нејзиното објавување ќе биде спонтано и незапирливо.

`Какви промени треба да се извршат во вашето семејство, кои можат да ви помогнат да станете подобар весник на „пораката“, која сме повикани да ја шириме?`