---
title: 'Мир Кој Победува'
date: 18/06/2019
---

`Кој совет го наоѓаме во Новиот завет за браковите во кои владеат поделби поради религијата? 1. Коринќаните 7,12-15; 1. Петрово 3,1.2.`

**Благослов е да се биде сопружник-христијанин.** Павле во 1. Коринќаните им одговара на обратениците кои ги мачи прашањето дали со останувањето во брак со неверен сопружник можат да го навредат Бога или да се осквернат себеси и своите деца. Павле вели дека не е така. Светата заедница на бракот и блискиот однос треба да продолжат и по обратувањето на едниот брачен другар. Присуството на еден христијански брачен другар го „посветува“ другиот сопружник и децата на оваа двојка. Зборот „посветува“ треба да се разбере во смисла дека неверниот сопруг доаѓа во допир со благословите на благодатта, благодарение на животот со брачниот другар, кој е христијанин.

Тажно е што неверниот сопружник може да одлучи да го напушти бракот. Иако последиците можат да бидат сериозни, милостивата реч на нашиот Бог – кој секогаш ја поддржува човековата слобода на избор – гласи „нека се разведе“. Верникот во таков случај не е „заробен“ (1. Коринќаните 7,15).

Повикани да живеат во мир. И покрај предизвиците на духовно разделениот дом, Божјата реч јасно првенство дава на изнаоѓањето начини да завладее Христовиот мир. Надежта е во тоа да се одржи бракот недопрен, да се даде доказ за победа на Евангелието среде потешкотиите и да се поттикне поддршката на сопружникот со кои верникот е едно тело, иако тој е неверен.

`Кои се границите на одговорноста на сопружникот кон неверниот брачен другар?`

Добрината, непоколебливата верност, понизната служба и радосното сведоштво на верникот создава најголеми изгледи да се придобие сопружникот нехристијанин. Покорноста во христијанскиот брак произлегува од почитувањето кон Христа (споредете: Ефеш. 5,21). И кога сопружникот со христијанска покорност се однесува кон неверниот брачен другар, верност секогаш му се укажува прво на Христа. Верноста кон тоа дека Бог има право на нашиот живот, не бара сопружникот да поднесува малтретирање од раката на насилниот брачен другар.

`Дали некоја личност во вашата црква се бори со неверен брачен другар? Доколку се бори, на кои практични начини можете да ў помогнете?`