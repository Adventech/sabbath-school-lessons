---
title: 'Влијанието На Семејниот Живот'
date: 19/06/2019
---

`Во следните стихови обратете внимание на новозаветната употреба на зборовите „угледајте се“. Што ни кажуваат за процесот на станување христијанин и растење како христијанин? Што мислите, каква сугестија дава за односот меѓу угледувањето на некого и сведочењето? 1. Koринќаните 4,16; Eфесјаните 5,1; 1. Солуњ. 1,6; Евреите 6,12; 13,7; 3. Jованово 11.`

Нагласувањето на изразот *угледајте се* во Новиот завет ја потврдува важната улога на угледувањето на некого во процесот на учење. Луѓето се склони да станат слични на оној кого или што го гледаат. Ова начело се однесува на односот воопштено, а посебно на односите во домот, во кој угледувањето на некој е вообичаено. Децата се угледуваат на родителите или браќата и сестрите; брачните другари често се угледуваат едни на други. Ваквиот пристап дава важна мисла за тоа како брачните двојки и семејствата можат да им сведочат на другите двојки и семејства.

Силата на општественото влијание. Ние сведочиме со својот дом кога на другите им даваме прилика да нё гледаат и во нашиот дом на одреден начин да го споделуваат нашето искуство. Многумина едноставно во своето опкружување немаат добар пример на брак или семејни односи кои би ги следеле. Во нашите домови можат да видат како Христовиот дух внесува разлика. „Општественото влијание е величествена сила. Ако сакаме, можеме да го искористиме како средство за да им помагаме на оние околу нас“ (Елена Вајт, *Во потрага по подобар живот*, стр. 354. oригинал).

Кога брачните двојки повикуваат други брачни двојки на ручек, дружење или проучување на Библијата, или кога заедно слушаат семинар за раст во бракот, оние кои дошле во посета, имаат прилика да видат пример. Заемниот однос, афирмацијата, комуникацијата, решавањето на конфликти и прилагодување на разликите – сето тоа сведочи за семејниот живот во Христа.

`Зошто во овој поглед секогаш мораме да бидеме внимателни? Еремија 17,9; Јован 2,25; Римјаните 3,23.`

Угледајте се на верниците кои се угледуваат на Христа. Меѓутоа, сите примери коишто човекот ги остава имаат недостатоци; сведоштвото на христијанскиот дом не е во потполност совршено. Новозаветната мисла за угледувањето е повик упатен до поединци да ги следат верниците кои се угледуваат на Христа. Се мисли на тоа дека поединци ќе ја прифатат христијанската вера, кога ќе видат дека се одразува во животот на другите луѓе, кои исто така се грешни човечки суштества како и самите тие.

`Како својот дом можете да го направите подобар пример на христијанското сведочење?`