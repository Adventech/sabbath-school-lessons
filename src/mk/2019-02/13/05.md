---
title: 'Обратување На Срцата Кај Јордан'
date: 26/06/2019
---

Покрај пророштвото на Гаврил (Лука 1,17) и Исусовата потврда дека Тој е проречениот Илија (Maтej 11,14; 17,12.13), писателите на Евангелието потврдуваат дека Јован Крстител бил „гласникот“ кој го подготвувал Господовиот пат (Матеј 11,10, Марко 1,2; Лука 7,27; споредете: Малахија 3,1).

`Забележете ги главните гледишта на пораката на Јован. На кој начин неговата порака влијаела врз „обратување на срцето“? Матеј 3,2.8; 14,4; Марко 1,4; Лука 3,3.8.9.11.13.14.`

Исто како и земјоделецот кој ја ора тврдата земја за да ја подготви за сеидба, Јован го осудил гревот и ги повикал грешниците да се покаат. Човечката природа е таква што без самоиспитување, без свест за својата вистинска состојба, човек не чувствува никаква потреба за нешто подобро. Неговата порака го насочила народот кон светоста на Божјите барања и нивната потреба за Неговата совршена правда. Искреното покајание секогаш е обележано со понизност и барање Божја помош за да дојде до промена на однесувањето. Откривајќи го плиткото и себично лицемерство на оние кои Аврама го сметале за свој татко, настојувал да укаже на подлабокото значење на верата на нивните татковци.

`Како пораката на Јован Крстител го подготвила патот за Исуса? Јован 1,35-37; 3,27-30.`

На Јован му било покажано дека Исус е Божјето Јагне. Кога Исуса го претставил на тој начин (Joван 1,29.36), тој буквално го упатил народот кон Господа. Андреј и уште еден Јованов ученик, исто така Јован, писател на Евангелието кој го напишал извештајот за тој ден, го оставиле Јован Крстител и станале Исусови ученици. Не само што пораката на Илија ни укажува на потребата за покајание туку таа го препознава и Оној кој спасува од гревот, поттикнува одушевување од Него и го запознава народот со Него.

`Кога Јован Крстител би влегол во вашиот дом, што мислите што би ви рекол?`