---
title: 'Пророштва За Обратување На Срцето'
date: 23/06/2019
---

`Споредете го пророштвото за доаѓањето на Илија со новозаветното упатување на овој настан. Малахија 4,5.6; Матеј 11,14.15; 17,10; Марко 6,15; Лука 1,17.`

Во времето на Малахија, Божјиот повик упатен до народот: „вратете се кон Мене, и Јас ќе се вратам кај вас“, наишол на одговорот: „како да се вратиме?“ (Малахија 3,7). Разочараниот пророк изјавил дека ќе им биде дадена уште една прилика за будење. Потсетувајќи се на реформите на обратување на срцата што ја започнал Илија (1. Царевите 18,37), Малахија предвидел дека тој повторно ќе дојде и дека „тој ќе ги обрати срцата на татковците кон децата нивни, и срцата на децата кон татковците нивни“ (Малахија 4,6).

Според еврејската традиција, Илија требало лично да се појави како весник на Месија (споредете: Матеј 17,10; Марко 6,15). Но, Новиот завет го претставува Јован Крстител како исполнување на ова пророштво (Матеј 11,14.15; Лука 1,17).

`Што мислите, што значи изразот „ќе ги обрати срцата“.`

Овој текст може да се примени на неколку начини: се однесува на помирувањето на израелскиот народ со Господа. Богот како Отец (Исаија 63,16) се одвратил од својот гнев кон своите деца (Михеј 7,18.19) и ги повикува да Му се вратат (Исаија 44,22; Малахија 3,7). Се однесува на повторното спојување на подоцнежните генерации со нивните верни предци преку заветното обновување. Пророчкиот повик, Божјиот народ да ја следи верата на патријархот, повеќе пати е упатуван во Стариот завет. Дали земјата и понатаму ќе биде благословено место за престој, тоа непосредно било поврзано со верноста кон заветот (5. Мојсеева 4,29-31). Благословот се однесува на закрепнувањето и обновувањето на семејните односи. Односите меѓу родителите и детето практично се израз на заветната верност кон Бога. Овде, исто така, исполнувањето на одговорноста кон родителите и децата е поврзано со трајното наследство на земјата и Божјиот благослов (Мудри изреки 2,21).

`Каква поврзаност постои меѓу обновениот однос со Бога и обновените односи во нашите семејства? Зошто едното мора да му претходи на другото?`