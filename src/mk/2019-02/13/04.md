---
title: 'Обратување На Срцата Пред Олтарот'
date: 25/06/2019
---

`Прочитајте: 1. Царевите 18,20-45. На линиите запишете за што се работи во овој настан. Иако рамката е потполно различна, како начелата што ги забележуваме во овој извештај можат да се применат во семејниот живот?`

Илија, на гората Кармил копнеел народот да го обнови заветот, да се врати на верата на своите татковци која ќе донесе исцелување на нивниот живот, домот и земјата.

**Час на вечерна жртва.** Откако незнабожечките свештеници доживеале неуспех принесувајќи жртва, дошол ред на Илија кој настапувал промислено. Добата на денот го насочило вниманието кон Божјиот план на откупување откриен преку службата во Светилиштето (споредете: 2. Мојсеева 29,41). Повикот „Приближете се до мене“ (1. Царевите 18,30) потсетува на тоа како Спасителот ги поздравувал грешниците (споредете: Матеј 11,28). Родителите, кои се тажни поради тоа што нивното дете скршнало од патот, можат да бидат сигурни дека Бог го сака искрено како што ги сакал Изарелците. Бог постојано работи на тоа заталканите да ги привлече кај Себе.

Сосредоточеноста на Илија на Господовиот олтар во наше време ја има истата вредност кога Исус и Неговата спасоносна благодат се воздигнуваат во семејството. Семејното богослужение е прилика да разговараме со Него во молитва, едни со други да разговараме за Него, повторно да го прифатиме Неговиот бесплатен дар на спасение, и на своето срце да му дадеме време да размислува за Неговите учења. Одговорот што Илија го барал од нив, би им покажал дека Бог ги вратил кај Себе. Во текстот 1. Царевите 18,37 стои забележано: „Нека познае овој народ... дека Ти ќе ги обратиш нивните срца“. Ние не можеме да ги обратиме своите срца кон Бога; можеме само да одговориме на Неговата благодат што Тој бесплатно ни ја нуди.

Оганот кој спалува не паднал врз виновниците, туку на жртвата, укажувајќи на Исуса кој „за нас Го направи грев, та преку Него да станеме праведност Божја“ (2. Коринќаните 5,21). Признание и похвала течат од усните на народот. Бидејќи не одговориле на Божјиот повик, лажните свештеници биле погубени. Тогаш, освежувачки дожд ја окончал клетвата која била изречена над земјата.

`Во каква состојба е вашиот „олтар“ во домот? На кои посебни начини можете „повторно да го изградите олтарот“ во својот дом, доколку е потребно повторно да се изгради?`