---
title: 'Обратување На Срцето Во Последните Денови'
date: 27/06/2019
---

Како христијани адвентисти, ние во одредена смисла се гледаме себеси во улогата на Јован Крстител. Со веста за реформата и покајанието, настојувал да го подготви патот за првото Исусово доаѓање; ние, како движење, сметаме дека истото тоа го правиме и за Неговото второ доаѓање.

`Прочитајте го следниот текст со молитва: Лука 1,17. Како овие зборови ја проникнуваат нашата вест?`

Небесниот Татко ги обратил срцата на своите деца кон Себе и едни кон други благодарение на Христовиот крст. Пораката на Илија упатува молба до семејствата да поверуваат во оваа извонредна Радосна вест (2. Коринќаните 5,18-21; споредете: Ефешаните 2,11-18) и да станат луѓе исполнети со благодат, додека Неговиот Дух ја извршува жетвата на љубов во нив.

На светот очајнички му е потребен приказ на несебична грижа, трајна посветеност и непоколеблива преданост кон Бога. Христијанските семејства со Божјата благодат тоа можат да го покажат: сепак не смееме да заборавиме дека пораката која треба да му објавиме на светот е порака која и нам ни е упатена. Додека начелата на Евангелието, единството, љубовта и самопожртвуваноста не се покажат меѓу нас, посебно во нашите семејства, ние ќе бидеме немоќни да им ја објавиме оваа вест на другите. Сите елоквентни проповеди, логичното размислување и претставување на Библијата не се доволни: светот треба во нашиот живот, посебно во семејниот живот да го забележи покајанието, обратените срца, љубовта и посветеноста за која проповедаме. Како што Јован Крстител имал сила да ги менува животите и своето проповедање да го направи успешно, со Божјата благодат можеме да го постигнеме истото, но само до мерата до која сме подготвени да соработуваме.

Ние, преку Исуса, сме дел од небесното семејство (Ефешаните 3,15). Според тоа, било нашето семејство да го сочинува една или повеќе личности, повикани сме да бидеме Божји сведоци и ништо не може нашето сведочење да го направи поуспешно од тоа да му покажеме на светот што може да стане едно семејство, без оглед колкаво е, преку силата на Евангелието.

`На кои посебни начини можете да им покажете на најблиските личности, било да е во прашање член на потесното семејство или некој друг, дека ги сакате и се грижите за нив?`