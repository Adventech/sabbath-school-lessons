---
title: 'Ветување За Обновување'
date: 24/06/2019
---

Кога Језавела, Сидонка, жена на царот Ахав, го вовела обожавањето на Вал, го забрзала моралниот пад на народот. Божјите учења кои го издигнувале бракот, семејството и сексуалноста биле засенети од родосквернавење, блуд и други облици на сексуален разврат. На ова поле на судир околу богослужението зачекорил Илија, чие значење на името – „Јахве е мој Бог“ – го прекорувало служењето на Вал.

`Кое искуство го поврзало Илија со рушењето на незнабожечките верувања и воспоставувањето на нов живот во семејствата? 1. Царевите 16,29-17,24; споредете: Лука 4,25.26.`

По најавувањето на сушата, како клетва над земјата, Илија бил обележан човек. Бог го скрил на необично место – во домот на една сиромашна вдовица од Сарапта Сидонска, во близина на родното место на Језавела. Илија ја поздравил вдовицата изнесувајќи пред неа тешка проверка: да ги употреби последните дрва за да запали оган како и последното масло и брашно за да ги нахрани, и својата иднина да му ја довери на Бога. Нејзината вера станала надалеку позната. Исус подоцна лично го спомнува како пример (Лука 4,26). Бидејќи нејзиното масло и брашно продолжувале да траат многу денови, оваа жена подобро го запознала Господа. А потоа се случила трагедија; нејзиниот син се разболел и умрел. Во болката што ја споделила со Илија, се одразувала за неа познатата религија од нејзиното опкружување, изопачените верувања кои се вовлекле во Израел, во кои нечиј грев можел да бара жртвување на детето (1. Царевите 17,18; споредете: Еремија 19,5; Михеј 6,7).

`Какво влијание извршила повторната средба со синот врз духовното искуство на оваа вдовица Феничанка? 1. Царевите 17,24. Што можеме да научиме од нејзиното излагање?`

Мајчиниот одговор го открива влијанието на пораката на Илија. Верата во Бога и во Неговата реч се јавува во срцето кога, со Негова сила, животот е обновен а семејството повторно соединето. Мнозина денес се согласуваат со учењата што се проповедаат, но тие се млаки во своето духовно искуство. Меѓутоа, кога вистините на Божјата реч лично ќе се доживеат, и ќе дојде до будење и обновување на односите во домот, тогаш осведочувањето на срцето станува сё посилно.

`На каква семејна средба сё уште чекате? До кои Божји ветувања се држите, а ви даваат надеж дека ќе дојде до таа средба?`