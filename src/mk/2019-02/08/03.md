---
title: 'Самохран Родител'
date: 20/05/2019
---

Една од појавите со која се соочува светот се самохраните родители. Многу често, но не и секогаш, жените одгледуваат деца како самохрани родители.

Понекогаш за самохраните родители размислуваме како за оние кои зачнале дете надвор од бракот. Меѓутоа, не е секогаш така. Агара прво била принудена да добие дете со Аврам, а потоа била принудена да замине со својот син (1. Мојсеева 16,3.4; 21,17). Илија добил налог да оди во селото по име Сарепта и да ў помогне на една самохрана мајка, вдовица (1. Царевите 17,9-12). До моментот кога Исус ја започнал својата служба, Јосиф, таткото што Го посвоил, умрел, оставајќи ја Марија вдовица и самохрана мајка. „Смртта ја разделила од Јосифа кој со неа го делел нејзиното сознание за тајната на Исусовото раѓање. Сега немало повеќе никој на кого би можела да му ги довери своите надежи и стравувања. Двата поминати месеци биле мошне тажни“ (E. Вајт, *Копнежот на вековите*, стр. 145. oригинал).

Да се биде самохран родител можеби е една од најпредизвикувачките задачи што една личност може да ги има. Многумина се соочуваат со потешкотии, како што е управувањето со финансиските средства, одржувањето на односот со другиот родител или едноставно пронаоѓање на време само за себе или за заедница со Бога, прашувајќи се дали повторно некогаш ќе бидат сакани.

`Какви ветувања секој може, вклучувајќи ги и самохраните родители, да ги извлече од следните текстови: Еремија 31,25; Матеј 11,28; Еремија 29,11, Еремија 32,27; Мудри изреки 3,5.6, Исаија 43,1.2.`

Како Црква, ние имаме одговорност да им помагаме на самохраните родители. Јаков запишал: „Ова е чиста и неизвалкана побожност пред Бога и Таткото: да бидат посетувани сираците и вдовиците во нивните неволји, и самиот да се пази себеси непорочен од светот“ (Јаков 1,27). Би можеле да додадеме, начелно, „и на самохраните родители во нивните неволји исто така“. Помошта, која можеме да им ја пружиме, не мора да биде само финансиска. Можеме да им овозможиме моменти на одмор со тоа што ќе издвоиме одредено време да се грижиме за нивните деца за да можат да ги завршат домашните обврски, да се одморат, да посветат време на молитва и проучување на Божјата реч. Можеме да служиме како советници на нивните деца или да помогнеме околу некои поправки во домот. На бројни начини можеме да бидеме Божја рака во давањето поддршка на самохраните родители.

`Како посебно можете да ги охрабрите самохраните родители и да им помогнете не осудувајќи ги како се нашле во таа ситуација?`