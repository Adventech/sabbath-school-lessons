---
title: 'Семејства Без Деца'
date: 19/05/2019
---

`Прочитајте ги следните текстови: 1. Мојсеева 18,11; 30,1; 1. Самоилова 1,1-8; Лука 1,7. Што е заедничко за овие луѓе? Како Бог одговорил на нивните копнежи?`

Децата се благослов, но од одредена причина Бог не ги благословува сите со деца. Некои луѓе се надеваат и молат за семејство, и Бог милостиво ја исполнува нивната молба, понекогаш на чуден начин, како во случајот на Сара; додека други, кои се исто толку ревносни во изнесувањето на своите молби пред Божјиот престол, наидуваат на нема тишина. Секој пат кога ќе видат дека пријателите го фалат Бога поради бременост и моментот кога ќе го дочекаат своето новороденче, нивната рана се продлабочува бидејќи размислуваат за своето празно гнездо. Дури и безопасното прашање, како што е: „Колку деца имате?“, претставува болен потсетник на посебна група од која се исклучени оние што немаат деца, а би сакале да ў се придружат.

Оние кои тоа го доживеале треба да прифатат дека Бог ја сфаќа нивната тага. Псалмистот рекол за Господа: „Ти ги изброи дните на моите скитања, ги собра моите солзи во Твојот сад; не е ли запишано сё во Твојата книга?“ (Псалм 56,8). Иако се чини дека молчи, сепак, „како што таткото ги милува синовите, така Господ ги милува оние, кои се бојат од Него“ (Псалм 103,13).

Во исто време, други луѓе од различни причини едноставно донесуваат одлука да немаат деца. Можеме да разбереме зошто некој одлучува да не донесе на свет уште луѓе, на свет како што е нашиот, толку полн со страдања, болки, зла и можни несреќи. Во некои случаи, одредени луѓе одлучуваат да посвојат деца наместо да имаат свои; на тој начин можат да одгледуваат деца кои веќе се донесени на свет, често пружајќи им прилика за многу подобар живот отколку што би имале.

Нашиот свет е сложено место, и ние веројатно сретнуваме луѓе во различни прилики во врска со тоа дали имаат деца или не. Во каква ситуација и да се наоѓаме, кога станува збор за деца, можеме да живееме со уверение дека Бог нё сака и ни ги посакува најдоброто. Исто така, не треба да заборавиме да бидеме што почувствителни кон луѓето кои, без оглед на причините, немаат деца.

`Исус немал свои деца. Какви поуки, ако ги има, наоѓаме во тој факт?`