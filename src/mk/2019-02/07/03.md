---
title: 'Да Се Стане Едно Благодарение На Неговата Љубов'
date: 13/05/2019
---

`„А Господ да направи вие да растете и да изобилувате во љубов еден кон друг и кон сите, како што и ние ја имаме кон вас“ (1. Солуњаните 3,12). Исус се молел на Отецот Неговите следбеници „да бидат едно, како што Сме Ние едно“ (Јован 17,22). Накратко изнесете што кажува овде Исус, сосредоточувајќи се посебно на улогата на љубовта која е потребна за да го достигнеме единството.`

Исус во оваа молитва го имал на ум единството меѓу своите следбеници. За ваквото единство неопходно е да го доживееме искуството на агапе-љубовта. Агапе е библиски збор што ја означува Божјата љубов. Употребен е во оваа молитва и на многу други места во Новиот завет. Таквата љубов ја претставува самата Божја природа (1. Јованово 4,8), по која се познаваат Исусовите следбеници (Јован 13,35). Божјата љубов не е природна за грешното човечко срце. Таа влегува во човековиот живот кога Исус со својот Свет Дух живее во верникот (Римјаните 5,5; 8,9.11).

„Ова е Мојата заповед: да се љубите еден со друг, како што Јас ве љубев вас“ (Јован 15,12). Ученикот Јован, кој ги забележал овие зборови, некогаш не бил полн со љубов туку горделив, гладен за моќ, критички расположен и со незгоден карактер (Марко 3,17; Лука 9,54. 55; види: Копнежот на вековите, стр. 295. oригинал). Подоцна во животот, се сеќавал како Исус го сакал и покрај овие особини. Исусовата љубов постепено го променила Јована, оспособувајќи го да ги сака другите и да го негува христијанското единство. „Ние Го љубиме, зашто прво Тој нё возљуби нас“ (1. Јованово 4,19), запишал тој, како и следното: „Возљубени, ако Бог нё возљуби така, и ние треба да се љубиме еден со друг“ (1. Јованово 4,11).

`Прочитајте: 1. Коринќаните 13,4-8. Обидете се да го ставите своето име на местото на кое се јавува зборот „љубов“. Дали добро се вклопува? Замолете го Исус овие особини на љубов со Светиот Дух да ги внесе во вашиот живот. Какви промени може Духот да ве поттикне да ги направите за да го достигнете христијанскиот идеал?`