---
title:  တၢ်စူၤလၢအခီၣ်ထံးဒီးတၢ်စူၤလၢအလီၢ်ခံ
date:   19/06/2024
---

`ဖး ယိၤအ့လး ၂း၂၁-၂၄ ဒီး မၤတၢ် ၂း၁-၄, ၄၁-၄၇ တက့ၢ်. တၢ်စံးကတိၤဆိပၥ်တၢ်လၢအလၢထီၣ်ၦဲၤထီၣ်ဖဲအနံၣ်တကယၤအကတီၢ်န့ၣ် မ့ၢ်မနုၤလဲၣ်. အတၢ်စိတၢ်ကမီၤလၢအလီၤဘၣ်ဝဲန့ၣ် မ့ၢ်မနုၤလဲၣ်.`

သးစီဆှံဟဲလီၤဖဲဘူၣ်ယဲၢ်ဆံအနံၤန့ၣ် ဒုးအိၣ်ထီၣ်ခ၇ံၥ်ဖိအတၢ် အိၣ်ဖှိၣ်လၢအဂံၢ်ဆူၣ်ဘါဆူၣ်တမံၤန့ၣ်လီၤ. ၦၤအဂၤ ၃၀၀၀ ဆီတလဲကွံၥ် အတၢ်အိၣ်မူလၢတနံၤအတီၢ်ပူၤန့ၣ်လီၤ. လံၥ်တၢ်မၢဖိမၤနီၣ်မၤဃါကစၢ်ယွၤ အတၢ်သးကညီၤအတၢ်ဆီတလဲကွံၥ်အတၢ်မၤလီၤလးတမံၤ၀ံၤတမံၤန့ၣ်လီၤ. "ဘၣ်ဆၣ်ဒီး ၦၤလၢအနၢ်ဟူတၢ်အကလုၢ်အကထါန့ၣ် စူၢ်က့ၤနၥ်က့ၤဝဲအါဂၤ, ဒီးပိၥ်ခွါအတၢ်ဂံၢ်အိၣ်ယဲၢ်ကထိဃၣ်ဃၣ်လီၤ" (မၤတၢ် ၄း၄). ၦၤစူၢ်က့ၤ နၥ်က့ၤတၢ်ထဲအဂၤ ၁၂၀ ပၥ်ဖှိၣ်ထီၣ်သးဒီး ဃ့ဘါထုကဖၣ်တၢ်န့ၣ်လီၤ. ဘၣ်ဆၣ်တၢ်ထုကဖၣ်ဒုးအိၣ်ထီၣ်တၢ်လီၤဆီလၢအဒိၣ်အမုၢ်မးန့ၣ်လီၤ. တၢ်အိၣ်ဖှိၣ်မၤအါထီၣ်ၦၤစူၢ်က့ၤနၥ်က့ၤတၢ်လၢအကထိၣ်တဖၣ်ခခ့ျခခ့ျန့ၣ်လီၤ. တုၤဒၣ်လဲၥ် "ၦၤလုၢ်တၢ်အဒိၣ်ဂီၢ်မုၢ်ဖးဒိၣ်စူၢ်က့ၤနၥ်က့ၤဝဲလီၤ" (မၤတၢ် ၆း၇). မ့ၢ်လီၤ, ၦၤလုၢ်တၢ်ဒိၣ်တဖၣ်ဒၣ်လဲၥ် ကဲထီၣ်ၦၤပိၥ်ကစၢ်ခ၇ံၥ်ခံန့ၣ်လီၤ.

ဖဲအပျဲၢ်အဘီၣ်သ့ၣ်တဖၣ်ဘၣ်တၢ်မၤအၢမၤနးအီၤနးနးကလဲၥ် ဖဲယရူၤၡလ့ၣ်အပူၤန့ၣ်, အဝဲသ့ၣ်, "လဲၤစံၣ်တဲၤတဲလီၤတၢ်အကလုၢ်သကုၤဆးဒး လီၤ" (မၤတၢ် ၈း၄). တၢ်အိၣ်ဖှိၣ်အိၣ်ထီၣ်အသးဆူကီၢ်ယူဒၤဒီတကီၢ်ညါ, ဒီးကၤလံၤလါ, ဒီးၡၤမ၇ံဒီတကီၢ်ညါန့ၣ်လီၤ. (မၤတၢ် ၉း၃၁). လၢအတၢ် ဆီတလဲသး၀ံၤအလီၢ်ခံန့ၣ်, တၢ်မၢဖိစီၤပီလူးဘိးဘၣ်သ့ၣ်ညါလီၤကစၢ်ခ၇ံၥ် အဂ့ၢ်လၢ ထံကီၢ်ခဲလၢၥ်လၢ (Mediterranean) ပီၣ်လဲၣ်အကပၤတဖၣ်န့ၣ် လီၤ. ဖဲ၀့ၢ်သ့းစၤလနံအပူၤန့ၣ်, ၦၤယူဒၤဖိတနီၤနီၤလၢအထီဒါတၢ်သးခု အကစီၣ်အံၤ စံးတၢ်ကတိၤလၢအလီၤကမၢကမၣ်ဒ်အံၤ, "ၦၤလၢအမၤကဒါ ဟီၣ်ခိၣ်တဖၣ်ဟဲတုၤဖဲအံၤစ့ၢ်ကီးလံ" (မၤတၢ် ၁၇း၆). တၢ်အုၣ်အသးလၢ တၢ်အိၣ်ဖှိၣ်အဆိဒိးန့ၢ်ဘၣ်အတၢ်လၢထီၣ်ၦဲၤထီၣ်အံၤ အဂံၢ်ဆူၣ်ဘါဆူၣ် ဒိၣ်နီၢ်မးလဲၣ်. ခီဖျိသးစီဆှံအတၢ်စိတၢ်ကမီၤအဃိ, အပျဲၢ်အဘီၣ်သ့ၣ်တဖၣ် လဲၤတုၤလၢဟီၣ်ခိၣ်ခဲလၢၥ် ဖဲၦၤအိၣ်ဝဲအလီၢ်အဆၢကတီၢ်ဖဲန့ၣ်လၢဆၢကတီၢ် ဖုၣ်ကိၥ်ဖိအတီၢ်ပူၤန့ၣ်လီၤ. ၀ံယိၤအ့လးအတၢ်စံးပၥ်လၢ အမ့ၢ်တၢ်စူၤလၢ အခီၣ်ထံးအံၤ လၢထီၣ်ၦဲၤထီၣ်ဝဲဖဲဘူၣ်ယဲၢ်ဆံအနံၤန့ၣ်လီၤ. ဘၣ်ဆၣ်ဒီး, တၢ်စူၤလၢအလီၢ်ခံကဟဲလီၤဝဲလၢအစိကမီၤဒိၣ်ထီၣ်ဒ်သိးကဒုးအိၣ်ကတဲၥ် ကတီၤဟီၣ်ခိၣ်လၢတၢ်ကူးက့ၤအလီၢ်ခံကတၢၢ်န့ၣ်လီၤ.

`ဖး စကၤ၇ယၤ ၄း၆; စကၤ၇ယၤ ၁၀း၁; ဟိၤၡွ ၆း၃ ဒီး ယၤကိၥ် ၅း၇, ၈ တက့ၢ်. ဒ်လံၥ်စီဆှံအဆၢတဖၣ်အံၤအသိး, ကစၢ်ယွၤအတၢ်မၤလၢ ဟီၣ်ခိၣ်ချၢအံၤ က၀ံၤဝဲဒ်လဲၣ်တကလုၥ်လဲၣ်.`

တၢ်ကတိၤတၢ်စူၤ "လၢအဆိ, လၢအခီၣ်ထံး" ဒီး "လၢအလီၢ်ခံ" အံၤ ဘၣ်တၢ်ဟံးန့ၢ်အီၤလၢၦၤအံၣ်စ၇့လးဖိအတၢ်ကူးက့ၤအကတီၢ်န့ၣ်လီၤ. တၢ်စူၤလၢအဆိအံၤ ဟဲလီၤဝဲဒ်သိးကဒုးမဲထီၣ်တၢ်ချံသ့ၣ်တဖၣ်န့ၣ်လီၤ. တၢ်စူၤလၢအလီၢ်ခံဟဲလီၤဝဲဖဲတၢ်ယီၤထီၣ်အသီ ဒ်သိးကမၤမံဘီတၢ်ချံတၢ်သၣ် သ့ၣ်တဖၣ်န့ၣ်လီၤ. တၢ်အံၤပၥ်ဖျါထီၣ်သးစီဆှံအတၢ်မၤလၢအ၇ၤလီၤ တၢ်သးခုအကစီၣ်အံၤန့ၣ်လီၤ. "ဒ်မူခိၣ်စူၤလီၤလၢအပူၤကွံၥ်" အံၤ ဘၣ်တၢ်ဟ့ၣ်လီၤၦၤ ခီဖျိသးစီဆှံအတၢ်ဟဲလီၤဖဲတၢ်အိးထီၣ်တၢ်သးခုအကစီၣ် အကတီၢ်အံၤ, ဒုးအိၣ်ထီၣ်တၢ်ချံလၢအလုၢ်ၦ့ၤဒိၣ်အံၤ ကဖးထီၣ်ဝဲအဂီၢ်အသိး, "တၢ်စူၤလၢအလီၢ်ခံ" ကဘၣ်တၢ်ဟ့ၣ်လီၤဒ်သိးကဒုးၦၢ်ထီၣ်တၢ်သၣ်တဖၣ်လၢ ကူးအီၤအဂီၢ်န့ၣ်လီၤ." Ellen G. White, The Great Controversy, pp. 611, 612.