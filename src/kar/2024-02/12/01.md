---
title:  ဟီၣ်ခိၣ်အကတၢၢ်တၢ်မၤအသးတဖၣ်
date:   15/06/2024
---

### တၢ်မၤလိတနွံအံၤအဂီၢ်ဖး
ယိၤဟၣ် ၈း၃၂; ယဃ့းစက့လး ၂၀း၁၂, ၂၀း လီၣ်ဖျါ ၇း၁; လီၣ်ဖါ ၁၄း၁; ယိၤအ့လး ၂း၂၁-၂၄; ဟိၤၡွ ၆း၃; ယၤကိၥ် ၅း၇, ၈; လီၣ်ဖျါ ၁၈း၁-၄.

> <p>တၢ်ကလုၢ်ထူ</p>
> "ၦ့ၤတၢ်မ့ၢ်တၢ်တီတက့ၢ်, ဒီးဆါကွံၥ်အီၤတဂ့ၤ. ဒီးတၢ်ကူၣ်သ့, ဒီးတၢ်သိၣ်လိ, ဒီးတၢ်ကူၣ်တၢ်ဆးန့ၣ်တက့ၢ်" (ကတိၤဒိ ၂၃း၂၃).

ပစံးဒၣ်ကလိၥ်, နအိၣ်ဒီးနဖိမုၣ်တဂၤလၢ အဟဲက့ၤဆူကၠိဖဲတၢ်ယီၤခါ ကၠိပျၢ်အကတီၢ်န့ၣ်လီၤ. ဒ်နအိၣ်ခိးအီၤလၢကဟဲက့ၤတုၤဝဲအဂီၢ်န့ၣ်, နဒိကနၣ် မူခိၣ်ကလံၤသီၣ်ဂီၤအတၢ်ကစီၣ်လၢ တၢ်သူၣ်အိၣ်သးအိၣ်အပူၤန့ၣ်လီၤ. နသူၣ်ကိၢ်သးဂီၤဒိၣ်ထီၣ် ဒ်မူခိၣ်ကလံၤသီၣ်ဂီၤအံၤတဂ့ၤဝဲဘၣ်ဒိၣ်ထီၣ်အဃိ န့ၣ်လီၤ. တၢ်အၢၣ်ကလံၤမုၢ်ဖျါလၢမူကပိၤလိၤန့ၣ်လီၤ. ကလံၤအူဆူၣ်မးလီၤ. မူခိၣ်အိးထီၣ်အသးဒီး မူခိၣ်စူၤလီၤဝဲဒၣ်န့ၣ်လီၤ. သ့ၣ်ထူၣ်၀ၣ်ထူၣ်သ့ၣ်တဖၣ် ကၢ်လီၤဝဲဒၣ်လီၤ. တယံၥ်ဘၣ်ဒီး, ကျဲလၢအဟဲက့ၤဆူဟံၣ်အံၤ လဲၤတၢ် က့ၤတၢ်တသ့လၢၤဘၣ်န့ၣ်လီၤ. အခါဖဲန့ၣ်, နနၢ်ဟူလၢၦၤလၢနဟံၣ်ခိၣ် ဟံၣ်ဃၢၤတဂၤစံးကတိၤလၢတညီလၢၤဝဲဘၣ်လၢ ကလဲၤတၢ်လၢကျဲခံဘိတဘိ အပူၤအံၤန့ၣ်လီၤ. သိလ့ၣ်သ့ၣ်တဖၣ် လဲၤခီဂၥ်သ့ၣ်ထူၣ်လၢအကၢ်လီၤတဖၣ် သ့ဝဲလီၤ. တၢ်ဆဲးကျိးမ့ၢ်ကီဝဲဘၣ်ဆၣ်, နဒိးန့ၢ်ဘၣ်တၢ်ကစီၣ်လၢနဖိမုၣ် အိၣ်သ့ဒ်ဝဲ, စံးဝဲလၢအဟဲက့ၤဆူဟံၣ်သ့ဝဲလၢတၢ်ပူၤဖျဲးအပူၤန့ၣ်လီၤ.

ကစၢ်ခ၇ံၥ်အဲၣ်ဒိးက့ၤကိးၦၤ ခီဖျိဘၣ်တၢ်အိၣ်မူအကလံၤမုၢ်သီၣ်ဂီၤ မုၢ်အကျါဒီး ဆှၢၦၤဆူဟံၣ်အါန့ၢ်ဒိၣ်န့ၢ်တၢ်ဂုၤတၢ်ဂၤဒ်န့ၣ်လီၤ. Ellen G. White ကွဲးဝဲဒၣ်ဒ်အံၤ, "ကလံၤမုၢ်ဟဲဝဲဒၣ်လံလၢတၢ်သူၣ်ကညီၤသးကညီၤ တအိၣ်ဘၣ်အပူၤန့ၣ်လီၤ. မ့ၢ်ပအိၣ်ကတီၤသးလၢကသဂၢၢ်အီၤလံဧါ." Testimonies for the Church, vol. 8, p. 315. ကစၢ်ခ၇ံၥ်တၢ်အိၣ်မူ, အတၢ်သံ, အတၢ်ဂဲၤဆၢထၢၣ်က့ၤဒီး အတၢ်ဖံးတၢ်မၤလၢမူခိၣ်ဘီမုၢ်တဖၣ်အံၤ အတၢ် ပညိၣ်န့ၣ် မ့ၢ်ဝဲတၢ်လီၤတံၢ်တမံၤလၢပကတုၤဆူဟံၣ်အဂီၢ်န့ၣ်လီၤ. ၀ံကလုၢ် ကထါအတၢ်ကစီၣ်လၢဒၤနံးယ့လးဒီး လီၣ်ဖျါအပူၤအံၤ မ့ၢ်ဝဲကစၢ်ယွၤအတၢ် သိၣ်လိနဲၣ်လိတဖၣ်လီၤဆီဒၣ်တၢ်လၢ ၦၤဂီၢ်မုၢ်လၢမုၢ်နံၤခံကတၢၢ်အဂီၢ် ဒ်သိး ကမၤစၢၤအဝဲသ့ၣ်လဲၤခီဖျိတၢ်အိၣ်မူအကလံၤမုၢ်တွၤ ဒ်သိးမုၢ်ကအိၣ်ဝဲ တနံၤလၢပကဒိးန့ၢ်ဘၣ်တၢ်အုၣ်က့ၤခီၣ်က့ၤအကစၢ်အတၢ်အဲၣ်အဂီၢ်န့ၣ်လီၤ.

တၢ်မၤလိတနွံအံၤ အတၢ်ပညိၣ်န့ၣ် မ့ၢ်ဝဲတၢ်လီၣ်ဖျါထီၣ်၀ံအကလုၢ် ကထါအတၢ်စံးကတိၤဒ်လဲၣ်ဒ်လဲၣ်အဂ့ၢ် လၢအဘၣ်ဃးဒီးတၢ်မၤအသးလၢ မုၢ်နံၤခံကတၢၢ်အဂ့ၢ်အကျိၤ ဒီးဃုသ့ၣ်ညါကစၢ်ခ၇ံၥ်အတၢ်ဂံၢ်တၢ်ဘါလၢအသီ ဒ်သိးကက့ၤစိၥ်ခီၦၤဆူဟီၣ်ခိၣ်အတၢ်ထီဒါလိၥ်သးလၢခံကတၢၢ်အံၤဒီး ကိးၦၤဆူဟံၣ်န့ၣ်လီၤ.