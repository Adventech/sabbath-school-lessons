---
title:  တၢ်မၤဃူလိၥ်ဖိးလိၥ်တၢ်-မုၣ်ကီၤလံၢ်အတၢ်ကူၣ်ပၥ်လၢကလီန့ၢ်တၢ်
date:   14/04/2024
---

`ထိၣ်သတြီၤ ယိၤဟၣ် ၁၄း၆ ဃုၥ်ဒီး ယိၤဟၣ် ၈း၄၄ တက့ၢ်. တၢ်ထိၣ်သတြီၤမုၣ်ကီၤလံၢ်ဒီး ကစၢ်ခ၇ံၥ်အတၢ်သကဲၥ်ပ၀းလၢအဘၣ် တၢ်ထံၣ်န့ၢ်အီၤဖဲလံၥ်စီဆှံအဆၢခံဆၢအပူၤအံၤန့ၣ် မ့ၢ်မနုၤလဲၣ်.`

တၢ်လၢကစၢ်ခ၇ံၥ်စံးကတိၤန့ၣ် မ့ၢ်တီဝဲလီၤ, အဂ့ၢ်ဒ်လဲၣ်အဝဲ မ့ၢ်ၦၤဒုးအိၣ်ထီၣ်တၢ်မ့ၢ်တၢ်တီတဂၤအဃိန့ၣ်လီၤ. တၢ်မ့ၢ်တၢ်တီဟဲလၢ ယွၤသးလၢအကူၣ်သ့ခဲလၢၥ်, အဲၣ်တၢ်ခဲလၢၥ်ဒီးသ့ၣ်ညါတၢ်ခဲလၢၥ်အံၤအပူၤ န့ၣ်လီၤ. အဝဲမ့ၢ်တၢ်အနီၢ်ကီၢ်ဒီးတၢ်မ့ၢ်တၢ်တီအခီၣ်ထံးခီၣ်ဘိန့ၣ်လီၤ.

မ့ၢ်ဘၣ်ထိၣ်သတြီၤန့ၣ်, မုၣ်ကီၤလံၢ်မ့ၢ်ၦၤလံၣ်တၢ်လီတၢ်တဂၤဒီး တၢ်လံၣ်တၢ်လီတဖၣ်အပၢ်န့ၣ်လီၤ. အဝဲကတီၤတ့ၢ်အသးလၢကသူတၢ်လံၣ် တၢ်လီ, တၢ်ဂ့ၢ်တၢ်ကျိၤကမၣ်ဒီးမၤဟးဂီၤတၢ်မ့ၢ်တၢ်တီအက့ၢ်အဂီၤတဖၣ်လၢ ကဆှၢယွၤအၦၤဂီၢ်မုၢ်ဆူကျဲကမၣ်အပူၤန့ၣ်လီၤ. အဝဲလီန့ၢ်နီၢ်အံၣ်အုလၢ သ၀ီဧ့ၤဒ့ၣ်အပူၤ ခီဖျိတၢ်မၤဟးဂီၤတၢ်မ့ၢ်တၢ်တီ, တၢ်ဒုးအိၣ်ထီၣ်တၢ်သးဒ့ဒီ, ဂ့ၢ်လိၥ်တၢ်လၢယွၤစံးသ့ၣ်တဖၣ်န့ၣ်လီၤ. မုၣ်ကီၤလံၢ်အတၢ်ကတိၤမ့ၢ်ဝဲ, "သုတသံဒီးသုတသံဘၣ်" လၢတၢ်အီၣ်သ့ၣ်သၣ်အံၤအဂီၢ်န့ၣ် မ့ၢ်တၢ်လၢ အထီဒါလိၥ်အသးဒီးကစၢ်ယွၤစံးကတိၤတၢ်န့ၣ်လီၤ. လၢနံၣ်အကယၤတဖၣ် အတီၢ်ပူၤအံၤန့ၣ်, မုၣ်ကီၤလံၢ်သူအတၢ်ကူၣ်ထီၣ်ဖးလီၤတမံၤဃီအံၤန့ၣ်လီၤ. အဝဲမၤစှၤလီၤတၢ်နၥ်န့ၢ်ကစၢ်ယွၤအကလုၢ်ကထါအဂီၢ်, ထီဒါကစၢ်ယွၤ တၢ်ဘၣ်အသးလၢအအိၣ်ဖျါဝဲအံၤ, မၤလီၤစှၤလံၥ်စီဆှံအလၤအကပီၤဒီး စံးကတိၤကမၣ်လံၥ်စီဆှံလၢအနီၢ်ကစၢ်ဒၣ်ဝဲအတၢ်လိၣ်ဘၣ်အပူၤန့ၣ်လီၤ.

`ဖး ကတိၤဒိ ၂၃း၂၃; ယိၤဟၣ် ၁၇း၁၇; ဒီး ယိၤဟၣ် ၈း၃၂ တက့ၢ်. တၢ်ဒ်သိးလိၥ်အသးလၢနထံၣ်ဘၣ်ဖဲလံၥ်စီဆှံအဆၢသ့ၣ်တဖၣ် အပူၤအံၤလၢအဘၣ်ဃးဒီးကစၢ်ယွၤကလုၢ်ကထါတၢ်မ့ၢ်တၢ်တီန့ၣ် မ့ၢ်မနုၤလဲၣ်. အဝဲသ့ၣ်အတၢ်ကစီၣ်အကံၢ်အလဲန့ၣ် မ့ၢ်မနုၤလဲၣ်.`

မုၣ်ကီၤလံၢ်သ့ၣ်ညါဝဲလီၤတံၢ်လီၤဆဲးလၢလံၥ်စီဆှံအံၤ ဟ့ၣ်ၦၤကညီ တၢ်ကူၣ်သ့လၢကသ့ၣ်ညါနီၤဖးတၢ်လံၣ်တၢ်လီဒီးဆၢထၢၣ်ထီဒါအတၢ်စိ တၢ်ကမီၤသ့ဝဲအဃိန့ၣ်လီၤ. ခီဖျိလၢကစၢ်ယွၤအကလုၢ်ကထါအံၤအဃိ, ဟီၣ်ခိၣ်တၢ်အုၣ်က့ၤခီၣ်က့ၤအကစၢ်တြီဆၢမုၣ်ကီၤလံၢ်အတၢ်ထီဒါအီၤအံၤ န့ၣ်လီၤ. ကစၢ်ခ၇ံၥ်တြီဆၢမုၣ်ကီၤလံၢ်ဒီးတၢ်မ့ၢ်တၢ်တီအထူအယိၥ် ဖဲမုၣ်ကီၤလံၢ်ထီဒါအီၤကိးဘျီဒဲး ခီဖျိအတၢ်စံးဆၢလၢအမ့ၢ်, "တၢ်ကွဲးအသး" အံၤန့ၣ်လီၤ. တၢ်လံၣ်တၢ်လီအကစၢ်အတၢ်စံးတၢ်ကတိၤတထံၣ်ဘၣ် တထံၣ်အံၤန့ၣ် မ့ၢ်တၢ်ထီဒါကစၢ်ယွၤအကလုၢ်ကထါဒီး အတၢ်ကူၣ်တၢ်ဆး န့ၣ်လီၤ. ဒ်သိးဒီးမုၣ်ကီၤလံၢ်အံၤ ကမၤဂၢၢ်မၤကျၢၤအတၢ်မၤလၢၦၤကညီ အဖီခိၣ်အဂီၢ်ဒီး ဒုးအိၣ်ထီၣ်စီၤသီပၤပၤအတၢ်စိတၢ်ကမီၤအဂီၢ်န့ၣ်, အဝဲ ကဘၣ်ဒုးအိၣ်ထီၣ်တၢ်တသ့ၣ်ညါနၢ်ပၢၢ်ကစၢ်ယွၤအကလုၢ်ကထါလၢ ၦၤကညီသ့ၣ်တဖၣ်အကျါန့ၣ်လီၤ. လံၥ်စီဆှံကပၥ်ထီၣ်ထီယွၤဒီး ပၥ်ၦၤကညီ လၢအကတၢၢ်ကွံၥ်သ့အံၤလၢအလီၢ်ဒၣ်ဝဲလီၤ. လၢတၢ်အံၤအဃိ, အတၢ်မ့ၢ် တၢ်တီစီဆှံအံၤ ကဘၣ်တၢ်ပၥ်ခူသူၣ်အီၤဒီး ဆီၣ်တံၢ်ဘၢအီၤန့ၣ်လီၤ. ၇ိမ့ၤ အတၢ်အိၣ်ဖှိၣ်တူၢ်လိၥ်ဒီးမၤတၢ်အံၤန့ၣ်လီၤ. အဝဲသ့ၣ်တြီဃၥ်လံၥ်စီဆှံလၢ က၇ၤလီၤသးအဂီၢ် လၢအနံၣ်အကယၤတဖၣ်အတီၢ်ပူၤအံၤန့ၣ်လီၤ. ၦၤဂီၢ်မုၢ် သ့ၣ်တဖၣ် တၢ်တြီအီၤလၢကဖးလံၥ်စီဆှံ မ့တမ့ၢ်ပၥ်လၢဟံၣ်အပူၤအဂီၢ်ဒီး တၢ်အိၣ်ဖှိၣ်ခိၣ်နၢ်, သီခါတဖၣ်ကတိၤဖျါထီၣ်လံၥ်စီဆှံအတၢ်သိၣ်တၢ်သီလၢ အဝဲသ့ၣ်အနီၢ်ကစၢ်ဒၣ်ဝဲအတၢ်သးအိၣ်အပူၤန့ၣ်လီၤ. လၢတၢ်န့ၣ်အဃိ, စီၤသီပၤပၤအံၤ ၦၤဟီၣ်ခိၣ်ဖိခဲလၢၥ်ဃၣ်ဃၣ်တူၢ်လိၥ်အီၤလၢအမ့ၢ်ၦၤလၢ အအိၣ်ဒီးယွၤအတၢ်စိတၢ်ကမီၤတဂၤ, ဘၣ်တၢ်ဟ့ၣ်လိၤအီၤတၢ်အိၣ်ဖှိၣ်ဒီး ထံကီၢ်အတၢ်စိတၢ်ကမီၤခံမံၤလၢၥ်န့ၣ်လီၤ." Ellen G. White, The Great Controversy, p. 51.

`စံးကတိၤသကိးကျဲဧိၤကပူၤဧိၤလၢမုၣ်ကီၤလံၢ်ဂုၥ်ကျဲးစၢးမၤဟးဂီၤ ကစၢ်ယွၤကလုၢ်ကထါလၢမုၢ်မဆါတနံၤညါအံၤန့ၣ်တက့ၢ်.`