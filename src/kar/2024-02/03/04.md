---
title:  ဘၣ်တၢ်အံးက့ၤကွၢ်က့ၤအီၤလၢယွၤအကလုၢ်ကထါ
date:   16/04/2024
---

`ထိၣ်သတြီၤ ယိၤဟၣ် ၁၇း၁၅-၁၇ ဒီး မၤတၢ် ၂၀း၃၂ တက့ၢ်. တၢ်သ့ၣ်ညါနၢ်ပၢၢ်လၢကစၢ်ခ၇ံၥ်ဒီးစီၤပီလူးဟ့ၣ်ၦၤဘၣ်ဃးဒီးတၢ်တြီဃၥ်ကွံၥ် မုၣ်ကီၤလံၢ်အတၢ်လံၣ်တၢ်လီန့ၣ် မ့ၢ်မနုၤလဲၣ်.`

လံၥ်စီဆှံအံၤ မ့ၢ်တၢ်လီၣ်ဖျါထီၣ်ကစၢ်ယွၤအတၢ်ဘၣ်အသးလၢ အကမၣ်တသ့ဝဲဘၣ်န့ၣ်လီၤ. ဟ့ၣ်လီၤမူခိၣ်ဘီမုၢ်အတၢ်ကူၣ်ထီၣ်ဖးလီၤလၢ ၦၤကညီအတၢ်အုၣ်က့ၤခီၣ်က့ၤအဂီၢ်န့ၣ်လီၤ. မ့ၢ်လၢ "ကယဲၢ်တၢ်ကွဲးအသး ခဲလၢၥ်န့ၣ်, ကွဲးအသးလၢယွၤအသးစီဆှံ, ဒီးဂ့ၤလၢသိၣ်တၢ်သီတၢ်အဂီၢ်, လၢသိၣ်ဃီၣ်တၢ်အဂီၢ်, လၢဃၣ်လိၤတၢ်အဂီၢ်, လၢသိၣ်လိနဲၣ်လိတၢ်လၢ တၢ်တီတၢ်လိၤအပူၤအဂီၢ်" အဃိန့ၣ်လီၤ. (၂တံၤမသ့း ၃း၁၆). တၢ်အဝဲအံၤ, "ကယဲၢ်တၢ်ကွဲၤအသးခဲလၢၥ်" န့ၣ် ယွၤထိၣ်ဂဲၤအီၤလၢတၢ်စိတၢ်ကမီၤလီၤ, တမ့ၢ်ထဲတၢ်ကွဲးတနီၤဧိၤဘၣ်, မ့တမ့ၢ်တၢ်ကွဲးတနီၤန့ၣ် ယွၤထိၣ်ဂဲၤအသး အါန့ၢ်ဒံးအဂၤတဖၣ်န့ၣ်ဘၣ်. လံၥ်စီဆှံဒီတဘ့ၣ်ညါ ကဘၣ်တၢ်တူၢ်လိၥ် အီၤလၢအမ့ၢ်ယွၤအကလုၢ်ကထါန့ၣ်လီၤ. မ့တမ့ၢ်ဘၣ်ဒီး, တၢ်ကအိးထီၣ် အကျဲလၢတၢ်လံၣ်တၢ်လီအဂီၢ်န့ၣ်လီၤ.

လံၥ်စီဆှံလီၣ်ဖျါထီၣ်ကစၢ်ယွၤအတၢ်အဲၣ်လၢအကတၢၢ်တသ့ဘၣ် ထံထံဆးဆးလၢတၢ်ဂ့ၢ်လိၥ်ဘှီလိၥ်အသးအဒိၣ်အမုၢ်အံၤအပူၤန့ၣ်လီၤ. ပၥ်ဖျါထီၣ်စ့ၢ်ကီးမုၣ်ကီၤလံၢ်အတၢ်လီတၢ်၀့ၤဒီး ဒုးအိၣ်ထီၣ်တၢ်နၥ်ကမၣ် တၢ်အံၤန့ၣ်လီၤ. မုၣ်ကီၤလံၢ်သးဟ့ကစၢ်ယွၤအကလုၢ်ကထါဒီး မၤတၢ် ကိးမံၤဒဲးလၢအမၤဝဲသ့ဒ်သိးကမၤဟးဂီၤအတၢ်စိတၢ်ကမီၤလၢနံၣ်အကယၤ ကယၤတဖၣ်အံၤအတီၢ်ပူၤန့ၣ်လီၤ.

လၢတၢ်ခဲလၢၥ်အပူၤအံၤ, လံၥ်စီဆှံမ့ၢ်တအိၣ်ဘၣ်န့ၣ်, ပကသ့ၣ်ညါ တၢ်အုၣ်က့ၤခီၣ်က့ၤအတၢ်ကူၣ်ပၥ်အံၤကသ့ဝဲဒ်လဲၣ်. မ့ၢ်ပကနၢ်ပၢၢ်ဘၣ်ဃး ကစၢ်ခ၇ံၥ်အတၢ်အိၣ်ဖျဲၣ်, အတၢ်အိၣ်မူ, အတၢ်သိၣ်လိနဲၣ်လိဒီး အတၢ်ဖံး တၢ်မၤကသ့ဝဲဒ်လဲၣ်. လံၥ်စီဆှံမ့ၢ်တအိၣ်ဘၣ်ဒီး, ပနၢ်ပၢၢ်ကစၢ်ခ၇ံၥ်အတၢ်သံ အခီပညီအဒိၣ်အယိၥ်, အတၢ်ဂဲၤဆၢထၢၣ်သမူထီၣ်က့ၤအတၢ်လၤတၢ်ကပီၤ, အတၢ်ဃ့သကွံၢ်ကညးတၢ်အစိအကမီၤဒီး အတၢ်ဟဲက့ၤလီၤအဂ့ၢ်အံၤကသ့ဝဲ ဒ်လဲၣ်.

တၢ်မ့ၢ်တၢ်တီလၢအ၇့ဒိၣ်တဖၣ်အံၤ ဘၣ်တၢ်လီၣ်ဖျါထီၣ်အီၤ, တၢ်သိၣ်လိအီၤဒီး ဘၣ်တၢ်စံးကတိၤဒိၣ်အီၤလၢကစၢ်ယွၤကလုၢ်ကထါအပူၤအံၤ န့ၣ်လီၤ. မ့ၢ်လံၥ်စီဆှံထဲတမံၤဧိၤအံၤ ကဘၣ်မ့ၢ်တၢ်ပၥ်ပနီၣ်လၢအလီၢ်ခံ ကတၢၢ်ဒီးလၢၥ်လၢၥ်ဆ့ဆ့လၢတၢ်နၢ်ပၢၢ်အတၢ်မ့ၢ်တၢ်တီအတၢ်စီဆှံအံၤန့ၣ် လီၤ.

လၢတၢ်အံၤအဃိ, ပဘၣ်ထီဒါတၢ်တမံၤလၢ်လၢ်ဒီ တၢ်ခဲလၢၥ်လၢ အဂုၥ်ကျဲးစၢးမၤဟးဂီၤအတၢ်စိတၢ်ကမီၤ မ့တမ့ၢ် အတၢ်ထိၣ်ဟူးထိၣ်ဂဲၤသး, တုၤဒၣ်လဲၥ်ကဘၣ်ထီဒါၦၤလၢအအဲၣ်လံၥ်စီဆှံဒိၣ်ဒိၣ်ကလဲၥ်အံၤ ဖဲအဝဲသ့ၣ် ဒုးအိၣ်ထီၣ်တၢ်သးဒ့ဒီအကတီၢ်န့ၣ်လီၤ. လီၤသးအုးမးလၢ, လီၤဆီဒၣ်တၢ် တၢ်ဆိကမိၣ်လၢအကတီၢ်ခဲအံၤ, ၦၤနၢ်ပၢၢ်တၢ်ဘူၣ်တၢ်ဘါအဂ့ၢ်ဒီး ၦၤခ၇ံၥ်ဖိ သ့ၣ်တဖၣ်ကွၢ်ထံကွၢ်ဆးၦၤကညီအတၢ်ကွဲးအဃိ, လံၥ်စီဆှံကဲထီၣ်က့ၤ ၦၤကညီအကလုၢ်ကထါလၢယွၤအကလုၢ်ကထါအလီၢ်န့ၣ်လီၤ. အဝဲသ့ၣ် စံးကတိၤဂ့ၢ်လိၥ်ဘှီလိၥ်တၢ်လၢ, လံၥ်စီဆှံအံၤ, စီၤပၤ, ၦၤကွၢ်သိ, ၦၤမၤညၣ်ဖိ ၦၤလုၢ်တၢ်ဒိၣ်, ၦၤကွဲးထါဒီးၦၤအဂၤတဖၣ်ကွဲးဝဲလၢအနီၤလီၤအတၢ်နၢ်ပၢၢ်ဒီး တၢ်သ့ၣ်ညါဘၣ်ဃးကစၢ်ယွၤအဂ့ၢ်, နခၠၢၣ်အတၢ်ဘၣ်တ့အဂ့ၢ်ဒီး တၢ်အိၣ်ဖျါ အနီၢ်ကီၢ်လၢအဝဲသ့ၣ်အဆၢကတီၢ်ဒီး တၢ်လီၢ်တၢ်ကျဲ, ဒ်အတၢ်နၢ်ပၢၢ်တ့ၢ်ဝဲ အသိးန့ၣ်လီၤ.

မ့ၢ်တၢ်အနီၢ်ကီၢ်ဧါ. တၢ်အံၤမ့မ့ၢ်တၢ်မ့ၢ်တၢ်တီန့ၣ်, ဘၣ်မနုၤလၢ ပအိၣ်မူဖဲအဆၢကတီၢ်ခဲအံၤ, ဘၣ်အိၣ်ဒီးတၢ်ဘၣ်ယိၣ်လၢၦၤသ့ၣ်တဖၣ်အံၤ အတၢ်ဆိကမိၣ်ဆိကမးအဂီၢ်အံၤန့ၣ်လဲၣ်, ဒီးတၢ်လၢအဝဲသ့ၣ်ဆိကမိၣ်ဝဲန့ၣ် မ့ၢ်ကဲတၢ်မူထူယိၥ်အတၢ်မုၢ်လၢ်လၢပဂီၢ်အံၤန့ၣ်ဧါ.

ပတကြၢးဘၣ်ယိၣ်ဘၣ်ဘီတၢ်နီတစဲးဘၣ်လီၤ.

`ဖး စံးထီၣ်ပတြၢၤ ၁၁၉း၁၀၅, ၁၁၆, ၁၃၀, ၁၃၃ ဒီး ၁၆၀ တက့ၢ်. တၢ်သ့ၣ်ညါနၢ်ပၢၢ်လၢၦၤကွဲးထါစံးထီၣ်ပတြၢၤဟ့ၣ်ၦၤဘၣ်ဃးကစၢ်ယွၤ အကလုၢ်ကထါအ၇့ဒိၣ်မးလၢတၢ်အုၣ်က့ၤခီၣ်က့ၤအတၢ်ကူၣ်ပၥ်အံၤန့ၣ် မ့ၢ်မနုၤလဲၣ်.`