---
title:  တၢ်ကပီၤထီၣ်လၢတၢ်ခံးကျါအပူၤ
date:   13/04/2024
---

### တၢ်မၤလိတနွံအံၤအဂီၢ်ဖး
ယိၤဟၣ် ၈း၄၄; ကတိၤဒိ ၂၃း၂၃; မၤတၢ် ၂၀း၂၇-၃၂; ၂သ့းစၤလနံ ၂း၇-၁၂; စံးထီၣ်ပတြၢၤ ၁၁၉း၁၀၅, ၁၁၆, ၁၃၀, ၁၃၃, ၁၆၀း ကတိၤဒိ ၁၆း၂၅; ၂က၇ံၣ်သူး ၄း၃-၆.

> <p>တၢ်ကလုၢ်ထူ</p>
> "မၤသးဒ်န့ၣ်ဒီး ယ့ၣ်ရှူးစံးဘၣ်အီၤ, တၢ်ကပီၤအိၣ်ဒံးဒီးသုတစိၢ်ဒံး လီၤ. တၢ်ကပီၤအိၣ်ဒံးဝဲအဖၢမုၢ်န့ၣ်, ဒ်သိးတၢ်သုတခံးန့ၢ်သုတဂ့ၤဒီး, ဟးတၢ်တက့ၢ်. ဒီးၦၤဟးတၢ်လၢတၢ်ခံးကျါန့ၣ်, မ့ၢ်အလဲၤဆူလဲၣ်ဆူလဲၣ်န့ၣ် တသ့ၣ်ညါဘၣ်ဝဲဘၣ်" (ယိၤဟၣ် ၁၂း၃၅).

လံၥ်စီဆှံလၢအလီၢ်ခံကတၢၢ်တဘ့ၣ်, ဖဲလီၣ်ဖျါအံၤအပူၤန့ၣ်, တၢ်နါန့ၣ်ဘၣ်တၢ်ပၥ်ဖျါထီၣ်အီၤလၢအမ့ၢ်ပယိၤဒီးဂုၢ်န့ၣ်လီၤ. အဝဲမ့ၢ်ပယိၤ လီၤ, အဂ့ၢ်ဒ်လဲၣ်အအဲၣ်ဒိးမၤဟးဂီၤကစၢ်ယွၤအၦၤဂီၢ်မုၢ်ဒီးအဝဲမ့ၢ်ဂုၢ်, အဂ့ၢ်ဒ်လဲၣ်အဝဲသူအတၢ်ကူၣ်သ့လၢအလီန့ၢ်၀့ၤန့ၢ်ယွၤအၦၤဂီၢ်မုၢ်အဃိန့ၣ် လီၤ. ဖဲကစၢ်ခ၇ံၥ်တူၢ်သံအသး၀ံၤအလီၢ်ခံအနံၣ်တဖၣ်အပူၤန့ၣ်, ၦၤလၢ အကထိတဖၣ်ဘၣ်တၢ်မၤအၢမၤနး, တၢ်ဒၢနုၥ်ဆူခ့ယုၢ်ကပိၤပူၤဒီး ဘၣ်တၢ်ဒွဲၣ်အူထီၣ်သမူလၢမ့ၢ်အူအပူၤ မ့ၢ်လၢအဝဲသ့ၣ်တဘူၣ်ထီၣ်ဘါထီၣ် ၇ိမ့ၤအကစၢ်တဖၣ်ဘၣ်အဃိန့ၣ်လီၤ. လၢတၢ်မၤအၢမၤသီဒိၣ်ဒိၣ်မုၢ်မုၢ် အပူၤအံၤဒၣ်လဲၥ်, ၦၤအါအါကလဲၥ်အိၣ်တီအိၣ်လိၤဝဲ, တၢ်သးခုအကစီၣ် ဆဲး၇ၤလီၤအသးဒီးတၢ်အိၣ်ဖှိၣ်ဒိၣ်ထီၣ်အါထီၣ်ဝဲဒၣ်န့ၣ်လီၤ.

လၢတၢ်အံၤအဃိ, မုၣ်ကီၤလံၢ်ဆီတလဲကွံၥ်အတၢ်ကူၣ်ထီၣ်ဖးလီၤ န့ၣ်လီၤ. ၦၤဘူၣ်ထီၣ်ဘါထီၣ်တၢ်ဂီၤတၢ်ဖီၣ်တဖၣ် ဒိးဘျၢသးလၢထံအါအါ ကလဲၥ်လီၤ, ဘၣ်ဆၣ်အဝဲသ့ၣ်တနၢ်ပၢၢ်တၢ်သိၣ်လိသီလိတၢ်မ့ၢ်တၢ်တီလၢ လံၥ်စီဆှံအံၤအပူၤန့ၣ်ဘၣ်. တၢ်ကမၣ်သ့ၣ်တဖၣ်နုၥ်လီၤလၢတၢ်အိၣ်ဖှိၣ်အပူၤ မ့ၢ်လၢခိၣ်နၢ်တဖၣ်မၤကျဲၣ်ကျီလံၥ်စီဆှံအတၢ်မ့ၢ်တၢ်တီဒီးတၢ်အလုၢ်အလၢ် သ့ၣ်တဖၣ်အဃိန့ၣ်လီၤ. ဖဲအနံၣ် ၃၀၀ ဒီး ၄၀၀ အတီၢ်ပူၤန့ၣ်, မ့ၢ်တၢ်မၤ ဘၣ်လိၥ်ဖိးလိၥ်က့ၤတၢ်အကတီၢ် ဖဲတၢ်အိၣ်ဖှိၣ်ခိၣ်နၢ်တဖၣ်မၤကျဲၣ်ကျီ ၦၤဘါထီၣ်တၢ်ဂီၤတၢ်ဖီၣ်တဖၣ်အလုၢ်အလုၢ်ဃုၥ်ဒီးခ၇ံၥ်ဖိအတၢ်သိၣ်လိ သီလိသ့ၣ်တဖၣ်န့ၣ်လီၤ.

ဘၣ်ဆၣ်ဒီး, လၢတၢ်အိၣ်မူအကီခဲကတၢၢ်အဆၢကတီၢ်ဒၣ်လဲၥ်, ကစၢ်ယွၤအိၣ်ဆိးဒီးအၦၤဂီၢ်မုၢ်န့ၣ်လီၤ. အဝဲသ့ၣ်ထံၣ်န့ၢ်ကစၢ်ခ၇ံၥ်လၢ အမ့ၢ်, "ကျဲ, တၢ်မ့ၢ်တၢ်တီဒီးတၢ်မူန့ၣ်လီၤ." ဒီးခီဖျိသးစီဆှံအတၢ်စိ တၢ်ကမီၤအပူၤ, အဝဲသ့ၣ်ဆၢထၢၣ်ဂၢၢ်ကျၢၤတုၤဒၣ်လဲၥ်တၢ်မၤဆူၣ်မၤစိး အိၣ်ဝဲလၢကညိကွံၥ်အဝဲသ့ၣ်တၢ်စူၢ်တၢ်နၥ်အကတီၢ်မးန့ၣ်လီၤ. အဝဲသ့ၣ် အိၣ်တီအိၣ်လိၤလၢကစၢ်ယွၤအတၢ်ဘၣ်သးအပူၤလၢ အမ့ၢ်လံၥ်စီနဆှံအံၤဒီး ဆၢထၢၣ်ဂၢၢ်ကျၢၤလၢတၢ်မ့ၢ်တၢ်တီအပူၤ ဖဲအဝဲသ့ၣ်ဘၣ်တၢ်မၤန့ၢ်ဆူၣ်အီၤ ဒၣ်လဲၥ်အကတီၢ်န့ၣ်လီၤ.