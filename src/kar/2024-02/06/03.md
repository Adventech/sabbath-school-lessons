---
title:  ၀ံကလုၢ်ကထါအဆၢကတီၢ်တဖၣ်
date:   06/05/2024
---

`ထိၣ်သတြီၤ လီၣ်ဖျါ ၁၁း၃ ဒီး လီၣ်ဖျါ ၁၂း၅, ၆, ၁၄, ၁၅ ဃုၥ်ဒီး ဒၤနံးယ့လး ၇း၂၅ တက့ၢ်. တၢ်ဒ်သိးလိၥ်အသးလၢ နထံၣ်ဖဲ၀ံအကလုၢ် ကထါအတၢ်စံးပၥ်အကတီၢ်အံၤဒ်လဲၣ်.`

ၦၤအုၣ်အသးခံဂၤ, "အဝဲသ့ၣ်ကူဒီးထၢၣ်တၢ်ကံးညၥ်န့ၣ်ဒီး, ကကတိၤ တၢ်လၢ၀ံအကျိၥ်တကထိခံကယၤဃုဆံသီလီၤ. လီၣ်ဖျါ ၁၁း၃. မ့ၢ်တၢ်ဆၢကတီၢ်ဒ်သိးသိးဒီး ၄၂ လါ, အဆၢကတီၢ်ဖဲၦၤတခီဘီမုၢ်ဖိသ့ၣ်တဖၣ် (ၦၤလၢအထီဒါယွၤသ့ၣ်တဖၣ်) ကယီၢ်တံၢ်၀့ၢ်စီဆှံန့ၣ်လီၤ. လီၣ်ဖျါ ၁၁း၂ ကစၢ်ယွၤအဒုၣ်အဒါတဖၣ် ယီၢ်တံၢ်လီၤကစၢ်ယွၤအတၢ်မ့ၢ်တၢ်တီ အနံၤ ၁၂၆၀ (၄၂ _ ၃၀ ° ၁၂၆၀ တနံၤန့ၣ် ဘၣ်တၢ်ဒိလီၤအီၤလၢတနံၣ်လၢ ၀ံအတၢ်စံးပၥ်အပူၤန့ၣ်လီၤ) ဒီးကစၢ်ယွၤအၦၤအုၣ်အသးခံဂၤမ့ၢ်, လံၥ်စီဆှံ ခံကတြူၢ်လၢအကတိၤ၀ံကလုၢ်ကထါထီဒါအဝဲသ့ၣ်န့ၣ်လီၤ.

ဒ်ပထံၣ်တ့ၢ်အသိး (ကွၢ် တၢ်မၤလိ ၄ တက့ၢ်) ဒၤနံးယ့လး ၇း၂၅ စံးလၢ နၢၤဖိအတၢ်စိတၢ်ကမီၤလၢကဟဲထီၣ်ဝဲလၢ၇ိမ့ၤအတၢ်ပၢတၢ်ြပး လီၤၦီၢ်ကွံၥ်အလီၢ်ခံအံၤန့ၣ် ကမၤနးမၤဖှီၣ်ယွၤအၦၤဂီၢ်မုၢ် "အကတီၢ် တကတီၢ်ဒီးကတီၢ်တဖၣ် (အကတီၢ်တဖၣ်အခီပညီန့ၣ်မ့ၢ်ဝဲခံကတီၢ်) ဒီးဖးဖီ အကတီၢ်အဖၢမုၢ်လီၤ. "တကတီၢ်" န့ၣ်မ့ၢ်ဝဲ (၃၆၀ သီ) လၢတၢ်န့ၣ်အဃိ, သၢကတီၢ်ဒီးတဝာ်န့ၣ် ဒ်သိးဒီး ၁၂၆၀ သီန့ၣ်လီၤ.

လီၣ်ဖျါ ၁၂း၆, ၁၃ စံးတၢ်ဂ့ၢ်ဘၣ်ဃးတၢ်မၤနးမၤဖှီၣ်ယွၤအၦၤဂီၢ်မုၢ် အသီ ၁၂၆၀ န့ၣ်လီၤ. လီၣ်ဖျါ ၁၂း၁၄ စံးတၢ်ဂ့ၢ်ဘၣ်ဃးဆၢအလီၢ်တဆၢ, ဒီးအဆၢတဖၣ်ဒီးတခီဆၢန့ၣ်လီၤ. လီၣ်ဖျါ ၁၃း၅ စံးတၢ်ဂ့ၢ်ဘၣ်ဃး ၄၂ လါ န့ၣ်လီၤ. ပထံၣ်ဘၣ် ၄၂ လါဒီး ၁၂၆၀ သီခံမံၤလၢၥ်အံၤ ဘၣ်တၢ်ပၥ်ဖျါထီၣ် အီၤဖဲ လီၣ်ဖျါ ၁၁း၂, ၃ န့ၣ်လီၤ. ၀ံအကလုၢ်ကထါအတၢ်စံးပၥ်ခဲလၢၥ်သ့ၣ် တဖၣ်အံၤ ပၥ်ဖျါထီၣ်တၢ်စံၣ်စိၤတဲစိၤအဆၢကတီၢ်တမံၤဃီန့ၣ်လီၤ.

ဖဲလံၥ်စီဆှံအတၢ်စိတၢ်ကမီၤဘၣ်တၢ်ညိကွံၥ်အီၤအကတီၢ်န့ၣ်, ၦၤကညီအတၢ်စိတၢ်ကမီၤဒိၣ်ထီၣ်ဝဲဒၣ်လၢအလီၢ်န့ၣ်လီၤ. တၢ်သ့ၣ်တဖၣ်အံၤ ဒုးအိၣ်ထီၣ်တၢ်မၤနးမၤဖှီၣ်ၦၤလၢအဖီၣ်ဃၥ်ယွၤအကလုၢ်ကထါအတၢ်မ့ၢ် တၢ်တီလၢမၤအသးဖဲစီၤသီပၤပၤပၢတၢ်စးထီၣ်ဖဲ ၅၃၈ တုၤလၢ ၁၇၉၈ နံၣ် အကတီၢ်ဒီးနီၢ်သးအတၢ်ဂံၢ်တၢ်ဘါတုၤလီၤလၢတၢ်ခံးသူယိၥ်ပူၤန့ၣ်လီၤ. ၦၤကညီအတၢ်သိၣ်တၢ်သီဟံးန့ၢ်ကစၢ်ယွၤအတၢ်မၤလိၥ်အလီၢ်န့ၣ်လီၤ. ၦၤကညီအလုၢ်အလၢ်တဖၣ် မၤကဒုတၢ်သးခုအကစီၣ်န့ၣ်လီၤ. ၇ိမ့ၤအတၢ် အိၣ်ဖှိၣ်ပၥ်ဖှိၣ်ထီၣ်အသးဒီးထံကီၢ်အတၢ်စိတၢ်ကမီၤ ဒီးဒုးဒိၣ်ထီၣ်အတၢ် စိကမီၤလၢယူ၇ိၤပၤဒီတဘ့ၣ်ညါန့ၣ်လီၤ.

ဖဲ ၁၂၆၀ နံၣ်အကတီၢ်န့ၣ်, ကစၢ်ယွၤအကလုၢ်ကထါ - အၦၤ အုၣ်အသးခံဂၤ - ဘၣ်တၢ်ဒုးကူထီၣ်အီၤလၢထၢၣ်တၢ်ကံးညၣ်န့ၣ်လီၤ. အဝဲသ့ၣ်အတၢ်မ့ၢ်တၢ်တီန့ၣ် ဘၣ်တၢ်ပၥ်ခူသူၣ်အီၤလၢၦၤကညီအလုၢ်အလၢ် အတၢ်လူၤပိၥ်ထွဲသ့ၣ်တဖၣ်န့ၣ်လီၤ. တၢ်အုၣ်အသးခံမံၤအံၤ ဆဲးစံးကတိၤ ၀ံအကလုၢ်ကထါ, ဒီးလံၥ်စီဆှံဆဲးကတိၤဒ်တၢ်န့ၣ်လီၤ. လၢနီၢ်သးအတၢ်ခံးသူ အကျါဒၣ်လဲၥ်, ကစၢ်ယွၤအကလုၢ်ကထါအံၤ ဘၣ်တၢ်ပၢၤဃၥ်ဒံးအီၤန့ၣ်လီၤ. ၦၤအိၣ်ဝဲဒၣ်စ့ၢ်ကီးလၢအအဲၣ်လံၥ်စီဆှံဒီးအိၣ်မူဒ်အတၢ်စံးတၢ်ကတိၤအပူၤ အသိးန့ၣ်လီၤ. ဘၣ်ဆၣ်ဒီး, မ့ၢ်ထိၣ်သတြီၤဒီးၦၤဂီၢ်မုၢ်လၢယူ၇ိၤပၤန့ၣ်, အဝဲသ့ၣ်မ့ၢ်ၦၤစှၤတဖုန့ၣ်လီၤ. ၦၤ Waldenses, John Huss, Jerome, Martin Luther, Ulrich Zwingli, John Calvi, John and Charles Wesley, ဒီးၦၤမၤဂ့ၤထီၣ်က့ၤတၢ်ဘူၣ်တၢ်ဘါတနီၤအံၤ အိၣ်တီအိၣ်လိၤလၢ ကစၢ်ယွၤအကလုၢ်ကထါအပူၤ ဒ်အဝဲသ့ၣ်နၢ်ပၢၢ်ဝဲအသိးန့ၣ်လီၤ.

`တၢ်သိၣ်လိနဲၣ်လိလၢခ၇ံၥ်ဖိတနီၤနီၤသိၣ်လိနဲၣ်လိဝဲလၢ မုၢ်မဆါ တနံၤအံၤ လၢအအိၣ်သူၣ်လီၤအသးလၢတၢ်အလုၢ်အလၢ်အပူၤ ဒီးတမ့ၢ် ကစၢ်ယွၤအကလုၢ်ကထါဘၣ်န့ၣ် မ့ၢ်မနုၤသ့ၣ်တဖၣ်လဲၣ်.`