---
title:  တၢ်မ့ၢ်တၢ်တီမၤနၢၤတၢ်
date:   09/05/2024
---

လၢဒုၣ်ဒါအတၢ်ထီဒါအပူၤအံၤဒၣ်လဲၥ်, ကစၢ်ယွၤအတၢ်မၤလၢ ဟီၣ်ခိၣ်ချၢအံၤ ကတုၤလၢတၢ်လၤကပီၤအထီကတၢၢ်န့ၣ်လီၤ. တၢ်သးခု အကစီၣ်ကဘၣ်တၢ်စံၣ်တဲၤတဲလီၤအီၤဆူ "ၦၤအိၣ်လၢဟီၣ်ခိၣ်ချၢ, ဒီးကယဲၢ် ၦၤကလုၥ်, ဒီးၦၤအဒူၣ်, ဒီးၦၤကတိၤတၢ်အကျိၥ်, ဒီးၦၤဂီၢ်မုၢ်ခဲလၢၥ်" အအိၣ် န့ၣ်လီၤ. တၢ်ဂ့ၢ်လိၥ်ဘှီလိၥ်အဒိၣ်အမုၢ်လၢမုၣ်ကီၤလံၢ်ဒီးကစၢ်ခ၇ံၥ် အဘၢၣ်စၢၤအံၤ ကကတၢၢ်လၢကစၢ်ခ၇ံၥ်အတၢ်မၤနၢၤအလၢအၦဲၤလၢလ၇ၥ် အတၢ်စိတၢ်ကမီၤအဖီခိၣ်အံၤန့ၣ်လီၤ. ကစၢ်ယွၤအဘီအမုၢ်ကမၤနၢၤတၢ်အၢ တၢ်သီဒီးတၢ်ဒဲးဘးကဘၣ်တၢ်မၤဟးဂီၤကွံၥ်အီၤလၢ တၢ်ဘၣ်တ့အဖီခိၣ်အပူၤ လီၤထူလီၤယိၥ်န့ၣ်လီၤ. လီၣ်ဖျါ ၁၁ စးထီၣ်လၢမုၣ်ကီၤလံၢ်အတၢ်ဂုၥ်ကျဲးစၢး ခီဖျိၦၤဖ၇းစ့ၣ်ဖိအတၢ်ပူထီၣ်လၢကမၤဟးဂီၤခ၇ံၥ်ဖိအတၢ်စူၢ်တၢ်နၥ်ဒီး ဒုးလီၤမၢ်ကွံၥ်တၢ်စူၢ်တၢ်နၥ်ယွၤလီၤ, ဘၣ်ဆၣ်ဒီးလံၥ်စီဆှံအဆၢကတၢၢ်လၢ ကစၢ်ယွၤအဘီအမုၢ်အတၢ်မၤနၢၤမုၣ်ကီၤလံၢ်အတၢ်စိတၢ်ကမီၤဒီးအတၢ်ပၢ တၢ်ြပးသ့ၣ်တဖၣ်အံၤန့ၣ်လီၤ. ကတဲၥ်ကတီၤန့ၢ်တၢ်မၤစၢၤလၢ ၦၤခဲလၢၥ်လၢ အဘၣ်လဲၤခီဖျိတၢ်နးတၢ်ဖှီၣ်အမ့ၣ်အူပူၤ လၢကစၢ်ခ၇ံၥ်အမံၤဒီးတၢ်မ့ၢ်တၢ်တီ အဂီၢ်န့ၣ်လီၤ.

`ဖး လီၣ်ဖျါ ၁၁း၁၅-၁၈ တက့ၢ်. ဒ်လံၥ်စီဆှံအဆၢတဖၣ်အံၤ ပၥ်ဖျါထီၣ်အသိး, တၢ်မၤအသးလၢမုၢ်နံၤအကတၢၢ်ဘူးထီၣ်ဖဲ ကွဲၤနွံဖျၢၣ် တဖျၢၣ်သီၣ်ထီၣ်အကတီၢ်အံၤန့ၣ် မ့ၢ်မနုၤလဲၣ်.`

ဟီၣ်ခိၣ်အဘီအမုၢ်တဖၣ်အံၤ ကဲထီၣ်က့ၤပကစၢ်ယွၤအဘီအမုၢ် သ့ၣ်တဖၣ်န့ၣ်လီၤ. ခ၇ံၥ်န့ၣ် မ့ၢ်ၦၤမၤနၢၤတၢ်တဂၤန့ၣ်လီၤ. တၢ်အၢတၢ်သီန့ၣ် ဘၣ်တၢ်မၤနၢၤအီၤလီၤ. ကစၢ်ခ၇ံၥ်မၤနၢၤတၢ်ဒီးမုၣ်ကီၤလံၢ်ရူဝဲဒၣ်န့ၣ်လီၤ. တၢ်မ့ၢ်တၢ်တီမၤနၢၤတၢ်လီၤ. တၢ်တီတၢ်လိၤပၢတၢ်လီၤ. ပမ့ၢ်ဒိကနၣ်တၢ်လၢ ဖီလၥ်အံၤဒီး, ပကအိၣ်မူဘၣ်ဝဲဂ့ၤဂ့ၤန့ၣ်လီၤ. "တၢ်လၢအအိၣ်သူၣ်လီၤ အသးလၢၦၤကညီအတၢ်စိတၢ်ကမီၤအပူၤန့ၣ်, ကဘၣ်တၢ်မၤနၢၤအီၤန့ၣ်လီၤ, ဘၣ်ဆၣ်ဒီးတၢ်လၢအဘၣ်တၢ်သူၣ်လီၤအီၤလၢကစၢ်ယွၤအလၢၢ်လၢ အတဟူးတဂဲၤဘၣ်အဖီခိၣ်န့ၣ်, ကအိၣ်ဂၢၢ်ဆိးကျၢၤလီၤထူလီၤယိၥ်န့ၣ်လီၤ." Ellen G. White, The Great Controversy, p. 288.

`ဖး လီၣ်ဖျါ ၁၁း၁၉. စီၤယိၤဟၣ်ထံၣ်တၢ်အိးထီၣ်အသးလၢမူခိၣ် အဘီအမုၢ်န့ၣ် မ့ၢ်မနုၤလဲၣ်. တုၤမ့ၢ်အကွၢ်ထီၣ်မူခိၣ်အဘီအမုၢ်ဒီး, မ့ၢ်အထံၣ်မနုၤတမံၤလဲၣ်.`

ကစၢ်ယွၤအတၢ်လုၢ်ဟံၣ်လၢမူခိၣ်ဘၣ်တၢ်အိးထီၣ်အီၤလၢ စီၤယိၤဟၣ် ကထံၣ်အီၤအဂီၢ်န့ၣ်လီၤ. ဒ်အကွၢ်ထံတၢ်လီၢ်အစီဆှံကတၢၢ်အပူၤအသိး, အဝဲထံၣ်တၢ်အၢၣ်လီၤအီလီၤအတလါန့ၣ်လီၤ. လၢလံၥ်စီဆှံအလီၢ်လံၤ အဒဲစီဆှံလၢအဘၣ်တၢ်ဒိလီၤအီၤလၢမူခိၣ်ဘီမုၢ်အနီၢ်ကီၢ်အံၤအပူၤန့ၣ် ကစၢ်ယွၤန့ၣ် ဘၣ်တၢ်ပၥ်ဖျါအီၤလၢမူခိၣ်ကလူးခံဂၤအဘၢၣ်စၢၤလၢ ကျၢၢ်ဘၢဃၥ်တၢ်အၢၣ်လီၤအီလီၤအတလါအံၤန့ၣ်လီၤ. လၢတလါအံၤအပူၤန့ၣ် အိၣ်ဒီးကစၢ်ယွၤအတၢ်မၤလိၥ်တဖၣ်န့ၣ်လီၤ. ပမ့ၢ်ဘၣ်တၢ်အုၣ်က့ၤခီၣ်က့ၤ ၦၤထဲတၢ်နၥ်လၢယွၤအဘျုးအဖှိၣ်အပူၤအံၤဘၣ်ဆၣ်ဒီး, တၢ်ဒိကနၣ်တၢ်သိၣ် တၢ်သီ, ယွၤအတၢ်မၤလိၥ်အံၤလီၣ်ဖျါထီၣ်ပတၢ်နၥ်အံးလၢအမ့ၢ်တီဧါ, တတီဝဲ ဘၣ်ဧါအဂ့ၢ်န့ၣ်လီၤ. ကစၢ်ယွၤအတၢ်သိၣ်တၢ်သီန့ၣ် မ့ၢ်တၢ်အခီၣ်ထံးခီၣ်ဘိ မ့တမ့ၢ် တၢ်ပၥ်လီၤနီၣ်ထိၣ်တမံၤလၢတၢ်စံၣ်ညီၣ်အဂီၢ်န့ၣ်လီၤ. (ယၤကိၥ် ၂း၁၂) တၢ်အံၤကဲထီၣ်တၢ်လၢအ၇့ဒိၣ်မးတမံၤဒီး ဘၣ်ထွဲလိၥ်အသးစ့ၢ်ကီးဒီး တၢ်ဆၢကတီၢ်လၢအကတၢၢ်အံၤန့ၣ်လီၤ. (ကွၢ် လီၣ်ဖျါ ၁၂း၁၇; လီၣ်ဖျါ ၁၄း၁၂).

`တၢ်ထိၣ်သတြီၤလၢအမ့ၢ်ဖ၇းစ့ၣ်အတၢ်ပူထီၣ်လၢတၢ်စူၢ်တၢ်နၥ် ယွၤတအိၣ်ဘၣ်အံၤဒီး တၢ်လၤတၢ်ကပီၤအထီကတၢၢ်လၢအဘၣ်တၢ်ပၥ် ဖျါထီၣ်အီၤဖဲ လီၣ်ဖျါ ၁၁ အပူၤအံၤ စံးကတိၤတၢ်ဒီးၦၤလၢမုၢ်မဆါတနံၤညါ အံၤန့ၣ်ဒ်လဲၣ်.`