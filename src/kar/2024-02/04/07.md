---
title:  တၢ်ဆိကမိၣ်ဆူညါအဂီၢ်
date:   26/04/2024
---

"ကစၢ်ယွၤဟ့ၣ်အခွဲးလၢ တၢ်ကပီၤအဒိၣ်အမုၢ်အံၤ ကကပီၤထီၣ်လၢ ၦၤလၢအဘၣ်တၢ်ဃုထၢအီၤသ့ၣ်တဖၣ်အသူၣ်ကံၢ်သးလဲအပူၤ, လီၣ်ဖျါထီၣ်န့ၢ် အဝဲသ့ၣ်လၢ ၇ိမ့ၤအတၢ်အိၣ်ဖှိၣ်အတၢ်ကမၣ်အါအါကလဲၥ်အဂ့ၢ်, ဘၣ်ဆၣ်ဒီး အဝဲသ့ၣ်တဖၣ်တဒိးန့ၢ်ဘၣ်တၢ်ကပီၤခဲလၢၥ်လၢအဘၣ်တၢ်ဟ့ၣ်လီၤအီၤဆူ ဟီၣ်ခိၣ်ချၢအံၤန့ၣ်ဘၣ်လီၤ. ကစၢ်ယွၤအခ့အၦၤသ့ၣ်တဖၣ် ထုးထီၣ်ကွံၥ် ၦၤဂီၢ်မုၢ်လၢ ၇ိမ့ၤအတၢ်ခံးသူအပူၤ, ဘၣ်ဆၣ်အဝဲသ့ၣ်ဘၣ်သဂၢၢ်ဒီးတၢ်ကီ တၢ်ခဲအါအါကလဲၥ်ဘၣ်ဆၣ် ယွၤဆဲးလဲၤတၢ်ဒီးအဝဲသ့ၣ်တဆီဘၣ်တဆီ လၢတူၢ်ဝဲခီၣ်ဝဲကဲအပူၤန့ၣ်လီၤ. အဝဲသ့ၣ်တအိၣ်ဒီးတၢ်ကတဲၥ်ကတီၤအသး လၢကဒိးန့ၢ်ဘၣ်တၢ်ကပီၤခဲလၢၥ်တဘျီဃီဘၣ်. ဒ်မုၢ်အတၢ်ကပီၤလၢ မုၢ်ထူၣ် ခါလၢၦၤအိၣ်လၢတၢ်ခံးကျါယံၥ်တ့ၢ်မးလံတဖၣ်ဂီၢ်အသိး, တၢ်မ့ၢ်ဟ့ၣ်လီၤ တၢ်ကပီၤဒိၣ်ဒိၣ်တထံၣ်ဃီဒီး, အဝဲသ့ၣ်ကဃၣ်ကွံၥ်ဘၣ်ဖုးအသးန့ၣ်လီၤ. လၢတၢ်န့ၣ်အဃိ, ကစၢ်ယွၤလီၣ်ဖျါထီၣ်တၢ်မ့ၢ်တၢ်တီဆူခိၣ်နၢ်သ့ၣ်တဖၣ် အအိၣ် တစဲးဘၣ်တစဲး ဒ်ၦၤဂီၢ်မုၢ်သ့ၣ်တဖၣ်ကြၢးဒိးန့ၢ်ဘၣ်အီၤအဂီၢ်န့ၣ်လီၤ. လၢနံၣ်အကယၤဒီးအကယၤခါဆူညါတဖၣ်အတီၢ်ပူၤန့ၣ်, ပၦၤမၤတၢ်ဖိလၢ အသူၣ်တီသးတီသ့ၣ်တဖၣ်ကဘၣ်လူၤပိၥ်ထွဲ, ဆှၢၦၤဂီၢ်မုၢ်ဆူတၢ်မ့ၢ်တၢ်တီ ဆူညါအဂီၢ် လၢတၢ်မၤဂ့ၤထီၣ်က့ၤတၢ်အပူၤန့ၣ်လီၤ." Ellen G. White, The Great Controversy, p. 103.

"လၢ Huss လံၥ်အဂၤတဘ့ၣ်အပူၤ, အတၢ်ကွဲးဆူသီခါတပါအအိၣ် လၢအကဲထီၣ်က့ၤတၢ်သးခုကစီၣ်အတၢ်မၢဖိတဂၤအအိၣ်န့ၣ်, အဝဲစံးကတိၤ ဘၣ်ဃးအတၢ်ကမၣ်တဖၣ်အဂ့ၢ်လၢတၢ်ဆီၣ်လီၤသးအပူၤ, ပၥ်ဒ့ၣ်ပၥ်ကမၢ် လီၤအနီၢ်ကစၢ်ဒၣ်ဝဲအသးလၢ အတၢ်ပၥ်ကဖၢအသးလၢကူသိးဘၣ်သီခါ အတၢ်ကူတၢ်သိးဒီး မၤလၢၥ်ဂီၤတၢ်ဆၢကတီၢ်လၢတၢ်မၤမုၥ်မၤလၤသးလၢ အတလၢကွံၥ်အခၢးသ့ၣ်တဖၣ်အပူၤန့ၣ်လီၤ. ၀ံၤကဒီးတစု, အဝဲဆဲးဟ့ၣ် ပလီၢ်တၢ်ဒ်အံၤ, "မ်ယွၤအတၢ်လၤတၢ်ကပီၤဒီး တၢ်အုၣ်က့ၤခီၣ်က့ၤသးသမူ တဖၣ်အံၤအိၣ်လၢနသးပူၤ, ဒီးဟီၣ်ခိၣ်အတၢ်စုလီၢ်ခီၣ်ခိၣ်ဒီးအဘျုးအဖှိၣ် သ့ၣ်တဖၣ်သုတဟံးန့ၢ်နသးအတၢ်ဆိကမိၣ်န့ၣ်တဂ့ၤ. ပလီၢ်သးလၢ နသုတမၤဃံမၤလၤနဟံၣ်နဃီအါန့ၢ်ဒံးနသးသမူန့ၣ်တဂ့ၤ, ဒီးလၢတၢ်ခဲလၢၥ် အဖီခိၣ်န့ၣ်, ဟ့ၣ်လီၤနသးလၢတၢ်သူၣ်ထီၣ်နီၢ်သးအဂံၢ်အဘါအဒိၣ်အမုၢ် အပူၤန့ၣ်တက့ၢ်. အိၣ်ဒီးတၢ်အဲၣ်ထူအဲၣ်ယွၤဒီးဆီၣ်လီၤနသးဃုၥ်ဒီးၦၤဖှီၣ်ဖိ ယၥ်ဖိန့ၣ်တက့ၢ်, ဒီးမၤမုၥ်မၤလၤနသးလၢမူးပွဲသ့ၣ်တဖၣ်န့ၣ်တဂ့ၤ. နမ့ၢ်တဘှီဂ့ၤက့ၤနတၢ် အိၣ်မူဒီး ဟးဆှဲးတၢ်လုၣ်ကိလုၣ်ပတၥ်တဖၣ်န့ၣ်ဘၣ်ဒီး, ယဘၣ်ယိၣ်လၢ နကဒိးန့ၢ်ဘၣ်တၢ်သိၣ်ဃီၣ်အဒိၣ်အမုၢ်ဒ်သိးဒီးယနီၢ်ကစၢ် ဒၣ်ယဲန့ၣ်လီၤ." The Great Controversy, pp. 105, 106.