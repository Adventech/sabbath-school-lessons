---
title:  တၢ်ဒူတၢ်ဃိၤအတၢ်ပနီၣ်
date:   29/05/2024
---

`ဖး လီၣ်ဖျါ ၁၂း၁၂, ၁၇ ဒီး လီၣ်ဖျါ ၁၃း၇ တက့ၢ်. လံၥ်စီဆှံ အဆၢသ့ၣ်တဖၣ်အံၤ လီၣ်ဖျါထီၣ်မုၣ်ကီၤလံၢ်အတၢ်သးဒိၣ်ဒ်လဲၣ်တကလုၥ် လဲၣ်. ဘၣ်မနုၤလၢမုၣ်ကီၤလံၢ်အံၤ ဘၣ်သူၣ်ဒိၣ်သးဖျိးလၢကစၢ်ယွၤအၦၤ ဂီၢ်မုၢ်လၢမုၢ်နံၤခံကတၢၢ်အကတီၢ်အံၤန့ၣ်လဲၣ်.`

လီၣ်ဖျါအဆၢဒိၣ် ၁၂ ကွဲးဖျါထီၣ်မူခိၣ်အတၢ်ထီဒါလိၥ်သးအဂ့ၢ် လၢကစၢ်ခ၇ံၥ်ဒီးမုၣ်ကီၤလံၢ်အဘၢၣ်စၢၤလၢအစိၤဃၣ်သ့ၣ်တဖၣ်အံၤအပူၤ န့ၣ်လီၤ. တၢ်ထီဒါလိၥ်အသးအံၤ ကတၢၢ်ဝဲလၢမုၣ်ကီၤလံၢ်အတၢ်ဒုးကစၢ်ယွၤ အၦၤဂီၢ်မုၢ်လၢအကတၢၢ်တဘျီအံၤန့ၣ်လီၤ. လီၣ်ဖျါအဆၢဒိၣ် ၁၃ ကတိၤ ဆှၢနုၥ်ပယိၤအတံၤသကိးခံဂၤ, တၢ်ဒူတၢ်ဃိၤလၢပီၣ်လဲၣ်ပူၤ ဒီးတၢ်ဒူတၢ်ဃိၤ လၢခိခိၣ်န့ၣ်လီၤ. တၢ်စိတၢ်ကမီၤခံမံၤအံၤ ပၥ်ဖှိၣ်ထီၣ်အဂံၢ်အဘါတဖၣ်လၢ ကဒုးကစၢ်ယွၤအၦၤဂီၢ်မုၢ်န့ၣ်လီၤ.

`ဖး လီၣ်ဖျါ ၁၃း၄, ၈, ၁၂, ၁၅; ဒီး လီၣ်ဖျါ ၁၄း၇, ၉-၁၁ (ကွၢ်စ့ၢ်ကီး လီၣ်ဖျါ ၁၅း၄; လီၣ်ဖျါ ၁၆း၂ း လီၣ်ဖျါ ၁၉း၂၀း လီၣ်ဖျါ ၂၀း၄; လီၣ်ဖျါ ၂၂း၉ တက့ၢ်). တၢ်ဂ့ၢ်မိၢ်ၦၢ်တမံၤလၢအအိၣ်ဖျါလၢလံၥ်စီဆှံအဆၢခဲလၢၥ်သ့ၣ် တဖၣ်အံၤအပူၤန့ၣ် မ့ၢ်မနုၤလဲၣ်.`

ကွၢ်ထံကွၢ်ဆးတၢ်ထိၣ်သတြီၤအံၤန့ၣ်တက့ၢ်. ၦၤဂီၢ်မုၢ်သ့ၣ်တဖၣ် အံၤဘူၣ်ထီၣ်ဘါထီၣ်တၢ်ဘၣ်တ့အကစၢ် မ့တမ့ၢ် အဝဲသ့ၣ်ဘါတၢ်ဂုၤဂၤ တမံၤမံၤန့ၣ်လီၤ. တၢ်ဘၣ်တ့အကစၢ်အံၤ ကြၢးဝဲဘၣ်ဝဲမးလၢ တၢ်ဘူၣ်ထီၣ် ဘါထီၣ်အီၤန့ၣ်လီၤ. (လီၣ်ဖျါ ၅း၉). တၢ်ဂ့ၢ်လိၥ်ဘှီလိၥ်အသးလၢ ကစၢ်ခ၇ံၥ် ဒီးမုၣ်ကီၤလံၢ်အဘၢၣ်စၢၤအံၤ စးထီၣ်လၢမူခိၣ်လၢအမ့ၢ်တၢ်ဘၣ်ဃးထီၣ် တၢ်ဘူၣ်ထီၣ်ဘါထီၣ်အဂ့ၢ်န့ၣ်လီၤ. "ယကထီၣ်ဘးတၢ်အၢၣ်အတၢ်ထီအဖီခိၣ်, ယကပၥ်ယသးဒ်တၢ်ထီကတၢၢ်တဂၤအသိးန့ၣ်လီၤ" (ယၡါယၤ ၁၄း၁၄). မုၣ်ကီၤလံၢ်လိၣ်ဘၣ်တၢ်ဘူၣ်ထီၣ်ဘါထီၣ်လၢအဘၣ်ဃးထဲလၢတၢ်ဘၣ်တ့ အကစၢ်တဂၤန့ၣ်လီၤ. ဒ် လီၣ်ဖျါ ၁၃ ပၥ်ဖျါဝဲအသိး, အဝဲမၤနၢၤတၢ်ခီဖျိ တၢ်ဒူတၢ်ဃိၤလၢခိခိၣ်အံၤအတၢ်ဖံးတၢ်မၤန့ၣ်လီၤ. (လီၣ်ဖျါ ၁၄း၄).

တၢ်ထိၣ်သတြီၤဒီးဒၤနံးယ့လး ၇ ဒုးနဲၣ်ဖျါလၢခိခိၣ်တၢ်ဒူတၢ်ဃိၤအံၤ ဒ်သိးဒီးနၢၤဖိတဘိလၢ "အကမၤကဒံကဒါတၢ်အဆၢကတီၢ်, ဒီးတၢ်သိၣ် တၢ်သီ" ဒီးတၢ်ကဟ့ၣ်လီၤကွံၥ်အဝဲသ့ၣ်လၢအစုပူၤလၢ၀ံအကလုၢ်ကထါအသီ ၁၂၆၀ လၢအမ့ၢ်အနံၣ် ၁၂၆၀ န့ၣ်လီၤ. (ဒၤနံးယ့လး ၇း၂၅, ထိၣ်သတြီၤဒီး လီၣ်ဖျါ ၁၃း၅, ကွၢ်တၢ်မၤလိ ၆). ကစၢ်ယွၤအတၢ်မၤလိၥ်အဘီတဆံလၢ အဘၣ်ဃးဒီးတၢ်ဆၢကတီၢ်န့ၣ် မ့ၢ်ထဲတၢ်မၤလိၥ်လွံၢ်ထံၣ်တထံၣ်ဧိၤန့ၣ်လီၤ. တၢ်အိၣ်ဖှိၣ်အံၤ ဂုၥ်ကျဲးစၢးဆီတလဲကွံၥ်တၢ်ဘူၣ်ထီၣ်ဘါထီၣ်ယွၤအမုၢ်နံၤလၢ မုၢ်နွံနံၤတနံၤဆူမုၢ်တနံၤ (တၢ်ဘါထီၣ်မုၢ်အနံၤ) န့ၣ်လီၤ.

အဂ့ၢ်ဒ်လဲၣ်ဟီၣ်ခိၣ်အတၢ်စိတၢ်ကမီၤကဆီတလဲကွံၥ်တၢ်ဘူၣ်ထီၣ် ဘါထီၣ်ယွၤအမုၢ်နံၤ, မုၢ်နွံနံၤတနံၤ, လၢကစၢ်ယွၤအနီၢ်ကစၢ်ဒၣ်ဝဲ ဟ့ၣ်လီၤ လၢအမ့ၢ်အတၢ်စိတၢ်ကမီၤအဒိအတဲၥ် (၂မိၤၡွ ၃၁း၁၃; ယဃ့းစက့လး ၂၀း၁၂, ၂၀) အံၤန့ၣ်, ဘၣ်တၢ်ဂုၥ်ကျဲးစၢးဂုၥ်န့ၢ်ဆူၣ်ယွၤအတၢ်စိတၢ်ကမီၤ လၢအခီၣ်ထံးခီၣ်ဘိကတၢၢ်န့ၣ်လီၤ. လၢတၢ်အံၤအပူၤ, တၢ်သးအိၣ်အဒိၣ် ကတၢၢ်န့ၣ် မ့ၢ်တၢ်ထီဒါလိၥ်အသးအလီၢ်ခံကတၢၢ်လၢတၢ်ဘူၣ်ထီၣ်ဘါထီၣ် အမ့ၢ်အတီဒီး တၢ်ဘူၣ်ထီၣ်ဘါထီၣ်လၢအကမၣ်အဘၢၣ်စၢၤအံၤန့ၣ်လီၤ.

လၢတၢ်ဂ့ၢ်အံၤအဃိ, လံၥ်လီၣ်ဖျါပၥ်ဖျါထီၣ်ၦၤဂီၢ်မုၢ်လၢအတီ အလိၤဒီးယွၤသ့ၣ်တဖၣ် လၢအမ့ၢ် "ၦၤလၢအတိၢ်န့ၢ်ယွၤအတၢ်မၤလိၥ်တဖၣ်" န့ၣ်လီၤ (လီၣ်ဖျါ ၁၂း၁၇; လီၣ်ဖျါ ၁၄း၁၂). တၢ်အံၤပၥ်ဃုၥ်ဒီးမုၢ်နွံနံၤ အမုၢ်အိၣ်ဘှံးအနံၤလီၤ, တမ့ၢ်မုၢ်ခီၣ်ထံး (မုၢ်အမုၢ်နံၤ) ဘၣ်လီၤ. ၦၤလၢ အဂ့ၢ်လိၥ်မူခိၣ်ကလူးသၢဂၤအတၢ်ကိးအလီၢ်ခံကတၢၢ်တဖၣ်လၢ ကဘူၣ်ထီၣ် ဘါထီၣ်ယွၤလၢအမုၢ်နံၤစီဆှံအနံၤတဖၣ်န့ၣ် (ယၡါယၤ ၅၈း၁၃) ဒီးၦၤလၢ ဘူၣ်ထီၣ်ဘါထီၣ်တၢ်ဂီၤတၢ်ဖီၣ်လၢအမုၢ်နံၤကမၣ်လၢအမ့ၢ်မုၢ်အမုၢ်နံၤအံၤန့ၣ်, ကဒိးန့ၢ်ဘၣ်တၢ်ဒူတၢ်ဃိၤအတၢ်ပနီၣ်န့ၣ်လီၤ. (ကွၢ် တၢ်မၤလိ ၁၁ တက့ၢ်).