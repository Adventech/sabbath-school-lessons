---
title:  မုၢ်အိၣ်ဘှံးနံၤဒီးတၢ်သိၣ်တၢ်သီ
date:   28/05/2024
---

`ဖး လီၣ်ဖျါ ၁၄း၆, ၇; လီၣ်ဖျါ ၄း၁၁; ၁မိၤၡွ ၂း၁-၃; ဒီး ၂မိၤၡွ ၂၀း၈-၁၁. တၢ်ဘၣ်ဃးလိၥ်အသးလၢတၢ်ဘၣ်တ့, အိၣ်ဘှံးနံၤဒီးကစၢ်ယွၤ အတၢ်သိၣ်တၢ်သီအဘၢၣ်စၢၤန့ၣ် မ့ၢ်မနုၤလဲၣ်.`

တၢ်ဘၣ်တ့စံးကတိၤပလုၢ်ပၦ့ၤလၢကစၢ်ယွၤအမဲၥ်ညါန့ၣ်လီၤ. ပတအိၣ်ထဲတဂၤဧိၤလၢတၢ်ဘၣ်တ့အကျါအံၤန့ၣ်ဘၣ်- တနီၤနီၤစံးလၢ ဟဲကဲထီၣ်အသးလၢတၢ်ကမူၣ်- တမ့ၢ်စ့ၢ်ကီးလၢပအိၣ်ထီၣ်အသးလၢ တၢ်ဘၣ်န့ၢ်အတီၤအံၤအပူၤဘၣ်လီၤ. မ့ၢ်စံးလၢအဂၤတမံၤန့ၣ်, ဟီၣ်ခိၣ် အတၢ်ကူၣ်ဘၣ်ကူၣ်သ့စံးလၢသးသမူအိၣ်ထီၣ်သးအခီၣ်ထံးလၢၦၤသ့ၣ်ညါအီၤ အါအါကလဲၥ်အံၤန့ၣ်, ပၥ်ဖျါထီၣ်ၦၤကညီဟဲကဲထီၣ်သးအခီၣ်ထံးလၢ တဘၣ်ထွဲဒီးတဃူဖိးလိၥ်အသးဒီးလံၥ်စီဆှံအတၢ်ပၥ်ဖျါနီတထံၣ်ဘၣ်န့ၣ်လီၤ.

ပအိၣ်ဖဲအံၤန့ၣ် မ့ၢ်လၢကစၢ်ခ၇ံၥ်တ့လီၤၦၤအဃိန့ၣ်လီၤ. ဒီးအဝဲန့ၣ် ကြၢးဒီးပတၢ်ဘူၣ်ထီၣ်ဘါထီၣ်အီၤတမ့ၢ်ထဲလၢအတ့လီၤၦၤတမံၤဘၣ်, မ့မ့ၢ်တခီ မ့ၢ်စ့ၢ်ကီးလၢအဝဲအုၣ်က့ၤခီၣ်က့ၤၦၤအဃိန့ၣ်လီၤ. တၢ်ဘၣ်တ့ဒီးတၢ်အုၣ်က့ၤ ခီၣ်က့ၤအံၤ မ့ၢ်တၢ်ဘူၣ်ထီၣ်ဘါထီၣ်အကံၢ်အလဲန့ၣ်လီၤ. လၢတၢ်န့ၣ်အဃိ, မုၢ်အိၣ်ဘှံးအနံၤအံၤ မ့ၢ်တၢ်အ၇့ဒိၣ်မးတမံၤလၢ ကနၢ်ပၢၢ်တၢ်အုၣ်က့ၤခီၣ်က့ၤ အဂ့ၢ်န့ၣ်လီၤ. မုၢ်အိၣ်ဘှံးနံၤစံးကတိၤတၢ်ဘၣ်တ့ကစၢ်အတၢ်ကဟုကယၥ်ဒီး တၢ်အုၣ်က့ၤခီၣ်က့ၤကစၢ်အတၢ်အဲၣ်န့ၣ်လီၤ.

ဖဲတၢ်မၤကတၢၢ်တၢ်တ့လီၤတၢ်နွံအံၤန့ၣ်, ကစၢ်ယွၤအိၣ်ဘှံးဝဲလၢ ဟီၣ်ခိၣ်အတ့လီၤဝဲအံၤအတၢ်ဃံလၤဒီး အကဟုကညီၢ်အပူၤန့ၣ်လီၤ. အဝဲ အနီၢ်ကစၢ်ဒၣ်ဝဲ အိၣ်ဘှံးလၢကကဲတၢ်အဒိအတဲၥ်လၢပဂီၢ်န့ၣ်လီၤ. မုၢ်အိၣ်ဘှံးနံၤအံၤ မ့ၢ်တၢ်အိၣ်ကတီၢ်လၢကိးနွံဒဲးအဂီၢ် ဒ်သိးကစံးထီၣ်ပတြၢၤ ၦၤလၢအတ့လီၤၦၤတဂၤအံၤန့ၣ်လီၤ. ဒ်ပဘူၣ်ထီၣ်ဘါထီၣ်တၢ်လၢ မုၢ်အိၣ်ဘှံးနံၤအသိး, ပအိးထီၣ်ပသးတဖၣ်လၢကဒိးန့ၢ်ဘၣ်တၢ်ဆိၣ်ဂ့ၤလီၤဆီ လၢကစၢ်ယွၤပၥ်လီၤအီၤထဲလၢမုၢ်တနံၤဧိၤအံၤအဂီၢ် ဒီးတမ့ၢ်လၢမုၢ်နံၤဂၤအဂီၢ် ဘၣ်န့ၣ်လီၤ.

မုၢ်အိၣ်ဘှံးနံၤဒုးနဲၣ်ၦၤဆူတၢ်ဘၣ်တ့အကစၢ်အအိၣ်လၢအအဲၣ် ပဝဲဒၣ်သ့ၣ်တဖၣ်အါအါကလဲၥ်လၢ ပၥ်တ့ၢ်ကွံၥ်ၦၤအသးတတူၢ်ဘၣ်ဖဲပယံၤဒီး အတၢ်တိၥ်ပၥ်အဆၢကတီၢ်န့ၣ်လီၤ. မုၢ်အိၣ်ဘှံးနံၤန့ၣ် မ့ၢ်တၢ်ပနီၣ်လီၤထူ လီၤယိၥ်လၢပကအိၣ်ဘှံးဘၣ်လၢယွၤအပူၤအဂီၢ်န့ၣ်လီၤ. မ့ၢ်တၢ်ပနီၣ်လီၤဆီ လၢတၢ်အိၣ်တီအိၣ်လိၤလၢတၢ်ဘၣ်တ့ကစၢ်အပူၤန့ၣ်လီၤ. (ယဃ့းစက့လး ၂၀း၁၂, ၂၀). မ့ၢ်တၢ်အိၣ်ဘှံးအတၢ်ပနီၣ်, တမ့ၢ်ကဘၣ်မၤတၢ်အဂီၢ်ဘၣ်, မ့ၢ်တၢ်ဘျုးတၢ်ဖှိၣ်, တမ့ၢ်တၢ်သိၣ်တၢ်သီဘၣ်, မ့ၢ်တၢ်အုၣ်ခီၣ်သးလၢပဂီၢ်, တမ့ၢ်တၢ်စံၣ်ညီၣ်ဃၣ်ဘၣ်, မ့ၢ်တၢ်သန့ၤသးလၢယွၤလၢတၢ်အုၣ်က့ၤခီၣ်က့ၤ အဂီၢ်, တမ့ၢ်လၢပကစၢ်ဒၣ်ဝဲအတၢ်မၤဘၣ်န့ၣ်လီၤ. တၢ်အိၣ်ဘှံးလၢအိၣ်ဘံှးနံၤ အမ့ၢ်အတီအံၤ မ့ၢ်တၢ်အိၣ်ဘှံးလၢတၢ်ဘျုးတၢ်ဖှိၣ်အပူၤလၢၦၤလၢအတ့လီၤ ၦၤတဂၤတၢ်အဲၣ်အစုပူၤ, ၦၤလၢအအုၣ်က့ၤခီၣ်က့ၤၦၤတဂၤ, ဒီးၦၤလၢ ကဟဲက့ၤကဒီးတဘျီလၢပဂီၢ်န့ၣ်လီၤ.

လီၣ်ဖျါအဆၢဒိၣ် ၁၄ အတၢ်ကစီၣ်လၢအမ့ၢ်ကစၢ်ယွၤအတၢ်ကစီၣ်ဆူ ဟီၣ်ခိၣ်အဂီၢ်လၢမုၢ်နံၤခံကတၢၢ်အံၤ, ကိးဃီၤၦၤဂီၢ်မုၢ်လၢကအိၣ်ဘှံးလၢ အတၢ်အဲၣ်အပူၤ ဒီးပလီၢ်ပဒီသးလၢအိၣ်ဘှံးနံၤကိးနံၤဒဲးအဂီၢ်န့ၣ်လီၤ. ကိးဃီၤၦၤလၢကသ့ၣ်နီၣ်ထီၣ်က့ၤၦၤလၢအတ့လီၤၦၤတဂၤဒီး မၤလၤမၤကပီၤ အီၤအဂီၢ်န့ၣ်လီၤ. တၢ်အိၣ်ဘှံးလၢမုၢ်အိၣ်ဘှံးအနံၤအံၤ မ့ၢ်စ့ၢ်ကီးတၢ်စဲဘူးလၢ ဧ့ၤဒ့ၣ်သ၀ီဒီး မူခိၣ်သီဟီၣ်ခိၣ်သီတၢ်လၢတၢ်ၦဲၤအဘၢၣ်စၢၤအံၤန့ၣ်လီၤ. ဒုးသ့ၣ်နီၣ်ထီၣ်က့ၤၦၤလၢ မုၢ်ကအိၣ်ဝဲတနံၤန့ၣ်, သ၀ီဧ့ၤဒ့ၣ်အတၢ်ဃံ တၢ်လၤအံၤ ကက့ၤအိၣ်ထီၣ်က့ၤဝဲအဂီၢ်န့ၣ်လီၤ.

`ၦၤမုၢ်နွံနံၤဖိအါအါကလဲၥ်ဘၣ်သဂၢၢ်ဒီးတၢ်စံးကတိၤအဝဲသ့ၣ်လၢ ၦၤလူၤတၢ်သိၣ်တၢ်သီဖိတဖၣ်, ဒီးတၢ်အံၤအါတက့ၢ်ဘၣ်ထွဲလိၥ်အသးဒီး တၢ်ပၢၤမုၢ်အိၣ်ဘှံးနံၤအဂ့ၢ်န့ၣ်လီၤ. စံးကတိၤသကိးအိၣ်ဘှံးနံၤအံၤ ဒ်အမ့ၢ် တၢ်အဒိလၢတၢ်အုၣ်က့ၤခီၣ်က့ၤဒီးတၢ်ပၥ်တီပၥ်လိၤလၢတၢ်နၥ်အပူၤအံၤန့ၣ် တက့ၢ်. ဘၣ်မနုၤလၢဒိကနၣ်ကစၢ်ယွၤလၢအအိၣ်ဘှံးအဂီၢ်အံၤ ဆှၢၦၤဂီၢ်မုၢ် ဆူတၢ်ဆိကမိၣ်လၢပဂုၥ်ကျဲးစၢးမၤတၢ်လၢပနီၢ်ကစၢ်ဒၣ်ဝဲ ဒ်သိးကတုၤဆူ မူခိၣ်အဂီၢ်အံၤန့ၣ်လဲၣ်.`