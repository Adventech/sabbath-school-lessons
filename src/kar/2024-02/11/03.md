---
title:  တၢ်ဆၢကတီၢ်ကီခဲလၢကဟဲဝဲ
date:   10/06/2024
---

တၢ်ဒူတၢ်ဃီၤအတၢ်ပနီၣ်လၢ၀ံကလုၢ်ကထါအတၢ်စံးပၥ်ဖဲလီၣ်ဖျါ အဆၢဒိၣ် ၁၃ အပူၤအံၤ စံးဘၣ်ၦၤလၢမုၣ်ကီၤလံၢ်အတၢ်ဒုးထီၣ်ဒါကစၢ်ယွၤ ဆူၣ်ဆူၣ်ကလဲၥ်ဒီး အအၢကတၢၢ်အဂ့ၢ်န့ၣ်လီၤ. စးထီၣ်လၢကစၢ်ခ၇ံၥ်သံလၢ ထူၣ်စုညါအလိၤ၀ံၤန့ၣ်, ဒုၣ်ဒါမုၣ်ကီၤလံၢ်သ့ၣ်ညါလၢအဝဲရူတ့ၢ်လံလီၤ, ဘၣ်ဆၣ်ဒီးအဝဲဆၢတဲၥ်အသးကျၢၤကျၢၤလၢကထုးလီၤၦၤအါအါကလဲၥ် ဒ်အမၤဝဲန့ၢ်အသိးန့ၣ်လီၤ. အတၢ်ကူၣ်ထီၣ်ဖးလီၤအခိၣ်တိတတီၤန့ၣ် မ့ၢ်ဝဲ အတၢ်လံၣ်တၢ်လီအတၢ်မၤန့ၣ်လီၤ. ဖဲအတၢ်လံၣ်တၢ်လီအံၤတမၤနၢၤတၢ် ဘၣ်ဒီး, အဝဲဃုမၤဝဲလၢတၢ်စုဆူၣ်ခီၣ်တကးအပူၤန့ၣ်လီၤ. အဝဲမ့ၢ်ၦၤတဂၤလၢ အဆီၣ်ထွဲတၢ်ဒုးအိၣ်ထီၣ်တၢ်သိၣ်တၢ်သီလၢၦၤတဂၤလၢ်လၢ်လၢတဘူၣ်ထီၣ် ဘါထီၣ်တၢ်ဒူတၢ်ဃိၤဘၣ်န့ၣ် ကဘၣ်တၢ်မၤသံအီၤန့ၣ်လီၤ. မ့ၢ်လီၤ, တၢ်ဘူၣ် တၢ်ဘါအတၢ်မၤအၢမၤနးအံၤ တမ့ၢ်အိၣ်လၢအဆၢကတီၢ်ခဲအံၤဘၣ်. အိၣ်ထီၣ် အသးစးထီၣ်လၢစီၤကၤယံၣ်မၤသံစီၤဟ့းဘ့းလးလၢ အဒိကနၣ်ကစၢ်ယွၤ အတၢ်မၤလိၥ်အဃိလံန့ၣ်လီၤ. ကစၢ်ခ၇ံၥ်စံးဝဲ ကမၤအသးစ့ၢ်ကီးလၢ ၦၤစူၢ်က့ၤနၥ်က့ၤတၢ်အကျါန့ၣ်လီၤ.

`ဖး ယိၤဟၣ် ၁၆း၂; မးသဲ ၁၀း၂၂; ၂တံၤမသ့း ၃း၁၂; ဒီး ၁ပ့းတရူး ၄း၁၂ တက့ၢ်. တၢ်အိၣ်ဖှိၣ်လၢလံၥ်စီဆှံအသီတကတြူၢ် အဆၢကတီၢ်လဲၤခီဖျိဘၣ်ဝဲမနုၤလဲၣ်, ဒီးတၢ်အံၤဘၣ်ထွဲလိၥ်အသးဒီး ကစၢ်ခ၇ံၥ်အတၢ်အိၣ်ဖှိၣ်လၢမုၢ်နံၤခံကတၢၢ်အံၤန့ၣ်ဒ်လဲၣ်.`

လၢခ၇ံၥ်ဖိအတၢ်စံၣ်စိၤတဲစိၤဒီတကတီၢ်ညါန့ၣ်, တၢ်မၤနးမၤဖှီၣ် တၢ်န့ၣ် မ့ၢ်တၢ်အိၣ်ဖျါတမံၤန့ၣ်လီၤ. တၢ်မၤအသးအံၤ အိၣ်ဝဲဖဲ၇ိမ့ၤအတၢ်ပၢ အဆၢကတီၢ်ဘၣ်ဆၣ် အိၣ်ဖျါဝဲလၢခ၇ံၥ်ဖိလၢအစူၢ်က့ၤနၥ်က့ၤလံၥ်စီဆှံတဖၣ် ဘၣ်တၢ်မၤအၢမၤနးအဝဲသ့ၣ်အၢအၢသီသီ ခီဖျိတၢ်အိၣ်ဖှိၣ်လၢစိၤခၢၣ်သးအံၤ န့ၣ်လီၤ. တၢ်ဒူတၢ်ဃိၤအတၢ်ပနီၣ်အံၤ မ့ၢ်တၢ်စဲဘူးလိၥ်သးဒီးတၢ်အကတၢၢ် အတၢ်အၢတၢ်သီအံၤန့ၣ်လီၤ. ဒ်တၢ်မၤအၢမၤနးလၢအပူၤကွံၥ်အသိး, တၢ်ဒုးအိၣ်ထီၣ်အီၤလၢကမၤဆူၣ်န့ၢ်ၦၤကိးဂၤလၢကလူၤပိၥ်ထွဲတၢ်စူၢ်တၢ်နၥ် အံၤဒီး တၢ်ဘူၣ်ထီၣ်ဘါထီၣ်လၢအဘၣ်တၢ်ပၥ်ဂၢၢ်ပၥ်ကျၢၤအီၤအံၤန့ၣ်လီၤ.

၀ံအကလုၢ်ကထါဒုးနဲၣ်လၢတၢ်မၤအၢမၤနးကစးထီၣ်အသးဒီး တၢ်ပနံၥ်တၢ်ကၤအတၢ်Bကီဃၥ်လၢအမ့ၢ်, ၦၤတဂၤလၢ်အတအိၣ်ဒီး တၢ်ဒူတၢ်ဃိၤအတၢ်ပနီၣ်ဘၣ်န့ၣ် ၦ့ၤတၢ်ဆါတၢ်တန့ၢ်ဘၣ်လီၤ. ၦၤတဂၤ လၢ်လၢ်လၢအဂ့ၢ်လိၥ်ဒိးန့ၢ်တၢ်ပနီၣ်အံၤန့ၣ် ကအိၣ်လၢတၢ်သံအတၢ်သိၣ် တၢ်သီအဖီလၥ်အံၤန့ၣ်လီၤ. (လီၣ်ဖျါ ၁၃း၁၅-၁၇).

မုၣ်ကီၤလံၢ်အံၤ ကတီၤပၥ်ဝဲလၢခ၇ံၥ်ဖိအမ့ၢ်အတီသ့ၣ်တဖၣ် ကဒိးန့ၢ်ဘၣ်တၢ်ဒူတၢ်ဃိၤအတၢ်ပနီၣ် ဖဲတၢ်မၤကွၢ်အလီၢ်ခံကတၢၢ်ဟဲဝဲ ခီဖျိတၢ်ဟ့ၣ်ဂံၢ်ဟ့ၣ်ဘါအဝဲသ့ၣ်လၢကမၤဃူမၤဖိးတၢ်လၢအဝဲသ့ၣ်အတၢ် အိၣ်မူအပူၤန့ၣ်လီၤ. ဖဲဖျါဝဲလၢၦၤဟီၣ်ခိၣ်ဖိခဲလၢၥ်ပိၥ်တၢ်ဒူတၢ်ဃိၤအခံ, ပၥ်အသးကမၢကမၣ်လၢတၢ်ဒူတၢ်ဃိၤအဃိအံၤအကတီၢ်န့ၣ် (လီၣ်ဖျါ ၁၃း၃), တၢ်ထံၣ်ဆီတလဲကွံၥ်အသးတဘျီဃီ, ဒီး၀ံအတၢ်စံးပၥ်ဒုးနဲၣ်ဖျါဆူကစၢ်ယွၤ အၦၤဂီၢ်မုၢ်န့ၣ်လီၤ. လီၣ်ဖျါ ၁၄း၁၂ ဟ့ၣ်ၦၤတၢ်ဂ့ၢ်တၢ်ကျိၤအံၤန့ၣ်လီၤ.

"ဖဲအံၤမ့ၢ်ၦၤစီဆှံအတၢ်၀ံသးစူၤ, ၦၤလၢအတိၢ်န့ၢ်ယွၤအကလုၢ် အကထါ, ဒီးတၢ်နၥ်ဘၣ်ဃးဒီးယ့ၣ်ရှူးန့ၣ်လီၤ" လီၣ်ဖျါ ၁၄း၁၂. ကစၢ်ယွၤ အၦၤဂီၢ်မုၢ်အိၣ်မူတၢ်အိၣ်မူလၢတၢ်အဲၣ်ယွၤပျံၤယွၤ, တၢ်ဒိကနၣ်ယွၤအပူၤ န့ၣ်လီၤ. ခီဖျိအတၢ်ဘျုးတၢ်ဖှိၣ်အဃိ, အဝဲသ့ၣ်ဆၢထၢၣ်ဂၢၢ်ကျၢၤဖဲတၢ်ခဲလၢၥ် လၢအခိၣ်အဃၢၤန့ၣ် ဟူး၀းဝဲအကတီၢ်န့ၣ်လီၤ. ဖဲဟီၣ်ခိၣ်အံၤပိၥ်ထီၣ် တၢ်ဒူတၢ်ဃိၤအခံအကတီၢ်န့ၣ်, အဝဲသ့ၣ် "ပိၥ်သိဖိအခံ, ဖဲအဆှၢအီၤတပူၤ လၢ်လၢ်" န့ၣ်လီၤ (လီၣ်ဖျါ ၁၄း၄). ခီဖျိကစၢ်ခ၇ံၥ်အတၢ်စိတၢ်ကမီၤအံၤ, အဝဲသ့ၣ်မၤနၢၤလ၇ၥ်အတၢ်စိတၢ်ကမီၤလၢအထီဒါအဝဲသ့ၣ်န့ၣ်လီၤ.

ဒ်ပထံၣ်ဘၣ်လၢတၢ်မၤလိ ၉ အသိး, တၢ်ထီဒါလိၥ်သးအကံၢ်အလဲ လၢတၢ်ဂ့ၤဒီးတၢ်အၢအဘၢၣ်စၢၤအံၤန့ၣ် မ့ၢ်တၢ်ဘူၣ်ထီၣ်ဘါထီၣ်အဂ့ၢ်န့ၣ်လီၤ. တၢ်ဒူတၢ်ဃိၤသူတၢ်လံၣ်တၢ်လီ, ဒီးဖဲအဝဲတမၤနၢၤတၢ်ဘၣ်အကတီၢ်န့ၣ်, သူတၢ်မၤဆူၣ်မၤစိးဒီးတၢ်အစိအကမီၤန့ၣ်လီၤ.

`မ့ၢ်နဟ့ၣ်အခွဲးလၢကျိၣ်စ့အကျိၤအကွၥ်, တၢ်ပနံၥ်တၢ်ကၤအတၢ်ဂ့ၢ် တၢ်ကျိၤအံၤလၢကမၤဃူမၤဖိးက့ၤနတၢ်ပၢၤမုၢ်အိၣ်ဘှံးနံၤအံၤဒ်လဲၣ်.`