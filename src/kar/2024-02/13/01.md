---
title:  ကစၢ်ယွၤတၢ်အဲၣ်အတၢ်မၤနၢၤ
date:   22/06/2024
---

### တၢ်မၤလိတနွံအံၤအဂီၢ်ဖး
လီၣ်ဖျါ ၂၂း၁၁, ၁၂; ယံး၇မံယၤ ၃၀း၅-၇; စံး ၉၁း၁-၁၁; ယံး၇မံယၤ ၂၅း၃၃; လီၣ်ဖျါ ၂၁း၂; လီၣ်ဖျါ ၂၀း၁၁-၁၅.

> <p>တၢ်ကလုၢ်ထူ</p>
> "ဒီးယနၢ်ဟူတၢ်ကလုၢ်သီၣ်ဖးဒိၣ်လၢမူခိၣ်စံးဝဲဒၣ်, ကွၢ်ကွၢ်, ယွၤအဒဲအိၣ်ဒီးၦၤကညီ, ဒီးကစၢ်ကအိၣ်ဝဲဆိးဝဲဒီးအီၤ, ဒီးအဝဲသ့ၣ်ကမ့ၢ် အၦၤဂီၢ်မုၢ်, ဒီးယွၤအကစၢ်ဒၣ်ဝဲကအိၣ်ဒီးအီၤ, ဒီးကကဲထီၣ်အကစၢ်လီၤ. ဒီးယွၤကထွါကွံၥ်အမဲၥ်ထံခဲလၢၥ်လၢအမဲၥ်, ဒီးတၢ်သံတအိၣ်လၢၤဘၣ်, ဒီးတၢ်သူၣ်အုးသးအုးတအိၣ်လၢၤဘၣ်, ဒီးတၢ်ဟီၣ်တၢ်ယၢၤတအိၣ်လၢၤဘၣ်, ဒီးတၢ်ဘှံးသူၣ်ဘှံးသးတအိၣ်လၢၤဘၣ်. အဂ့ၢ်ဒ်အံၤ, တၢ်အိၣ်လၢအခီၣ်ထံး တဖၣ်ပူၤကွံၥ်လံ" (လီၣ်ဖျါ ၂၁း၃, ၄).

ပသဂၢၢ်ဆၢကတီၢ်ခါဆူညါလၢတၢ်မုၢ်လၢ်အပူၤသ့ဝဲလီၤ. တၢ်ကိးတၤအဆၢကတီၢ် မ့ၢ်ဟဲဘၣ်ဆၣ်သနၥ်က့, တၢ်နးတၢ်ဖှီၣ်တမံၤလၢ်လၢ် လၢပကဘၣ်လဲၤခီဖျိမ့ၢ်အိၣ်, တၢ်ကီတၢ်ခဲတမံၤလၢ်လၢ်လၢပဘၣ်တူၢ်အီၤ မ့ၢ်အိၣ်, ပမ့ၢ်ဘၣ်လဲၤခီဖျိတၢ်သူၣ်အုးသးအုးဘၣ်ဆၣ်သနၥ်က့, ပမ့ၢ်အိၣ်ဒီး တၢ်မုၢ်လၢ်လၢမုၢ်နံၤဂ့ၤကဟဲဝဲအဂီၢ်န့ၣ်, ပအိၣ်မူမုၢ်မဆါတနံၤညါအံၤ အတၢ်အိၣ်မူလၢတၢ်တိၥ်ပၥ်ဒီးတၢ်သူၣ်ဖှံသးညီအပူၤသ့ဝဲဒၣ်န့ၣ်လီၤ. Franklin D. Roosevelt မ့ၢ်ကီၢ်ခိၣ် ဖဲ ၁၉၃၃-၁၉၄၅ အတီၢ်ပူၤ, အဆၢကတီၢ်ဖဲတၢ်ကီတၢ်ခဲအဒိၣ်ကတၢၢ်လၢကီၢ်အမဲ၇ကၣ်ကီၢ်စၢဖှိၣ် အတၢ်စံၣ်စိၤတဲစိၤအပူၤန့ၣ်လီၤ. အဝဲဒိးန့ၢ်ဘၣ်စုလီၤဖျုခိၣ်လီၤဖျုအတၢ်ဆါ ဒီးတၢ်မၤစၢၤမ့ၢ်တအိၣ်ဘၣ်ဒီးဟးထီၣ်ဟးလီၤဝဲတသ့ဘၣ်န့ၣ်လီၤ. အဝဲ ကွဲးတ့ၢ်ဝဲဒ်အံၤ, "ပဟံးဃၥ်တၢ်မုၢ်လၢ်ထီဘိ, တၢ်နၥ်တၢ်မုၢ်လၢ်အဂၢၢ်အကျၢၤ လၢတၢ်အိၣ်မူအဂ့ၤဒိၣ်တစဲးအိၣ်ဝဲ, ဟီၣ်ခိၣ်ဂ့ၤဒိၣ်တစဲးအိၣ်ဝဲလၢ၀ၢ်ဘးခီ တကပၤန့ၣ်လီၤ. Albert Einstein, ၦၤသ့ကတၢၢ်တဂၤအကျါ လၢဟီၣ်ခိၣ်ချၢ အံၤကွဲးဝဲဒ်အံၤ, "မၤလိတၢ်လၢမဟါကၢၥ်, အိၣ်မူလၢတနံၤညါအံၤ, မုၢ်လၢ် တၢ်လၢခဲမုၢ်ဆ့ၣ်န့ၣ်တက့ၢ်." တၢ်မုၢ်လၢ်နံၤကမှံထီၣ်လၢခဲမုၢ်ဆ့ၣ်အဂီၢ်, စံၤကတိၤတၢ်ကသွံဒံဖိလၢအမ့ၢ်, "တၢ်သူၣ်ဖှံသးညီကအိၣ်အါဝဲတစဲးလီၤ."

တခွါထၢၣ်အတၢ်မၤလိလၢအကတၢၢ်အံၤ, ပကထံၣ်ဘၣ်ကစၢ်ခ၇ံၥ် အတၢ်အဲၣ်လၢအအိၣ်ဆၢထၢၣ်ဂၢၢ်ဂၢၢ်လၢတၢ်ဘၣ်တ့အတၢ်စံၣ်စိၤတဲစိၤလၢ အထိၣ်ဂဲၤသးအဒိၣ်ကတၢၢ်အံၤ အဆၢကတီၢ်ဒီးအတၢ်မၤနၢၤလၢၥ်လၢၥ်ဆ့ဆ့ လၢတၢ်ဂ့ၢ်လိၥ်ဘှီလိၥ်အဒိၣ်အမုၢ်အပူၤအံၤန့ၣ်လီၤ. လံၥ်စီဆှံအကတၢၢ် တဘ့ၣ်, လံၥ်လီၣ်ဖျါအံၤ ဟ့ၣ်ၦၤတၢ်မုၢ်လၢ်လၢတနံၤအံၤ, ခဲမုၢ်ဆ့ၣ်ဒီးလီၤစိၤ လီၤထီအဂီၢ်န့ၣ်လီၤ.