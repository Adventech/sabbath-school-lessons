---
title:  တၢ်စံၣ်ညီၣ်လၢတၢ်ဆၢကတီၢ်အနံၣ်တကထိအပူၤ
date:   26/06/2024
---

`ဖး လီၣ်ဖျါ ၄း၄-၆ တက့ၢ်. ၦၤတီၦၤလိၤသ့ၣ်တဖၣ် မၤမနုၤတမံၤ ဖဲအနံၣ် ၁၀၀၀ အတီၢ်ပူၤဒီး ဘၣ်မနုၤလၢအ၇့ဒိၣ်မးန့ၣ်လဲၣ်.`

ဖဲနံၣ်တကထိအတီၢ်ပူၤန့ၣ်, ၦၤတီၦၤလိၤသ့ၣ်တဖၣ် ကအိၣ်ဒီး တၢ်ခွဲးယၥ်လၢကဃုထံၣ်ဘၣ်ကစၢ်ယွၤအတၢ်တီတၢ်လိၤဒီး အတၢ်အဲၣ် တဖၣ်လၢ မဲၥ်လၢအမၤတၢ်ဘၣ်ဃးဒီးတၢ်ဒဲးဘးအတၢ်ကီတၢ်ခဲအံၤဒ်လဲၣ်ဒ်လဲၣ် အဂ့ၢ်န့ၣ်လီၤ. မတၤတဂၤလၢတအိၣ်ဒီးတၢ်သံကွၢ်လၢအဘၣ်ဃးဒီးတၢ်ဂ့ၢ် တၢ်ကျိၤအါအါကလဲၥ်အံၤန့ၣ် မ့ၢ်အိၣ်ဝဲဧါ. အဆၢကတီၢ်ခဲအံၤ, ဖဲနံၣ် တကထိအကတီၢ်အပူၤလၢမူခိၣ်န့ၣ်, ၦၤလၢအဘၣ်တၢ်အုၣ်က့ၤခီၣ်က့ၤအီၤ သ့ၣ်တဖၣ် အိၣ်ဒီးတၢ်ခွဲးယၥ်လၢကသံကွၢ်တၢ်သံကွၢ်သ့ၣ်တဖၣ်လီၤ. ၦၤလၢ တၢ်အဲၣ်အီၤ မ့တမ့ၢ် တံၤသကိးလၢအဘူးဒီးတၢ်အဲၣ်အီၤဒိၣ်ဒိၣ်တဂၤ မ့ၢ်တတုၤဆူမူခိၣ်ဘီမုၢ်ဘၣ်ဒီး, ၦၤလၢအတုၤဆူတၢ်အုၣ်က့ၤခီၣ်က့ၤအပူၤတဖၣ် ကနၢ်ပၢၢ်ကစၢ်ယွၤအတၢ်ဆၢတဲၥ်လၢလၢၦဲၤၦဲၤန့ၣ်လီၤ. လၢကျဲအသီပူၤန့ၣ်, ၦၤဒိးန့ၢ်တၢ်အုၣ်က့ၤခီၣ်က့ၤတဖၣ် ကသ့ၣ်ညါကစၢ်ယွၤအတၢ်မၤအစိဒိၣ် ကမီၤဒိၣ်လၢအအုၣ်က့ၤခီၣ်က့ၤၦၤကိးဂၤဒဲးလၢအအိၣ်မူအံၤအါန့ၢ်ဒံးလၢ အပူၤကွံၥ်အသိးန့ၣ်လီၤ. အဝဲသ့ၣ်ကသ့ၣ်ညါတၢ်အသီတမံၤလၢ ၦၤလီၤမၢ် တဂၤလၢ်လၢ်အံၤန့ၣ် တတုၤဆူမူခိၣ်ဘီမုၢ်ဘၣ်, မ့ၢ်လၢအဝဲသ့ၣ်ဂ့ၢ်လိၥ်, သမၢကစၢ်ခ၇ံၥ်အဃိန့ၣ်လီၤ. တုၤထဲအံၤမး ကစၢ်ယွၤန့ၣ် ဟဲစိၥ်ဃိၤ တၢ်စံၣ်ညီၣ်အလီၢ်ခံကတၢၢ် - တၢ်သံခံစုတစု, လၢအမ့ၢ်တၢ်ဟးဂီၤကွံၥ် လီၤထူလီၤယိၥ်အံၤ- ဆူၦၤလၢအလီၤမၢ်သ့ၣ်တဖၣ်အအိၣ်န့ၣ်လီၤ.

`ဖး လီၣ်ဖျါ ၂၀း၇-၉ တက့ၢ်. နံၣ်တကထိကတၢၢ်ဝဲဒံးလဲၣ်. မုၣ်ကီၤလံၢ်ဒီးၦၤလၢပိၥ်အခံသ့ၣ်တဖၣ်အတၢ်ဟဲ၀ံ, အဘူၣ်အတီၢ်န့ၣ် မ့ၢ်မနုၤလဲၣ်.`

လၢနံၣ်တကထိအတီၢ်အပူၤန့ၣ်, မုၣ်ကီၤလံၢ်တအိၣ်ဒီးၦၤလၢ ကဘၣ်လ့ပစီဝဲ မ့တမ့ၢ် လံၣ်လီအီၣ်ဝဲအဂီၢ်န့ၣ်လၢၤဘၣ်. အဝဲဒီးအကလူး တဖၣ် အိၣ်ဒၣ်ထဲတဖုဧိၤလၢကကွၢ်ဆၢၣ်မဲၥ်တၢ်ဒဲးဘးအဘူးအလဲလၢ အအၢသီအံၤ, လၢအနံၣ်တကထိအကတၢၢ်န့ၣ်, ၦၤအၢၦၤသီလၢအသံတ့ၢ်သ့ၣ် တဖၣ် ကဂဲၤဆၢထၢၣ်က့ၤဝဲဒ်သိးကသဂၢၢ်တၢ်စံၣ်ညီၣ်ဒီး ဒိးန့ၢ်ဘၣ်အတၢ်ဘျုး တၢ်ဖှိၣ်လၢအကတၢၢ်အံၤန့ၣ်လီၤ. (လီၣ်ဖျါ ၂၀း၈).

အဆၢကတီၢ်ခဲအံၤန့ၣ်, မုၣ်ကီၤလံၢ်အိၣ်ဒီးသုးမုၢ်ဒိၣ်တဖုလၢ ပိၥ်အခံန့ၣ်လီၤ. မုၣ်ကီၤလံၢ်မ့ၢ်ဒိးန့ၢ်ဘၣ်တၢ်မၤနၢၤအီၤတဘျီဘၣ်တဘျီ လၢတၢ်ဂ့ၢ်လိၥ်ဘှီလိၥ်အဒိၣ်အမုၢ်အပူၤအံၤဘၣ်ဆၣ်, အဝဲဂံၢ်ဆူၣ်ထီၣ် ဖဲအထံၣ်ၦၤဂီၢ်မုၢ်လၢအလီၤမၢ်ကွံၥ်တဖုအံၤအဃိန့ၣ်လီၤ. မ့ၢ်လၢအတအိၣ်ဒီး တၢ်ကတီၤသးလၢကမၤကတၢၢ်တၢ်ပူထီၣ်အံၤဘၣ်အဃိ, အဝဲလဲၤဒီးလီန့ၢ်ၦၤ "ကလုၥ်သ့ၣ်တဖၣ်" လဲၤဒုးအိၣ်ထီၣ်အတၢ်ဂုၥ်ကျဲးစၢးအလီၢ်ခံကတၢၢ်တဘျီ လၢကမၤဟးဂီၤကစၢ်ယွၤဒီး ဒုးအိၣ်ထီၣ်အဝဲသ့ၣ်အနီၢ်ကစၢ်ဒၣ်ဝဲအဘီအမုၢ် န့ၣ်လီၤ. တၢ်ကတိၤလၢအမ့ၢ် "ၦၤကိးဖိဒီးၦၤမကိးဖိ" အံၤ ဘၣ်တၢ်ဒိလီၤ အီၤလၢမုၣ်ကီၤလံၢ်ဒီး ၦၤလၢအတဒိးန့ၢ်ဘၣ်တၢ်အုၣ်က့ၤခီၣ်က့ၤဘၣ်သ့ၣ် တဖၣ်လၢအစိၤစိၤဃၣ်ဃၣ်အပူၤန့ၣ်လီၤ. (လီၣ်ဖျါ ၂၀း၈). မုၣ်ကီၤလံၢ်ဒီး ၦၤပိၥ်အခံသ့ၣ်တဖၣ်က၀ီၤဃၥ် "ၦၤစီဆှံသူၣ်ဒဲ" အလီၢ်ဒီး "၀့ၢ်လၢတၢ်အဲၣ်အီၤ တဖျၢၣ်" န့ၣ်လီၤ. (လီၣ်ဖျါ ၂၀း၉)

လၢအနံၣ်တကထိအကတၢၢ်န့ၣ်, တမ့ၢ်ထဲၦၤအၢၦၤသီသ့ၣ်တဖၣ်အံၤ ဂဲၤဆၢထၢၣ်သမူထီၣ်က့ၤထဲတမံၤဘၣ်, ဘၣ်ဆၣ်ဒီး ၀့ၢ်စီဆှံယရူၤၡလ့ၣ် ဟဲလီၤဝဲဆူမူခိၣ်န့ၣ်လီၤ. (လီၣ်ဖျါ ၂၁း၂). ၦၤစီဆှံသ့ၣ်တဖၣ် အိၣ်မူတ့ၢ်ဒီး ပၢတ့ၢ်တၢ်ဒီးကစၢ်ခ၇ံၥ် လၢ၀့ၢ်ယရူၤၡလ့ၣ်အပူၤ အနံၣ်တကထိလံန့ၣ်လီၤ. ခဲအံၤ, လၢနံၣ် ၁၀၀၀ အကတၢၢ်န့ၣ်, ၀့ၢ်အံၤဟဲလီၤဆူဟီၣ်ခိၣ်ချၢဃုၥ်ဒီး ကစၢ်ယွၤ, ကစၢ်ယ့ၣ်ရှူးခ၇ံၥ်, မူခိၣ်ကလူးတဖၣ်ဒီး ၦၤလၢအဘၣ်တၢ်အုၣ်က့ၤ ခီၣ်က့ၤအီၤသ့ၣ်တဖၣ်ခဲလၢၥ်န့ၣ်လီၤ. ၦၤကိးဂၤဒဲးအိၣ်ဖဲအံၤလၢတၢ်ဂ့ၢ်လိၥ် ဘှီလိၥ်သးအဒိၣ်အမုၢ်အံၤ အတၢ်ဒုးလီၢ်ခံကတၢၢ်အဂီၢ်န့ၣ်လီၤ. တၢ်ဒဲးဘးအံၤ ကဘၣ်တၢ်တြူၥ်ကွံၥ်အီၤလၢၥ်လၢၥ်ဆ့ဆ့န့ၣ်လီၤ.

`ဖဲတၢ်စံၣ်ညီၣ်အလီၢ်ခံကတၢၢ်အဆၢကတီၢ်အံၤ အတၢ်ပၥ်ဖျါထီၣ် ဘၣ်ဃးဒီးကစၢ်ယွၤအသကဲၥ်ပ၀းန့ၣ် မ့ၢ်မနုၤတမံၤလဲၣ်.`