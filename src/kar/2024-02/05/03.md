---
title:  ဒုးစိၥ်ခီဃီၤကစၢ်ယွၤအကလုၢ်ကထါ
date:   29/04/2024
---

`ဖး ၂က၇ံၣ်သူး ၄း၁-၆ ဒီး ၂က၇ံၣ်သူး ၂း၁၄ တက့ၢ်. လံၥ်စီဆှံ အဆၢသ့ၣ်တဖၣ်အံၤ စံးကတိၤဘၣ်ဃးစီၤပီလူးအတၢ်နၥ်န့ၢ်အနီၢ်ကစၢ်အသး, ဖဲအဘၣ်သဂၢၢ်ဒီးတၢ်ကိးတၤလၢအတၢ်၇ၤလီၤကစၢ်ယွၤအကလုၢ်ကထါ တၢ်မ့ၢ်တၢ်တီအံၤအကတီၢ်န့ၣ် မ့ၢ်မနုၤလဲၣ်.`

တၢ်မၢဖိစီၤပီလူးဘၣ်သဂၢၢ်ဒီးတၢ်ကီတၢ်ခဲအဒိၣ်အမုၢ်လၢ အတၢ်မၤ အပူၤ ဖဲအ၇ၤလီၤတၢ်သးခုအကစီၣ်အကတီၢ်န့ၣ်လီၤ. ဘၣ်ဆၣ်ဒီး အဝဲ အိၣ်ဒီးတၢ်နၥ်န့ၢ်အနီၢ်ကစၢ်အသးလၢ ကစၢ်ယွၤအကလုၢ်ကထါအံၤလၢခံ ကတၢၢ်န့ၣ် ကမၤနၢၤတၢ်န့ၣ်လီၤ. အဂ့ၢ်ဒ်လဲၣ်, အဝဲစံးလၢ, "အဂ့ၢ်ဒ်အံၤ, ပမၤတၢ်ထီဒါတၢ်မ့ၢ်တၢ်တီတသ့ဘၣ်နီတမံၤဘၣ်. မ့ၢ်တၢ်မ့ၢ်တၢ်တီအဂီၢ် လီၤ" ၂က၇ံၣ်သူး ၁၃း၈.

ၦၤမၤဂ့ၤထီၣ်က့ၤတၢ်ဘူၣ်တၢ်ဘါသ့ၣ်တဖၣ် ဘၣ်သဂၢၢ်ဒီးတၢ်ဒ်အံၤ အသိးလီၤ. ဘၣ်ဆၣ်ဒီး, အဝဲသ့ၣ်အိၣ်တီအိၣ်လိၤလၢကစၢ်ယွၤအကလုၢ် ကထါအပူၤလီၤ. တၢ်အဒိတမံၤလၢတၢ်သူၣ်ဒူသးဒူဘၣ်ဃးတၢ်ဘၣ်သဂၢၢ်ဒီး တၢ်ကမၤအသးလီၤပျံၤလီၤဖုးအဒိၣ်အမုၢ်အံၤန့ၣ် မ့ၢ် William Tyndale န့ၣ်လီၤ. Tyndale အတၢ်သးအိၣ်ဒိၣ်ကတၢၢ်န့ၣ် မ့ၢ်တၢ်အဲၣ်ဒိးဟ့ၣ်လီၤ ကီၢ်အဲကလံးလံၥ်စီဆှံလၢအလီၤတံၢ်လီၤဆဲးလၢအဘၣ်တၢ်ကွဲးခီကျိၥ်အီၤ လၢၦၤဖးဘၣ်ကိးဂၤဒဲးန့ၣ်လီၤ. အဝဲဆၢတဲၥ်လီၤအသးလၢ ကကွဲးခီကျိၥ် လံၥ်စီဆှံဒီးမၤဘၣ်က့ၤတၢ်ကွဲးခီကျိၥ်လၢ Wycliffe ကွဲးဝဲလၢအပူၤကွံၥ်အနံၣ် ၁၄၀ အံၤန့ၣ်လီၤ. လၢအမၤတၢ်အံၤအဃိ, အဝဲဘၣ်တၢ်ဖီၣ်န့ၢ်အီၤစ့ၢ်ကီးဒီး ဘၣ်တၢ်သမံသမိးအီၤလၢတၢ်စံၣ်ညီၣ်အဂီၢ်န့ၣ်လီၤ. လံၥ်စီဆှံလၢအဝဲကွဲးခီ ကျိၥ်ဝဲသ့ၣ်တဖၣ် ဘၣ်တၢ်ထုးထီၣ်အီၤဖဲ Worms အ၀့ၢ်ကီၢ် Worms အပူၤအံၤန့ၣ် ဘၣ်တၢ်ဒွဲၣ်အူကွံၥ်အီၤလၢကမျၢၢ်အမဲၥ်ညါအါအါကလဲၥ်န့ၣ် လီၤ. အဝဲဘၣ်တၢ်သမံသမိးအီၤဖဲ Belgium အကီၢ်, ၁၅၃၆ နံၣ်န့ၣ်လီၤ. တၢ်ပၥ်အီၤတၢ်ကမၣ်လၢအမ့ၢ်ၦၤထီဒါခ၇ံၥ်ဖိအတၢ်စူၢ်တၢ်နၥ်တဂၤဒီး တၢ်စံၣ်ညီၣ်အီၤလၢတၢ်ကဘၣ်ဒွဲၣ်အူထီၣ်သမူအီၤလၢမ့ၣ်အူအပူၤန့ၣ်လီၤ. ၦၤလၢကဘၣ်ဒွဲၣ်အူထီၣ်ကွံၥ်အီၤသ့ၣ်တဖၣ်စၢတံၢ်ဃၥ်အကိၥ်ဘိလၢကသါ တသ့ဘၣ်ဖဲတၢ်စိၥ်ထီၣ်အီၤဆူမ့ၣ်အူပူအဖီခိၣ်အကတီၢ်လၢကဘၣ်တၢ်ဒွဲၣ်အူ ကွံၥ်အီၤအဂီၢ်န့ၣ်လီၤ. အတၢ်စံးကတိၤလၢကိးပသူထီၣ်ဝဲဒိၣ်ဒိၣ် ဖဲအတၢ်သံ အကတီၢ်အံၤလၢၦဲၤဒီးတၢ်သူၣ်ဆူၣ်သးဆူၣ်ဒီး ဘၣ်တၢ်ကွဲးနီၣ်အီၤဒ်အံၤ "ယွၤဧၢ, အိးထီၣ်ကီၢ်အဲးကလံးအစီၤပၤအမဲၥ်ချံတက့ၢ်." ကစၢ်ယွၤဒိကနၣ် Tyndale အတၢ်ထုကဖၣ်န့ၣ်လီၤ.

ဖဲ Tyndale သံ၀ံၤ လွံၢ်နံၣ်အလီၢ်ခံန့ၣ်, လံၥ်စီဆှံဘၣ်တၢ်ထုးထီၣ် ၇ၤလီၤအီၤလၢအဲကလံးအကျိၥ်လွံၢ်ကလုၥ်န့ၣ်လီၤ. ဖဲ ၁၆၁၁ နံၣ်န့ၣ် King James အလံၥ်စီဆှံလၢတၢ်ကွဲးခီကျိၥ်အီၤအံၤ ဘၣ်တၢ်ထုးထီၣ်၇ၤအီၤဒီး တၢ်ကွဲၤအံၤအါဒၣ်တက့ၢ်မ့ၢ် Tyndale အတၢ်မၤန့ၣ်လီၤ. ၦၤကွဲးခီကျိၥ် လံၥ်စီဆှံ ၅၄ ဂၤအံၤ သန့ၤထီၣ်အတၢ်မၤလၢ Tyndale မၤတ့ၢ်ဝဲလၢအပူၤကွံၥ် န့ၣ်လီၤ. ဘၣ်တၢ်တူၢ်လိၥ်အီၤလၢ King James လံၥ်စီဆှံအလီၢ်လံၤ တကတြူၢ်လၢအဘၣ်တၢ်ပူးနံးအီၤဖဲ ၁၆၁၁ နံၣ်အံၤ, ၇၆% မျးကယၤန့ၣ်မ့ၢ် Tyndale အတၢ်ကွဲးခီကျိၥ်ဝဲဒီးအသီတကတြူၢ်န့ၣ်မ့ၢ်ဝဲ ၈၃% မျးကယၤ န့ၣ်လီၤ. ဖဲ ၂၀၁၁ နံၣ်န့ၣ်, King James အလံၥ်စီဆှံ ဘၣ်တၢ်မၤလၤ မၤကပီၤအီၤၦဲၤထီၣ်အနံၣ် ၄၀၀ ခီဖျိအထုးထီၣ်လံၥ်စီဆှံၦဲၤထီၣ်အဘ့ၣ် အကကွဲၢ်တကထိအဃိန့ၣ်လီၤ. စီၤပၤ, King James အလံၥ်စီဆှံအံၤ ဆီတလဲကွံၥ်ကမျၢၢ်လၢအကကွဲၢ်သ့ၣ်တဖၣ်အသူၣ်အသးလၢဟီၣ်ခိၣ်ချၢအံၤ န့ၣ်လီၤ. William Tyndale အတၢ်သံအံၤ အလုၢ်အၦ့ၤအိၣ်ဝဲဂ့ၤမးန့ၣ်လီၤ.

မ့ၢ်ဖျါလၢကီခဲဝဲ, တၢ်ထီဒါဒိၣ်မုၢ်ဝဲဒၣ်ဘၣ်ဆၣ်, Tyndale ဒီးၦၤလၢ အစူၢ်က့ၤနၥ်က့ၤကစၢ်ယွၤအကလုၢ်ကထါသ့ၣ်တဖၣ်အံၤ နၥ်ဝဲလၢကစၢ်ယွၤ မၤတၢ်ကိးမံၤဒဲးဒ်အတၢ်ဘၣ်အသးအသိးန့ၣ်လီၤ. Tyndale အတၢ်အိၣ်မူ ဒုးအိၣ်ထီၣ်တၢ်လီၤဆီလၢတၢ်မူထူယိၥ်အဂီၢ်န့ၣ်လီၤ.

`ဖး ဒၤနံးယ့လး ၁၂း၃ ဒီး လီၣ်ဖျါ ၁၄း၁၃ တက့ၢ်. လံၥ်စီဆှံ အဆၢသ့ၣ်တဖၣ်အံၤ ဘၣ်ထွဲလိၥ်အသးဒီး Tyndale အတၢ်အိၣ်မူဒ်လဲၣ်. ဆိကမိၣ်ထီၣ်နတၢ်အိၣ်မူဒီးအတၢ်စိတၢ်ကမီၤလီၤဘၣ်လၢၦၤဂၤအဖီခိၣ်န့ၣ် တက့ၢ်. လံၥ်စီဆှံဆၢသ့ၣ်တဖၣ်အံၤ ဟ့ၣ်ဂံၢ်ဟ့ၣ်ဘါတၢ်လၢအဘၣ်ဃးဒီး တၢ်ခွဲးတၢ်ယၥ်လၢနဒိးန့ၢ်ဘၣ်အီၤလၢကဒုးအိၣ်ထီၣ်နတၢ်စိတၢ်ကမီၤဆူ ၦၤဂၤအအိၣ် လၢတၢ်မူအထူအယိၥ်အဂီၢ်န့ၣ် ကမ့ၢ်မနုၤသ့ၣ်တဖၣ်လဲၣ်.`