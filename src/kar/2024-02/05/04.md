---
title:  ဘၣ်တၢ်ဒုးကပီၤထီၣ်အီၤ (ဒုးနၢ်ပၢၢ်အီၤ) လၢသးစီဆှံ
date:   30/04/2024
---

တနံၤန့ၣ်, ဖဲအဖးလံလၢကၠိဒိၣ် (University) အလံၥ်တၢးပူၤ အကတီၢ်န့ၣ်, Martin Luther အတၢ်အိၣ်မူဆီတလဲကွံၥ်အသးန့ၣ်လီၤ. အဝဲထံၣ်န့ၢ်လံၥ်စီဆှံတဘ့ၣ်လၢ Latin အကျိၥ်န့ၣ်လီၤ. လၢအပူၤကွံၥ်န့ၣ် အဝဲတသ့ၣ်ညါဝဲနီတစုလၢလံၥ်စီဆှံဒ်အံၤန့ၣ်အိၣ်ဝဲဘၣ်. လၢတၢ်သူၣ်ဖှံသးညီ အပူၤ အဝဲဖးလံၥ်အံၤ တကဘျံးဘၣ်တကဘျံးဒီးတဆၢဘၣ်တဆၢန့ၣ်လီၤ. အဝဲလီၤကမၢကမၣ်ဝဲလၢလံၥ်စီဆှံအံၤ ကစၢ်ယွၤကလုၢ်ကထါဖျါဆှဲဂ့ၤမးဒီး အိၣ်ဝဲဒီးတၢ်စိတၢ်ကမီၤဒိၣ်ဒိၣ်န့ၣ်လီၤ. ဒ်အဖးဝဲတကဘျံးဘၣ်တကဘျံး အသိး, သးစီဆှံဒုးကပီၤထီၣ်အသးန့ၣ်လီၤ. အဝဲဒိးန့ၢ်ဘၣ်သးစီဆှံအတၢ် နဲၣ်ကျဲလၢတၢ်မ့ၢ်တၢ်တီအံၤ ဘၣ်တၢ်ကးဘၢအီၤဒီးၦၤကညီအလုၢ်အလၢ်လၢ အဖျါထီၣ်ဝဲတဆီဘၣ်တဆီလၢအမဲၥ်ညါန့ၣ်လီၤ. လၢအတၢ်ပၥ်ဖျါထီၣ် အတၢ်ဘၣ်သဂၢၢ်ဒီးလံၥ်စီဆှံအဆိကတၢၢ်တဘျီအံၤအဂ့ၢ်န့ၣ်, အဝဲကွဲးတ့ၢ် တၢ်ဒ်အံၤ, "ယမုၢ်လၢ်လၢကစၢ်ယွၤကဟ့ၣ်ယၤလံၥ်ဒ်အံၤလၢယနီၢ်ကစၢ်ဒၣ်ယဲ အဂီၢ်မးလီၤ."

**တၢ်သိၣ်တၢ်သီ, တၢ်သိၣ်လိနဲၣ်လိလၢပဟံးန့ၢ်အီၤသ့လၢလံၥ်စီဆှံ အဖီလၥ်သ့ၣ်တဖၣ်အပူၤလၢအဘၣ်ဃးဒီးတၢ်ဟံးန့ၢ်လံၥ်စီဆှံအခီပညီန့ၣ် မ့ၢ်မနုၤလဲၣ်.**

`ယိၤဟၣ် ၁၄း၂၅, ၂၆`

`ယိၤဟၣ် ၁၆း၁၃-၁၅`

`၂ပ့းတရူး ၁း၂၀, ၂၁`

တၢ်လၢအစိကမီၤဒိၣ်ဖဲလံၥ်စီဆှံအဆၢသ့ၣ်တဖၣ်အပူၤအံၤန့ၣ် မ့ၢ်ဝဲ တၢ်အုၣ်ခီၣ်သးအတၢ်လီၤတံၢ်လီၤဆဲးလၢအမ့ၢ်သးစီဆှံအတၢ်ထိၣ်ဟူးထိၣ်ဂဲၤ ပသးဖဲပဖးလံၥ်စီဆှံအကတီၢ်န့ၣ်လီၤ. သးစီဆှံန့ၣ် မ့ၢ်ယွၤလၢအဒုးနၢ်ပၢၢ်ၦၤ တၢ်မ့ၢ်တၢ်တီအခီပညီန့ၣ်လီၤ. ဘၣ်ဆၣ်ဒီး, ၦၤခ၇ံၥ်ဖိလၢမုၢ်မဆါတနံၤ ညါအံၤသ့ၣ်တဖၣ်ဒုးဆံးလီၤစှၤလီၤလံၥ်စီဆှံအစိကမီၤဒီးပၥ်ဒိၣ်ၦၤကညီ အလုၢ်အလၢ်သ့ၣ်တဖၣ်န့ၣ်လီၤ. မ့ၢ်လၢမုၣ်ကီၤလံၢ်ပၥ်တဒၢလံၥ်စီဆှံလၢ ပမဲၥ်ညါတသ့လၢၤဘၣ်အဃိ, အဝဲမၤအဂ့ၤကတၢၢ်လၢအဂီၢ်ဆူညါတတီၤန့ၣ် လီၤ. ဒုးလီၤစှၤကွံၥ်လံၥ်စီဆှံအတၢ်စိတၢ်ကမီၤ, ပၥ်အီၤလၢအမ့ၢ်လံၥ်ယိယိဖိ လၢအဂ့ၤတဘ့ၣ် မ့တမ့ၢ် လၢအတဂ့ၤဘၣ်တဘ့ၣ်, တၢ်ဘူၣ်တၢ်ဘါအစုကဝဲၤ လၢအမၤနးတၢ်ဒ်သိးကပၢၦၤဂီၢ်မုၢ်သ့ၣ်တဖၣ်အသးအဂီၢ်န့ၣ်လီၤ.

ၦၤမၤဂ့ၤထီၣ်က့ၤတၢ်သ့ၣ်တဖၣ်ထံၣ်ဝဲထံထံဆးဆးလၢသးစီဆှံ - တမ့ၢ်သီခါ, တမ့ၢ်ပၤပၤစီၤသီသ့ၣ်တဖၣ်အံၤ - လၢအမ့ၢ်ၦၤဟ့ၣ်လီၤလံၥ်စီဆှံ အခီပညီလၢအကမၣ်တသ့ဘၣ်အဂ့ၢ်န့ၣ်လီၤ. တၢ်ကွဲးနီၣ်ကွဲးဃါလၢအလီၤ သးအိၣ်လၢ John Knox, ၦၤစကီၣ်ဖိ (Scottish) လၢအမၤဂ့ၤထီၣ်က့ၤ တၢ်ဘူၣ်တၢ်ဘါဒီး နီၢ်မၤ၇ံ, စကီၣ် အနီၢ်ပၤမုၣ်အဘၢၣ်စၢၤမ့ၢ်ဒ်အံၤလီၤ.

နီၢ်မၤ၇ံစံးဝဲ, "နပၥ်ဖျါထီၣ်လံၥ်စီဆှံအခီပညီလၢကျဲတဘိအပူၤဒီး ၦၤ၇ိမ့ၤခ၇ံၥ်ဖိသ့ၣ်တဖၣ်ပၥ်ဖျါထီၣ်ဝဲအခီပညီလၢအဂၤတမံၤအပူၤလီၤ, မ့ၢ်ယကဘၣ်နၥ်ဖဲလဲၣ်တဂၤဒီး ယကဘၣ်ဆၢတဲၥ်ဖဲလဲၣ်တဂၤအဂီၢ်လဲၣ်."

"John Knox စံးဆၢဝဲဒ်အံၤ, နဘၣ်နၥ်လၢယွၤလၢအစံးကတိၤ အကလုၢ်ကထါဒၣ်ဝဲတဂၤအံၤန့ၣ်လီၤဒီးအါန့ၢ်ကစၢ်ယွၤအကလုၢ်ကထါ သိၣ်လိနၤအံၤန့ၣ်, နတဘၣ်နၥ်ၦၤနီတကပၤဒီးနီတဂၤဘၣ်န့ၣ်လီၤ. ကစၢ်ယွၤ အကလုၢ်ကထါန့ၣ်, ၡဲမးလၢအနီၢ်ကစၢ်ဒၣ်ဝဲဒီးတၢ်အိၣ်သဒၢမ့ၢ်အိၣ်တမံၤမံၤဒီး, သးစီဆှံကတဲဖျါထီၣ်လီၤတံၢ်လီၤဆဲးဒ်သိးတၢ်သးဒ့ဒီသုတအိၣ်လၢၤတဂ့ၤ အဂီၢ်န့ၣ်လီၤ." David Laing, The Collected Works of John Know vol. 2, pp. 281, 284, quoted in Ellen G. White, The Great Controversy, p. 251.