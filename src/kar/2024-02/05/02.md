---
title:  ထဲကစၢ်ယွၤအကလုၢ်ကထါတမံၤဧိၤ
date:   28/04/2024
---

`ဖး စံးထီၣ်ပတြၢၤ ၁၁၉း၁၀၃, ၁၀၄; စံး ၁၁၉း၁၄၇; ဒီး စံး ၁၁၉း၁၆၂ တက့ၢ်. စီၤဒၤ၀ံးအတၢ်ပၥ်သးဘၣ်ဃးကစၢ်ယွၤအကလုၢ် ကထါန့ၣ်မ့ၢ်မနုၤလဲၣ်. တၢ်သ့ၣ်တဖၣ်အံၤ ဘၣ်ဃးလိၥ်အသးဒီး ၦၤမၤဂ့ၤထီၣ်က့ၤတၢ်ဘူၣ်တၢ်ဘါတဖၣ်ဒီး မ့ၢ်အစိကမီၤလီၤဘၣ်လၢပတၢ် အိၣ်မူအပူၤ လၢမုၢ်မဆါတနံၤညါအံၤန့ၣ်ဒ်လဲၣ်.`

လံၥ်စီဆှံအံၤ မ့ၢ်ၦၤမၤဂ့ၤထီၣ်က့ၤတၢ်ဘူၣ်တၢ်ဘါသ့ၣ်တဖၣ် 'အတၢ်စူၢ်တၢ်နၥ်ဒီးအတၢ်သိၣ်လိနဲၣ်လိအကံၢ်အလဲ' အတၢ်ခီၣ်ထံးခီၣ်ဘိ တမံၤန့ၣ်လီၤ. အဝဲသ့ၣ်နၢ်ပၢၢ်ဒီးသ့ၣ်ညါလၢအအိၣ်ဒီး 'ကစၢ်ယွၤအကလုၢ် ကထါလၢအမူဝဲဒီးအိၣ်ဝဲဆိးဝဲလီၤထူလီၤယိၥ်န့ၣ်လီၤ' ၁ပ့းတရူး ၁း၂၃. အဝဲသ့ၣ်ပၥ်လုၢ်ပၥ်ၦ့ၤတၢ်ကတိၤကိးဖျၢၣ်ဒဲးန့ၣ်လီၤ. ဒ်အဝဲသ့ၣ်ဖးဝဲ တကဘျံးဘၣ်တကဘျံးဒီး စူၢ်နၥ်အတၢ်အၢၣ်လီၤအီလီၤသ့ၣ်တဖၣ်အသိးန့ၣ်, အဝဲသ့ၣ်အတၢ်စူၢ်တၢ်နၥ်အဂံၢ်ဘါဆူၣ်ထီၣ်ဒီး အတၢ်သူၣ်ဒူသးဒူသီထီၣ်က့ၤ ဝဲဒၣ်န့ၣ်လီၤ. လၢကစၢ်ယွၤအကလုၢ်ကထါတဖၣ်အပူၤအံၤန့ၣ်, အဝဲစံးကတိၤ တၢ်ဒီးၦၤတဂၤစုၥ်စုၥ်, စံးကတိၤတၢ်လိၤလိၤဘျၢဘျၢ ဒ်ပနၢ်ဟူဘၣ်အကလုၢ် အသိးန့ၣ်လီၤ. လၢတၢ်အၢၣ်လီၤအီလီၤသ့ၣ်တဖၣ်အပူၤအံၤ ကစၢ်ခ၇ံၥ် ဟ့ၣ်လီၤအတၢ်ဘျုးတၢ်ဖှိၣ်ဒီးအတၢ်စိတၢ်ကမီၤန့ၣ်လီၤ. မ့ၢ်သ့ၣ်လၣ်တဖၣ်လၢ "တၢ်မၤဘျါက့ၤၦၤကလုၥ်ကလုၥ်" အဂီၢ်လီၤ. (လီၣ်ဖျါ ၂၂း၂). မ့ၢ်ဟံးန့ၢ် အီၤ, ပျဲနုၥ်အီၤလၢနီၢ်ခိအပူၤဒီဂၤအကျါန့ၣ်, ကဲထီၣ်တၢ်ဂံၢ်တၢ်ဘါလၢ တၢ်သကဲၥ်ပ၀းအဂီၢ်, ထိၣ်ဟူးထိၣ်ဂဲၤဒီးဒုးမူဒုးဂဲၤသးသမူန့ၣ်လီၤ. တၢ်ဂၤ တမံၤလၢ်လၢ်မးအိၣ်ဒီးတၢ်မၤဘျါက့ၤအစိအကမီၤဒ်သိးအံၤတအိၣ်ဘၣ်လီၤ. တၢ်ဒ်အံၤအဂၤတဖၣ် ဒုးအိၣ်ထီၣ်တၢ်သူၣ်ဒူသးဒူဒီးတၢ်စူၢ်တၢ်နၥ်လၢအဟ့ၣ် တၢ်ဂံၢ်ဘါလၢအ၇့ဒိၣ်ဆူနီၢ်ခိဒီဂၤညါအဂီၢ်အံၤတအိၣ်လၢၤဘၣ်လီၤ." Ellen G. White, The Ministry of Healing, p. 122.

ကစၢ်ယွၤအကလုၢ်ကထါမၤကပီၤထီၣ်တၢ်သူၣ်ဖှံသးညီလၢ ပတၢ် သူၣ်အုးသးအုးအပူၤ, တၢ်မုၢ်လၢ်လၢပတၢ်သူၣ်ဟးဂူၥ်သးဟးဂီၤအပူၤ, တၢ်ကပီၤလၢပတၢ်ခံၤကျါအပူၤန့ၣ်လီၤ. အဝဲဒုးနဲၣ်ကျဲလၢ ပသးကဒံကဒါ အကတီၢ်, တၢ်လီၤတံၢ်လီၤဆဲးလၢပတၢ်သဘံၣ်သဘုၣ်အပူၤ, တၢ်ဂံၢ်တၢ်ဘါ လၢပတၢ်ဂံၢ်စၢ်ဘါစၢ်အကတီၢ်ဒီး တၢ်ကူၣ်သ့လၢပတၢ်သ့ၣ်ညါနၢ်ပၢၢ်တအိၣ် ဘၣ်အကတီၢ်န့ၣ်လီၤ. ဖဲပဆိကမိၣ်ထီၣ်ကစၢ်ယွၤအကလုၢ်ကထါဒီး စူၢ်အီၤ နၥ်အီၤလၢတၢ်နၥ်အပူၤအကတီၢ်န့ၣ်, ကစၢ်ယွၤအတၢ်စိတၢ်ကမီၤလၢအဟ့ၣ် တၢ်မူအံၤ ဟ့ၣ်ဂံၢ်ဟ့ၣ်ဘါပနီၢ်ခိ, ပတၢ်သ့ၣ်ညါဒီးပသးအတၢ်တူၢ်ဘၣ် ခီၣ်ဘၣ်ဒီးပနီၢ်သးအဂံၢ်အဘါတဖၣ်ခဲလၢၥ်န့ၣ်လီၤ.

ၦၤမၤဂ့ၤထီၣ်က့ၤတၢ်ဘူၣ်တၢ်ဘါဖိသ့ၣ်တဖၣ် မၤၦဲၤတ့ၢ်အဝဲသ့ၣ် အသူၣ်အသးဒီးကစၢ်ယွၤအကလုၢ်ကထါန့ၣ်လီၤ. အဝဲသ့ၣ်အိၣ်မူခီဖျိ ယွၤအကလုၢ်ကထါဒီး အဝဲသ့ၣ်တဖၣ်အါအါကလဲၥ်သံခီဖျိကစၢ်ယွၤအကလုၢ် ကထါအဃိန့ၣ်လီၤ. အဝဲသ့ၣ်မ့ၢ်ၦၤလၢအပၥ်သူၣ်ပၥ်သး, အိၣ်ဒီးတၢ်ပလီၢ် သူၣ်ပလီၢ်သးထီဘိလၢၦဲၤဒီးတၢ်ဟ့ၣ်လီၤသးလၢယွၤဒိၣ်ဒိၣ်ကလဲၥ်န့ၣ်လီၤ. အဝဲသ့ၣ်သ့ၣ်ညါဝဲလၢ ကစၢ်ယွၤကလုၢ်ကထါအတၢ်စိတၢ်ကမီၤမ့ၢ်တအိၣ် ဘၣ်န့ၣ်, အဝဲသ့ၣ်ဆၢထၢၣ်ထီဒါတၢ်အၢတၢ်သီအတၢ်ဂံၢ်တၢ်ဘါတန့ၢ်ဝဲဘၣ် န့ၣ်လီၤ.

John Wycliffe အတၢ်သူၣ်အိၣ်သးအိၣ်န့ၣ် မ့ၢ်တၢ်ကွဲးခီကျိၥ်က့ၤ လံၥ်စီဆှံဆူ အဲကလံးအကျိၥ် ဒ်သိးၦၤအပတီၢ်ယိယိဖိသ့ၣ်တဖၣ်ဖးဒီးနၢ်ပၢၢ် အီၤကသ့အဂီၢ်န့ၣ်လီၤ. တၢ်အံၤမ့ၢ်လၢအထီဒါတၢ်သိၣ်တၢ်သီအဃိ, အဝဲ ဘၣ်တၢ်စံၣ်ညီၣ်အီၤလၢအတၢ်စူၢ်တၢ်နၥ်အဃိဒီး တၢ်ကိးအီၤလၢအမ့ၢ်ၦၤထီဒါ တၢ်စူၢ်တၢ်နၥ်တဂၤဒီး ဘၣ်တၢ်စံၣ်ညီၣ်သံအီၤန့ၣ်လီၤ. ဖဲအဘၣ်တၢ်သမံ သမိးအီၤအကတီၢ်န့ၣ်, Wycliffe ဃ့ကညးတၢ်လၢတၢ်သူၣ်အိၣ်သးအိၣ် အပူၤတမံၤန့ၣ်လီၤ. "သုဆိကမိၣ်လၢသုြပၢလိၥ်သးဒီးမတၤတဂၤန့ၣ်လဲၣ်. သုထီဒါလိၥ်သးဒီးၦၤသးၦၢ်လၢကသံလီၤမးတဂၤအံၤဧါ. တမ့ၢ်ဘၣ်, မ့ၢ်သုထီဒါလိၥ်သုသးဒီးတၢ်မ့ၢ်တၢ်တီ - တၢ်မ့ၢ်တၢ်တီလၢအဂံၢ်ဘါဆူၣ်န့ၢ် ဒံးသု, ဒီးကမၤနၢၤသုအံၤန့ၣ်လီၤ." Wylie, လံၥ်ခံဘ့ၣ်တဘ့ၣ်, အဆၢဒိၣ် ၁၃, ဘၣ်တၢ်က့ၤကွဲးပၥ်ဖျါအီၤလၢ Ellen G. White အလံၥ်လၢအမ့ၢ်, The Great Controversy, p. 90. Wycliffe အတၢ်ကတိၤဖဲတၢ်သံအကတီၢ်အံၤ လၢထီၣ်ၦဲၤထီၣ်ဝဲ ဖဲကစၢ်ယွၤအကလုၢ်ကထါအတၢ်ကပီၤမၤလီၤမၢ်ကွံၥ် တၢ်ခံးသူလၢစိၤအခၢၣ်သးအကတီၢ်အံၤန့ၣ်လီၤ.

`လံၥ်စီဆှံမၤမုၥ်နသူၣ်နသးလၢတၢ်ကီတၢ်ခဲ, တၢ်လ့ပစီအကတီၢ်န့ၣ် သ့ဝဲလၢကျဲဒ်လဲၣ်.`