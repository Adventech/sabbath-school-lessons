---
title:  ထံၣ်စိပၥ်စၢၤတၢ်ဆၢကတီၢ်
date:   13/05/2024
---

ၦၤမၤဂ့ၤထီၣ်က့ၤတၢ်ဘူၣ်တၢ်ဘါသ့ၣ်တဖၣ် နၥ်ဝဲလၢကစၢ်ခ၇ံၥ် အတၢ်ဟဲက့ၤအံၤ မ့ၢ်တၢ်နီၢ်နီၢ်, ထံၣ်အီၤလၢမဲၥ်သ့, နၢ်ဟူအီၤသ့ဝဲဘၣ်ဆၣ်, တၢ်နၢ်ပၢၢ်လံၥ်စီဆှံအတၢ်မ့ၢ်တၢ်တီအံၤ ဆီတလဲကွံၥ်အသးတစဲးဘၣ်တစဲး န့ၣ်လီၤ. ၦၤစံၣ်တဲၤတဲလီၤတၢ်အမံၤဟူသၣ်ဖျါဖဲအနံၣ် ၁၉၀၀ အတီၢ်ပူၤတဂၤ သိၣ်လိနဲၣ်လိဝဲလၢ ကစၢ်ခ၇ံၥ်ကဟဲလီၤဒုးအိၣ်ထီၣ်အဘီအမုၢ်လၢဟီၣ်ခိၣ်ချၢ အံၤဒီး ကဒုးအိၣ်ထီၣ်တၢ်မုၥ်တၢ်ခုၣ်အနံၣ် ၁၀၀၀ လီၤ. တၢ်သိၣ်လိအံၤ ဆှၢတၢ်ဆူနီၢ်သးအတၢ်ကၢၣ်တၢ်ကျူအပူၤ ဒီးတၢ်သးတအိၣ်လၢကဟ့ၣ်လီၤ သးဆူနီၢ်သးအလုၢ်အၦ့ၤအပူၤဘၣ်န့ၣ်လီၤ.

ဒ်န့ၣ်အသိး, ကစၢ်ခ၇ံၥ်အပျဲၢ်အဘီၣ်တဖၣ် နၢ်ပၢၢ်ကမၣ်အတၢ် ဟဲတၢတဘျီန့ၣ်လီၤ. အဝဲသ့ၣ်ဆိကမိၣ်လၢ ကစၢ်ခ၇ံၥ်ကဟဲဒ်သုးခိၣ်ကျၢၢ် တဂၤ လၢမၤဟးဂီၤကွံၥ်၇ိမ့ၤအတၢ်၀ံတၢ်ယိးအတၢ်စၢဃၥ်န့ၣ်လီၤ, တမ့ၢ်လၢ ၦၤတဂၤဒ်သိးကထုးထီၣ်ကွံၥ်အဝဲသ့ၣ်လၢတၢ်ဒဲးဘးအတၢ်စံၣ်ညီၣ်အပူၤဘၣ် န့ၣ်လီၤ. လၢတၢ်ဒ်အံၤအဃိ, အဝဲသ့ၣ်နၢ်ပၢၢ်ကမၣ်တၢ်ဟဲအက့ၢ်အဂီၤန့ၣ် လီၤ.

`ဖး မၤတၢ် ၁း၉-၁၁; လီၣ်ဖျါ ၁း၇း ဒီး မးသဲ ၂၄း၂၇, ၃၀, ၃၁ တက့ၢ်. လံၥ်စီဆှံအဆၢသ့ၣ်တဖၣ်အံၤ သိၣ်လိၦၤလၢကစၢ်ခ၇ံၥ်အတၢ် ဟဲက့ၤအဂ့ၢ်အကျိၤဒ်လဲၣ်.`

ဖဲကစၢ်ခ၇ံၥ်ဟဲလီၤတၢတဘျီဒ်ဖိသၣ်တဂၤ ဖဲဘ့ၤသလ့ဃ့ၣ် ကျီၢ်အီၣ်ဆၣ်အလီၢ်န့ၣ်, ၦၤစှၤဂၤသ့ၣ်ညါအတၢ်ဟဲန့ၣ်လီၤ. ဘၣ်ဆၣ်ဒီး, ဖဲအဟဲခံဘျီတဘျီအကတီၢ်န့ၣ်, "မဲၥ်ချံကိးဖျၢၣ်ဒဲး" ကထံၣ်အတၢ်ဟဲန့ၣ်လီၤ. နၢ်ကိးခီဒဲးကနၢ်ဟူကွဲၤသီၣ်န့ၣ်လီၤ. ၦၤကညီလၢဟီၣ်ခိၣ်ချၢကိးဂၤဒဲး ကထံၣ် အတၢ်လၤတၢ်ကပီၤန့ၣ်လီၤ. တၢ်လံၣ်န့ၢ်လီန့ၢ်ၦၤအလီၢ်တအိၣ်ဘၣ်. လံၥ်စီဆှံပၥ်ဖျါထီၣ်ၡဲၡဲလၢ တၢ်ကမၤအသးသ့ၣ်တဖၣ်လၢအတၢ်ဟဲက့ၤလီၤ အံၤအဂီၢ်န့ၣ်လီၤ.

"တၢ်မ့ၢ်တၢ်တီဒီးတၢ်သညူးသၦၢ်အဒိၣ်ကတၢၢ်တဖၣ်အကျါ လၢအဘၣ်တၢ်လီၣ်ဖျါထီၣ်အီၤလၢလံၥ်စီဆှံအပူၤအံၤ မ့ၢ်ကစၢ်ခ၇ံၥ်အတၢ် ဟဲက့ၤလီၤဒ်သိးကမၤ၀ံၤကွံၥ်တၢ်အုၣ်က့ၤခီၣ်က့ၤအတၢ်မၤန့ၣ်လီၤ. လၢယွၤ အၦၤဘူၣ်ထီၣ်ဘါထီၣ်အီၤအဂီၢ်န့ၣ်, တၢ်သူၣ်ဖှံသးညီ, တၢ်မုၢ်လၢ်အတၢ်ဟူး တၢ်ဂဲၤအံၤ ဘၣ်တၢ်ဟ့ၣ်လီၤအဝဲသ့ၣ်ခီဖျိကစၢ်ခ၇ံၥ်အတၢ်ဟဲက့ၤအတၢ်အၢၣ် လီၤအံၤအပူၤ, ၦၤလၢအဂဲၤဆၢထၢၣ်က့ၤဆူတၢ်မူအပူၤလၢကက့ၤကိးက့ၤ ၦၤလီၤမၢ်သ့ၣ်တဖၣ်ဆူဟံၣ်န့ၣ်လီၤ. ကစၢ်ဟဲက့ၤလီၤခံဘျီတဘျီအတၢ် သိၣ်လိနဲၣ်လိအံၤ မ့ၢ်နီၣ်၀ံၥ်ခံလၢလံၥ်စီဆှံအပူၤန့ၣ်လီၤ. စးထီၣ်လၢမိၢ်ပၢ် ခံဂၤဟးထီၣ်လၢတၢ်သူၣ်အုးသးအုးဖဲသ၀ီဧ့ၤဒ့ၣ်အပူၤန့ၣ်, ဖိလၢအစူၢ်က့ၤ နၥ်က့ၤတၢ်တဖၣ် အိၣ်ခိးတၢ်အၢၣ်လီၤအီလီၤအကစၢ်လၢကမၤတဲၥ်ကွံၥ် ၦၤမၤဟးဂီၤတၢ်ဖိအတၢ်စိတၢ်ကမီၤဒီး က့ၤစိၥ်အဝဲသ့ၣ်ဆူမူခိၣ်အဘီအမုၢ် ပူၤန့ၣ်လီၤ." Ellen G. White, The Great Controversy, p. 299.

Luther Warren, ၦၤမုၢ်နွံနံၤဖိခိၣ်နၢ်အဆိတဂၤစံးကတိၤတၢ်ဒီး ၦၤသူၣ်စၢ်သးဘီၣ်ဒ်အံၤ, "ကျဲတဘိလၢကဘၣ်အိၣ်ကတီၤသးလၢကစၢ်ခ၇ံၥ် အတၢ်ဟဲက့ၤလီၤအဂီၢ်န့ၣ် ကဘၣ်အိၣ်ဒီးတၢ်ကတီၤသးလၢကစၢ်ခ၇ံၥ် အတၢ်ဟဲက့ၤလီၤအဂီၢ်ဒီး အိၣ်မူလၢတၢ်ကတီၤသးအပူၤန့ၣ်လီၤ. တၢ်ကစီၣ်လၢကစၢ်ခ၇ံၥ်ကဟဲက့ၤလီၤအံၤန့ၣ် မ့ၢ်တၢ်ဃ့ကညးအကိၢ်အဂီၤ တမံၤဆူပဝဲတဂၤစုၥ်စုၥ်အအိၣ် ဒ်သိးကသမံသမိးပသူၣ်ပသးဒီး မၤဂ့ၤထီၣ် က့ၤပနီၢ်သးအတၢ်အိၣ်မူအဂီၢ်န့ၣ်လီၤ. မ့ၢ်တၢ်ကိးဒ်သိးကဘၣ်အိၣ်မူလၢ တၢ်အဲၣ်ယွၤအပူၤအဂီၢ်န့ၣ်လီၤ. ကစၢ်ခ၇ံၥ်မ့ၢ်ဟဲက့ၤလီၤလၢအလၤကပီၤ ကြပုၢ်က့ပီၤအကတီၢ်န့ၣ်, နကအိၣ်လၢတၢ်ခံမံၤအဘၢၣ်စၢၤတသ့ဝဲနီတစု ဘၣ်လီၤ.

`ဖး ၁သ့းစၤလနံ ၅း၂-၅ ဒီး ဧ့ၤဘြံၤ ၉း၂၈ တက့ၢ်. တၢ်ဟ့ၣ်ဂံၢ် ဟ့ၣ်ဘါလၢလံၥ်စီဆှံအဆၢသ့ၣ်တဖၣ်ဟ့ၣ်ၦၤဘၣ်ဃးဒီးကစၢ်ခ၇ံၥ်အတၢ် ဟဲက့ၤလီၤအဂ့ၢ်န့ၣ် မ့ၢ်မနုၤလဲၣ်.`