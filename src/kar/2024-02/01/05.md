---
title:  တၢ်အဲၣ်ထံၣ်န့ၢ်ကျဲ
date:   03/04/2024
---

စီၤအၤဒၣ်ဒီးနီၢ်အံၣ်အုမၤတၢ်ဒဲးဘးဒီး ကစၢ်ယွၤစံးဘၣ်အဝဲသ့ၣ်လၢ ကဘၣ်ဟးထီၣ်ကွံၥ်လၢသ၀ီဧ့ၤဒ့ၣ်အပူၤန့ၣ်လီၤ. စးထီၣ်ခဲအံၤဒီးဆူညါန့ၣ်, တၢ်နးတၢ်ဖှီၣ်ဒီးတၢ်ဖံးတၢ်မၤကိၢ်ကိၢ်ဂီၤဂီၤအံၤ ကကဲထီၣ်အဝဲသ့ၣ်အတၢ် ဟဲ၀ံဟဲစိၥ်န့ၢ်အီၤန့ၣ်လီၤ. အဝဲသ့ၣ်ကတူၢ်ဘၣ်ခီၣ်ဘၣ်တၢ်ဒိၣ်ဒိၣ်မုၢ်မုၢ်ဒီး လၢခံကတၢၢ်န့ၣ် သံကွံၥ်လၢတၢ်မုၢ်လၢ်တအိၣ်ဘၣ်အပူၤန့ၣ်ဧါ.

မ့ၢ်လၢတၢ်ဂ့ၢ်အံၤအဃိ, ကစၢ်ယွၤဟ့ၣ်အဝဲသ့ၣ်တၢ်အၢၣ်လီၤလၢ အဘၣ်တၢ်ကွဲးနီၣ်ကွဲးဃါအီၤဖဲ ၁မိၤၡွ ၃း၁၅ အပူၤ, ဖဲအကွၢ်မုၣ်ကီၤလံၢ်လၢ အမ့ၢ်ဂုၢ်အံၤထံထံဆးဆးဒီးစံးဝဲဒၣ် "ဒီးယကဒုးထီဒုၣ်ထီဒါလိၥ်နသးဒီးပိၥ်မုၣ်, ဒီးနချံနသၣ်ဒီးပိၥ်မုၣ်အချံအသၣ်န့ၣ်လီၤ. အဝဲဒၣ်ကမၤသဘှံးနခိၣ်, ဒီးနကမၤ သဘှံးအခီၣ်နၢၣ်ခံလီၤ." ဖဲအဆၢကတီၢ်န့ၣ်, တမ့ၢ်လၢအဝဲသ့ၣ်ကနၢ်ပၢၢ် တၢ်အံၤအခီပညီထံထံဆးဆးဒံးဘၣ်, ဘၣ်ဆၣ်ဒီးအဝဲသ့ၣ်သ့ၣ်ညါလၢမုၢ်လၢ် တၢ်သ့ကဒီးတဘျီန့ၣ်လီၤ. လၢတၢ်အံၤအပူၤန့ၣ်, ခီဖျိ "ပိၥ်မုၣ်အချံအသၣ်" အံၤ တၢ်ၦ့ၤက့ၤအဝဲသ့ၣ်ကဟဲအိၣ်ထီၣ်ဝဲဒၣ်န့ၣ်လီၤ.

မ့ၢ်လီၤ, "ပိၥ်မုၣ်အချံအသၣ်" အံၤ မ့ၢ်ကစၢ်ခ၇ံၥ်န့ၣ်လီၤ. (ကလၤတံ ၃း၁၆) လၢထူၣ်စုညါအလိၤန့ၣ်, မုၣ်ကီၤလံၢ်မၤသဘှံးအခီၣ်နၢၣ်ခံန့ၣ်လီၤ. ဘၣ်ဆၣ်ဒီး ကစၢ်ခ၇ံၥ်အတၢ်မၤနၢၤအံၤ မ့ၢ်တၢ်အုၣ်ခီၣ်သးလၢပဂီၢ် လၢမုၢ်တနံၤန့ၣ် ဂုၢ်အခိၣ်ကဘၣ်တၢ်မၤသဘှံးအီၤဒီး တၢ်သံဒီးတၢ်နးတၢ်ဖှီၣ် အပဲတြီလၢစီၤအၤဒၣ်ဒီးနီၢ်အံၣ်အုအိးထီၣ်တ့ၢ်အံၤန့ၣ် ကကးတံၥ်ကွံၥ်အသး န့ၣ်လီၤ.

`ဖး ဧ့ၤဘြံၤ ၂း၉; ကလၤတံ ၃း၁၃ ဒီး ၂က၇ံၣ်သူး ၅း၂၁ တက့ၢ်. လံၥ်စီဆှံအဆၢသ့ၣ်တဖၣ်အံၤ စံးကတိၤတၢ်အဒိၣ်အမုၢ်လၢအဘၣ်ဃးဒီး ကစၢ်ခ၇ံၥ်အတၢ်လုၢ်ထီၣ်အသးလၢထူၣ်စုညါအလိၤအဂ့ၢ်မနုၤလဲၣ်.`

မ့ၢ်နဆိကမိၣ်ထီၣ်တဘျီဘျီလၢ ယွၤန့ၣ် မ့ၢ်အအဲၣ်နၤနီၢ်ကီၢ်အဂ့ၢ် အကျိၤစ့ၢ်ဧါ. ကွၢ်ဆူထူၣ်စုညါ, ကွၢ်ဆူတၢ်ဆ|ၣ်တၢ်မဲအခိၣ်သလုး, ကွၢ်ထး တဖၣ်လၢအဘၣ်တၢ်ဒိအီၤလၢအခီၣ်ဒီးအစုလၣ်န့ၣ်တက့ၢ်, ဃုၥ်ဒီးသွံၣ် ကိးဖျၢၣ်ဒဲးလၢအလီၤဝဲဖဲက၇ၤနံၤအဒီခိၣ်န့ၣ်, ကစၢ်ယွၤစံးဝဲလၢ, ယအဲၣ်နၤ န့ၣ်လီၤ. နမ့ၢ်တအိၣ်ဘၣ်န့ၣ်, ယတအဲၣ်ဒိးအိၣ်လၢမူခိၣ်ဘီမုၢ်အံၤန့ၣ်ဘၣ်. နမၤတၢ်ကမၣ်န့ၣ် မ့ၢ်အနီၢ်ကီၢ်လီၤ, နဆါလီၤကွံၥ်နသးဆူနဒုၣ်နဒါအစုပူၤ, မ့ၢ်လီၤ, နတကြၢးဒီးတၢ်မူအထူအယိၥ်ဘၣ်, ဘၣ်ဆၣ်ဒီးယၦ့ၤက့ၤနၤလၢ တၢ်အလုၢ်အၦ့ၤလံလီၤ. နမ့ၢ်ကွၢ်ထီၣ်ဆူထူၣ်စုညါဖဲတၢ်အဲၣ်နၤအိၣ်ဝဲ အဆၢကတီၢ်န့ၣ် နတဘၣ်ဟး၀့ၤ၀ီၤလၢၤထဲတဂၤဧိၤလၢၤဘၣ်.

လံၥ်စီဆှံစံးကတိၤဘၣ်ဃးကစၢ်ခ၇ံၥ်တဂၤလၢအဟဲလီၤဆူ ဟီၣ်ခိၣ်ချၢ, လဲၤခီဖျိဘၣ်သးအတၢ်ဘၣ်ဒိဘၣ်ထံး, တၢ်သူၣ်ဟးဂူၥ်သးဟးဂီၤ, တၢ်တူၢ်ဘၣ်ခီၣ်ဘၣ်လၢၦၤကညီဘၣ်လဲၤခီဖျိဝဲသ့ၣ်တဖၣ်န့ၣ်လီၤ. လီၣ်ဖျါထီၣ် ကစၢ်ခ၇ံၥ်တဂၤလၢအဘၣ်သဂၢၢ်ဒီးတၢ်လ့ပစီတမံၤဃီ ဒ်သိးဒီးပဝဲဒၣ်သ့ၣ် တဖၣ်- ကစၢ်ခ၇ံၥ်တဂၤလၢအမၤနၢၤမုၣ်ကီၤလံၢ်အတၢ်ပၢတၢ်ြပးဒီး လ၇ၥ် အတၢ်စိတၢ်ကမီၤလၢအတၢ်အိၣ်မူပူၤအဆၢကတီၢ်, ဒီးခီဖျိအတၢ်သံလၢ ထူၣ်စုညါအလိၤန့ၣ်လီၤ.

ဆိကမိၣ်ထီၣ်တက့ၢ်, ကစၢ်ခ၇ံၥ်, ၦၤလၢအတ့လီၤမူခိၣ်ဒီးဟီၣ်ခိၣ် (ကွၢ် ယိၤဟၣ် ၁း၃) ဟးထီၣ်လၢမူခိၣ်ဘီမုၢ်ဒီးတမ့ၢ်ထဲလၢအဟဲလီၤဆူ ဟီၣ်ခိၣ်လၢအလီၤကမၣ်အံၤအပူၤဘၣ်, မ့မ့ၢ်တခီတူၢ်တၢ်လၢပဝဲဒၣ်တဂၤမး တတူၢ်ဘၣ်ဝဲဘၣ်န့ၣ်လီၤ. (ယၡါယၤ ၅၃း၁-၅). အဝဲမၤတၢ်အံၤန့ၣ် မ့ၢ်လၢ အအဲၣ်ဘၣ်ပဝဲဒၣ်တဂၤစုၥ်စုၥ်အဃိန့ၣ်လီၤ. မ့ၢ်တၢ်ဂ့ၢ်တၢ်ကျိၤလၢ အစိကမီၤဒိၣ်တမံၤလၢပမုၢ်ပလၢ်တၢ်ကသ့အဂီၢ်မးလဲၣ်.

`ကစၢ်ခ၇ံၥ်စံးဆၢက့ၤမုၣ်ကီၤလံၢ်အတၢ်ပၥ်ဒ့ၣ်ပၥ်ကမၢ်လၢ ထူၣ်စုညါအလိၤအံၤဒ်လဲၣ်, ဖဲတၢ်ဂ့ၢ်လိၥ်ဘှီလိၥ်သးအဒိၣ်အမုၢ်အပူၤအံၤ လၢတၢ်ဂ့ၤဒီးတၢ်အၢအဘၢၣ်စၢၤအံၤန့ၣ်, အတၢ်သံမၤလၢမၤၦဲၤတၢ်မနုၤလဲၣ်.`