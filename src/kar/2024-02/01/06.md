---
title:  ပၦၤလုၢ်တၢ်အခိၣ်လၢအဒိၣ်
date:   04/04/2024
---

တၢ်လၢကစၢ်ခ၇ံၥ်မၤလၢပဂီၢ် ဖဲထူၣ်စုညါအလိၤအံၤန့ၣ် ဟ့ၣ်အီၤ တၢ်အခွဲးသ့လၢကဃ့ကညးတၢ်လၢပဂီၢ်လၢမူခိၣ်ဘီမုၢ်အပူၤန့ၣ်လီၤ. ပကစၢ် လၢအဂဲၤဆၢထၢၣ်က့ၤဆူတၢ်သံအပူၤတဂၤအံၤ မ့ၢ်ပၦၤလုၢ်တၢ်အခိၣ်လၢ အဒိၣ်တဂၤ, ကတဲၥ်ကတီၤတၢ်ခဲလၢၥ်လၢပကန့ၢ်ဘၣ်တၢ်ပူၤဖျဲးအဂီၢ်ဒီး ကအိၣ်ဘၣ်လၢယွၤအဘီအမုၢ်ပူၤလီၤထူလီၤယိၥ်အဂီၢ်န့ၣ်လီၤ.

`ဖး ဧ့ၤဘြံၤ ၄း၁၅, ၁၆ ဒီး ဧ့ၤဘြံၤ ၇း၂၅ တက့ၢ်. လံၥ်စီဆှံ အဆၢသ့ၣ်တဖၣ်အံၤ ဟ့ၣ်ၦၤတၢ်အုၣ်ခီၣ်သးလၢဟီၣ်ခိၣ်အတၢ်လ့တၢ်ပစီ, အတၢ်တူၢ်ဘၣ်ခီၣ်ဘၣ်, တၢ်ဆူးတၢ်ဆါဒီးတၢ်သံတဖၣ်အံၤအဂီၢ်သ့ဝဲဒ်လဲၣ်.`

လံၥ်စီဆှံစံးဝဲလၢ ကစၢ်ခ၇ံၥ် "အဘၣ်တၢ်လ့ပစီကိးမံၤဒဲးဒ်ပဝဲ အသိးန့ၣ် ဘၣ်ဆၣ်ဒီး, အတၢ်ဒဲးဘးတအိၣ်ဘၣ်" ဧ့ၤဘြံၤ ၄း၁၅ စံးကဒီးဝဲ, "မ်ပသုးဘူးပသးအိၣ်ဒီးပသးခူတလ့ၢ်"- အခီပညီမ့ၢ်ဝဲလၢတၢ်နၥ်န့ၢ်နီၢ်နီၢ် အပူၤ" - ဆူတၢ်ဘျုးတၢ်ဖှိၣ်အလီၢ်ပစိၥ်, ဒ်သိးပကဒိးန့ၢ်ဘၣ်တၢ်သးကညီၤ, ဒီးထံၣ်န့ၢ်တၢ်ဘျုးတၢ်ဖှိၣ်ဖဲတၢ်မၤစၢၤအဆၢကတီၢ်န့ၣ်တက့ၢ်. ဧ့ၤဘြံၤ ၄း၁၆.

မ့ၢ်ဘၣ်စံးအီၤယိယိဖိန့ၣ်, ကစၢ်ခ၇ံၥ်ပၥ်ဖျါထီၣ်ၦၤလၢ တၢ်ဘၣ်တ့ ခဲလၢၥ်လၢအမဲၥ်ညါ လၢပကူသိးထီၣ်အတၢ်တီတၢ်လိၤ, ဘၣ်တၢ်မၤပူၤဖျဲးၦၤ လၢအတၢ်သံအဃိဒီး အုၣ်က့ၤခီၣ်က့ၤၦၤခီဖျိအသွံၣ်အဃိန့ၣ်လီၤ. အဝဲ ဒိးတၢ်လၢပကဘၣ်တူၢ်ဘၣ်အီၤတဖၣ်ကိးမံၤဒဲးန့ၣ်လီၤ. လၢခ၇ံၥ်အပူၤန့ၣ်, တၢ်စံၣ်ညီၣ်သံလၢတၢ်ဒဲးဘးအပူၤကွံၥ်တဖၣ်အဂီၢ်တအိၣ်လၢၤဘၣ်. လၢခ၇ံၥ်အပူၤန့ၣ်, ပတၢ်ကမၣ်လီၤမၢ်ကွံၥ်ဝဲခဲလၢၥ်ဒီး ခီဖျိအတၢ်သကွံၥ်ကညး တၢ်လၢပဂီၢ်ဒိၣ်ဒိၣ်မုၢ်မုၢ်အပူၤအံၤ, တၢ်ဒဲးဘးအတၢ်ဖီၣ်ဃံးၦၤလၢပတၢ် အိၣ်မူအပူၤအံၤ ထီၣ်တဲၥ်ကွံၥ်ဝဲန့ၣ်လီၤ. ပျံၤအတၢ်စၢဃၥ်ၦၤတဖၣ်လီၤကျီ ကွံၥ်ဝဲဒီးပထူၣ်ဖျဲးထီၣ်က့ၤဝဲဒၣ်န့ၣ်လီၤ.

`ဖး ယိၤဟၣ် ၁၇း၂၄-၂၆ တက့ၢ်. ကစၢ်ခ၇ံၥ်အတၢ်သးအိၣ် ဆၢန့ၢ်လၢတၢ်ဂ့ၢ်လိၥ်ဘှီလိၥ်အဒိၣ်အမုၢ်လၢတၢ်ဂ့ၤဒီးတၢ်အၢအဘၢၣ်စၢၤန့ၣ် မ့ၢ်မနုၤလဲၣ်.`

"ဖဲတၢ်လုၢ်ထီၣ်ပၥ်ထီၣ်အဒိၣ်အမုၢ်အံၤလၢထီၣ်ၦဲၤထီၣ်ဝဲ၀ံၤဒီး, ကစၢ်ခ၇ံၥ်က့ၤထီၣ်ဆူတၢ်ထီၣ်ထီအလီၢ်, ဂ့ၢ်လိၥ်မူခိၣ်ကလူးအတၢ်ပၥ်ထီၣ် ထီအီၤတုၤလၢအပၥ်ဖျါထီၣ်အတၢ်ဃ့ကညးတစုလၢအမ့ၢ်, "ဒ်သိးၦၤလၢ နဟ့ၣ်လီၤယၤ ကထံၣ်ဘၣ်ယလၤယကပီၤလၢနဟ့ၣ်ယၤန့ၣ်ဒီး, ယသးအိၣ်လၢ အဝဲသ့ၣ်ကအိၣ်ဒီးယၤစ့ၢ်ကီး ဖဲယအိၣ်အလီၢ်လီၤ" ယိၤဟၣ် ၁၇း၂၄. တုၤနုၤတစု တၢ်စံးဆၢလၢတၢ်အဲၣ်ဒီးတၢ်စိတၢ်ကမီၤအံၤ ဟဲသီၣ်ထီၣ်လၢ ယွၤအလီၢ်ပစိၥ်အဖီခိၣ်လၢအမ့ၢ်, "ယွၤအကလူးတဂၤလၢ်လၢ်န့ၣ်, မ်အဘါထီၣ်အီၤတက့ၢ်" ဧ့ၤဘြံၤ ၁း၆. တၢ်သံၣ်သူမီၤကျၥ်တအိၣ်လၢ ကစၢ်ခ၇ံၥ်အလိၤနီတစဲးဘၣ်. တၢ်မၤမဲၥ်ဆှးအီၤကတၢၢ်ကွံၥ်ဝဲဒၣ်, အတၢ် လုၢ်ထီၣ်တၢ်မၤလၢၦဲၤဝဲ, တၢ်ဟ့ၣ်လီၤအီၤမံၤလၢအထီန့ၢ်မံၤအဂၤခဲလၢၥ်န့ၣ် လီၤ." E. G. White, The Great Controversy, pp. 501, 502.

ကစၢ်ခ၇ံၥ်အဲၣ်ဒိးလၢပကအိၣ်ဒီးအီၤလၢမူခိၣ်အံၤအဂီၢ်န့ၣ် အါန့ၢ်ဒံး တၢ်အဂုၥ်အဂၤတဖၣ်ဒံးန့ၣ်လီၤ. အသးတၢ်ဆၢန့ၢ်, အတၢ်သံဒီးအတၢ် သကွံၢ်ကညးအတၢ်ဂ့ၢ်တၢ်ကျိၤအံၤန့ၣ် မ့ၢ်တၢ်မၤပူၤဖျဲးၦၤအဂီၢ်န့ၣ်လီၤ. တၢ်လိၣ်ဘၣ်လီၤဆီလၢ နတၢ်အိၣ်မူအပူၤန့ၣ် မ့ၢ်အအိၣ်တမံၤမံၤဧါ. စံးဘၣ် ကစၢ်ခ၇ံၥ်တက့ၢ်. တၢ်သူၣ်အုးသးအုးအိၣ်ဧါ, အဝဲဟဲစိၥ်တၢ်မၤမုၥ်နသး လီၤ. တၢ်ပျံၤတၢ်ဖုးအိၣ်ဧါ, အဝဲဟဲစိၥ်န့ၢ်နၤတၢ်မုၥ်တၢ်ခုၣ်လီၤ. နတၢ် ကမၣ်အိၣ်ဧါ, အဝဲဟဲစိၥ်န့ၢ်နၤတၢ်ပျၢ်တၢ်ကမၣ်လီၤ. တၢ်ဂံၢ်စၢ်ဘါစၢ်အိၣ်ဧါ, အဝဲဟဲစိၥ်န့ၢ်နၤတၢ်ဂံၢ်တၢ်ဘါန့ၣ်လီၤ.

`နဆိကမိၣ်ထီၣ်ကွၢ်, ဘၣ်မနုၤလၢကစၢ်ခ၇ံၥ်လုၢ်ထီၣ်အသးလၢ ပဂီၢ်န့ၣ်လဲၣ်. တၢ်လၢအဒုးအိၣ်ပလုၢ်ပၦ့ၤဒိၣ်မးဆူယွၤအအိၣ်န့ၣ် မ့ၢ်မနုၤ တမံၤလဲၣ်.`