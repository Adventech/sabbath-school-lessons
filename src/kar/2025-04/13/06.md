---
title:  မၤကတၢၢ်ကွံၥ်တၢ်ဂ့ၤဂ့ၤ
date:   25/12/2025
---

`ဖး လံၥ်ယိၤရှူအတၢ်စံးတၢ်ကတိၤလၢ အကတၢၢ်တဖၣ်လၢ အဘၣ် တၢ်ကွဲးအီၤခီဖျိတၢ်ထိၣ်ဟူးထိၣ်ဂဲၤၦၤကွဲးလံၥ်ဖိအသးအံၤတက့ၢ်. (ယိၤရှူ ၂၄း၂၉-၃၃). တၢ်စံးတၢ်ကတိၤသ့ၣ်တဖၣ်အံၤ တမ့ၢ်ထဲတၢ်ကွၢ်ကဒါက့ၤ စီၤယိၤရှူအတၢ်အိၣ်မူအဂ့ၢ်ဘၣ်, မ့မ့ၢ်တခီ ကွၢ်ဃီၤဆူညါလၢကျဲဒ်လဲၣ်.`

လၢတၢ်ကတိၤကဒါက့ၤစီၤယိၤရှူဒီး စီၤအလၤဧစၢ်အတၢ်သံအဂ့ၢ် အကျိၤအံၤန့ၣ်, ၦၤလုၢ်တၢ်ဒိၣ်မၤကတၢၢ်ကွံၥ်လံၥ်ယိၤရှူအံၤမုၥ်မုၥ်ခုၣ်ခုၣ်န့ၣ် လီၤ. ခီဖျိတၢ်က့ၤဂံၢ်ထီၣ်ဒွးထီၣ်ကဒါက့ၤစီၤယိၤရှူဒီးစီၤအလၤဧစၢ် ဘၣ်တၢ်ခူၣ်လီၤအီၤအဂ့ၢ်အကျိၤအံၤ ဒီးတၢ်ခူၣ်လီၤကွံၥ်စီၤယိၤသးအဃံတဖၣ် အဂ့ၢ်န့ၣ်, ၦၤကွဲးလံၥ်ဖိထိၣ်သတြီၤတၢ်အိၣ်မူလၢ ကီၢ်တၢ်စံးပၥ်အချၢဒီး တၢ်အိၣ်မူစးထီၣ်အသးလၢ ကီၢ်တၢ်စံးပၥ်အပူၤအဂ့ၢ်အကျိၤန့ၣ်လီၤ. တလိၣ် လၢၤဝဲလၢ ကဘၣ်ဟး၀့ၤ၀ီၤဘၣ်. ဟီၣ်ခိၣ်အခိၣ်နၢ်အတၢ်အိၣ်လီၤတဲၥ်လၢ အမ့ၢ်, အဃံအကွဲတဖၣ်အံၤ တလိၣ်လၢၤလၢအဝဲသ့ၣ်ကဘၣ်စိၤဝဲလၢၤဘၣ်. ပၢ်သ့ၣ်တဖၣ်ခူၣ်လီၤအဘူးအတံၢ်လၢလၢၢ်ပူၤ (၁မိၤ ၂၃း၁၃, ၁၉; ၁မိၤ ၂၅း၉, ၁၀) ဖဲတၢ်လီၢ်လၢအဘၣ်တၢ်ၦ့ၤအီၤဖဲ ၡက့ၣ်န့ၣ်လီၤ (၁မိၤ ၃၃း၁၉). အဆၢကတီၢ်ခဲအံၤန့ၣ်, ၦၤကလုၥ်တဖၣ်အံၤ ခူၣ်လီၤဘါဘၢအခိၣ်အနၢ်တဖၣ် လၢအနီၢ်ကစၢ်ဒၣ်ဝဲကီၢ်လၢအဒိးန့ၢ်သါဘၣ်ဝဲအံၤအပူၤအဃိ အိၣ်ဒီးတၢ်ဂၢၢ် တၢ်ကျၢၤသ့ဝဲလီၤ. တၢ်အၢၣ်လီၤလၢ အဘၣ်တၢ်ဟ့ၣ်လီၤဆူပၢ်တဖၣ် အအိၣ်န့ၣ် လၢထီၣ်ၦဲၤထီၣ်တ့ၢ်လံ. ယွၤအတၢ်တီတၢ်လိၤဒုးအိၣ်ထီၣ် တၢ်စံၣ်စိၤတဲစိၤအလုၣ်လၢ အဒုးစဲဘူးအံၣ်စ၇့လးစိၤလၢခံအံၤဒီး စိၤလၢ အဆၢကတီၢ်ခဲအံၤဒီးခါဆူညါအဂီၢ်န့ၣ်လီၤ.

ဒ်လံၥ်အတၢ်ကွဲးလၢအကတၢၢ်အံၤ ဒုးစဲဘူးတၢ်ပၥ်ဖျါထီၣ် တၢ်စံးကတိၤခဲလၢၥ်အံၤ ဒီးတၢ်မၤအသးလၢအပူၤကွံၥ်အံၤအသိး, အိးထီၣ် စ့ၢ်ကီးကျဲလၢခါဆူညါအဂီၢ်န့ၣ်လီၤ. Canterbury အဘံၡၢၣ် Lord George Cary, ဖဲအစံးကတိၤလီၤတၢ်ဖဲ Shrewsbury အတၢ်ဘါယွၤသ၇ိၥ်ပူၤ အဆၢကတီၢ်န့ၣ်, အဝဲဘိးဘၣ်သ့ၣ်ညါလီၤလၢ ကီၢ်အဲကလံးအတၢ်အိၣ်ဖှိၣ်အံၤ "ကလီၤမၢ်ကွံၥ်ဝဲအဂီၢ်န့ၣ်, အိၣ်က့ၤဒၣ်ထဲတစိၤလီၤ."

အနီၢ်နီၢ်န့ၣ်, တၢ်အိၣ်ဖှိၣ်အံၤ ကလီၤမၢ်ကွံၥ်ဝဲအဂီၢ် အိၣ်က့ၤဒၣ်ထဲ တစိၤဒၣ်ထီဘိလီၤ, ဒီးတၢ်အံၤဒ်သိးဒီးယွၤအၦၤဂီၢ်မုၢ်လၢလံၥ်စီဆှံအလီၢ်လံၤ တကတြူၢ်အပူၤန့ၣ်လီၤ. အံၣ်စ၇့လးအတၢ်စံၣ်စိၤတဲစိၤအဒိၣ်အမုၢ်အံၤ ကတၢၢ်ကွံၥ်ဝဲလီၤ. တၢ်ကမၤအသးခါဆူညါန့ၣ် အိၣ်သန့ၤထီၣ်အသးလၢ အဝဲသ့ၣ်စံးဆၢက့ၤတၢ်စံးဆၢအါအါကလဲၥ်အံၤဒ်လဲၣ်လၢ အဘၣ်ဃးဒီး ခါဆူညါအဂ့ၢ်အကျိၤန့ၣ်လီၤ. အံၣ်စ၇့လးကအိၣ်တီအိၣ်လိၤဒီးယွၤဧါ. အဝဲသ့ၣ်ဆဲးမၤ၀ံၤက့ၤတၢ်မၤလၢ တ၀ံၤတ့ၢ်ဘၣ်တဖၣ် ဒ်သိးကဟံးန့ၢ်ကီၢ် အံၤန့ၣ်ကသ့ဝဲဧါ. မ့ၢ်အဝဲသ့ၣ်ကသန့ၤအသးလၢယွၤဒီး တအိၣ်စဲဘူးဒီး တၢ်ဂီၤတၢ်ဖီၣ်အံၤကသ့ဝဲဧါ. စိၤလၢအအိၣ်ဖဲစီၤယိၤရှူအဖီလၥ်အံၤ အိၣ်တီ အိၣ်လိၤတ့ၢ်လၢယွၤအပူၤ, ဘၣ်ဆၣ်, စိၤခဲကိၥ်တစိၤန့ၣ် ဟံးဃၥ်နီၢ်သး အတၢ်ဆှၢတွၤလၢခိၣ်နၢ်ဒိၣ်ထီအံၤ ဒုးနဲၣ်တ့ၢ်ကျဲန့ၣ်ကသ့ဝဲဧါ. ယွၤအၦၤ ဂီၢ်မုၢ်တစိၤဘၣ်တစိၤ, လၢတၢ်ဖးလံၥ်ယိၤရှူအံၤအပူၤ, ကဘၣ်သဂၢၢ်ဒီး တၢ်သံကွၢ်တမံၤဃီဒ်အံၤလီၤ. အဝဲသ့ၣ်အတၢ်မၤန့ၣ် ကအိၣ်သူၣ်လီၤ အသးလၢ တၢ်စံးဆၢလၢအဝဲသ့ၣ်ကတီၤပၥ်ဝဲလၢတၢ်အိၣ်မူကိးနံၤဒဲးအပူၤဒီး အဝဲသ့ၣ်အတၢ်မၤဘၣ်ထွဲလိၥ်အသးဒီးတၢ်မ့ၢ်တၢ်တီလၢအဒိးန့ၢ်ဘၣ်ဝဲ ဒ်အမ့ၢ်အတၢ်န့ၢ်သါအံၤလီၤ.

`စီၤယိၤရှူ, ဒ်စီၤပီလူးအသိး, "ဒုးတၢ်ဒုးလၢအဂ့ၤလံလီၤ" (၂တံၤမသ့း ၄း၇) စီၤယိၤရှူအတၢ်မၤနၢၤအနီၣ်၀ံၥ်ခံန့ၣ် မ့ၢ်မနုၤလဲၣ်. တၢ်ဆၢတဲၥ်လၢ နကဘၣ်မၤအီၤလၢမုၢ်မဆါတနံၤအံၤ ဒ်သိးနကဒိးန့ၢ်ဘၣ်တၢ်အုၣ်ခီၣ်သးလၢ တၢ်အုၣ်က့ၤခီၣ်က့ၤအဂီၢ်န့ၣ် မ့ၢ်မနုၤလဲၣ်.`