---
title:  တၢ်အၢၣ်လီၤအီလီၤအၦၤန့ၢ်သါတၢ်တဖၣ်, တၢ်မုၢ်လၢ် အၦၤဃိၥ်ဖိတဖၣ်
date:   22/11/2025
---

### တၢ်မၤလိတနွံအံၤအဂီၢ်ဖး

၁မိၤ ၃း၁၇-၂၄; ၅မိၤ ၆း၃; ယိၤရှူ ၁၃း၁-၇; ဧ့ၤဘြံၤ ၁၂း၂၈; ၃မိၤ ၂၅း၁-၅, ၈-၁၃; ယဃ့းစက့လး ၃၇း၁၄, ၂၅.

> <p>တၢ်ကလုၢ်ထူ</p>
> "တၢ်မုၢ်လၢ်အၦၤဃိၥ်ဖိသ့ၣ်ဧၢ, ဟဲက့ၤဆူတိၥ်ဧိၤတၥ်ဧိၤအအိၣ် တက့ၢ်, တၢ်လၢမုၢ်တနံၤအံၤဒၣ်လဲၥ်, ယစံးဘၣ်တဲဘၣ်သုလၢ ယကဟ့ၣ်ကၣ်သုတၢ်ခံစးလီၤ" (စကၤ၇ယၤ ၉း၁၂)

ယိၤရှူအဆၢဒိၣ် ၁၃-၂၁ အံၤ အိၣ်ဒီးထံဆၢကီၢ်ဆၢအတၢ်မၤနီၣ် အမံၤအသၣ်ဖးထီတဖၣ် လၢအကွဲးဖျါထီၣ်ကီၢ်တနီၤလၢ အဘၣ်တၢ်နီၤလီၤ အီၤဆူအံၣ်စ၇့လးဒူၣ်ထၢတဖၣ်အအိၣ်န့ၣ်လီၤ. လၢၦၤဖးလံၥ်ဖိဆၢကတီၢ် ခဲအံၤအဂီၢ်န့ၣ်, တဖျါမးလၢအကြၢးဝဲဘၣ်ဝဲလၢၤဘၣ်, ဘၣ်ဆၣ်ဒီး တၢ်သ့ၣ် တဖၣ်အံၤ အိၣ်သူၣ်လီၤအသးလၢ တၢ်နၢ်ပၢၢ်ကီၢ်တၢ်စံးပၥ်အတၢ်ဘူၣ်တၢ်ဘါ အဂ့ၢ်လၢ အအိၣ်ဒီးအခီပညီလၢပဂီၢ် ဖဲမုၢ်မဆါတနံၤအံၤန့ၣ်လီၤ. ခီဖျိ တၢ်အမံၤအသၣ်လီၤတံၢ်လီၤဆဲးအံၤအပူၤန့ၣ်, ယွၤအဲၣ်ဒိးသိၣ်လိ ၦၤအံၣ်စ၇့လးဖိလၢ ကီၢ်အံၤတမ့ၢ်တၢ်မံမီၢ်တမံၤဘၣ်န့ၣ်လီၤ. မ့ၢ်တၢ်အၢၣ် လီၤတ့ၢ်အဝဲသ့ၣ်လၢတၢ်ထိးဘၣ်အီၤသ့, တၢ်ထိၣ်အီၤဒွးအီၤသ့အကျိၤအကွၥ် ပူၤန့ၣ်လီၤ. ဘၣ်ဆၣ်ဒီး အဝဲသ့ၣ်ဘၣ်ဒုးအိၣ်ထီၣ်တၢ်အၢၣ်လီၤအီလီၤအံၤ ဒ်သိးကအိၣ်ထီၣ်အသးအနီၢ်ကီၢ်ခီဖျိတၢ်မၤအပူၤန့ၣ်လီၤ.

မ့ၢ်လီၤ, အအံၤန့ၣ် ယွၤကဟ့ၣ်လီၤကီၢ်ဆူအဝဲသ့ၣ်အအိၣ် ဒ်အမ့ၢ် တၢ်န့ၢ်သါန့ၣ်လီၤ. မ့ၢ်တၢ်ဟ့ၣ်တမံၤလၢ တၢ်မၤအီၤဒ်သိးကမၤလၢၦဲၤတၢ်လၢ ယွၤအၢၣ်လီၤအီလီၤပၢ်သ့ၣ်တဖၣ်န့ၣ်လီၤ. "ကွၢ်ကွၢ်, ယပၥ်ထံဧိၤကီၢ်ဧိၤ လၢသုမဲၥ်ညါ, ကီၢ်လၢယွၤဆိၣ်လီၤအသးဒီးသုပၢ်စီၤအၤဘြၤဟၣ်, စီၤအံၤစဲး, ဒီးစီၤယၤကိၥ်လၢ အကဟ့ၣ်လီၤဝဲလၢအီၤ, ဒီးလၢအချံအသၣ်လၢအလီၢ်ခံန့ၣ်, လဲၤနုၥ်မၤန့ၢ်အီၤတက့ၢ်" (၅မိၤ ၁း၈). ဘၣ်ဆၣ်ဒီး မ့ၢ်မးလီၤ, အဝဲသ့ၣ်စ့ၢ်ကီး အိၣ်ဒီးတၢ်မၤလၢကဘၣ်မၤဝဲန့ၣ်လီၤ.

တနွံအံၤ ပကကွၢ်တၢ်ဘူၣ်တၢ်ဘါအတၢ်ဆိကမိၣ်တနီၤလၢ အဘၣ် ထွဲလိၥ်အသးဒီးကီၢ်တၢ်စံးပၥ်ဒီးအနီၢ်သးအတၢ်ဘၣ်ထွဲလိၥ်အသးဒီး ၦၤလၢ အဟံးန့ၢ်တၢ်အၢၣ်လီၤအီလီၤခဲလၢၥ်လၢအဘၣ်တၢ်ထံၣ်န့ၢ်အီၤလၢယ့ၣ်ရှူး အပူၤန့ၣ်လီၤ.