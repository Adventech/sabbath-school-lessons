---
title:  တၢ်ဘှီထီၣ်က့ၤကီၢ်
date:   27/11/2025
---

`ဖး ယံး၇မံယၤ ၂၄း၆; ယံး၇မံယၤ ၃၁း၁၆; ယဃ့းစက့လး ၁၁း၁၇; ယဃ့းစက့လး ၂၈း၂၅ ဒီး ယဃ့းစက့လး ၃၇း၁၄, ၂၅ တက့ၢ်. ကစၢ်ယွၤ အတၢ်အၢၣ်လီၤလၢ အဟ့ၣ်ဂံၢ်ဟ့ၣ်ဘါအံၣ်စ၇့လးအတၢ်ဟဲက့ၤဆူ ကီၢ်တၢ်စံးပၥ်အံၤန့ၣ် မ့ၢ်မနုၤလဲၣ်, ဒီးလၢထီၣ်ၦဲၤထီၣ်ဝဲဒ်လဲၣ်.`

ဖဲတၢ်ဟီထီၣ်ကွံၥ်ဆူ ဘၤဘူၤလိၣ်အတၢ်အိၣ်မူအဆၢကတီၢ်န့ၣ်, တမ့ၢ်ထဲအံၣ်စ၇့လးလဲၤခီဖျိဘၣ်တၢ်သးအုးနီၢ်နီၢ်လၢ အဝဲသ့ၣ်အကီၢ်တအိၣ် ဘၣ်တမံၤဘၣ်, အတၢ်၇့ဒီးယွၤခီဖျိတၢ်အၢၣ်လီၤအီလီၤစ့ၢ်ကီး, မ့ၢ်ကျၢၤလၢ ခီဖျိယွၤအတၢ်အၢၣ်လိၤလၢကီၢ်အံၤဘၣ်ဆၣ်, အိၣ်သန့ၤအသးလၢတၢ်တမံၤမံၤ အဖီခိၣ်ဒီး အိၣ်ဒီးအဆၢတလီလၢကဒိးန့ၢ်ဘၣ်ကီၢ်အံၤအဂီၢ်လီၤ. ဖဲၦၤအံၣ်စ၇့လးဖိသ့ၣ်တဖၣ် အၢၣ်လီၤအီလီၤအတၢ်ကမၣ်ဒီး, ပီၢ်ယၢ် လီၤက့ၤသး ဒီးကွၢ်ဃီၤယွၤလၢသးဒီဖျၢၣ်အပူၤဒီး, ယွၤမၤလၢၦဲၤအတၢ်အၢၣ်လီၤ အီလီၤကဒီးတဘျီ ဒီးအဝဲဟဲက့ၤစိၥ်က့ၤအဝဲသ့ၣ်ဆူအကီၢ်ဒၣ်ဝဲအပူၤ ဒ်အမ့ၢ် တၢ်ပနီၣ်လၢတၢ်မၤဂ့ၤထီၣ်က့ၤအဝဲသ့ၣ်အဂီၢ်န့ၣ်လီၤ. အအံၤ, မ့ၢ်တၢ်တမံၤ လၢယွၤမ့ၢ်ဒ်အဝဲသ့ၣ်အကစၢ်တုၤဒၣ်လဲၥ်လၢအဝဲသ့ၣ်တအိၣ်လၢကီၢ်ပူၤဘၣ် အကတီၢ်န့ၣ်လီၤ.

မ့ၢ်နၥ်သက့ဒ်န့ၣ်ဒီး, ဒ်တၢ်အၢၣ်လီၤလၢအံၣ်စ၇့လးကဒိးန့ၢ်ဘၣ် ကီၢ်လီၤစိၤလီၤထီအံၤန့ၣ် အိၣ်သူၣ်လီၤအသးလၢတၢ်တမံၤမံၤအဖီခိၣ်အသိး, (၅မိၤ ၂၈း၆၃, ၆၄; ယိၤရှူ ၂၃း၁၃, ၁၅; ၁စီၤပၤ ၉း၇း ၂စီၤပၤ ၁၇း၂၃; ယံး၇မံယၤ ၁၂း၁၀-၁၂း၁၀-၁၂) တၢ်အၢၣ်လီၤအီလီၤလၢ ကက့ၤအိၣ်ဆိးက့ၤ ဒီးဒုးဘီၣ်ထီၣ်ညီထီၣ်အံၣ်စ၇့လးဖဲအကီၢ်ပူၤအံၤ လၢဘၤဘူၤလိၣ်အတၢ် စၢဃၥ်အံၤ၀ံၤအလီၢ်ခံန့ၣ် အိၣ်သူၣ်လီၤစ့ၢ်ကီးအသးလၢတၢ်တမံၤမံၤအဖီခိၣ် လီၤ. လၢတဆၢကတီၢ်ဃီအပူၤအံၤန့ၣ်, ၀ံလၢလံၥ်စီဆှံအလီၢ်လံၤတကတြူၢ် အပူၤ ဒုးနဲၣ်ဆူတၢ်မၤဂ့ၤထီၣ်က့ၤတၢ်လၢ စီၤပၤစီၤဒၤ၀ံးအစၢၤအသွဲၣ်ကဟဲစိၥ်ဝဲ န့ၣ်လီၤ (ယၡါယၤ ၉း၆, ၇; စကၤ၇ယၤ ၉း၉, ၁၆). တၢ်အၢၣ်လီၤအီလီၤအံၤ လၢထီၣ်ၦဲၤထီၣ်ဖဲကစၢ်ခ၇ံၥ်အတၢ်အိၣ်မူ, အတၢ်သံဒီးအတၢ်ဂဲၤဆၢထၢၣ်က့ၤ အကတီၢ်, လၢအဝဲအဃိတၢ်အၢၣ်လီၤအီလီၤဆူအံၣ်စ၇့လးအအိၣ်လၢပျၢၤ ခဲလၢၥ်န့ၣ် လၢထီၣ်ၦဲၤထီၣ်တ့ၢ်ဝဲလီၤ.

လၢလံၥ်စီဆှံအသီတကတြူၢ်အပူၤန့ၣ်, ကီၢ်တၢ်စံးပၥ်အဂ့ၢ်အကျိၤ တဖၣ် တဘၣ်တၢ်ပၥ်ဖျါထီၣ်အီၤလိၤလိၤဘၣ်, ဘၣ်ဆၣ်တၢ်စံးဘၣ်ၦၤလၢ တၢ်အၢၣ်လီၤအီလီၤသ့ၣ်တဖၣ်အံၤ လၢၦဲၤတ့ၢ်ဝဲလၢကစၢ်ခ၇ံၥ်အပူၤ ဒီးခီဖျိ ယ့ၣ်ရှူးခ၇ံၥ်န့ၣ်လီၤ (၂က၇ံၣ်သူး ၁း၂၀း ၇ိမ့ၤ ၁၅း၈). လၢတၢ်န့ၣ်အဃိ, ခီဖျိခ၇ံၥ်န့ၣ်, ကီၢ်အံၤဘၣ်တၢ်မၤဂ့ၤထီၣ်က့ၤအီၤဒီး ကဲထီၣ်တၢ်အဒိအတဲၥ် လၢနီၢ်သးအတၢ်ဆိၣ်ဂ့ၤဆိၣ်၀ါတဖၣ်လၢ ယွၤတိၥ်ပၥ်ဝဲလၢကဟ့ၣ်လီၤ အၦၤဂီၢ်မုၢ်လၢ အအိၣ်တီအိၣ်လိၤဖဲအံၤ ဒီးအဆၢကတီၢ်ခဲအံၤ (အ့းဖ့းစူး ၂း၆) ဒီးဖဲတၢ်ဆၢကတီၢ်လၢအလီၢ်ခံအပူၤန့ၣ်လီၤ.

ယွၤအတၢ်အၢၣ်လီၤအီလီၤလၢတၢ်အိၣ်ဘှံး, တၢ်အါထီၣ်ဂီၢ်ထီၣ်, ဒီးတၢ်အိၣ်မုၥ်ဆိပၢၤလၢကီၢ်ပူၤအံၤ အတၢ်လၢထီၣ်ပဲှၤထီၣ်လၢလၢၦဲၤၦဲၤန့ၣ် ကမၤအသးလၢဟီၣ်ခိၣ်သီအပူၤ, လၢအဘၣ်တၢ်ဒုးထူၣ်ဖျဲးထီၣ်က့ၤအီၤလၢ တၢ်ဒဲးဘးဒီးတၢ်ဒဲးဘးအဘျုးအဖှိၣ်အပူၤအံၤန့ၣ်လီၤ. ဒ်ပမ့ၢ်ခ၇ံၥ်ဖိအသိး ပတၢ်မုၢ်လၢ်အိၣ်သူၣ်လီၤအသးလၢ ကစၢ်ခ၇ံၥ်အတၢ်အၢၣ်လီၤလၢ အဝဲ ကဟဲက့ၤကဒါက့ၤဒီး တုၤမ့ၢ်အနံၣ် ၁၀၀၀ လၢမူခိၣ်န့ၣ်၀ံၤဝဲဒီး, ကဒုးအိၣ်ထီၣ် အဘီအမုၢ်လီၤထူလီၤယိၥ်လၢဟီၣ်ခိၣ်သီအံၤအပူၤန့ၣ်လီၤ. အဝဲအံၤ ကမ့ၢ် တၢ်အၢၣ်လီၤအီလီၤတဖၣ်အတၢ်လၢထီၣ်ၦဲၤထီၣ်လၢလၢၦဲၤၦဲၤလၢ အဘၣ်ဃး ဒီးကီၢ်အံၤန့ၣ်လီၤ.

ဖး ယိၤဟၣ် ၁၄း၁-၃; တံတူး ၂း၁၃ ဒီး လီၣ်ဖျါ ၂၁း၁-၃ တက့ၢ်. တၢ်မုၢ်လၢ်လၢလၢၦဲၤၦဲၤလၢပဂီၢ် ဖဲလံၥ်စီဆှံဆၢတဖၣ်အပူၤအံၤန့ၣ် မ့ၢ်မနုၤလဲၣ် ဒီးဘၣ်မနုၤလၢကစၢ်ခ၇ံၥ်အတၢ်သံအုၣ်ခီၣ်န့ၢ်ၦၤလၢ တၢ်မုၢ်လၢ်အံၤ ကဘၣ်လၢထီၣ်ၦဲၤထီၣ်ဝဲအဂီၢ်လဲၣ်.