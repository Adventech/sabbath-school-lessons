---
title:  လၢထံကျိယၢ်ဒ့ၣ်၀ၢ်ဘးခီ
date:   16/10/2025
---

"လၢပီၣ်လဲၣ်ကဲထီၣ်ခိ, ၦၤခီဂၥ်ထံကျိလၢအခီၣ်လီၤ. ဖဲန့ၣ်ပသူၣ်ခု သးခုလၢအပူၤလီၤ" (စံး ၆၆း၆).

တၢ်ခီဂၥ်ပီၣ်လဲၣ်ဂီၤဒီးထံကျိယၢ်ဒ့ၣ်ခံမံၤလၢၥ်အံၤ မ့ၢ်တၢ်ပနီၣ်လၢ လံၥ်စီဆှံအတၢ်စံၣ်စိၤတဲစိၤအပူၤ, ဒီးခံမံၤလၢၥ်အံၤ အိၣ်ဒီးတၢ်အဒိအတဲၥ် လၢအခီပညီဒိၣ်ဝဲမးန့ၣ်လီၤ (ကွၢ် စံး ၆၆း၆; စံး ၁၁၄း၁-၇; ဒီး ၂စီၤပၤ ၂း၆-၁၆). လၢလံၥ်စီဆှံအလီၢ်လံၤတကတြူၢ်အပူၤန့ၣ် လံၥ်စီဆှံဆၢတဖၣ် လၢအဘၣ်ထွဲဒီးတၢ်လဲၤခီဂၥ်အတၢ်မၤအသးခံမံၤအံၤဒီး သ့ၣ်ညါဝဲအခီပညီ လၢအဒုးနဲၣ်ဖျါဆူတၢ်ခီၣ်ထံးခီၣ်ဘိအဂ့ၢ်န့ၣ်လီၤ. ဖဲ စံး ၆၆း၆ အပူၤန့ၣ်, ၦၤကွဲးထါစံးထီၣ်ပတြၢၤမၤလၤမၤကပီၤကစၢ်ယွၤအတၢ်ဒုးထူၣ်ဖျဲးထီၣ်က့ၤ အတၢ်ဖံးတၢ်မၤလၢအတၢ်အိၣ်မူအပူၤ (စံး ၆၆း၁၆-၁၉) ခီဖျိတၢ်ဒုးနဲၣ်ဆူ တၢ်စံၣ်စိၤတဲစိၤအတၢ်ဒိတၢ်တဲၥ်တဖၣ်လၢ တၢ်ခီဂၥ်ပီၣ်လဲၣ်ဂီၤဒီး ထံကျိ ယၢ်ဒ့ၣ်အံၤန့ၣ်လီၤ.

စံးထီၣ်ပတြၢၤအဆၢဒိၣ် ၁၁၄ စ့ၢ်ကီး ဒုးစဲဘူးတၢ်မၤအသးခံမံၤအံၤ တပူၤဃီ, တမ့ၢ်လၢၦၤကွဲးလံၥ်ဖိတထံၣ်လၢတၢ်ကွဲးနီၣ်ကွဲးဃါအံၤ လီၤဆီလိၥ် အသးန့ၣ်ဘၣ်, မ့မ့ၢ်တခီ မ့ၢ်လၢတၢ်အခီပညီဒိၣ်ယိၥ်အိၣ်ဝဲလၢ အဘၣ်ထွဲဒီး ယွၤတကပၤလၢတၢ်ခီဂၥ်ခံမံၤအံၤအပူၤန့ၣ်လီၤ. လၢတၢ်န့ၣ်အဃိ, တၢ်မၤ အသးခံမံၤအံၤ ဖျါမးဒ်သိးဒီးအဒုးအိၣ်ထီၣ်တၢ်ဆီတလဲလၢ အံၣ်စ၇့လးအတၢ် အိၣ်သးအပူၤတဘျီလၢအမ့ၢ်ကုၢ်ဆူတၢ်သဘျ့အပူၤ, မၤကဒီးတစုလၢ ၦၤဟး၀့ၤ၀ီၤဖိလၢ အထံကီၢ်တအိၣ်ဝဲဘၣ်ဆူ ၦၤလၢအအိၣ်ဒီးထံကီၢ်တဖုအပူၤ န့ၣ်လီၤ. လၢလံၥ်ထါစံးထီၣ်ပတြၢၤအံၤအပူၤန့ၣ်, တၢ်လဲၤခီဂၥ်အတၢ်ဒိ တၢ်တဲၥ်ခံမံၤအံၤ ဒုးနဲၣ်ဖျါတၢ်ဆီတလဲလၢ ၦၤကွဲးလံၥ်ဖိအတၢ်အိၣ်အသး အပူၤလၢ တၢ်မၤနးမၤဖှီၣ်, တၢ်ဖှီၣ်တၢ်နး, တၢ်မၤစၢၤတအိၣ်ဘၣ်အလီၢ်, ဒီးတၢ်ဆီၣ်ဘံးဆီၣ်ဘၢဆူတၢ်ပူၤဖျဲးအလီၢ်, တၢ်အီၣ်ကုးအီၦဲၤ, တၢ်အုၣ်က့ၤ ခီၣ်က့ၤဒီးတၢ်အသူးအသ့ၣ်အိၣ်လၢအလီၤပၥ်ကဲအံၤအပူၤန့ၣ်လီၤ.

မ့ၢ်စ့ၢ်ကီးဖဲထံကျိယၢ်ဒ့ၣ်အံၤ လၢ၀ံအ့ၤလံယၤအတၢ်က့ၤထီၣ်ဆူ မူခိၣ် မၤအသးလၢအဒ်သိးလိၥ်အသးဒီးတၢ်လီၤလးမၤအသးလၢ အဘၣ်တၢ်ကွဲးနီၣ် ကွဲးဃါအီၤ ဖဲလံၥ်ယိၤရှူအပူၤအံၤန့ၣ်လီၤ. လၢ၀ံအ့ၤလံယၤအဂီၢ်န့ၣ်, တၢ်လဲၤခီဂၥ်အံၤ ဟဲစိၥ်တၢ်အခီပညီအဒိၣ်အမုၢ်လၢအတၢ်အိၣ်မူအပူၤ ဖဲအဝဲဘၣ်တၢ်ဟံးန့ၢ်အီၤဆူမူခိၣ်န့ၣ်လီၤ. လၢအဂီၢ်န့ၣ်, တၢ်ဆီတလဲသးအံၤ အ၇့ဒိၣ်ဝဲမးစ့ၢ်ကီးလၢ ၦၤမၤစၢၤ၀ံအဂီၢ် (၁စီၤပၤ ၁၉း၂၁) လၢကဘၣ်ကဲထီၣ် ၀ံလၢၦၤကလုၥ်တဖၣ်အဂီၢ်န့ၣ်လီၤ (၂စီၤပၤ ၂း၂၂).

`ဖး မးသဲ ၃း၁၆, ၁၇ ဒီး မၢ်ကူး ၁း၉ တက့ၢ်. ၦၤကွဲးလံၥ်စီဆှံ အသီတကတြူၢ်အံၤ ပၥ်ဖျါထီၣ်တၢ်အဒိ, ထံကျိယၢ်ဒ့ၣ်အခီပညီလၢ နီၢ်သး တကပၤအံၤလၢကျဲဒ်လဲၣ်.`

ကစၢ်ခ၇ံၥ်အတၢ်မၤလၢဟီၣ်ခိၣ် ဒ်အမ့ၢ်အံၣ်စ၇့လးအခၢၣ်စးတဂၤ အသိးအံၤန့ၣ် ဒုးနဲၣ်တၢ်အဒိအတဲၥ်အတၢ်စံၣ်စိၤတဲစိၤလၢ အံၣ်စ၇့လးလၢ ပျၢၤတဖၣ်အဂ့ၢ်န့ၣ်လီၤ. ကစၢ်ခ၇ံၥ်လဲၤခီဂၥ်ဝဲ "ပီၣ်လဲၣ်ဂီၤ" ဒီး "ထံကျိ ယၢ်ဒ့ၣ်" အတၢ်လဲၤခီဖျိအံၤန့ၣ်လီၤ. အဝဲဘၣ်တၢ်ကိးထီၣ်အီၤလၢ အဲၤကူပတူး အပူၤ လၢတၢ်ထုးထီၣ်တၢ်မၤသံဖိသၣ်အတၢ်သိၣ်တၢ်သီ၀ံၤအလီၢ်ခံ (မးသဲ ၂း၁၄-၁၆), အိၣ်ဝဲအနံၤလွံၢ်ဆံလၢၦၢ်မုၢ်ကနၢအပူၤ (မးသဲ ၄း၂) ဒ်သိးလိၥ် အသးဒီးၦၤအံၣ်စ၇့လးဖိလၢပျၢၤအနံၣ်လွံၢ်ဆံ, ဒီးအတၢ်လဲလိၥ်အသးလၢ အတၢ်အိၣ်မူလၢတၢ်အိၣ်သဒၢအလီၢ်ဆူအတၢ်မၤလၢၦၤဂီၢ်မုၢ်သ့ၣ်တဖၣ်အကျါ, အဝဲဘၣ်တၢ်ဒိးဘျၢအီၤလၢထံဖဲထံကျိယၢ်ဒ့ၣ်အပူၤန့ၣ်လီၤ (မးသဲ ၃း၁၆, ၁၇; မၢ်ကူး ၁း၉).

လၢခံန့ၣ်, ဧ့ၤဘြံၤအဆၢဒိၣ် ၃-၄ ပၥ်ပနီၣ်တၢ်ခီဂၥ်ထံကျိယၢ်ဒ့ၣ်အံၤ အခီပညီအဒိအတဲၥ်ဒီးဒုးနဲၣ်ဃီၤတၢ်လဲၤနုၥ်ဆူကီၢ်ကနၤဧၣ် ဒ်အမ့ၢ်တၢ်ဒုးနဲၣ် ဆိဆူ "တၢ်သးကညီၤအတၢ်အိၣ်ဘှံး" လၢခ၇ံၥ်ဖိသ့ၣ်တဖၣ်လဲၤနုၥ်လီၤဝဲ ခီဖျိတၢ်စူၢ်တၢ်နၥ်အံၤန့ၣ်လီၤ.