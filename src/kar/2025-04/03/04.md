---
title:  သ့ၣ်နီၣ်ထီၣ်က့ၤ
date:   14/10/2025
---

`ဖး ယိၤရှူအဆၢဒိၣ် ၄ တက့ၢ်. ဘၣ်မနုၤလၢယွၤစံးဘၣ် ၦၤအံၣ်စ၇့လးဖိလၢ ကသူၣ်ထီၣ်တၢ်သ့ၣ်နီၣ်ထီၣ်အလီၢ်န့ၣ်လဲၣ်.`

လၢၢ်သ့ၣ်တဖၣ်အတၢ်ပညိၣ်အံၤန့ၣ် လၢကကဲထီၣ် "တၢ်ပနီၣ်" အဂီၢ် န့ၣ်လီၤ. ဧ့ၤဘြံၤအတၢ်ကတိၤ ဒသအ အံၤ အါစုအါဘျီဘၣ်ထွဲလိၥ်အသးဒီး လံၥ်မဲၥ်ဖျၢၣ်လၢအမ့ၢ် "တၢ်လီၤလး" ဒုးနဲၣ်လၢ တၢ်လီၤလးအတၢ်ဖံးတၢ်မၤ လၢယွၤမၤဝဲအံၤသ့ဝဲဒၣ်လီၤ. (ကွၢ်မဟါတနွံအတၢ်မၤလိတက့ၢ်) အခီပညီ အိၣ်ဝဲသ့စ့ၢ်ကီးလၢအမ့ၢ် "တၢ်အဒိ" မ့တမ့ၢ် "တၢ်ပနီၣ်" ဒ်အမ့ၢ်တၢ်ပနီၣ်လၢ အအိၣ်ဖျါဝဲလၢတၢ်ယိၥ်အပူၤ မ့တမ့ၢ် တၢ်နီၢ်ကီၢ်တမံၤလၢဒိၣ်န့ၢ်အါန့ၢ်ဒံး ၦၤကညီနၢ်ပၢၢ်ဝဲသ့တမံၤန့ၣ်လီၤ. အဒိန့ၣ်, တၢၢ်ကွဲၤမ့ၢ် "တၢ်အၢၣ်လီၤ အီလီၤအတၢ်ပနီၣ်" (၁မိၤ ၉း၁၂, ၁၃) တၢ်သွံၣ်လၢၦၤအံၣ်စ၇့လးဖိတဖၣ် အပဲတြီထူၣ်ဒီးပဲတြီဖိတဖၣ်အလိၤန့ၣ် ဘၣ်တၢ်ကိးစ့ၢ်ကီးအီၤလၢအမ့ၢ် "တၢ်ပနီၣ်" (၂မိၤ ၁၂း၁၃) ဒီးအခီပညီအိၣ်အဒိၣ်ကတၢၢ်န့ၣ် မ့ၢ်ဝဲမုၢ်အိၣ်ဘှံး အနံၤလၢ အမ့ၢ်ယွၤအတၢ်ဘၣ်တ့ဒီးအတၢ်အိၣ်ဆိးစီဆှံအ "တၢ်ပနီၣ်" န့ၣ် လီၤ (၂မိၤ ၃၁း၁၃, ၁၇; ယဃ့းစက့လး ၂၀း၁၂).

ဖဲအံၤန့ၣ်, တၢ်ပနီၣ်အိၣ်ထီၣ်အသးဒ်အမ့ၢ်တၢ်သ့ၣ်နီၣ်ထီၣ်တမံၤ, ဒုးသ့ၣ်နီၣ်ထီၣ်က့ၤၦၤလၢခံတစိၤအတၢ်လဲၤခီဂၥ်အတၢ်လီၤလးအံၤန့ၣ်လီၤ. တၢ်ကတိၤလၢ အမ့ၢ်တၢ်သ့ၣ်နီၣ်ထီၣ်အံၤ, (zikkaron) ဟဲလၢလံၥ်မဲၥ်ဖျၢၣ် zakar လၢအမ့ၢ်, "တၢ်ကဘၣ်သ့ၣ်နီၣ်ထီၣ်က့ၤ" လၢအဒုးနဲၣ်တၢ်အါန့ၢ်ဒံး တၢ်သ့ၣ်နီၣ်ထီၣ်တမံၤန့ၣ်လီၤ. ပၥ်ဖျါထီၣ်တၢ်သ့ၣ်နီၣ်ထီၣ်က့ၤလၢ တၢ်မၤ ကဘၣ်ပိၥ်ထွဲအခံန့ၣ်လီၤ (၅မိၤ ၅း၁၅; ၅မိၤ ၈း၂). တၢ်ဒုးအိၣ်ထီၣ် တၢ်သ့ၣ်နီၣ်ထီၣ်က့ၤအလၢၢ်တဖၣ် (၁မိၤ ၂၈း၁၈-၂၂) ဒီးတၢ်အလုၢ်အလၢ် တဖၣ်လၢ အဒုးအိၣ်ထီၣ်တၢ်သံကွၢ်တဖၣ်န့ၣ် (၂မိၤ ၁၂း၂၆, ၂၇; ၅မိၤ ၆း၂၀, ၂၅) မ့ၢ်တၢ်လၢအညီနုၢ်အိၣ်ဝဲလၢလံၥ်စီဆှံအလီၢ်လံၤတကတြူၢ်အပူၤန့ၣ်လီၤ. လၢကဒုးအိၣ်ထီၣ်ကဒါက့ၤတၢ်မၤလီၤလးကဒီးတဘျီ၀ံၤတဘျီအလီၢ်န့ၣ်, ယွၤဒုးအိၣ်ထီၣ်တၢ်သ့ၣ်နီၣ်ထီၣ်က့ၤအလၢၢ်ထူၣ်လၢ ကပၥ်ဖျါထီၣ်တၢ်သ့ၣ်နီၣ် ထီၣ်က့ၤအတၢ်မၤအဒိၣ်အမုၢ် ဒီးတၢ်စံးဆၢလၢအခီပညီအိၣ်ဝဲတဖၣ်န့ၣ်လီၤ. လၢတၢ်န့ၣ်အဃိ, တၢ်ပနီၣ်န့ၣ် ကဘၣ်အိၣ်ဝဲဖဲန့ၣ် "လီၤထူလီၤယိၥ်" ပၥ်ဖျါထီၣ် တၢ်လိၣ်လၢကစၢ်ယွၤအၦၤဂီၢ်မုၢ်တဖၣ် ကဘၣ်ပၥ်ကစၢ်ယွၤအတၢ်လီၤလးအံၤ လၢတၢ်သ့ၣ်နီၣ်ထီၣ်က့ၤအပူၤထီဘိန့ၣ်လီၤ.

ၦၤလၢခံတစိၤအတၢ်သံကွၢ်လၢ ကအိၣ်ထီၣ်ဝဲန့ၣ် မ့ၢ်တၢ်လၢအခီပညီ အိၣ်မးဝဲတမံၤန့ၣ်လီၤ. အဂ့ၢ်ဒ်လဲၣ် ဘၣ်တၢ်ကတဲၥ်ကတီၤအီၤလၢ နီၢ်ကစၢ် ဒၣ်ဝဲအကျဲန့ၣ်လီၤ. လၢၢ်သ့ၣ်တဖၣ်အံၤလၢနဂီၢ်န့ၣ် မ့ၢ်မနုၤလဲၣ်. စိၤတစိၤ ဘၣ်တစိၤ ကဘၣ်နၢ်ပၢၢ်လၢၢ်သ့ၣ်တဖၣ်အံၤအခီပညီလၢ အဝဲသ့ၣ်နီၢ်ကစၢ် ဒၣ်ဝဲအဂီၢ်န့ၣ်လီၤ. တၢ်စူၢ်တၢ်နၥ်လၢတၢ်လီၤလးအတၢ်မၤအပူၤအံၤ, ယွၤ ဒုးအိၣ်မူအိၣ်ဂဲၤဝဲသ့ၣ်ဒ်သိးစိၤတစိၤလၢ်လၢ် ကထံၣ်သ့ၣ်ညါတၢ်အ၇့ဒိၣ်လၢ ယွၤမၤဝဲလၢအဝဲသ့ၣ်အဂီၢ်န့ၣ်လီၤ. တၢ်စူၢ်တၢ်နၥ်ဒ်သိးဒီးအအံၤန့ၣ် ကဒုးအိၣ် ထီၣ်တၢ်လီၤဆီလိၥ်အသးလၢ ကဘၣ်အိၣ်မူတီတီလိၤလိၤလၢ အဘၣ်ထွဲဒီး လံၥ်စီဆှံအလုၢ်အလၢ်တဖၣ်အပူၤ ဒီးတၢ်အလုၢ်အလၢ်တဖၣ်လၢ ၦၤဘူၣ်ထီၣ် ဘါထီၣ်တၢ်လၢအသံသ့ၣ်တဖၣ် လၢစိၤအံၤဒိးန့ၢ်ဘၣ်ဝဲတၢ်လုၢ်ဒိၣ်ၦ့ၤဒိၣ်သ့ၣ် တဖၣ်တသ့ဘၣ်န့ၣ်လီၤ. လၢအကတၢၢ်န့ၣ်, ပဘၣ်ဒုးအိၣ်ထီၣ်တၢ်စူၢ်တၢ်နၥ် လၢအအိၣ်သူၣ်လီၤအသးလၢလံၥ်စီဆှံပူၤ လၢပနီၢ်ကစၢ်ဒၣ်ဝဲန့ၣ်လီၤ. မတၤ တဂၤမး, လီၤဆီဒၣ်တၢ်ပမိၢ်ပၢ်ဖံဖုလၢပျၢၤ, တဖၣ်ကစူၢ်က့ၤနၥ်က့ၤတၢ်လၢ ပဂီၢ်န့ၣ်တသ့ဝဲဘၣ်လီၤ.

`တၢ်သ့ၣ်နီၣ်ထီၣ်က့ၤသ့ၣ်တဖၣ်, နီၢ်ကစၢ်အတၢ်သ့ၣ်နီၣ်ထီၣ်က့ၤ တဖၣ်, လၢနတၢ်လဲၤဒီးယွၤအပူၤလၢအမၤစၢၤနၤဒ်သိးကသ့ၣ်နီၣ်ထီၣ်က့ၤ တၢ်လၢ ယွၤမၤတ့ၢ်လၢနဂီၢ်န့ၣ် မ့ၢ်မနုၤလဲၣ်.`