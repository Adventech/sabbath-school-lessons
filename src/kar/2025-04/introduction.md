### တၢ်ခွဲးတၢ်ယၥ်ခံဘျီတဘျီတဖၣ်-လံၥ်ယိၤရှူ

လံၥ်ယိၤရှူပၥ်ပနီၣ် ခိၣ်နၢ်အတၢ်ဆီတလဲအသးလၢစီၤမိၤၡွဒီး ဆူစီၤယိၤရှူအအိၣ်န့ၣ်လီၤ. စးထီၣ်အသးလၢ အမ့ၢ်ပူလၢအံၣ်စ၇့လးနုၥ်လီၤဆူ ကီၢ်တၢ်စံးပၥ်ဒီး ကတၢၢ်လၢအဝဲသ့ၣ်အိၣ်ဆိးလၢကီၢ်ပူၤန့ၣ်လီၤ.

စီၤယိၤရှူကဘၣ်မၤတၢ်မၤလၢအကီခဲဝဲနီၢ်ကီၢ်တမံၤလီၤ. တၢ်အံၤ မ့ၢ်တၢ်ဟံးထီၣ်တၢ်မၤလၢစီၤမိၤၡွပၥ်လီၤတဲၥ်ဝဲအံၤန့ၣ်လီၤ. ဘၣ်ဆၣ်ဒီး တၢ်ကိးတၤအံၤ စးထီၣ်အသးခဲအံၤဒ်န့ၣ်လီၤ. စီၤယိၤရှူကဘၣ်မၤတၢ်လၢ စီၤမိၤၡွတမၤတ့ၢ်နီဘျီဘၣ်, ဟံးန့ၢ်ၦၤကလုၥ်တဖုလၢ အအိၣ်တ့ၢ်ဖဲၦၢ်မုၢ်ကနၢ အံၤအနံၣ် ၄၀ ၀ံၤအလီၢ်ခံ ဒီးခီဂၥ်ထံကျိယၢ်ဒ့ၣ်ဆူကီၢ်ကနၤဧၣ်အပူၤ ဒ်ယွၤ အတၢ်အၢၣ်လီၤအီလီၤအိၣ်တ့ၢ်ဝဲဒီး မိၢ်ပၢ်လၢပျၢၤတဖၣ်အသိးန့ၣ်လီၤ.

"ယခ့ယၦၤစီၤမိၤၡွသံလံဝဲလံ, ဒီးခဲကနံၣ်အံၤ ဂဲၤဆၢထၢၣ်လဲၤခီဂၥ် ယၢ်ဒ့ၣ်အံၤ, နဲဒၣ်ဒီးၦၤဂီၢ်မုၢ်ခဲလၢၥ်အံၤ ဆူကီၢ်လၢယဟ့ၣ်လီၤလၢအီၤ, လၢၦၤအံၣ်စ၇့လးဖိန့ၣ်တက့ၢ်" (ယိၤရှူ ၁း၂).

တၢ်ဂ့ၢ်မိၢ်ၦၢ်လၢပူခဲလၢၥ်အပူၤန့ၣ် ဘၣ်တၢ်ထံၣ်အီၤဖဲအံၤ, လၢယွၤ အတၢ်ကတိၤဆူစီၤယိၤရှူအအိၣ်အံၤ, အဝဲသ့ၣ်ကလဲၤနုၥ်လီၤဆူ "ကီၢ်လၢ ယဟ့ၣ်လီၤလၢအီၤ" တဘ့ၣ်အံၤအပူၤန့ၣ်လီၤ.

မ့ၢ်လီၤ, စီၤယိၤရှူတမၤတၢ်အံၤထဲတဂၤဧိၤဘၣ်, မၤဝဲလၢယွၤအတၢ်ပၢ တၢ်ဆှၢဒီး ယွၤအစိကမီၤအပူၤ, ၦၤလၢဆှၢအၦၤဂီၢ်မုၢ်ဆူကီၢ်ပူၤသ့ဝဲတဂၤ လၢအပူၤကွံၥ်တစိၤန့ၣ် ဖဲအဝဲသ့ၣ်မ့ၢ်ဒိကနၣ်တၢ်အၢၣ်လီၤအီလီၤ ဒီးမၤလၢၦဲၤ အီၤန့ၣ်လီၤ. ဘၣ်ဆၣ်သနၥ်က့ အဝဲသ့ၣ်တဒိကနၣ်တၢ်ဘၣ်အဃိ, ဒီးထံၣ် ဘၣ်အတၢ်ဖံးတၢ်မၤအဘျုးအဖှိၣ်ဒၣ်ဝဲန့ၣ်လီၤ.

လၢအပူၤကွံၥ်အနံၣ်လွံၢ်ဆံအတီၢ်ပူၤန့ၣ်, ၦၤအံၣ်စ၇့လးဖိဘၣ်သဂၢၢ် ဒီးတၢ်အၢၣ်လီၤအီလီၤ လၢအထီဒါတၢ်တကပၤန့ၣ်လီၤ. မ့ၢ်လၢအဝဲသ့ၣ် ပူထီၣ်ကစၢ်ယွၤအဃိ, ၦၤသးၦၢ်လၢအလဲၤခီဖျိဘၣ်တၢ်ဟးထီၣ်ကွံၥ်အတၢ် လီၤလးတဖၣ် ဘၣ်ဟးဂီၢ်ကွံၥ်ဝဲဒၣ်ခဲလၢၥ်, အိၣ်တ့ၢ်က့ၤထဲစီၤယိၤရှူဒီး စီၤကၤလံးခံဂၤလီၤ. လံၥ်မိၤၡွယဲၢ်ဘ့ၣ်အကျါ, လွံၢ်ဘ့ၣ်န့ၣ် ပၥ်ဖျါထီၣ် တၢ်မၤအသးဒီးအဝဲသ့ၣ် ဖဲအဝဲသ့ၣ်ဟး၀့ၤ၀ီၤလၢမဲးမုၢ်ပျီအၦၢ်မုၢ်ကနၢပူၤ အကတီၢ်န့ၣ်လီၤ. ဆၢကတီၢ်ခဲအံၤ, လၢစီၤယိၤရှူတၢ်တီခိၣ်၇ိၥ်မဲအဖီလၥ် အံၤန့ၣ်, ၦၤခံစိၤတစိၤ အိၣ်ကတီၤအသးလၢကဟံးန့ၢ်တၢ်ကိးတၤလၢ ကဒိးန့ၢ် ဘၣ်ကီၢ်အံၤန့ၣ်လီၤ.

"ဒီးစီၤမိၤၡွကိးန့ၢ်စီၤယိၤရှူ, ဒီးစံးဘၣ်အီၤလၢ အံၣ်စ၇့လးခဲလၢၥ် အမဲၥ်ညါ, ပၥ်ဆူၣ်နသးဒီးတံးတဟီၣ်တက့ၢ်. အဂ့ၢ်ဒ်အံၤ, နဘၣ်လဲၤဒီး ၦၤဂီၢ်မုၢ်အံၤဆူထံဧိၤကီၢ်ဧိၤလၢ ယွၤဆိၣ်တၢ်ဒီးအပၢ်တဖၣ် လၢအကဟ့ၣ်လီၤ အီၤလီၤ. ဒီးနဘၣ်ဒုးမၤန့ၢ်အဝဲသ့ၣ်လၢအီၤလီၤ. ဒီးယွၤမ့ၢ်ၦၤလၢအလဲၤ တၢ်လၢနမဲၥ်ညါလီၤ. အဝဲဒၣ်ကအိၣ်ဒီးနၤလီၤ. တညိကွံၥ်ဘၣ်နၤဘၣ်. ဒီးတလဲၤသဒၣ်ဘၣ်နၤဘၣ်. ပျံၤတၢ်တဂ့ၤ, ဘၣ်ယိၥ်တၢ်တဂ့ၤ" (၅မိၤၡွ ၃၁း၆, ၇, ၈).

ယွၤအတၢ်အၢၣ်လီၤအီလီၤတဖၣ်လၢ အဟ့ၣ်လီၤပၢ်သ့ၣ်တဖၣ်ဒီး စီၤမိၤၡွအအိၣ် ကလၢထီၣ်ၦဲၤထီၣ်ဝဲဒၣ်လီၤ. တၢ်မုၢ်လၢ်ဒီးတၢ်သူၣ်ဟူးသးဂဲၤ အိၣ်ဝဲ, တၢ်စးထီၣ်အခီၣ်ထံးလၢၦၤဂီၢ်မုၢ်တဖၣ်အဂီၢ်, ၦၤလၢအဟံၣ်ဃီဒီး တၢ်တအိၣ်နီတမံၤဘၣ်တဖၣ်အံၤန့ၣ်လီၤ. ကစၢ်ယွၤမ့ၢ်ၦၤလၢအတီလိၤတ့ၢ် လၢထုးထီၣ်က့ၤအဝဲသ့ၣ်လၢကုၢ်အလီၢ် ဒီးတၢ်နၥ်န့ၢ်အီၤသ့ဝဲလၢအကမၤ လၢၦဲၤအတၢ်အၢၣ်လီၤတဖၣ်လၢအဘၣ်ဃးဒီးကီၢ်အံၤန့ၣ်လီၤ.

"တၢ်တိၥ်ပၥ်အခီၣ်ထံးခီၣ်ဘိလၢ လံၥ်ယိၤရှူအံၤန့ၣ် မ့ၢ်တၢ်ပၥ်ဖျါထီၣ် ၦၤအံၣ်စ၇့လးဖိလဲၤနုၥ်ဆူကီၢ်တၢ်စံးပၥ်, တၢ်ဒုးန့ၢ်ကီၢ်ဒီးတၢ်နီၤဖးလၢ ကလုၢ်ဒူၣ်သ့ၣ်တဖၣ်အဂီၢ်န့ၣ်လီၤ. တၢ်တိၥ်ပၥ်အံၤ ဒုးနဲၣ်ဖျါလံၥ်အံၤ အတၢ်ကစီၣ်လၢအမ့ၢ်ယွၤအတၢ်တီတၢ်လိၤလၢ အမၤလၢၦဲၤကီၢ်တၢ်စံးပၥ် လၢအတၢ်အၢၣ်လီၤဆူစီၤအၤဘြၤဟၣ်အအိၣ်န့ၣ်လီၤ. လံၥ်ပၥ်ဖျါထီၣ်ယွၤ အတၢ်တီတၢ်လိၤဆူတၢ်အၢၣ်လီၤအီလီၤအပူၤအံၤန့ၣ်လီၤ." (Andrews University Press, 2020), p. 365.

ပကလူၤဃုသ့ၣ်ညါတပူၤဃီလၢ, လံၥ်ယိၤရှူအံၤ တၢ်ကွဲးတ့ၢ်အီၤလၢ အပူၤကွံၥ်အနံၣ်သၢကထိဘျဲၣ်ဘၣ်ဆၣ်, တၢ်အိၣ်အသးအဆၢကတီၢ်လၢ ပအိၣ်မူမုၢ်မဆါတနံၤညါအံၤန့ၣ် တလီၤဆီဒီးစီၤယိၤရှူအဆၢကတီၢ်လၢ အဘၣ်ဃးဒီးနီၢ်သးအတၢ်အိၣ်မူအံၤန့ၣ်ဘၣ်. ပကလဲၤခီဖျိတၢ်ကိးတၤလၢ အန့ဆၢၣ်လီၤဆီလိၥ်အသးသ့ၣ်သ့ၣ်လီၤ. ဘၣ်ဆၣ်တၢ်ကိးတၤတဖၣ် လီၤဆီဒၣ်တၢ်နီၢ်သးတကပၤအံၤ, မၤပျံၤမၤဖုးပတၢ်ပူၤဖျဲးအလီၢ်, ပတၢ်စူၢ် တၢ်နၥ်, ဒီးတၢ်မၤလၢၦဲၤတၢ်ဖံးတၢ်မၤလၢယွၤဟ့ၣ်လီၤအၦၤဂီၢ်မုၢ်အံၤလီၤ. စီၤယိၤရှူအတၢ်ဒိတၢ်တဲၥ်အံၤ ကဟ့ၣ်ဂံၢ်ဟ့ၣ်ဘါၦၤလၢ ကဟံးန့ၢ်ယွၤအတၢ် အၢၣ်လီၤလၢအဘၣ်ဃးဒီးပဆၢပကတီၢ်ဒီး မၤနၢၤတၢ်ခီဖျိအတၢ်စိတၢ်ကမီၤ ဒ်စီၤယိၤရှူအသိးန့ၣ်လီၤ.