---
title:  တၢ်ဘျုးတၢ်ဖှိၣ်လၢအလီၤကမၢကမၣ်
date:   09/10/2025
---

`ဖး ယိၤရှူ ၉း၂၁-၂၇ တက့ၢ်. စီၤယိၤရှူအတၢ်ကူၣ်အကျဲအံၤ ပၥ်ဖှိၣ်ထီၣ်တၢ်တီတၢ်လိၤဒီး တၢ်ဘျုးတၢ်ဖှိၣ်သ့ဝဲဒ်လဲၣ်.`

ၦၤအံၣ်စ၇့လးဖိမ့ၢ်အဲၣ်ဒိးဒုးၦၤကံးဘိၣ်ဖိသ့ၣ်တဖၣ်ဒၣ်လဲၥ်, အဝဲသ့ၣ် တၢ်တဟ့ၣ်အခွဲးလၢကလူၤဝဲဘၣ်, အဂ့ၢ်ဒ်လဲၣ် မ့ၢ်လၢတၢ်ဆိၣ်လီၤသး အိၣ်ဝဲလၢၦၤဂီၢ်မုၢ်ခိၣ်နၢ်တဖၣ်ကျါအဃိန့ၣ်လီၤ. ၦၤအံၣ်စ၇့လးဖိခိၣ်နၢ်သ့ၣ် တဖၣ် မၤတၢ်ဒ်တၢ်သိၣ်တၢ်သီအိၣ်ဝဲအသိး လၢတၢ်အၢၣ်လီၤအဖီခိၣ်, မ့ၢ်တပၥ်ဃုၥ်ဒီးတၢ်မၤလၢအကမၣ်ဘၣ် မ့တမ့ၢ် သးအိၣ်လၢသုကမၤကမၣ် တၢ်သိၣ်တၢ်သီ (စံၣ်ညီၣ် ၁၁း၂၉-၄၀) လၢအဘၣ်တၢ်ပၥ်ဖျါအီၤတဖၣ်န့ၣ်လီၤ.

လၢလံၥ်စီဆှံအလီၢ်လံၤတကတြူၢ်အပူၤန့ၣ်, အိၣ်ဒီးတၢ်သူၣ်ဆး သးဆးတချုးလၢမၤတၢ်အၢၣ်လီၤအီလီၤဒ်ဘၣ်, ဒီးလူၤပိၥ်ထွဲတၢ်အၢၣ်လီၤ အီလီၤအံၤန့ၣ် ဖျါမးလၢ ဒ်အမ့ၢ်ၦၤလၢအအဲၣ်ထူအဲၣ်ယွၤတဖၣ်အတၢ်တီ တၢ်လိၤအပူၤန့ၣ်လီၤ (စံး ၁၅း၄; စံး ၂၄း၄; စံၣ်တဲၤတဲ ၅း၂, ၆). မ့ၢ်လၢ တၢ်ဆိၣ်အံၤဘၣ်တၢ်မၤအီၤလၢအံၣ်စ၇့လးကစၢ်အမံၤဃိ, ၦၤခိၣ်နၢ်တဖၣ်န့ၣ် ဆီတလဲကွံၥ်အီၤတသ့ဝဲဘၣ်လီၤ.

တၢ်ဆိၣ်လၢအံၣ်စ၇့လးခိၣ်နၢ်တဖၣ်မၤအီၤလၢတၢ်သညူးသၦၢ် အပူၤအံၤ, အံၣ်စ၇့လးအတၢ်ဟဲ၀ံန့ၣ် စဲဘူးအသးဒီးၦၤကံးဘိၣ်ဖိသ့ၣ်တဖၣ် န့ၣ်လီၤ. အနီၢ်နီၢ်န့ၣ်, ခီဖျိတၢ်ပၥ်လီၤအဝဲသ့ၣ်လၢ ကမ့ၢ်ၦၤလၢအကူၥ်သ့ၣ်မုၣ် ဒီးၦၤဒၢၣ်ထံတဖၣ်လၢတၢ်အိၣ်ဖှိၣ်ခဲလၢၥ်အဂီၢ်အံၤ (ယိၤရှူ ၉း၂၃) ၦၤကံးဘိၣ်ဖိ သ့ၣ်ကဲထီၣ်တၢ်တမံၤဃုၥ်ဒီးအံၣ်စ၇့လးအတၢ်ဘူၣ်ထီၣ်ဘါထီၣ်တၢ်အကျါ န့ၣ်လီၤ. မ့ၢ်ထိၣ်သတြီၤဒီးအံၣ်စ၇့လးခိၣ်နၢ်တဖၣ်အတၢ်စံၣ်ညီၣ်န့ၣ်, စီၤယိၤရှူ အတၢ်သိၣ်တၢ်သီလၢအဟ့ၣ်လီၤတၢ်အိၣ်ဖှိၣ်ခဲလၢၥ်လၢ ကမၤတၢ်အဂီၢ်အံၤ (ယိၤရှူ ၉း၂၁) ဆီလဲကွံၥ်တၢ်ဆိၣ်အၢအံၤဆူ တၢ်ဆိၣ်ဂ့ၤအပူၤလၢ ၦၤကံးဘိၣ်ဖိ အဂီၢ်န့ၣ်လီၤ. (ထိၣ်သတြီၤဃုၥ်ဒီး ၂ၡမူၤအ့လး ၆း၁၁).

ၦၤကံးဘိၣ်ဖိအတၢ်စံၣ်စိၤတဲစိၤလၢခံအုၣ်အသးလၢ ၦၤ၀့ၢ်ဖိသ့ၣ် တဖၣ်အတၢ်ဘူၣ်ထီၣ်ဘါထီၣ်အခွဲးအယၥ်အဒိၣ်အမုၢ်ဃုၥ်ဒီးအတၢ်တီ တၢ်လိၤလၢ ယွၤအၦၤဂီၢ်မုၢ်အပူၤစ့ၢ်ကီးန့ၣ်လီၤ. တၢ်ဆိၣ်လၢၦၤအံၣ်စ၇့လးဖိ မၤဝဲန့ၣ် အိၣ်လီၤတဲၥ်လၢစိၤဃၣ်တဖၣ်အတီၢ်ပူၤ တုၤဒၣ်လဲၥ်လၢ ၦၤအံၣ်စ၇့လးဖိသ့ၣ်တဖၣ်ဟဲက့ၤလၢဘၤဘူၤလိၣ်အတၢ်ဟံးဃၥ်၀ံၤအလီၢ်ခံန့ၣ်, ၦၤကံးဘိၣ်ဖိသ့ၣ်တဖၣ်မၤစၢၤလၢကသူၣ်ထီၣ်က့ၤ၀့ၢ်ယရူၤၡလ့ၣ်အဂီၢ်န့ၣ်လီၤ (နဃ့မယၤ ၇း၂၅). အဝဲသ့ၣ်အတၢ်မၤစၢၤတဖၣ်ကအိၣ်ဒီးအဘျုးအဖှိၣ်ဂ့ၤ လီၤစိၤခီဖျိကစၢ်ယွၤအဘျုးအဖှိၣ်အဃိန့ၣ်လီၤ.

ၦၤကံးဘိၣ်ဖိသ့ၣ်တဖၣ် ပၥ်ဖျါထီၣ်အဂ့ၢ်အကျိၤဒီး ဃ့ကညးထီၣ် တၢ်သးကညီၤအဃိ, တၢ်မၤတ့ၢ်အသးဒ်လဲၣ်. ပတသ့ၣ်ညါဘၣ်, ဘၣ်ဆၣ်, တသ့ၣ်ညါတၢ်မၤအသးညီညီကလဲၥ်လၢ ကစၢ်ယွၤအတၢ်ဘၣ်သးကအိၣ်ထီၣ် လၢကမၤပူၤဖျဲးၦၤကံးဘိၣ်ဖိတဖၣ်လၢ တၢ်မၤဟးဂီၤအပူၤန့ၣ်လီၤ. ကစၢ်ယွၤ အတၢ်ပညိၣ်လၢၥ်လၢၥ်ဆ့ဆ့န့ၣ် တမ့ၢ်လၢကဟ့ၣ်ၦၤတၢ်ဒဲးဘးဖိအတၢ်ကမၣ် ဘၣ်, မ့မ့ၢ်တခီ, ကထံၣ်အဝဲသ့ၣ်လၢကပီၢ်ယၢ်လီၤသးဒီး ကဟ့ၣ်လီၤအဝဲသ့ၣ် လၢတၢ်သးကညီၤန့ၣ်လီၤ. (ထိၣ်သတြီၤ ယဃ့းစက့လး ၁၈း၂၃ ဒီး ယဃ့းစက့လး ၃၃း၁၁). ၦၤကံးဘိၣ်ဖိအတၢ်လီတၢ်၀့ၤအံၤ တၢ်ကဘၣ်ထံၣ် အီၤလၢ အမ့ၢ်တၢ်ဃ့ကညးယွၤအတၢ်သးကညီၤဒီး အတကဲၥ်ပ၀းလၢအတီ အလိၤအံၤန့ၣ်လီၤ. မ့ၢ်လၢၦၤကနၤဧၣ်ဖိသ့ၣ်တဖၣ်အတၢ်ဂ့ၢ်လိၥ်လၢ ကပီၢ်ယၢ်လီၤက့ၤသးဒီး အတၢ်တၤတၢ်ဒီးယွၤအတၢ်တိၥ်ပၥ်အဃိ, ဆှၢအဝဲသ့ၣ်လၢတၢ်မၤဟးဂီၤကွံၥ်အီၤလၢၥ်လၢၥ်ဆ့ဆ့အပူၤလီၤ (၁မိၤ ၁၅း၁၆). ကစၢ်ယွၤမၤလၤမၤကပီၤၦၤကံးဘိၣ်ဖိသ့ၣ်တဖၣ်အတၢ်ပၥ်ပနီၣ် ယွၤအတၢ်ဒိၣ်စိဒိၣ်ကမီၤ, အတၢ်အဲၣ်ဒီးတၢ်မုၥ်တၢ်ခုၣ်လၢ တၢ်ပူထီၣ်အီၤ အလီၢ်စ့ၢ်ကီး, ဒီးအတၢ်သးအိၣ်လၢကညိကွံၥ်တၢ်ဘူၣ်ထီၣ်ဘါထီၣ်တၢ်ဂီၤ တၢ်ဖီၣ်, ဒီးဘူၣ်ထီၣ်ဘါထီၣ်ထဲလၢယွၤအမ့ၢ်အတီတဂၤဧိၤအံၤန့ၣ်လီၤ.