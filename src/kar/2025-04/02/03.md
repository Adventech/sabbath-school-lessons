---
title:  တၢ်အလုၢ်အၦ့ၤလၢတၢ်တဆၢမုၢ်လၢ်ဘၣ်အလီၢ်တဖၣ်
date:   06/10/2025
---

`ဖး ယိၤရှူ ၂း၂-၁၁; ဧ့ၤဘြံၤ ၁၁း၃၁; ဒီး ယၤကိၥ် ၂း၂၅ တက့ၢ်. လံၥ်စီဆှံဆၢသ့ၣ်တဖၣ်အံၤ စံးကတိၤၦၤဘၣ်ဃးနီၢ်၇ၤဃးအဂ့ၢ်အကျိၤမနုၤ တမံၤလဲၣ်.`

နီၢ်၇ၤဃးပူတၢ်ဂ့ၢ်တၢ်ကျိၤအကံၢ်အလဲအံၤန့ၣ် မ့ၢ်ဝဲတၢ်စံးကတိၤ တၢ်လံၣ်တၢ်လီလၢ ကကဟုကယၥ်ၦၤကွၢ်ဟုၣ်တၢ်ဖိသ့ၣ်တဖၣ်န့ၣ်လီၤ. လၢတၢ်ဆိကမိၣ်ထီၣ်အတၢ်လံၣ်တၢ်လီအံၤန့ၣ် ပဘၣ်သ့ၣ်ညါလၢ အဝဲအိၣ် စဲဘူးဒီးတၢ်အိၣ်ဆိးအလီၢ် လၢအၦဲၤဝဲဒီးတၢ်ဒဲးဘးလၢအဆှၢယွၤဆူတၢ်ဆၢတဲၥ် အပူၤ လၢကစံၣ်ညီၣ်တၢ်အိၣ်ဆိးလိၢ်အံၤန့ၣ်လီၤ (၁မိၤ ၁၅း၁၆; ၅မိၤၡွ ၉း၅; ၃မိၤ ၁၈း၂၅-၂၈). ဖဲလံၥ်စီဆှံအသီတကတြူၢ်ပၥ်ပနီၣ်အတၢ်စူၢ်တၢ်နၥ် အကတီၢ်န့ၣ်, တၢ်ကွၢ်ထံဆိကမိၣ်လံၥ်စီဆှံအသီအံၤ အတၢ်စံးကတိၤဘၣ်ဃး နီၢ်၇ၤဃးအတၢ်မၤအံၤ လီၣ်ဖျါလၢလံၥ်လၢအဂၤတဖၣ်တပၥ်ဂၢၢ်ပၥ်ကျၢၤ တၢ်ခဲလၢၥ် ဘၣ်ဃးဒီးအီၤဘၣ်, မတၤမးတပၥ်ဂၢၢ်ပၥ်ကျၢၤအတၢ်လံၣ်တၢ်လီ အံၤန့ၣ်ဘၣ်.

ဧ့ၤဘြံၤ ၁၁း၃၁ ပၥ်ဂၢၢ်ပၥ်ကျၢၤအတၢ်စူၢ်တၢ်နၥ်လၢ အဟ့ၣ်လီၤ အတၢ်နၥ်ဆူၦၤကွၢ်ခူသူၣ်တၢ်ဖိတဖၣ်အစုပူၤ လၢကဃုထၢသန့ၤအသးလၢ တၢ်သံၣ်သူမီၤကျၥ်အတၢ်အိၣ်ဆိးပူၤအလီၢ်န့ၣ်လီၤ. ယၤကိၥ် ၂း၂၅ အုၣ်အသးလၢအတၢ်ဟ့ၣ်လီၤတၢ်ကဟုကယၥ်အံၣ်စ၇့လးၦၤကွၢ်ခူသူၣ်တၢ်ဖိ ခံဂၤဒီး ဒုးနဲၣ်အဝဲသ့ၣ်ကျဲလၢကက့ၤကဒါက့ၤဒ်လဲၣ်ဒ်လဲၣ်အဂ့ၢ်လၢ တၢ်ပူၤဖျဲး အပူၤန့ၣ်လီၤ. လၢတၢ်လီၤ၇ၢၢ်လီၤစၢၢ်အကျါ, တၢ်သံၣ်သူမီၤကျၥ်အလီၢ်ဒီး နီၢ်၇ၤဃးအနီၢ်ကစၢ်ဒၣ်ဝဲအတၢ်ဒဲးဘးတကဲၥ်ပ၀းအပူၤန့ၣ်, ယွၤလၢတၢ်ဘျုး တၢ်ဖှိၣ်အပူၤ ထံၣ်တၢ်နၥ်အတၢ်ကပီၤ ဒ်သိးကမၤပူၤဖျဲးအီၤအဂီၢ်န့ၣ်လီၤ. ကစၢ်ယွၤသူတၢ်ဂ့ၤလၢနီၢ်၇ၤဃးအပူၤ-လၢအမ့ၢ်တၢ်နၥ်အီၤအပူၤဒီး အတၢ် ဃုထၢလၢကကဲထီၣ်အၦၤဂီၢ်မုၢ်-ဘၣ်ဆၣ်တဆီၣ်ထွဲတၢ်လၢအမၤတ့ၢ်ဝဲ နီတစုဘၣ်. ကစၢ်ယွၤပၥ်လုၢ်ပၥ်ၦ့ၤနီၢ်၇ၤဃးလၢ အတၢ်သူၣ်ဒူသးဒူလီၤဆီ, အတၢ်သူၣ်ဒူသးဒူလၢတၢ်စူၢ်တၢ်နၥ်အပူၤ, လၢကကဲထီၣ်တၢ်အုၣ်က့ၤခီၣ်က့ၤ အခၢၣ်စး, ဒီးဃုထၢအံၣ်စ၇့လးအကစၢ်ယွၤအဃိန့ၣ်လီၤ.

တုၤမ့ၢ်နီၢ်၇ၤဃးထံၣ်ဘၣ်တၢ်မၤအသးသ့ၣ်တဖၣ်၀ံၤဒီး, အဝဲဘိးဘၣ် သ့ၣ်ညါလီၤလၢ, "အဂ့ၢ်ဒ်အံၤ, ယွၤသုကစၢ်န့ၣ် မ့ၢ်ကစၢ်လၢမူခိၣ်ပူၤလၢထးခီ, ဒီးလၢဟီၣ်ခိၣ်ချၢလၥ်ခီလီၤ" (ယိၤရှူ ၂း၁၁). မ့ၢ်မးတၢ်လၢအခီပညီအိၣ်ဝဲ တမံၤလၢ နၢ်ဟူဘၣ်ၦၤကနၤဧၣ်မုၣ်ပၥ်ပနီၣ်လၢ ယွၤမ့ၢ်ထဲတဂၤဧိၤ, လီၤဆီဒၣ် တၢ်လၢဟံၣ်ခိၣ် ဖဲၦၤဘါတၢ်ဂီၤတၢ်ဖီၣ်တဖၣ်အါစုအါဘျီဃ့တၢ်လၢအဝဲသ့ၣ် ကစၢ်အအိၣ်န့ၣ်လီၤ.

နီၢ်၇ၤဃးအတၢ်ပၥ်ဖျါအံၤန့ၣ် ပထံၣ်ဘၣ်အီၤလၢအပူၤကွံၥ်ထဲလၢ ယွၤတဂၤဧိၤအံၤ ကဘၣ်ဒိးန့ၢ်ဘၣ်တၢ်ဘူၣ်ထီၣ်ဘါထီၣ်အီၤန့ၣ်လီၤ (၂မိၤ ၂၀း၄; ၅မိၤ ၄း၃၉; ၅မိၤ ၅း၈). အတၢ်စံးတၢ်ကတိၤအံၤ မ့ၢ်တၢ်ကူၣ်ထီၣ် ပၥ်စၢၤတ့ၢ်, မၤဒ်ဆိကမိၣ်ဝဲအတၢ်ဃုထၢအသိးလၢ ကပၥ်ဂၢၢ်ပၥ်ကျၢၤလၢ အံၣ်စ၇့လးအကစၢ်အံၤ မ့ၢ်ကစၢ်လၢအတီထဲတဂၤဧိၤန့ၣ်လီၤ. အတၢ်အၢၣ် လီၤအံၤ ဒုးနဲၣ်ဖျါလၢ အတၢ်နၢ်ပၢၢ်လၢတၢ်ဘၣ်ထွဲလိၥ်အသးလၢ ယွၤအတၢ်ပၢ တၢ်ြပး ဒီးအတၢ်စံၣ်ညီၣ်အဘၢၣ်စၢၤအံၤ ဘူးဝဲလၢ၀့ၢ်ယ၇ံၤဃိအတၢ်ဟဲ၀ံအံၤ အဂီၢ်လီၤ.

အတၢ်ဃုထၢဒုးသ့ၣ်ညါလၢ တၢ်လၢကမၤအသးညီဝဲန့ၣ် အိၣ်ထဲ ခံမံၤလၢအဘၣ်ဃးဒီးယွၤအတၢ်စံၣ်ညီၣ်လီၤယ, ဆဲးပူထီၣ်အီၤဒီး တုၤလၢ တၢ်ဟးဂီၤအပူၤ, မ့တမ့ၢ်ဃုထၢလၢကဟ့ၣ်လီၤသးလၢတၢ်နၥ်အပူၤန့ၣ်လီၤ. ခီဖျိတၢ်ဃုထၢအံၣ်စ၇့လးအကစၢ်ဃိ, နီၢ်၇ၤဃးကဲထီၣ်တၢ်ဒိလၢ ၦၤ၀့ၢ်ဖိလၢ ယ၇ံၤဃိတဖၣ်အဂီၢ် ဖဲအဝဲသ့ၣ်မ့ၢ်ဃုထၢလၢကဘၣ်အသးဆူအံၣ်စ၇့လး အကစၢ်အိၣ်လၢတၢ်သးကညီၤပူၤအဂီၢ်န့ၣ်လီၤ.

ပူအံၤ သိၣ်လိၦၤတၢ်မနုၤတမံၤလၢ အဘၣ်ဃးပတၢ်ဟ့ၣ်လီၤသး လၢၥ်လၢၥ်ဆ့ဆ့ဆူယွၤအအိၣ်အဂီၢ်အံၤန့ၣ်လဲၣ်.