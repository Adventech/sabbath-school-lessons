---
title:  ယွၤမ့ၢ်ၦၤလၢအကလုၢ်တီ
date:   13/12/2025
---

### တၢ်မၤလိတနွံအံၤအဂီၢ်ဖး

ယိၤရှူ ၂၁း၄၃-၄၅; ၂တံၤမသ့း ၂း၁၁-၁၃; ယိၤရှူ ၂၃; လီၣ်ဖျါ ၁၄း၁၀, ၁၉; ၅မိၤ ၆း၅.

> <p>တၢ်ကလုၢ်ထူ</p>
> "လၢကယဲၢ်တၢ်ကတိၤအဂ့ၤအကျါ လၢယွၤစံးဘၣ်တဲဘၣ် အံၣ်စ၇့လးအၦၤဟံၣ်ဖိန့ၣ် တဟါမူၤတဟါမၢ်ဘၣ်နီတထံၣ်ဘၣ်, လၢထီၣ် ၦဲၤထီၣ်ဝဲခဲလၢၥ်လီၤ" (ယိၤရှူ ၂၁း၄၅).

ဖဲ John F. Kennedy စံးကတိၤလီၤတၢ်ဆူကီၢ်အမ့၇ခၤကမျၢၢ်သ့ၣ် တဖၣ်အအိၣ် တချုးအလဲၤနုၥ်ဟံးထီၣ်ဖီၣ်ထီၣ်ကီၢ်ခိၣ်အတၢ်ဖံးတၢ်မၤ အကတီၢ်ဒံးဘၣ်ဖဲလါ January 20, 1961 အနံၤန့ၣ်, အတၢ်စံးကတိၤအိၣ်ဝဲထဲ ၁ယ၃၆၆ ဖျၢၣ်ဧိၤန့ၣ်လီၤ, ဘၣ်ဆၣ် ပၥ်လီၤတဲၥ်တၢ်ပနီၣ်လၢဟါမၢ်ကွံၥ်ဝဲတန့ၢ် ဘၣ်လၢ ၦၤကီၢ်အမ့၇ခၤဖိအသးကံၢ်ပူၤန့ၣ်လီၤ. ဒ်အဟ့ၣ်ဂံၢ်ဟ့ၣ်ဘါအထံဖိ ကီၢ်ဖိလၢ ကကွၢ်စိဆူအမူအဒါတဖၣ်အဖီခိၣ်လၢ ကကွၢ်စိဆူတၢ်ခွဲးတၢ်ယၥ် အလီၢ်အံၤအဂီၢ်န့ၣ်စံးဝဲဒၣ်, "ပတၢ်သ့ၣ်ညါတၢ်ဂ့ၤဒီးတၢ်အၢအဆၢလၢ အဂ့ၤအံၤ မ့ၢ်ပတၢ်ဘျုးတၢ်ဖှိၣ်လၢအလီၤတံၢ်တမံၤလီၤ, တၢ်စံၣ်စိၤတဲစိၤအံၤ မ့ၢ်စံၣ်ညီၣ်ကီွၢ်လၢ အလီၢ်ခံကတၢၢ်လၢ ပတၢ်ဖံးတၢ်မၤအဂီၢ်အဃိ, ဂဲၤဆၢထၢၣ် ဒီးဆှၢဃီၤကီၢ်တဘ့ၣ်အံၤလၢပအဲၣ်အီၤ, ဃ့ယွၤအတၢ်ဆိၣ်ဂ့ၤဒီးအတၢ်မၤစၢၤ, ဘၣ်ဆၣ်သ့ၣ်ညါလၢဖဲဟီၣ်ခိၣ်ချၢအံၤန့ၣ်, ကစၢ်ယွၤအတၢ်မၤအံၤ ကဘၣ်မ့ၢ် ပနီၢ်ကစၢ်ဒၣ်ဝဲအတၢ်မၤန့ၣ်တက့ၢ်."

စီၤယိၤရှူ, အံၣ်စ၇့လးခိၣ်နၢ်လၢ အသးၦၢ်လံတဂၤအံၤ သ့ၣ်ညါလၢ အတၢ်အိၣ်မူဘူးထီၣ်လၢအကတၢၢ်လံအဃိ, အဝဲဆၢတဲၥ်လၢကစံးကတိၤ လီၤတၢ်ဆူထံကီၢ်ခိၣ်နၢ်ဒီး အံၣ်စ၇့လးဖိသ့ၣ်တဖၣ်အအိၣ်န့ၣ်လီၤ (ယိၤရှူ အဆၢဒိၣ် ၂၃, ၂၄) ယိၤရှူအဆၢဒိၣ် ၂၃ ကွၢ်ထံဆိကမိၣ်တၢ်ဂ့ၢ်တၢ်ကျိၤ အါလၢ တၢ်ကမၤအသးခါဆူညါအဂီၢ် ဒီးကဘၣ်ဘူၣ်ထီၣ်ဘါထီၣ်ယွၤဒ်လဲၣ် ဒ်လဲၣ်အဂ့ၢ်လၢၥ်လၢၥ်ဆ့ဆ့န့ၣ်လီၤ. ယိၤရှူအဆၢဒိၣ် ၂၄ ကွၢ်ကဒါက့ၤ ကစၢ်ယွၤအတၢ်ဖံးတၢ်မၤအတီအလိၤလၢ အပူၤကွံၥ်လၢအအိၣ်ဒီးအတၢ်ပညိၣ် ဒ်သိးကဆၢတဲၥ်တၢ်ခ့ျခ့ျဘၣ်ဃးဒီးၦၤထဲတဂၤဧိၤလၢ အမ့ၢ်ယွၤအံၤ ကြၢးလၢ တၢ်ကဘၣ်ဘူၣ်ထီၣ်ဘါထီၣ်အီၤအဂ့ၢ်န့ၣ်လီၤ.

တနွံအံၤ, ပကမၤလိသကိးစီၤယိၤရှူအတၢ်စံးတၢ်ကတိၤအဆိကတၢၢ် တတီၤလၢ အက့ၤကွၢ်ကဒါက့ၤအံၣ်စ၇့လးအတၢ်မၤနၢၤတဖၣ်လၢအပူၤကွံၥ် လီၤ, ဘၣ်ဆၣ်ဒီးလၢတဆၢကတီၢ်ဃီအပူၤ, ဒုးပိၥ်ထီၣ်ကျဲလၢအံၣ်စ၇့လး အတၢ်မၤနၢၤတဖၣ်ခါဆူညါန့ၣ်လီၤ.