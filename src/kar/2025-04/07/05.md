---
title:  ဘၣ်တၢ်ကွဲးအီၤလၢလၢၢ်တဖၣ်အလိၤ
date:   12/11/2025
---

`ဖး ယိၤရှူ ၈း၃၂-၃၅ တက့ၢ်. တၢ်မၤလိလၢအဘၣ်တၢ်ပၥ်ဖျါထီၣ် အီၤဖဲလံၥ်စီဆှံဆၢတဖၣ်အံၤအပူၤန့ၣ် အခီပညီမ့ၢ်မနုၤလဲၣ်, ဒီးမ့ၢ်အစံးၦၤ တၢ်မနုၤတမံၤလၢမုၢ်မဆါတနံၤညါအံၤအဂီၢ်န့ၣ်လဲၣ်.`

ကစၢၢ်ဧ့ၤဘါလးအံၤ ဘၣ်တၢ်ပၥ်ဖျါအီၤထဲလၢ (၅မိၤ ၁၁း၂၉; ၅မိၤ ၂၇း၄, ၁၃) အပူၤ ဒီးလံၥ်ယိၤရှူအပူၤ ဖဲ (ယိၤရှူ ၈း၃၀, ၃၃) န့ၣ်လီၤ. မ့ၢ်တၢ်လီၢ်လၢတၢ်အၢၣ်လီၤအီလီၤအတၢ်ဆိၣ်ဂ့ၤလၢ အမ့ၢ်ကစၢၢ်က၇ံးစံးဒီး တၢ်ဆိၣ်အၢလၢအမ့ၢ်ကစၢၢ်ဧ့ၤဘါလးအလိၤအံၤ ဘၣ်တၢ်ပၥ်ဖျါထီၣ်အီၤန့ၣ် လီၤ. တၢ်လၢအလီၤတံၢ်အါန့ၢ်ဒ်အအံၤန့ၣ်, ဖဲ ၅မိၤ ၁၁း၂၉ ဒီး ၅မိၤ ၂၇း၄, ၁၃ အပူၤအံၤ ကဘၣ်မ့ၢ်ဝဲတၢ်ဆိၣ်အၢအလီၢ်လီၤ. ဖဲအံၤန့ၣ် ၦၤအံၣ်စ၇့လးဖိ သ့ၣ်တဖၣ် ကဘၣ်ဆၢထၢၣ်လၢတလါစီဆှံအကပၤခံကပၤလၢၥ် လၢၦၤလုၢ်တၢ် တဖၣ်အမဲၥ်ညါလီၤ (ယိၤရှူ ၈း၃၃) တဖုန့ၣ် ဆၢထၢၣ်လၢကစၢၢ်ဧ့ၤဘါလး အမဲၥ်ညါ ဒီးအဂၤတဖုန့ၣ် ဆၢထၢၣ်လၢကစၢၢ်က၇ံးစံးအမဲၥ်ညါန့ၣ်လီၤ. ၦၤအံၣ်စ၇့လးဖိဒုးကဲထီၣ်ကျဲလၢ တၢ်မၤအသးညီဝဲခံမံၤလၢ အဘၣ်ဃးဒီး တၢ်အၢၣ်လီၤအီလီၤအတၢ်လုၢ်လၢအဘၣ်တၢ်ဟဲစိၥ်အီၤအံၤ ဒုးနဲၣ်ဆူ ကစၢ်ခ၇ံၥ်လၢအဟံးန့ၢ်တၢ်အၢၣ်လီၤအီလီၤအတၢ်ဆိၣ်အၢလၢအနီၢ်ကစၢ်ဒၣ်ဝဲ အလိၤ ဒ်သိးကယဲၢ်ၦၤလၢအစူၢ်က့ၤနၥ်က့ၤအီၤတဖၣ်န့ၣ် ကဒိးန့ၢ်ဘၣ် တၢ်ဆိၣ်ဂ့ၤဆိၣ်၀ါအဂီၢ်န့ၣ်လီၤ (ကလၤတံ ၃း၁၃; ၂က၇ံၣ်သူး ၅း၂၁).

`ဘၣ်မနုၤလၢတၢ်ကဘၣ်ကွဲးကူလီၤတၢ်အၢၣ်လီၤအီလီၤအံၤ လၢတၢ်သ့ၣ်နီၣ်ထီၣ်အလၢၢ်ထူၣ်အဖီခိၣ် ဒ်သိးၦၤခဲလၢၥ်ကထံၣ်အီၤအဂီၢ် လဲၣ်. (ကွၢ် ၅မိၤ ၄း၃၁; ၅မိၤ ၆း၁၂; ၅မိၤ ၈း၁၁, ၁၄; ၂စီၤပၤ ၁၇း၃၈; စံး ၇၈း၇).`

ပဝဲဒၣ်ၦၤကညီသ့ၣ်တဖၣ်အံၤ ပသးပ့ၤနီၣ်တၢ်ညီမးလီၤ, ပအိၣ်ဒီး တၢ်လိၣ်တဖၣ်ကိးနံၤဒဲး လၢအမၤဆံးလီၤစှၤလီၤကွံၥ်ပတၢ်ဆၢကတီၢ်န့ၣ်လီၤ. ပသးပ့ၤနီၣ်ကွံၥ်တၢ်သ့ၣ်တဖၣ်လၢ အတမၤကဒီးအသးဘၣ်လၢ တၢ်ဆၢကတီၢ် တမံၤဃီအပူၤအံၤန့ၣ်လီၤ. လၢတၢ်အီၣ်ဘူၣ်ကိးဆၢကတီၢ်ဒဲးအပူၤန့ၣ်, ပအိၣ် ဒီးတၢ်ဆၢကတီၢ်လီၤဆီလၢ ကက့ၤဟ့ၣ်လီၤက့ၤပသးဆူကစၢ်အအိၣ် ဒီးမၤသီ ထီၣ်က့ၤပတၢ်အၢၣ်လီၤအီလီၤအတၢ်ဟ့ၣ်လီၤသးန့ၣ်လီၤ. ဂ့ၤမးလၢ ပကထံၣ် တၢ်အံၤလၢအတမ့ၢ်ထဲၦၤတဂၤလၢ်လၢ်အတၢ်ခွဲးတၢ်ယၥ်လၢ အတၢ်မၤစီဆှံ ထီၣ်က့ၤသးတမံၤဧိၤဘၣ်, မ့မ့ၢ်တခီ မ့ၢ်တၢ်ဆၢကတီၢ်လၢ ကဘၣ်မၤသီထီၣ် က့ၤတၢ်ဟ့ၣ်လီၤသးလၢယွၤအစုပူၤန့ၣ်လီၤ. ဒ်ၦၤအိၣ်ဆိးအလီၢ်ဒိၣ်ထီၣ် အါထီၣ်ဝဲအသိး, ပကဘၣ်က့ၤဃုထံၣ်က့ၤတၢ်စိတၢ်ကမီၤလၢ ပဘၣ်ဃးဒီး တၢ်အိၣ်ဆိးအလီၢ်အံၤလၢအအိၣ်ဒီးတၢ်စူၢ်တၢ်နၥ်, တၢ်ထံၣ်, တၢ်အလုၢ် အၦ့ၤဒီးတၢ်ဖံးတၢ်မၤတမံၤဃီအပူၤအံၤန့ၣ်လီၤ.

`ညီမးဝဲဆံးဒိၣ်လဲၣ်လၢ နကသးပ့ၤနီၣ်ကွံၥ်ယွၤဒီးဃုတၢ်သ့ၣ်တဖၣ် လၢနနီၢ်ကစၢ်ဒၣ်နဲအဂံၢ်အဘါဖဲနအိၣ်မူတၢ်အိၣ်မူလၢအအိၣ်ဒီးတၢ်မၤ အါမးအံၤအကတီၢ်န့ၣ်လဲၣ်. ဘၣ်မနုၤလၢညီမးဝဲလၢကမၤအီၤ, လီၤဆီဒၣ် တၢ်ဖဲတၢ်မၤအသးဒီးနၤအံၤဂ့ၤဝဲအကတီၢ်န့ၣ်လဲၣ်.`