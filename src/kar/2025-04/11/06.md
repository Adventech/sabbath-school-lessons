---
title:  တၢ်ထီဒါလိၥ်သးအတၢ်ဆၢတဲၥ်
date:   11/12/2025
---

`ဖး ယိၤရှူ ၂၂း၃၀-၃၄ တက့ၢ်. တၢ်မၤအသးခဲလၢၥ်အံၤ ဟ့ၣ်ၦၤတၢ်သ့ၣ်ညါနၢ်ပၢၢ်လၢ တၢ်ထီဒါလိၥ်အသးအတၢ်ဆၢတဲၥ်အံၤ ဒီးကျဲသ့ၣ်တဖၣ်လၢအဒုးအိၣ်ထီၣ်တၢ်ဃူတၢ်ဖိးနီၢ်နီၢ်လၢ တၢ်အိၣ်ဖှိၣ်အပူၤ အံၤသ့ဝဲဒ်လဲၣ်. (ထိၣ်သတြီၤဒီး စံး ၁၃၃; ယိၤဟၣ် ၁၇း၂၀-၂၃; ၁ပ့းတရူး ၃း၈, ၉).`

ယိၤရှူအဆၢဒိၣ် ၂၂ အပူၤအံၤ အိၣ်ဒီးတၢ်ဒုးသ့ၣ်ညါလိၥ်သး အတၢ်သိၣ်လိနဲၣ်လိတဖၣ်တနီၤလၢပသူအီၤသ့လၢပဟံၣ်ဖိဃီဖိ, ပတၢ်အိၣ်ဖှိၣ် ဒီးလၢပတၢ်အိၣ်ဆိးလီၢ်လၢပတၢ်၇့လိၥ်မုၥ်လိၥ်သးအဂီၢ်န့ၣ်လီၤ.

၁. ဖဲတၢ်မၤအသးလၢ အကမၣ်အိၣ်ထီၣ်ဝဲ, မ့တမ့ၢ်ဖျါမးလၢ ကအိၣ်ထီၣ်ဝဲအဆၢကတီၢ်န့ၣ် ကျဲလၢအဂ့ၤကတၢၢ်န့ၣ် မ့ၢ်ဝဲတၢ်ဒုးသ့ၣ်ညါ လိၥ်သး, တၢ်ဆဲးကျိးလိၥ်သး ကဘၣ်အိၣ်ထီၣ်လၢတၢ်ပၥ်ခူသူၣ်ပတၢ်ပၥ်သး သ့ၣ်တဖၣ်အံၤအလီၢ် တချုးလၢအပိၢ်ဖးထီၣ်ဒ်ဘၣ်န့ၣ်လီၤ. ဂ့ၤမးလၢ ယွၤအၦၤဂီၢ်မုၢ်တဖၣ်တအိၣ်ဒီးတၢ်ကွၢ်တလိၥ်တၢ်ဘၣ် ဖဲတၢ်ဂ့ၢ်သဘံၣ်ဘုၣ် ဖျါဝဲလၢကအိၣ်ထီၣ်အဆၢကတီၢ်န့ၣ်လီၤ. မ့ၢ်လီၤ, ဒူၣ်ဖိထၢဖိလၢ မုၢ်ထီၣ် တကပၤအံၤ မ့ၢ်ဒုးသ့ၣ်ညါဆဲးကျိးအတၢ်အဲၣ်ဒိးလၢကသူၣ်ထီၣ်တၢ်လုၢ်အဂ့ၢ် အကျိၤဒီး, တၢ်ဟဲကဲထီၣ်သးဒ်အံၤတမ့ၢ်လၢကအိၣ်ဝဲစ့ၢ်ကီးဘၣ်လီၤ.
၂. တုၤဒၣ်လဲၥ် ၦၤတဂၤလၢ်လၢ်မ့ၢ်တူၢ်လိၥ်လၢအတၢ်စံၣ်ညီၣ်အံၤ တီဝဲဒၣ်ဘၣ်ဆၣ်, တဘၣ်ဆၢတဲၥ်ဆိအတၢ်ဂ့ၢ်အံၤခ့ျခ့ျတဂ့ၤ. ဒူၣ်ဖိထၢဖိလၢ မုၢ်နုၥ်တကပၤနၥ်ဝဲခ့ျမးလၢ တၢ်ကစီၣ်ဟူထီၣ်သါလီၤလၢ အဝဲသ့ၣ်နၢ်ဟူဝဲ ဒီးဆၢတဲၥ်တၢ်လၢအကမၣ်လၢအမ့ၢ်ၦၤမုၢ်ထီၣ်ဖိတဖၣ်အံၤ ညိကွံၥ်တ့ၢ်တၢ်လံ န့ၣ်လီၤ.
၃. တချုးလၢနဆၢတဲၥ်တၢ်လၢအကတၢၢ်ဘၣ်န့ၣ်, စံးကတိၤသကိး ဘၣ်ဃးတၢ်သဘံၣ်ဘုၣ်အနီၢ်ကီၢ် မ့တမ့ၢ် တၢ်သဘံၣ်သဘုၣ်လၢနဆိကမိၣ် အီၤအံၤအဂ့ၢ်န့ၣ်လၢညါတက့ၢ်.
၄. အိၣ်ဒီးတၢ်သူၣ်အိၣ်သးအိၣ်လၢ ကဟ့ၣ်လီၤသး ဒ်သိးကဒိးန့ၢ် ဘၣ်တၢ်ဃူတၢ်ဖိးတက့ၢ်. ကလုၥ်ဒူၣ်လၢယၢ်ဒ့ၣ်အမုၢ်နုၥ်တဖၣ် သးအိၣ်ဟ့ၣ် လီၤအဝဲသ့ၣ်ဟီၣ်က၀ီၤလၢ တၢ်နီၤလီၤအီၤဆူဒူၣ်ဖိထၢဖိလၢအဂၤတဖၣ်အအိၣ်, ဖဲအဝဲသ့ၣ်အိၣ်မူလၢမုၢ်ထီၣ်တကပၤန့ၣ် မ့ၢ်ကဲထီၣ်တၢ်ညိကွံၥ်တၢ်စူၢ်တၢ်နၥ် အံၤအဃိန့ၣ်လီၤ.
၅. ဖဲတၢ်ပၥ်တၢ်ကမၣ်အိၣ်ထီၣ်, ဘၣ်မ့ၢ်ဂ့ၤ, ကမၣ်မ့ၢ်ဂ့ၤ အကတီၢ် န့ၣ်, စံးဆၢက့ၤလၢတၢ်ကတိၤကပုၥ်လုးဒ်သိးကဃၣ်ကွံၥ်တၢ်သးထီၣ်အဂီၢ် တက့ၢ်. တၢ်စံးဆၢက့ၤတၢ်ပၥ်တၢ်ကမၣ်လၢ တၢ်သဂၢၢ်က့ၤလၢတၢ်ပၥ် တၢ်ကမၣ်အံၤန့ၣ်, တဆှၢၦၤဆူတၢ်ဃူတၢ်ဖိးအပူၤဘၣ်. ဂုၥ်ကျဲးစၢးနၢ်ပၢၢ် တၢ်ဆိတချုးလၢတၢ်ကဘၣ်နၢ်ပၢၢ်နၤအဂ့ၢ်ဒ်ဘၣ်န့ၣ်တက့ၢ်.
၆. ဖဲတၢ်ဃူတၢ်ဖိးက့ၤအိၣ်ထီၣ်ကဒါက့ၤန့ၣ်, သူၣ်ဖှံသးညီဒီး စံးထီၣ်ပတြၢၤယွၤတက့ၢ်. မ့ၢ်မးတၢ်လီၤလိၣ်လီၤလးတမံၤလၢ ထံၣ်ဘၣ် အံၣ်စ၇့လးအတၢ်အိၣ်ဖိှၣ်၇ိဖှိၣ်အံၤ လဲၤခီဖျိဘၣ်တၢ်သူၣ်ဖှံသးညီ ဖဲအဝဲသ့ၣ် သ့ၣ်ညါတၢ်ဂ့ၢ်ဘၣ်ဃးဒူၣ်ဖိထၢဖိခံဒူၣ်, ဒီးတခီဒူၣ်အတၢ်သူၣ်ဆူၣ်သးဆူၣ် အတီအလိၤအံၤအဃိန့ၣ်လီၤ. အဝဲသ့ၣ်တပၥ်ထီၣ်ထီအသးလၢ တၢ်စံၣ်ညီၣ် အံၤအပူၤ ဒီးအၢၣ်လီၤဝဲတသ့စ့ၢ်ကီးဘၣ်လၢ အဝဲသ့ၣ်ကမၣ်ဘၣ်ဃးတၢ်သူၣ် ထီၣ်တၢ်လုၢ်လီၢ်အံၤန့ၣ်လီၤ.

ကလုၥ်ဒူၣ်လၢ မုၢ်ထီၣ်မ့ၢ်ညိကွံၥ်အသးန့ၣ်, အံၣ်စ၇့လးကပၥ်လီၤ တၢ်အၢၣ်လီၤအီလီၤအတၢ်လိၣ်ဘၣ်လၢ အဝဲသ့ၣ်အဖီခိၣ်လီၤ. တၢ်ဃူ တၢ်ဖိးန့ၣ် ပဒိးန့ၢ်အီၤတသ့လၢတၢ်ကတိၤဂ့ၢ်လိၥ်ဘှီလိၥ်လၢ တၢ်ဒုးနဲၣ်တၢ်မ့ၢ် တၢ်တီဘၣ်, မ့တမ့ၢ်, တၢ်ညိကွံၥ်လံၥ်စီဆှံအတၢ်သိၣ်တၢ်သီအံၤန့ၣ်ဘၣ်. မ့ၢ်နၥ်သက့ဒီး, တၢ်အိၣ်ဖှိၣ်အတၢ်သိၣ်တၢ်သီန့ၣ် ကဘၣ်မ့ၢ်တၢ်လၢ အလီၢ်ခံ ကတၢၢ်တမံၤ (တဘၣ်မ့ၢ်လၢအဆိကတၢၢ်ဘၣ်) လၢတၢ်မၤဂ့ၤတၢ်အဂီၢ်, ဖဲတၢ်ဂုၥ်မၤတၢ်ခဲလၢၥ်လၢတၢ်မၤဃူမၤဖိးတၢ်အဂီၢ်ဒီး တၢ်အိၣ်ဖှိၣ်သ၇ၣ်တဖၣ် အတၢ်ဟ့ၣ်သဆၣ်ထီၣ်လၢအအိၣ်သူၣ်လီၤအသးလၢယွၤအကလုၢ်ကထါအံၤ တကဲထီၣ်လိၣ်ထီၣ်ဘၣ်အကတီၢ်န့ၣ်လီၤ. ပတၢ်အိၣ်ဖှိၣ်သ့ၣ်တဖၣ် ကအိၣ်ဒီး တၢ်လီၤဆီမးဖဲပသူတၢ်သိၣ်လိနဲၣ်လိယိယိသ့ၣ်တဖၣ်အံၤအကတီၢ်န့ၣ်လီၤ.