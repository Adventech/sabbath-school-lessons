---
title:  ကျိၣ်စ့မနုၤတပူလၢတၢ်မၤဘူၣ်မၤတီၢ်အဂီၢ်လဲၣ်
date:   23/01/2023
---

`ဖး ၅မိၤၡွ ၁၆း၁၇ တက့ၢ်. ကစၢ်ယွၤဒုးနဲၣ်ဖျါထီၣ်မနုၤတမံၤလၢ အမ့ၢ်တၢ်မၤဘူၣ်မၤတီၢ်လၢ ကဘၣ်ဟ့ၣ်အီၤအဂီၢ်ဆံးအါဆံးအါအဂ့ၢ်န့ၣ်လဲၣ်.`

ပတၢ်မၤဘူၣ်မၤတီၢ်တဖၣ်န့ၣ် မ့ၢ်ပတၢ်တူၢ်လိၥ်ဒီးပတၢ်ပၥ်ဖျါထီၣ် ပတၢ်စံးဘျုးစံးဖှိၣ်ယွၤလၢ အတၢ်ဟ့ၣ်ၦၤတၢ်အိၣ်မူအိၣ်ဂဲၤအါအါကလဲၥ်, တၢ်အုၣ်က့ၤခီၣ်က့ၤ, တၢ်စုလီၢ်ခီၣ်ခိၣ်ဒီးတၢ်ဆိၣ်ဂ့ၤဆိၣ်၀ါအကလုၥ်ကလုၥ် တဖၣ်န့ၣ်လီၤ. ဒ်တၢ်ပၥ်ဖျါလၢအဖီခိၣ်အသိး, တၢ်မၤဘူၣ်မၤတီၢ်လၢပကဘၣ် ဟ့ၣ်အီၤဆံးအါဆံးအါအဂီၢ်န့ၣ် အိၣ်သူၣ်လီၤအသးလၢတၢ်ဆိၣ်ဂ့ၤလၢ ပဒိးန့ၢ် အီၤအပူၤန့ၣ်လီၤ. "ဒီးကယဲၢ်ၦၤလၢတၢ်ဟ့ၣ်လီၤအီၤလၢအအါတဂၤလၢ်လၢ် န့ၣ်, တၢ်ကဃ့က့ၤတၢ်အါလၢအီၤလီၤ" (လူၤကၣ် ၁၂း၄၈).

`ဖး စံးထီၣ်ပတြၢၤ ၁၁၆း၁၂-၁၄ တက့ၢ်. မ့ၢ်ပကဘၣ်စံးဆၢက့ၤ တၢ်သံကွၢ်ဖဲအဆၢဖိ ၁၂ အပူၤန့ၣ်ဒ်လဲၣ်. ကျိၣ်စ့အတၢ်ဘၣ်ထွဲလိၥ်သး အိၣ်ဒီးတၢ်စံးဆၢအံၤဒ်လဲၣ်.`

မ့ၢ်ပဟ့ၣ်က့ၤကစၢ်ယွၤလၢပဒိးန့ၢ်ဘၣ်တၢ်ဆိၣ်ဂ့ၤဆိၣ်၀ါတဖၣ် အဖီခိၣ်န့ၣ် ကသ့ဝဲလၢကျဲဒ်လဲၣ်. တၢ်စံးဆၢယိယိဖိန့ၣ် မ့ၢ်ဝဲလၢပဟ့ၣ်ဆၢက့ၤ ယွၤတသ့ဝဲနီတစုဘၣ်န့ၣ်လီၤ. ဖျါမးလၢကျဲထဲတဘိဧိၤလၢပမၤအီၤသ့န့ၣ် မ့ၢ်ဝဲ အိၣ်ဒီးတၢ်သူၣ်အိၣ်သးအိၣ်လၢယွၤအတၢ်မၤအဂီၢ် ဒီးမၤစၢၤၦၤကညီကဒဲ ကဒဲဒၣ်အဂီၢ်န့ၣ်လီၤ. ဖဲကစၢ်ခ၇ံၥ်ပျၢ်လီၤအပျဲၢ်အဘီၣ်လၢကလဲၤမၤ တၢ်သးခုအကစီၣ်တၢ်မၤအတၢ်လဲၤအကတီၢ်န့ၣ်, စံးဘၣ်အဝဲသ့ၣ်, "သုဒိးန့ၢ် ကလီတၢ်လံ, ဟ့ၣ်ကလီတၢ်တက့ၢ်" (မးသဲ ၁၀း၈). ပတၢ်မၤဘူၣ်မၤတီၢ် တဖၣ်န့ၣ် ကဘၣ်တိစၢၤမၤစၢၤတၢ်လၢ တၢ်ဒိၣ်ထီၣ်ထီထီၣ်လၢအလီၤဂၥ် ကစၢ်ခ၇ံၥ်အသကဲးပ၀;အဂီၢ်န့ၣ်လီၤ. လၢတၢ်န့ၣ်အဃိ, ပဆီလဲကွံၥ်ပသးလၢ တၢ်အဲၣ်လီၤနီၢ်ကစၢ်အသးဒၣ်ဝဲဆူတၢ်အဲၣ်ၦၤဂၤ, ပတၢ်သးအိၣ်လၢ ၦၤဂၤ အဖီခိၣ်ဒီးကစၢ်ယွၤအတၢ်မၤအဂီၢ် ဒ်ကစၢ်ခ၇ံၥ်အသိးန့ၣ်လီၤ.

မ်ပသ့ၣ်နီၣ်ထီဘိလၢယွၤအဲၣ်ၦၤဒိၣ်ဒိၣ်...တုၤဒၣ်လဲၥ်အဟ့ၣ် လီၤဝဲတၢ်န့ၣ်တက့ၢ်. ပမ့ၢ်ထိၣ်သတြီၤကွၢ်တၢ်ဒီး- ဒ်တၢ်လီၤတံၢ်လီၤဆဲး အိၣ်ဝဲဒၣ်လၢမုၢ်ဆါခီပိၥ်ထီၣ်မုၢ်နၤအခံအသိးန့ၣ် - ပမ့ၢ်မၤတၢ်လၢပကစၢ် ဒၣ်ဝဲအဂီၢ်အါန့ၣ်, တၢ်အဲၣ်လီၤသးကအိၣ်ထီၣ်အါလၢပသးကံၢ်ပူၤဒီး ပကတူၢ် ဘၣ်တၢ်ဖှီၣ်တၢ်နးအါထီၣ်ဝဲစ့ၢ်ကီးန့ၣ်လီၤ.

တၢ်လၢပကဘၣ်ဟ့ၣ်ဆံးအါဆံးအါလဲၣ်အဂ့ၢ်အကျိၤန့ၣ်, အိၣ်သူၣ် လီၤအသးလၢပနီၢ်ကစၢ်ဒၣ်ဝဲအပူၤ ဒီးတၢ်ဟ့ၣ်တဖၣ်လၢပကဒိးန့ၣ်ဘၣ်အီၤ အပူၤန့ၣ်လီၤ. တၢ်ဟဲစိၥ်တၢ်မၤဘူၣ်မၤတီၢ်တဖၣ်ဆူယွၤအအိၣ်န့ၣ် မ့ၢ်ပဝဲဒၣ် ခ၇ံၥ်ဖိတဖၣ်အမူဒါလၢနီၢ်သးဒီးသကဲးပ၀;အပူၤန့ၣ်လီၤ. တၢ်ကွၢ်ကပၥ် ကွံၥ်တၢ်အံၤ မၤဟးဂီၤပနီၢ်ကစၢ်ဒၣ်ဝဲအနီၢ်သးအဂံၢ်အဘါအါန့ၢ်ဒ်ပသ့ၣ်ညါ အီၤစ့ၢ်ကီးန့ၣ်လီၤ.

နတၢ်မၤဘူၣ်မၤတီၢ်တဖၣ်ဒီး နတၢ်ပၥ်သူၣ်ပၥ်သးလၢကဟ့ၣ်တၢ်အံၤ စံးကတိၤနတၢ်၇့လိၥ်သးဒီးယွၤအဂ့ၢ်မနုၤတမံၤလဲၣ်.