---
title:  တၢ်ဆိကမိၣ်ဆူညါအဂီၢ်
date:   27/01/2023
---

တၢ်သ့ၣ်နီၣ်ထီၣ်အလံၥ်ကွဲးနီၣ်လၢမူခိၣ်ကွဲးနီၣ်ဃၥ်စ့ၢ်ကီးကစၢ်ယွၤ အၦၤဟံၣ်ဖိဃီဖိအတၢ်တီတၢ်လိၤလၢကျိၣ်စ့အပူၤန့ၣ်လီၤ. မူခိၣ်ကလူးလၢ အကွဲးနီၣ်တၢ်တဖၣ် ကွဲးနီၣ်ဝဲတီတီလိၤလိၤလၢတၢ်မၤဘူၣ်မၤတီၢ်ကိးမံၤဒဲးလၢ အဘၣ်တၢ်ဟ့ၣ်လီၤလၢယွၤအဂီၢ် ဒီးပၥ်အီၤလၢတလူအပူၤ, ဒီးအဘျုးအဖှိၣ် လၢဒိးန့ၢ်ဘၣ်လၢတၢ်သူအီၤအဂီၢ်န့ၣ်လီၤ. ကစၢ်ယွၤဟံးန့ၢ်တၢ်မၤနီၣ်မၤဃါ ကိးမံၤဒဲးလၢအဘၣ်တၢ်ဟ့ၣ်လီၤလၢအတၢ်မၤအဂီၢ်, ၦၤဟ့ၣ်တၢ်ဖိအတၢ်သူၣ် အိၣ်သးအိၣ်တၢ် မ့တမ့ၢ်ဟ့ၣ်တၢ်လၢတၢ်သူၣ်ဃၢသးဃၢအပူၤန့ၣ်လီၤ. အသး အတၢ်သူၣ်ဟူးသးဂဲၤ, အတၢ်ပညိၣ်စ့ၢ်ကီး ဘၣ်တၢ်ကွဲးနီၣ်အီၤန့ၣ်လီၤ. ၦၤလၢ အဟ့ၣ်လီၤတၢ်လၢအနီၢ်ကစၢ်ဒၣ်ဝဲ အတၢ်သူၣ်အိၣ်သးအိၣ်အပူၤ ဆူယွၤ အအိၣ်န့ၣ်, ကဘၣ်တၢ်ဟ့ၣ်က့ၤအီၤအဘျုးအဖှိၣ်လၢအတၢ်မၤအဖီခိၣ်န့ၣ်လီၤ. တုၤဒၣ်လဲၥ်အဝဲသ့ၣ်တၢ်ဟ့ၣ်တဖၣ်အံၤ တၢ်သူအီၤမ့ၢ်တဘၣ်လီၢ်ဘၣ်စးဘၣ်, တတုၤထီၣ်ထီၣ်ဘးလၢၦၤဟ့ၣ်လီၤတၢ်တဖၣ်အတၢ်ပညိၣ်ဘၣ်သနၥ်က့, တၢ်အဘျုးအဖှိၣ်သ့ၣ်တဖၣ်တလီၤမၢ်ကွံၥ်ဝဲဘၣ်လီၤ. Ellen G. White, Testimonies for the Church, vol. 2, p. 518.

"ကစၢ်ယွၤသးအိၣ်လၢကဃ့ဘါထုကဖၣ်ဒီး ကူၣ်ထီၣ်ဖးလီၤတၢ်လၢ အတၢ်မၤကလဲၤထီၣ်လဲၤထီအဂီၢ်န့ၣ်လီၤ. ဘၣ်ဆၣ်ဒီး, ဒ်စီၤကန့လံးအသိး, ပကဘၣ်ပၥ်ဖှိၣ်ထီၣ်ပတၢ်ထုကဖၣ်ဒီး ပတၢ်ဟ့ၣ်န့ၣ်လီၤ. ပတၢ်ဟ့ၣ်ဒီး ပတၢ်ထုကဖၣ်တဖၣ် ကဘၣ်ထီၣ်ဆူယွၤအအိၣ် ဒ်အမ့ၢ်တၢ်ပတံထီၣ်တၢ်တမံၤ အသိးန့ၣ်လီၤ. တၢ်နၥ်လၢအတအိၣ်ဒီးတၢ်မၤဘၣ်န့ၣ်, မ့ၢ်အသံလီၤ, ဒီးတၢ်နၥ်မ့ၢ်တအိၣ်ဘၣ်န့ၣ် ပဒိးန့ၢ်ဘၣ်ယွၤအလၤကပီၤတသ့ဝဲဘၣ်လီၤ. ဖဲပဃ့ဘါထုကဖၣ်တၢ်န့ၣ်, ပဘၣ်ဟ့ၣ်တၢ်လၢပဟ့ၣ်အီၤသ့ခဲလၢၥ်, ပတၢ်မၤဒီး အကျိၤအကျဲခံမံၤလၢၥ်လၢ ပတၢ်ထုကဖၣ်ကလၢထီၣ်ၦဲၤထီၣ်ဝဲအဂီၢ်န့ၣ်လီၤ. ပမ့ၢ်မၤတၢ်လၢတၢ်နၥ်န့ၣ်, ယွၤတသးပ့ၤနီၣ်ၦၤဘၣ်. ယွၤမၤနီၣ်ပတၢ်အဲၣ် အတၢ်မၤဒီး ပတၢ်ဂ့ၢ်လိၥ်နီၢ်ကစၢ်အသးကိးမံၤဒဲးန့ၣ်လီၤ. အဝဲကအိးထီၣ်ကျဲ ဒ်သိးပကပၥ်ဖျါထီၣ်ပတၢ်နၥ်ခီဖျိတၢ်မၤတဖၣ်န့ၣ်လီၤ." Ellen G. White, Atlantic Union Gleaner, June 17, 1903.