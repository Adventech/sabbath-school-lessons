---
title:  ကစၢ်ယွၤအတၢ်အၢၣ်လီၤအီလီၤဃုၥ်ဒီးၦၤတဖၣ်
date:   07/01/2023
---

### တၢ်မၤလိတနွံအံၤအဂီၢ်ဖး
မးသဲ ၁၀း၂၂;  ယိၤဟၣ် ၆း၂၉;  ၅မိၤၡွ ၂၈း၁-၁၄;  ကတိၤဒိ ၃း၁-၁၀;  မၤလကံ ၃း၇-၁၁;  မးသဲ ၆း၂၅-၃၃ တက့ၢ်.

> <p>တၢ်ကလုၢ်ထူ</p>
> "ဒီးတၢ်ကမၤအသးလၢ နမ့ၢ်ဒိကနၣ်ယွၤနကစၢ်အကလုၢ်သၦၢ်တၢၢ် ဒ်သိးနကတိၢ်န့ၢ်, ဒ်သိးနကမၤအတၢ်မၤလိၥ်ခဲလၢၥ်လၢယမၤလိၥ်နၤလၢ မုၢ်မဆါတနံၤအံၤဒီး, ယွၤနကစၢ်ကပၥ်ထီၣ်ထီနၤလၢၦၤကိးကလုၥ်ဒဲးလၢ ဟီၣ်ခိၣ်ချၢအဖီခိၣ်လီၤ. ဒီးနမ့ၢ်ဒိကနၣ်ယွၤနကစၢ်အကလုၢ်အကထါဒီး, ကယဲၢ်တၢ်ဆိၣ်ဂ့ၤအံၤ ကဘၣ်နၤ, ဒီးချုးန့ၢ်နၤလီၤ" (၅မိၤၡွ ၂၈း၁, ၂).

တၢ်လီၤကမၢကမၣ်ဒိၣ်မးလၢ ကစၢ်ယွၤန့ၣ် မၤတၢ်အၢၣ်လီၤအီလီၤ ဒီးၦၤအဃိန့ၣ်လီၤ. တၢ်အၢၣ်လီၤအီလီၤအါအါကလဲၥ်န့ၣ်မ့ၢ်လၢၦၤခံဂၤ, ခံဖုအဘၢၣ်စၢၤလၢကဘၣ်လူၤပိၥ်ထွဲဝဲဒၣ်အဂီၢ်န့ၣ်လီၤ. တၢ်အဒိအတဲၥ် တမံၤလၢတၢ်အၢၣ်လီၤအီလီၤလၢၦၤခံဖုအဘၢၣ်စၢၤအံၤန့ၣ်မ့ၢ်ဝဲ, "နမ့ၢ်မၤတၢ် အံၤန့ၣ်, ယကမၤတၢ်အဝဲန့ၣ်လီၤ, မ့တမ့ၢ်, နမ့ၢ်မၤတၢ်အဝဲန့ၢ်န့ၣ်, ယမၤတၢ် အအံၤန့ၣ်လီၤ.

တၢ်အၢၣ်လီၤအီလီၤထဲတကပၤဧိၤန့ၣ် ၇ှါဝဲဒၣ်ဒီးတအိၣ်ညီကဒၣ် ဘၣ်. "နမ့ၢ်တမၤတၢ်နီတမံၤဘၣ်ဆၣ်, ယကမၤတၢ်အဝဲအံၤန့ၣ်လီၤ." ကစၢ်ယွၤအတၢ်အၢၣ်လီၤအီလီၤတနီၤန့ၣ် မ့ၢ်ထဲတကပၥ်ဧိၤလီၤ. အဒိန့ၣ် မ့ၢ်အအံၤ, "အဂ့ၢ်ဒ်အံၤ, အဝဲဒၣ်မၢအမုၢ်ဟဲထီၣ်န့ၢ်ၦၤအဂ့ၤ, ဒီးၦၤအအၢ, ဒီးမၢအတၢ်ဟဲစူၤလၢၦၤအတီ, ဒီးၦၤတတီဘၣ်အလိၤလီၤ" (မးသဲ ၅း၄၅). ပမၤဂ့ၤတမၤဘၣ်မ့ၢ်ဂ့ၤ, ပဒိးန့ၢ်ဘၣ်မုၢ်အတၢ်ကပီၤဒီးမူခိၣ်ထံသ့ဝဲထီဘိ လၢယွၤအအိၣ်န့ၣ်လီၤ. ထံလုၢ်ဘၢ၀ံၤအလီၢ်ခံ, ကစၢ်ယွၤအၢၣ်လီၤၦၤဟီၣ်ခိၣ်ဖိ ဒီးကယဲၢ်ဆၣ်ဖိကီၢ်ဖိလၢဟီၣ်ခိၣ်ချၢခဲလၢၥ်လၢ, ပတၢ်ဖံးတၢ်မၤဂ့ၤမ့ၢ်ဂ့ၤ, အၢမ့ၢ်ဂ့ၤ, ထံလုၢ်ဘၢတၢ်လၢဟီၣ်ခိၣ်ချၢအံၤ တအိၣ်လၢၤဝဲနီတဘျီဘၣ်န့ၣ်လီၤ. ကစၢ်ယွၤအၢၣ်လီၤစ့ၢ်ကီးလၢ, "ဟီၣ်ခိၣ်အမုၢ်နံၤလၢအအိၣ်ဒံးခဲလၢၥ်န့ၣ် ဖှံတၢ်အကတီၢ်, ဒီးကူးဘုအကတီၢ်, ဒီးတၢ်ဂိၢ်အကတီၢ်, ဒီးတၢ်ကိၢ်အကတီၢ်, ဒီးတၢ်စူၤအကတီၢ်, ဒီးတၢ်ယီၤအကတီၢ်, ဒီးနံၤ, ဒီးနၤ, တတုၥ်ဘၣ်ဘၣ်လီၤ" (၁မိၤ ၈း၂၂). ပမၤတၢ်တမံၤဂ့ၤတမံၤဂ့ၤ, တၢ်ဆၢကတီၢ်ကဟဲဒီးလဲၤပူၤကွံၥ် ဝဲဒၣ်န့ၣ်လီၤ.

တနွံအံၤပကမၤလိသကိးတၢ်အဒိၣ်အယိၥ်ဘၣ်ဃးဒီးတၢ်အၢၣ်လီၤ အီလီၤခံခီယၢ်ခီလၢအမ့ၢ်ကစၢ်ယွၤဒီးအဖိသ့ၣ်တဖၣ်အဘၢၣ်စၢၤန့ၣ်လီၤ. မ်ပဃ့ဘါထုကဖၣ်လၢကစၢ်ယွၤအတၢ်သးကညီၤအံၤ ပကဟံးဃၥ်အီၤ တုၤလၢအကတၢၢ်တစုအဂီၢ်န့ၣ်တက့ၢ်. 