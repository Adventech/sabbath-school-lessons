---
title:  တၢ်ဆံဆဲၣ်ပူတပူအတၢ်အၢၣ်လီၤအီလီၤ
date:   11/01/2023
---

နီၢ်သးအတၢ်အိၣ်စဲဘူးလိၥ်အသးဘူးဘူးတံၢ်တံၢ်အိၣ်ဝဲလၢတၢ်ဟ့ၣ် တၢ်ဆံဆဲၣ်ပူတပူဒီး ပတၢ်၇့ဒီးကစၢ်ယွၤအဘၢၣ်စၢၤအံၤန့ၣ်လီၤ. ၦၤအံၣ်စ၇့လးဖိတဖၣ် ထူးထီၣ်တီၤထီၣ်ဝဲလၢ ဒိကနၣ်ကစၢ်ယွၤဒီးတၢ်ဟ့ၣ် တၢ်ဆံဆဲၣ်ပူတပူအံၤအဃိန့ၣ်လီၤ. မ့ၢ်ဘၣ်ထိၣ်သတြီၤအီၤန့ၣ်, အဝဲသ့ၣ် ခီဖျိဘၣ်တၢ်ကီတၢ်ခဲအကတီၢ်ဖဲအဝဲသ့ၣ်တလူၤပိၥ်ထွဲတၢ်သ့ၣ်တဖၣ်အံၤဘၣ် အဃိန့ၣ်လီၤ. ဖျါမးလၢအဝဲသ့ၣ်ဒိးန့ၢ်ဘၣ်တၢ်ထူးတၢ်တီၤ ခီဖျိတၢ်ဒိကနၣ်ဒီး ထံၣ်ဘၣ်တၢ်ကီတၢ်ခဲတဖၣ် ခီဖျိတၢ်တဒိကနၣ်တၢ်ဘၣ်အဃိန့ၣ်လီၤ. ဖဲတၢ်ဆၢကတီၢ်လၢအဝဲသ့ၣ်တအိၣ်ဒီးတၢ်တီတၢ်လိၤဘၣ်အံၤ, ကစၢ်ယွၤန့ၣ်, ခီဖျိအ၀ံစီၤမၤလကံအံၤ ဒီးဟ့ၣ်ကူၣ်ဝဲလၢကဒုးအိၣ်ထီၣ်တၢ်ခံခီယၢ်ခီအတၢ် အၢၣ်လီၤအီလီၤဃုၥ်ဒီးအၦၤဂီၢ်မုၢ်န့ၣ်လီၤ.

`ဖး မၤလကံ ၃း၇-၁၁ တက့ၢ်. တၢ်အၢၣ်လီၤအီလီၤဒီးမူဒါလၢ အဘၣ်မၤအီၤလၢပထံၣ်န့ၢ်အီၤသ့န့ၣ် မ့ၢ်မနုၤသ့ၣ်တဖၣ်လဲၣ်.`

ကစၢ်ယွၤအၢၣ်လီၤအီလီၤအၦၤဂီၢ်မုၢ်လၢအဝဲသ့ၣ်မ့ၢ်ဟဲက့ၤဆူ အအိၣ်န့ၣ်, ကဃၣ်ကဒါက့ၤအသးဆူအဝဲသ့ၣ်အအိၣ်စ့ၢ်ကီးလီၤ. ဖဲအဝဲသ့ၣ် သံကွၢ်တၢ်ဟဲက့ၤကဒါက့ၤတမံၤအံၤအခီပညီအကတီၢ်န့ၣ်, ကစၢ်ယွၤစံးဝဲဒၣ်, "ပၥ်ကတီၢ်ကွံၥ်သုတၢ်ဂုၥ်ဆူၣ်န့ၢ်ယၤလၢတၢ်ဆံဆဲၣ်ပူဒီးတၢ်မၤဘူၣ်မၤတီၢ်န့ၣ် တက့ၢ်." အဝဲသ့ၣ်အတၢ်ဂုၥ်န့ၢ်ဆူၣ်အံၤ မ့ၢ်လၢအဘၣ်တၢ်ဆိၣ်အီၤအဃိန့ၣ် လီၤ. ဖဲအံၤန့ၣ် ကစၢ်ယွၤအိၣ်ဒီးကျဲလၢကမၤဟါမၢ်ကွံၥ်တၢ်ဆိၣ်အၢအတၢ်ကီ တၢ်ခဲန့ၣ်လီၤ. "ဟဲစိၥ်တၢ်ဆံဆဲၣ်ပူတပူခဲလၢၥ်ဆူတၢ်ပၥ်ဖှိၣ်အဟံၣ်ပူၤ, ဒ်သိး တၢ်အီၣ်ကအိၣ်လၢယဟံၣ်ပူၤတက့ၢ်." သုမ့ၢ်မၤဒ်န့ၣ်ဒီး, ယကအိးထီၣ်မူခိၣ် အတၢ်ထူၣ်ဖျိ, ဒီးလူလီၤန့ၣ်သုတၢ်ဆိၣ်ဂ့ၤတုၤအလီၢ်တတြီၢ်ဘၣ်. တၢ်ဆိၣ်ဂ့ၤ အလီၢ်မ့ၢ်တတြီၢ်ဘၣ်န့ၣ်, ပအိၣ်ဒီးတၢ်အိၣ်လီၤတဲၥ်, တၢ်အိၣ်ပိၣ်တဖၣ်လၢ ပကမၤစၢၤၦၤဂၤအဂီၢ် ဒီးမၤဒိၣ်ထီၣ်ထီထီၣ်ယွၤအတၢ်ဖံးတၢ်မၤအဂီၢ်န့ၣ်လီၤ.

"ၦၤလၢအဟ့ၣ်လီၤသုအဖိခွါအိၣ်ထဲတဂၤဧိၤလၢကသံလၢသုဂီၢ်အံၤ မၤတၢ်အၢၣ်လီၤအီလီၤဒီးသုန့ၣ်လီၤ. အဝဲဟ့ၣ်သုတၢ်ဆိၣ်ဂ့ၤဆိၣ်၀ါတဖၣ်ဒီး လိၣ်ဘၣ်က့ၤဝဲလၢသုကဟဲစိၥ်တၢ်ဆံဆဲၣ်ပူတပူဒီး တၢ်မၤဘူၣ်မၤတီၢ်တဖၣ်ဆူ အအိၣ်န့ၣ်လီၤ. မတၤတဂၤမးစံးကတိၤတၢ်ဂ့ၢ်အံၤသ့လၢကစၢ်ယွၤန့ၣ် နၢ်ပၢၢ်န့ၢ်ၦၤသ့ဝဲန့ၣ်လီၤ. ကစၢ်ယွၤအတၢ်ကူၣ်ထီၣ်ဖးလီၤဘၣ်ဃးတၢ်ဆံဆဲၣ်ပူ တပူဒီး တၢ်မၤဘူၣ်မၤတီၢ်တဖၣ်အံၤ ဘၣ်တၢ်ပၥ်ဖျါထီၣ်အီၤလီၤတံၢ်လီၤဆဲး ဖဲမၤလကံအဆၢဒိၣ်သၢအပူၤန့ၣ်လီၤ. ကစၢ်ယွၤကိးဃီၤၦၤကညီသ့ၣ်တဖၣ် ဒ်သိးကတီဒီးအတၢ်အၢၣ်လီၤအီလီၤလၢအမၤတ့ၢ်လၢအဝဲသ့ၣ်အဂီၢ်န့ၣ်လီၤ. Ellen G. White, Councils on Stewardship, p.75.

တၢ်ဒိကနၣ်ကစၢ်ယွၤအကလုၢ်အံၤ အိၣ်ဝဲဒၣ်ဖဲစီၤပၤဃံးစကံယၤ ပၢတၢ်လၢကီၢ်ယူဒၤပူၤအကတီၢ်န့ၣ်လီၤ. တၢ်မၤဂ့ၤထီၣ်က့ၤ, တၢ်အမ့ၢ်အတီ အိၣ်ထီၣ်လၢကီၢ်ယူဒၤအပူၤဒီး ၦၤဂီၢ်မုၢ်တဖၣ်န့ၣ် ဟ့ၣ်က့ၤတၢ်ဆံဆဲၣ်ပူတပူ ဒီးတၢ်မၤဘူၣ်သ့ၣ်တဖၣ်ဆူတၢ်လုၢ်ဟံၣ်အတၢ်ပၥ်ဖှိၣ်အလီၢ်န့ၣ်လီၤ. တၢ်အိၣ် အါအါကလဲၥ်လၢတၢ်ပၥ်ဖှိၣ်လီၢ်အဃိ, တၢ်လုၢ်ဟံၣ်ၦဲၤလုၥ်ကွံၥ်မးဒီးတၢ်အီၣ် တၢ်အီ, တၢ်ပီးတၢ်လီသ့ၣ်တဖၣ်န့ၣ်လီၤ. ၂ကွဲးနီၣ်တၢ် ၃၁း၅ စံးၦၤလၢ တၢ်ဂ့ၢ်တၢ်ကျိၤတဖၣ် ဖဲၦၤအံၣ်စ၇့လးဖိသ့ၣ်တဖၣ် "ဟဲစိၥ်တၤသၣ်ဆိဘၣ်ဃး ဒီးဘုဧိၤဟုဧိၤ, စပံးထံဒီးသိ, ဒီးကနဲစီဒီးဟီၣ်ခိၣ်အက၀ီၤအတၢ်အါထီၣ်တဖၣ် အါအါကလဲၥ်ဒီးတၢ်ခဲလၢၥ်အဆံဆဲၣ်ပူတပူဟဲစိၥ်ဝဲခဲလၢၥ်လီၤ."

မ့ၢ်နဟ့ၣ်လီၤတၢ်ဆံဆဲၣ်ပူတပူအံၤ ဒုးနဲၣ်ဖျါထီၣ်တၢ်ဘၣ်ဃးဒီး နနီၢ်သးအတၢ်ဂံၢ်တၢ်ဘါဒီးနတၢ်၇့လိၥ်သးဒီးယွၤန့ၣ်ဒ်လဲၣ်.