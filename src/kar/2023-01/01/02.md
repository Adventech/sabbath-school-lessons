---
title:  ပမ့ၢ်ဃုၥ်ဒီးယွၤအၦၤဟံၣ်ဖိဃီဖိ
date:   01/01/2023
---

"လၢတၢ်န့ၣ်အဃိ ယချံးလီၤယခီၣ်လၢပကစၢ်ယ့ၣ်ရှူးခ၇ံၥ်အပၢ် အမဲၥ်ညါ, လၢၦၤအဒူၣ်ကိးဒူၣ်ဒဲး လၢမူခိၣ်ဒီးလၢဟီၣ်ခိၣ်ချၢ, ဘၣ်တၢ်ယုၢ် အမံၤလၢအီၤ" (အ့းဖ့းစူး ၃း၁၄, ၁၅).

`တၢ်ဆိကမိၣ်အိၣ်ထီၣ်ဝဲဒီးတၢ်မုၢ်လၢ်လၢအဘၣ်တၢ်ထံၣ်န့ၢ်အီၤလၢ လံၥ်စီဆှံအဆၢပူၤအံၤန့ၣ် မ့ၢ်မနုၤလဲၣ်.`

ဖဲကစၢ်ခ၇ံၥ်အတၢ်မၤအဆိကတၢၢ်န့ၣ်, စံးကတိၤဝဲဒၣ်လၢ "မၤသး ဒ်န့ၣ်ဒီး ဘါထုကဖၣ်တၢ်ဒ်အံၤ, အိၣ်လၢမူခိၣ်ပပၢ်ဧၢ, မ်နမံၤဘၣ်တၢ်ပၥ် စီဆှံအီၤတက့ၢ်" (မးသဲ ၆း၉). ဟ့ၣ်ကဒီးတၢ်ထုကဖၣ်အံၤဆူအပျဲၢ်အဘီၣ် တဖၣ်အအိၣ်ဖဲ လူၤကၣ် ၁၁း၂ န့ၣ်လီၤ. ကစၢ်ခ၇ံၥ်စံးဘၣ်ၦၤလၢ ကိးထီၣ် အပၢ်ဒ်အံၤ, "အိၣ်လၢမူခိၣ်ပပၢ်ဧၢ" န့ၣ်လီၤ. ဖဲကစၢ်ခ၇ံၥ်ဘၣ်သဂၢၢ်ဒီး နီၢ်မၤ၇ံဖဲအဂဲၤဆၢထၢၣ်က့ၤလၢတၢ်သံအကတီၢ်န့ၣ်, နီၢ်မၤ၇ံအဲၣ်ဒိးဖိးဟုအီၤ န့ၣ်လီၤ. ကစၢ်ခ၇ံၥ်စံးဘၣ်အီၤ, "ထိးယၤတဂ့ၤ, ယတလဲၤထီၣ်ဒံးဘၣ်ဆူ ယပၢ်အအိၣ်ဘၣ်. မ့မ့ၢ်လဲၤဆူယဒီပုၢ်ဝဲၢ်တဖၣ်အအိၣ်, ဒီးစံးဘၣ်အီၤ, ယလဲၤထီၣ်ဆူယပၢ်အအိၣ်ဒီးသုပၢ်အအိၣ် ဒီးဆူယယွၤဒီးသုယွၤအအိၣ်န့ၣ် လီၤ" (ယိၤဟၣ် ၂၀း၁၇).

မ့ၢ်လၢပပၢ်တဂၤဃီဒီးကစၢ်ခ၇ံၥ်အဃိ, အဝဲမ့ၢ်ပဒီပုၢ်ဝဲၢ်တဂၤလီၤ ဒီးပမ့ၢ်ဒီပုၢ်ဝဲၢ်မုၣ်ခွါခဲလၢၥ်လၢကစၢ်အပူၤန့ၣ်လီၤ. ကစၢ်ခ၇ံၥ်ကဲထီၣ်ဟီၣ်ခိၣ် အၦၤဟံၣ်ဖိဃီဖိ ဒ်သိးပကကဲထီၣ်ဘၣ်မူခိၣ်အၦၤဟံၣ်ဖိဃီဖိအဂီၢ်န့ၣ်လီၤ. "မူခိၣ်အၦၤဟံၣ်ဖိဃီဖိဒီးဟီၣ်ခိၣ်အၦၤဟံၣ်ဖိဃီဖိန့ၣ် မ့ၢ်တၢ်တမံၤဃီန့ၣ်လီၤ."  The Desire of Ages, p. 831.

`ဖး ၂မိၤၡွ ၃း၁၀; ၂မိၤၡွ ၅း၁ ဒီး ကလၤတံ ၃း၂၆, ၂၉ တက့ၢ်. လံၥ်စီဆှံအဆၢတဖၣ်အံၤ စံးတၢ်မနုၤတမံၤလၢကစၢ်ယွၤန့ၣ် အဒုးစဲဘူး အသးဒီးၦၤဒ်လဲၣ်. ကဲထီၣ်တၢ်ဟ့ၣ်ဂံၢ်ဟ့ၣ်ဘါဒိၣ်ဒိၣ်လၢပဂီၢ်ဒ်လဲၣ်.`

မ့ၢ်ထိၣ်သတြီၤၦၤဟီၣ်ခိၣ်ဖိအတၢ်ထံၣ်ဘၣ်ဃးဒီးတၢ်ဘၣ်တ့ဒီး လံၥ်စီဆှံအတၢ်ကွဲးန့ၣ်, ပထံၣ်လၢလံၥ်စီဆှံပၥ်ဖျါထီၣ်ဝဲဖျါဖျါလၢ ကစၢ်ယွၤန့ၣ် အိၣ်ဝဲနီၢ်ကီၢ်တကးဒံးဘၣ်, အဝဲအဲၣ်ၦၤဒီးဒုးစဲဘူးအသးဒီးၦၤ ဒ်အမ့ၢ်ဟံၣ်ဖိ ဃီဖိလၢအ၇့လိၥ်သးဒ်လံၥ်စီဆှံပၥ်ဖျါထီၣ်ဝဲအသိးန့ၣ်လီၤ. ကစၢ်ခ၇ံၥ် ကိးၦၤအံၣ်စ၇့လးဖိလၢ "ယၦၤဂီၢ်မုၢ်" မ့ၢ်ဂ့ၤ, ကိးၦၤလၢ "ယွၤအဖိခွါ" မ့ၢ်ဂ့ၤ, ပကိးယွၤလၢ "ပပၢ်" ဂ့ၤ, မ့ၢ်တၢ်တမံၤဃီန့ၣ်လီၤ. ကစၢ်ယွၤအဲၣ်ၦၤဒ်ဟံၣ်ဖိ ဃီဖိတဖၣ်ကဘၣ်အဲၣ်လိၥ်သးတဂၤဒီးတဂၤအသိးန့ၣ်လီၤ. မ့ၢ်မးတၢ်ကစီၣ် လၢအဂ့ၤတမံၤလၢဟီၣ်ခိၣ်အံၤအပူၤ ဖဲတၢ်ထီဒုၣ်ဒါလိၥ်သးအိၣ်အလီၢ်န့ၣ်လီၤ.

ဆိကမိၣ်ကွၢ်ဟီၣ်ခိၣ်တဘ့ၣ်လၢပ၇့ဒီးၦၤသ့ကိးဂၤဒဲး ဒ်ဟံၣ်ဖိဃိဖိ အသိးန့ၣ်တက့ၢ်. မ့ၢ်ပဒိးန့ၢ်ဘၣ်တၢ်မၤလိမနုၤတမံၤလၢပက၇့လိၥ်သးဒီး ၦၤခဲလၢၥ်ဒ်အမ့ၢ်ပဒီပုၢ်ဝဲၢ်မုၣ်ဒီပုၢ်ဝဲၢ်ခွါအသိးလၢကဂ့ၤဒိၣ်ထီၣ်အဂီၢ်ကသ့ဧါ.