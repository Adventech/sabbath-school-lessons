---
title:  ပၥ်ယွၤလၢအဆိကတၢၢ်
date:   12/03/2023
---

`ဖး ၂ကွဲးနီၣ်တၢ် ၂၀း၁-၂၂ တက့ၢ်. ပဘၣ်သဂၢၢ်ဒီးတၢ်ကီတၢ်ခဲ တမံၤလၢ်လၢ်ဂ့ၤ, နီၢ်သးအတၢ်သိၣ်လိနဲၣ်လိလၢအ၇့ဒိၣ်လၢပကဟံးန့ၢ်အီၤ ဖဲအံၤန့ၣ်မ့ၢ်မနုၤလဲၣ်.`

ဖဲစီၤယဟိၡၤဖးပၢတၢ်လၢအလီၢ်ခံအကတီၢ်န့ၣ်, ကီၢ်ယူဒၤ ဘၣ်တၢ်ဟဲနုၥ်လီၤဒုးအီၤန့ၣ်လီၤ. စီၤယဟိၡၤဖး မ့ၢ်ၦၤလၢအအိၣ်ဒီးတၢ်သူၣ်ဒူ သးဒူတဂၤန့ၣ်လီၤ. လၢအါနံၣ်အါလါအတီၢ်ပူၤအံၤ, အဝဲမၤဆူၣ်ထီၣ်သုးမုၢ် သံၣ်ဘိအဂံၢ်အဘါဒီး မၤကျၢၤထီၣ်၀့ၢ်ခိၣ်ဒူတဖၣ်အတိၥ်န့ၣ်လီၤ. အဝဲအိၣ်ဒီး တၢ်ကတဲၥ်ကတီၤသးဂ့ၤဂ့ၤလၢ ကဘၣ်သဂၢၢ်ဒီးဒုၣ်ဒါသုးမုၢ်တဖုဂ့ၤတဖုဂ့ၤ ဘၣ်ဆၣ်, လၢတၢ်ကီတၢ်ခဲအဆၢကတီၢ်အံၤ အတနၥ်န့ၢ်အကစၢ်ဂံၢ်ဘါဘၣ်, မ့မ့ၢ်တခီနၥ်န့ၢ်ဝဲလၢကစၢ်ယွၤအတၢ်စိတၢ်ကမီၤအပူၤန့ၣ်လီၤ. အဝဲဃုယွၤဒီး ၇ၤလီၤတၢ်ကလုၢ်လၢကီၢ်ယူဒၤဒီတကီၢ်ညါ လၢကဘၣ်ဒုၣ်တၢ်အီၣ်တၢ်အီန့ၣ် လီၤ. ၦၤဂီၢ်မုၢ်ခဲလၢၥ်ပၥ်ဖှိၣ်ထီၣ်အသးလၢတၢ်လုၢ်ဟံၣ်အက၇ၢၢ်ပူၤ ဒ်စီၤပၤ စီၤၡလိၤမိၤဘါထုကဖၣ်လၢ ကဘၣ်အိၣ်ဖှိၣ်ဝဲဂီၢ်အသိး ဖဲအဝဲသ့ၣ်ဘၣ်သဂၢၢ် ဒီးတၢ်လီၤပျံၤလီၤဖုးအကတီၢ်န့ၣ်လီၤ. ၦၤပိၥ်ခွါတဖၣ်ခဲလၢၥ် ဆၢထၢၣ်လၢ ယွၤအမဲၥ်ညါဃုၥ်ဒီးအဖိအမါတဖၣ်န့ၣ်လီၤ. အဝဲသ့ၣ်ဃ့ဘါထုကဖၣ်လၢ ကစၢ်ယွၤန့ၣ် ကမၤကဒံကဒါအဒုၣ်အဒါတဖၣ်အသး ဒ်သိးယွၤအလၤကပီၤ ကအိၣ်ဖျါဝဲအဂီၢ်န့ၣ်လီၤ. မၤကဒီးတစု, စီၤပၤန့ၣ် ဘါထုကဖၣ်ဝဲလၢ, "ပကစၢ်ဧၢ, နတစံၣ်ညီၣ်အီၤဘၣ်ဧါ. အဂ့ၢ်ဒ်အံၤ, ပဂံၢ်ပဘါတအိၣ်ဘၣ်လၢ ၦၤဂီၢ်မုၢ်ဖးဒိၣ်အမဲၥ်ညါလၢအဟဲထီဒါၦၤအံၤဘၣ်. ဒီးပကမၤဒ်လဲၣ်ဒ်လဲၣ်န့ၣ် ပတသ့ၣ်ညါဘၣ်" (၂ကွဲးနီၣ်တၢ် ၂၀း၁၂).

တုၤမ့ၢ်အဝဲသ့ၣ်ဟ့ၣ်လီၤအသးဆူယွၤအအိၣ်ဒ်အံၤ၀ံၤဒီး, ယွၤအသး န့ၣ်လီၤဘၣ်လၢယွၤအၦၤကညီတဂၤအလိၤလၢအစံးဝဲဒၣ်, "ကယဲၢ်ယူဒၤဖိ, ဒီးၦၤအိၣ်ဝဲဆိးဝဲလၢယရူၤၡလ့ၣ်အပူၤသုဝဲဒၣ်, ဒီးနဲဒၣ်စီၤပၤယဟိၡၤဖးဧၢ, ကနၣ်တက့ၢ်. ယွၤစံးဘၣ်သုဒ်အံၤ, ပျံၤတၢ်တဂ့ၤ. ဒီးဘၣ်ယိၣ်တၢ်လၢ ၦၤဂီၢ်မုၢ်ဖးဒိၣ်အံၤအဃိတဂ့ၤ. အဂ့ၢ်ဒ်အံၤ, တၢ်ဒုးသုးန့ၣ်တမ့ၢ်ဘၣ်သုတၢ် ဘၣ်, မ့ၢ်ယွၤအတၢ်လီၤ...ဒီးဆၢထၢၣ်, ဒီးထံၣ်ဘၣ်ယွၤအတၢ်အုၣ်က့ၤ ခီၣ်က့ၤအိၣ်ဒီးသုတက့ၢ်" (၂ကွဲးနီၣ်တၢ် ၂၀း၁၅-၁၇).ရ

ဒ်န့ၣ်အသိး, အဆိကတၢၢ်လၢဂီၤခီအကတီၢ်န့ၣ်, စီၤပၤကိးဖှိၣ် ၦၤဂီၢ်မုၢ်တဖၣ်, ဃုၥ်ဒီးၦၤလ့ၤ၀ံဖိအၦၤသး၀ံၣ်တၢ်တဖု, လၢတၢ်မဲၥ်ညါဒ်သိး ကသး၀ံၣ်စံးထီၣ်ပတြၢၤကစၢ်ယွၤအဂီၢ်န့ၣ်လီၤ. ၀ံၤကဒီးတစု, သိၣ်က့ၤသီက့ၤ ၦၤဂီၢ်မုၢ်တဖၣ်ဒီးစံးဒ်အံၤ, "ကနၣ်ယကလုၢ်တက့ၢ်. ယူဒၤဖိ, ဒီးၦၤအိၣ်ဝဲ ဆိးဝဲလၢယရူၤၡလ့ၣ်သ့ၣ်ဧၢ, နၥ်က့ၤယွၤသုကစၢ်တက့ၢ်. ဒီးသုကအိၣ်ဂၢၢ် ဆိးကျၢၤလီၤ. နၥ်အ၀ံတဖၣ်တက့ၢ်. ဒီးသုကဘီၣ်ထီၣ်ညီထီၣ်လီၤ" ၂ကွဲးနီၣ်တၢ် ၂၀း၂၀. ၦၤသး၀ံၣ်တၢ်ဖိတဖၣ်စးထီၣ်အတၢ်သူၣ်၀ံၣ်သးဆၢဒီး အဒုၣ်အဒါတဖၣ်မၤဟးဂီၤကွံၥ်အသးကဒဲကဒဲတဂၤ၀ံၤတဂၤ တုၤလၢအဝဲသ့ၣ် တပူၤဖျဲးဘၣ်နီတဂၤဘၣ်န့ၣ်လီၤ. ၦၤယူဒၤဖိထၢဖှိၣ်က့ၤတၢ်လၢတၢ်ဒုးပျီအပူၤ တံၥ်တၥ်ဝဲသၢနံၤညါမးဒီး လွံၢ်နံၤတနံၤန့ၣ်, အဝဲသ့ၣ်ဟဲက့ၤကဒါက့ၤဆူ ယရူၤၡလ့ၣ်, သူၣ်၀ံၣ်သးဆၢတၢ်လၢကျဲဒီဘိညါန့ၣ်လီၤ.

မ့ၢ်လီၤ, ယွၤလၢအမၤပူၤဖျဲးၦၤယူဒၤဖိန့ၣ် မ့ၢ်ယွၤတဂၤဃီလၢ ပအဲၣ် အီၤဒီးဘူၣ်ထီၣ်ဘါထီၣ်အီၤဒီးအတၢ်စိတၢ်ကမီၤန့ၣ် ဒိၣ်ဝဲလၢမုၢ်မဆါတနံၤအံၤ ဒ်လၢအပူၤကွံၥ်အသိးန့ၣ်လီၤ. တၢ်ကိးတၤတၢ်လၢပဂီၢ်န့ၣ် မ့ၢ်ဝဲပဘၣ်အိၣ်ဒီး တၢ်နၥ်ယွၤ ဒီးတူၢ်လိၥ်အတၢ်ပၢတၢ်ဆှၢၦၤတဖၣ်အံၤန့ၣ်လီၤ.

`ဖး ၂ကွဲးနီၣ်တၢ် ၂၀း၂၀ တက့ၢ်. ဖဲလံၥ်စီဆှံအဆၢပူၤအံၤ, တၢ်အခီပညီလီၤဆီအိၣ်ဝဲလၢၦၤမုၢ်နွံနံၤဖိတဖၣ်အဂီၢ်ဒ်လဲၣ်.`