---
title:  တၢ်ဆိကမိၣ်ဆူညါအဂီၢ်
date:   03/02/2023
---

တၢ်မၤကတၢၢ်ကွံၥ်ဒ့ၣ်ကမၢ်အပတီၢ်သၢထံၣ်အံၤ ဘၣ်တၢ်ထံၣ်န့ၢ် အီၤလၢ၀ံမုၣ် Ellen G. White အတၢ်ကွဲးအပူၤန့ၣ်လီၤ. တၢ်ပၥ်ဖျါ အိၣ်အါထီၣ်စ့ၢ်ကီးလၢ ကဒုးနဲၣ်ဖျါဒိၣ်ထီၣ်တၢ်ဂ့ၢ်တၢ်ကျိၤသ့ၣ်တဖၣ်အံၤန့ၣ် လီၤ.

"ဆၢတဲၥ်သးလၢသုတဒုးအိၣ်ထီၣ်ဒ့ၣ်ကမၢ်လၢအဂၤတမံၤအဂီၢ်န့ၣ် တက့ၢ်. သမၢလီၤက့ၤနသးအဘျီတဖၣ်အဘျီ ဒ်သိးနသုတလီၤလၢဒ့ၣ်ကမၢ် အပူၤဘၣ်န့ၣ်တက့ၢ်. တၢ်အိၣ်မူလၢဒ့ၣ်ကမၢ်အပူၤအံၤ မ့ၢ်တၢ်ဆိၣ်အၢတမံၤ န့ၣ်လီၤ. ဟးဆှဲးအီၤဒ်သိးနဟးဆှဲးတၢ်ဆါအၢသီတဖၣ်န့ၣ်တက့ၢ်.

မၤတၢ်အၢၣ်လီၤအီလီၤဒီးယွၤလၢအတၢ်ဆိၣ်ဂ့ၤအပူၤ လၢနကဟ့ၣ် က့ၤနကမၢ်တဖၣ်ဒီး နမ့ၢ်အိၣ်ဘၣ်အီၣ်ဘၣ်နးနးဖှီၣ်ဖှီၣ်ဘၣ်ဆၣ် သုတလိၢ်န့ၢ် ကျိၣ်စ့လၢၦၤအဂၤအအိၣ်ဘၣ်အဂီၢ်န့ၣ်တက့ၢ်. တဘၣ်သးဆံး, သးဟးဂီၤဒီး ဃၣ်ကဒါကွံၥ်သးလၢလီၢ်ခံတဂ့ၤ. ပၥ်ကွံၥ်နတၢ်သူၣ်လီသးကွံ, နတၢ်အဲၣ်ဒိး အီၣ်တၢ်အီတၢ်လၢအ၀ံၣ်အဘဲဒီး စူးပၥ်နကျိၣ်စ့ဒီးဟ့ၣ်က့ၤနကမၢ်တဖၣ်န့ၣ် တက့ၢ်.

"မၤအီၤဒ်န့ၣ်လၢအဆိအခ@တက့ၢ်. တုၤမ့ၢ်နဟ့ၣ်လီၤက့ၤနကမၢ် တဖၣ်၀ံၤ, နကဲထီၣ်ၦၤတဂၤလၢအကမၢ်တအိၣ်လၢၤနီတစဲးဘၣ်ဒီး နကမ့ၢ် ၦၤတဂၤလၢအဒိးန့ၢ်ဘၣ်တၢ်မၤနၢၤအဒိၣ်အမုၢ်န့ၣ်လီၤ." Ellen G. White, Counsels on Stewardship, p. 257.

နမ့ၢ်လိၣ်ဘၣ်တၢ်မၤစၢၤလၢနကမ့ၢ်ၦၤလၢအကမၢ်တအိၣ်ဘၣ်တဂၤ အဂီၢ်န့ၣ်, မၤတၢ်သ့ၣ်တဖၣ်အံၤတက့ၢ်.

ဒုးအိၣ်ထီၣ်ကျိၤကျဲလီၤတံၢ်လီၤဆဲးလၢ ကဘၣ်သူကျိၣ်စ့အဂီၢ် - ဒုးအိၣ်ထီၣ်တၢ်ကွဲးနီၣ်ကွဲးဃါဘၣ်ဃးဒီးနကျိၣ်စ့လၢအဟဲနုၥ်လီၤဒီးအဟးထီၣ် တဖၣ်ခဲလၢၥ်, နၦ့ၤတၢ်တဖၣ်လၢသၢလါအတီၢ်ပူၤန့ၣ်တက့ၢ်. ၦၤအါဂၤ ကသ့ၣ်ညါဝဲလၢအသူကျိၣ်စ့လၢတလိၣ်သူဝဲဘၣ်အဂီၢ်န့ၣ်လီၤ.

မၤဟးဂီၤကွံၥ်လံၥ်အုၣ်သးလၢကလိၢ်န့ၢ်ကျိၣ်စ့ - လံၥ်စးခိအုၣ်သးအံၤ ဒုးကဲထီၣ်ဒ့ၣ်ကမၢ်ညီမးလၢၦၤအါဂၤအဂီၢ်န့ၣ်လီၤ. ညီမးဝဲလၢကလိၢ်န့ၢ် ကျိၣ်စ့ဒီးကီဒိၣ်မးလၢကဘၣ်ဟ့ၣ်က့ၤအီၤအဂီၢ်န့ၣ်လီၤ. နမ့ၢ်ထံၣ်ဘၣ်လၢ နဟ့ၣ်လီၤက့ၤနကမၢ်လၢတလါအဂီၢ်အတီၢ်ပူၤမ့ၢ်တန့ၢ်ဘၣ်ဒီး, မ့တမ့ၢ် နကသူအီၤ, နကၦ့ၤတၢ်သ့ၣ်တဖၣ်လၢနတၦ့ၤဘၣ်ဒ်ဘၣ်ဒီးမၤဟးဂီၤကွံၥ် နလံၥ်အုၣ်သးအစးခိအံၤ တချုးလၢအဝဲသ့ၣ်မၤဟးဂီၤနၤဒီးနၦၤဟံၣ်ဖိဃီဖိ ဒ်ဘၣ်အကတီၢ်န့ၣ်တက့ၢ်.

ထိၣ်လီၤဒွးလီၤက့ၤနတၢ်သူစွဲတဖၣ်တက့ၢ် - တဘျီဘျီပတသ့ၣ်ညါ လၢပကပၥ်ကီၤပၥ်ပကျိၣ်စ့လၢကသူအီၤလၢတလါအတီၢ်ပူၤန့ၣ် ဘၣ်ခီဖျိ ပၦ့ၤတၢ်လၢအၦ့ၤဆံးတဖၣ်န့ၣ်လီၤ. တၢ်ဆံးကိၥ်ဖိသ့ၣ်တဖၣ်အံၤ မၤအါထီၣ် ပတၢ်လၢၥ်ဘူၣ်လၢၥ်စ့ၤသ့ၣ်တဖၣ်န့ၣ်လီၤ.