---
title:  ဃုထံၣ်န့ၢ်တၢ်ဟ့ၣ်ကူၣ်ဟ့ၣ်ဖးလၢအဘၣ်ဃးဒီးယွၤ
date:   23/02/2023
---

ၦၤပၢဆှၢကျိၣ်စ့လၢအသ့အဘၣ်န့ၣ် အိၣ်ဝဲအါမးလၢဟီၣ်ခိၣ်ချၢအံၤ န့ၣ်လီၤ, ဘၣ်ဆၣ်ဒီးကစၢ်ယွၤဟ့ၣ်ပလီၢ်ၦၤလၢသုတဟံးန့ၢ်တၢ်ကူၣ်တၢ်ဆးလၢ အဝဲသ့ၣ်အအိၣ်တဂ့ၤ ဖဲပအံးက့ၤကွၢ်က့ၤအတၢ်စုလီၢ်ခီၣ်ခိၣ်တဖၣ်လၢ အနၥ်န့ၢ်ၦၤအဂီၢ်န့ၣ်လီၤ. "ၦၤလၢအတလဲၤဘၣ်ဝဲလၢၦၤတတီတလိၤဘၣ် အကူၣ်ထီၣ်ဖးလီၤတၢ်အပူၤ, ဒီးတဆၢထၢၣ်ဘၣ်ဝဲလၢ ၦၤမၤတၢ်ဒဲးဘးအကျဲ, ဒီးတဆ့ၣ်နီၤဘၣ်ဝဲလၢၦၤဒုၣ်ဒွဲၣ်တၢ်အလီၢ်ဆ့ၣ်နီၤဘၣ်န့ၣ် ဘၣ်ဆိၣ်ဂ့ၤဝဲလီၤ. ဒီးမုၢ်လၢ်ဝဲလၢယွၤအတၢ်သိၣ်တၢ်သီအပူၤ, ဒီးလၢအတၢ်သိၣ်တၢ်သီန့ၣ် ဆိကမိၣ်ဝဲလၢမုၢ်ဆါဆဲးလၢမုၢ်နၤလီၤ. ဒီးကမၤသးဒ်သ့ၣ်သူၣ်လီၤအသးလၢ ထံဖိကျိအနံၤလၢအသၣ်ထီၣ်လၢအဆၢကတီၢ်ဒၣ်ဝဲ, ဒီးအလၣ်တလီၤညွံးဘၣ် အသိးန့ၣ်လီၤ. ဒီးကယဲၢ်အမၤတၢ်တမံၤလၢ်လၢ်, ကကဲထီၣ်လိၣ်ထီၣ်တၢ်လီၤ" (စံးထီၣ်ပတြၢၤ ၁း၁-၃).

ၦၤလၢအမုၥ်လၤတၢ်လၢယွၤအတၢ်သိၣ်တၢ်သီအပူၤ (တၢ်သိၣ်တၢ်သီ ဖဲအံၤန့ၣ် ဘၣ်တၢ်နၢ်ပၢၢ်အီၤလၢအမ့ၢ်ကစၢ်ယွၤအကလုၢ်ကထါန့ၣ်လီၤ) တဖၣ်န့ၣ် ကဘၣ်ဆိၣ်ဂ့ၤဝဲလီၤ. ညီမးဝဲဆံးဒိၣ်လဲၣ်. အဝဲကဘီၣ်ထီၣ်ညီထီၣ် ဒီးကဒိးန့ၢ်ဘၣ်တၢ်မၤနၢၤန့ၣ်လီၤ.

`ဖး ကတိၤဒိ ၃း၅-၈ တက့ၢ်. ပသူတၢ်သိၣ်လိသီလိအအံၤလၢ အမ့ၢ်ပတၢ်ပၢၤကျိၣ်စ့အကျိၤအကျဲဂီၢ်န့ၣ်ဒ်လဲၣ်.`

လံၥ်စီဆှံအတၢ်ဟ့ၣ်ကူၣ်ဟ့ၣ်ဖးလၢတၢ်ပၢၤကျိၣ်စ့အဖီခိၣ်အဂီၢ်အံၤ ဟ့ၣ်ၦၤတၢ်ဂ့ၢ်တၢ်ကျိၤအလုၢ်ၦ့ၤဒိၣ်တဖၣ်လၢ ကလူၤပိၥ်ထွဲအီၤအဂီၢ်န့ၣ်လီၤ. မ်ပကကွၢ်တၢ်သ့ၣ်တဖၣ်နွံထံၣ်အံၤတက့ၢ်.

၁\. အိၣ်ဒီးတၢ်၇ဲၣ်တၢ်ကျဲၤတက့ၢ်. ဒုးအိၣ်ထီၣ်တၢ်သူတၢ်စွဲအတၢ် တိၥ်ပၥ်တက့ၢ်. (ကတိၤဒိ ၂ရး၂၃, ၂၄). ဟံၣ်ဒူၣ်ဃီဒူၣ်အါအါကလဲၥ် အိၣ်မူလၢတၢ်လၢၥ်ကျိၣ်စ့အါအါအပူၤန့ၣ်လီၤ. တၢ်တိၥ်ပၥ်လၢကဃုကျိၣ်စ့ လၢတၢ်သူတၢ်စွဲလၢတၢ်ပၥ်ကီၤစ့သ့ၣ်တဖၣ် မ့ၢ်တအိၣ်ဘၣ်ဒီး, တၢ်အိၣ်မူ ကဲထီၣ်တၢ်ကိၢ်တၢ်ဂီၤတမံၤဒိၣ်မးန့ၣ်လီၤ.

၂\. သူအီၤစှၤန့ၢ်ဒ်နဒိးန့ၢ်ဘၣ်အီၤတက့ၢ်. ဆၢတဲၥ်နသးလၢကအိၣ်မူလၢ နဒိးန့ၢ်ဘၣ်တၢ်အပူၤတက့ၢ်. (ကတိၤဒိ ၁၅း၁၆). ဟံၣ်ဒူၣ်ဃီဒူၣ်အါအါ ကလဲၥ်လၢကီၢ်မုၢ်နုၥ်တကပၤန့ၣ် သူစွဲတၢ်အါန့ၢ်ဒံးဒိးန့ၢ်ဘၣ်ဝဲတက့ၢ်လီၤ. တၢ်သ့ၣ်တဖၣ်ကဲထီၣ်အသးသ့ဝဲလၢတၢ်ဟံးန့ၢ်ဒ့ၣ်ကမၢ်ညီဝဲအဃိန့ၣ်လီၤ. တၢ်ကီတၢ်ခဲအိၣ်ထီၣ်အါမးလၢၦၤကမၢ်အိၣ်တဖၣ်အဂီၢ်န့ၣ်လီၤ.

၃\. ပၥ်ကီၤကျိၣ်စ့တစဲးဖဲနဒိးန့ၢ်ဘၣ်တၢ်အဘူးအလဲတဘျီလၢ်လၢ် တက့ၢ်. (ကတိၤဒိ ၆း၆-ဂ). ပပၥ်ကီၤစ့လၢကၦ့ၤတၢ်တမံၤမံၤလၢအဒိၣ် အါဝဲခါဆူညါအဂီၢ် ဒီးဒ်သိးကမၤလၢၦဲၤတၢ်လၢၥ်ဘူၣ်လၢၥ်စ့ၤလၢတတိၥ်ပၥ် အီၤဘၣ်အဂီၢ် ဒ်အမ့ၢ်တၢ်ဘၣ်ဒိဘၣ်ထံးသတူၢ်ကလၥ်ဒီးတၢ်ဆူးတၢ်ဆါ တဖၣ်အသိးန့ၣ်လီၤ. စ့ပၥ်ကီၤတနီၤနီၤဘၣ်တၢ်ကသူက့ၤအီၤ ဖဲသးၦၢ် အကတီၢ်အဂီၢ် ဖဲဖံးတၢ်မၤတၢ်တကဲလၢၤဝဲဘၣ်န့ၣ်လီၤ.

၄\. ဟးၡဲးဒ့ၣ်ကမၢ်ဒ်နဟးၡဲး COVID အသိးန့ၣ်တက့ၢ်. စ့အအ့ၣ်အံၤ မ့ၢ်တၢ်လၢၥ်တမံၤလၢတကြၢးအိၣ်ဒီးၦၤဘၣ်န့ၣ်လီၤ. ၦၤတဂၤ မ့တမ့ၢ် ဟံၣ်ဒူၣ် ဃီဒူၣ်တဖုလၢအအိၣ်မူဝဲလၢဒ့ၣ်ကမၢ်အပူၤန့ၣ်, အတၢ်အိၣ်မူလၢကဒိးန့ၢ်ဘၣ်စ့ ခါဆူညါအဂီၢ်န့ၣ်, လၢၥ်ကွံၥ်လၢအတၢ်အိၣ်မူတနံၤညါအံၤအပူၤန့ၣ်လီၤ. တၢ်ဆီတလဲလၢအတၢ်အိၣ်မူပူၤ မ့ၢ်အိၣ်ထီၣ်အသးဒီး, တၢ်မၤတံၥ်တၥ်လၢ အဘၣ်ဃးဒီးကျိၣ်စ့အိၣ်ထီၣ်ဝဲဒၣ်န့ၣ်လီၤ.

၅\. ကဲထီၣ်ၦၤမၤတၢ်ဖိလၢအဂ့ၤတက့ၢ်. (ကတိၤဒိ ၁၃း၄) "ၦၤအကၢၣ်န့ၣ်အသးဆၢတၢ်, ဒီးအတၢ်တအိၣ်ဘၣ်. မ့မ့ၢ်ၦၤအခုန့ၣ် အသး ကဘီၣ်ထီၣ်လီၤ."

၆\. တီဒီးယွၤလၢကျိၣ်စ့အဖီခိၣ်န့ၣ်တက့ၢ်. (၅မိၤၡွ ၂၈း၁-၁၄). ကစၢ်ယွၤအတၢ်ဆိၣ်ဂ့ၤဆိၣ်၀ါမ့ၢ်တအိၣ်ဘၣ်ဒီးဟံၣ်ဒူၣ်ဃီဒူၣ်တဖုလၢ်လၢ် အိၣ်မူအိၣ်ဂဲၤဝဲတသ့ဘၣ်လီၤ.

၇\. သ့ၣ်ညါလၢဟီၣ်ခိၣ်အံၤတမ့ၢ်ပဟံၣ်အနီၢ်ကီၢ်ဘၣ်တက့ၢ်. ပတၢ်ပၢၤတၢ်အတၢ်ဖံးတၢ်မၤအိၣ်ဖျါအသးအါမးလၢအဘၣ်ဃးဒီးပတၢ်လိၣ် အဒိၣ်ကတၢၢ်တဖၣ်အဂ့ၢ်အကျိၤန့ၣ်လီၤ. (ကွၢ် မးသဲ ၂၅း၁၄-၂၁).