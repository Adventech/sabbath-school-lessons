---
title:  မၤတၢ်မၤလၢတၢ်သူၣ်တီသးတီအပူၤ
date:   22/02/2023
---

တၢ်အိၣ်မူခါဆူညါတကတီၢ်, လၢအလီၢ်ခံကတၢၢ်တကတီၢ်အံၤ မ့ၢ်တၢ်အိၣ်မူလၢကဒိးန့ၢ်ဘၣ် "တၢ်မၤနၢၤ" အဂီၢ်, လၢအိၣ်ဒီးတၢ်သူၣ်ဖှံသးညီ အဒိၣ်ကတၢၢ်အဂီၢ်န့ၣ်လီၤ. တၢ်ဆၢတဲၥ်မ့ၢ်ဘၣ်ဝဲလၢ တၢ်ဆၢကတီၢ်လၢ အပူၤကွံၥ်ဒီးမ့ၢ်တဟးဂီၤကွံၥ်ဘၣ်လၢတၢ်မၤအသးသတူၢ်ကလၥ်လၢ တဆၢ မုၢ်လၢ်အီၤဘၣ်ဒီး ကဒိးန့ၢ်ဘၣ်တၢ်အိၣ်မူလၢအအိၣ်ဒီးတၢ်မၤနၢၤလၢ ဆၢကတီၢ်အံၤအပူၤန့ၣ်လီၤ. တၢ်ဒိတဲၥ်ဂ့ၤလၢ မိၢ်ပၢ်တဖၣ်အဂီၢ်န့ၣ် မ့ၢ်ဝဲ တၢ်လုၢ်ဒိၣ်ထီၣ်ဖိတဖၣ် ဒ်သိးကကဲထီၣ်ၦၤဒိၣ်တုၥ်ခိၣ်ၦဲၤလၢတဘၣ်သန့ၤ အသးလၢၦၤဂၤဘၣ်, တ့ထီၣ်န့ၢ်ဟံၣ်ဃီ, မၤလၢၦဲၤန့ၢ်အဝဲသ့ၣ်တၢ်ကိးမံၤဒဲးလၢ အလိၣ်ဘၣ်ဝဲလၢအတၢ်အိၣ်မူပူၤအဂီၢ်န့ၣ်လီၤ.

ကစၢ်ယွၤကိးဃီၤအဖိသ့ၣ်တဖၣ် ဒ်သိးကတုၤထီၣ်လၢတၢ်လီၢ်ထီၣ်ထီ လၢအတၢ်ဖံးတၢ်မၤဒီးအတၢ်အိၣ်မူအိၣ်ဂဲၤအပူၤန့ၣ်လီၤ. တၢ်လီၢ်ထီအံၤ မ့ၢ်ယွၤအတၢ်သိၣ်တၢ်သီလၢအကွဲးသးလၢပသးတဖၣ်အကံၢ်ပူၤ (ယံး၇မံယၤ ၃၁း၃၃), ဒီးပၥ်ဖျါထီၣ်က့ၤအီၤလၢပတၢ်သကဲၥ်ပ၀;အပူၤန့ၣ်လီၤ. ဒ်ၦၤကညီ အတၢ်အိၣ်တၢ်ဆိးဟးဂီၤကွံၥ်ဒီးခ၇ံၥ်ဖိအတၢ်သိၣ်လိသီလိအဂံၢ်ဘါစၢ်လီၤ အသိး, အ၇့ဒိၣ်အါထီၣ်မးလၢခ၇ံၥ်ဖိတဂၤစုၥ်စုၥ်ကအိၣ်မူဒီးမၤတၢ်လၢတၢ်ပၥ် တၢ်ကမၣ်တသ့ဘၣ်အပူၤန့ၣ်လီၤ. လံၥ်စီဆှံစံးဝဲ, "ၦၤဃုထၢမံၤဂ့ၤသၣ်ဂံၤန့ၣ် အလီၢ်အိၣ်ဒိၣ်န့ၢ်တၢ်ထူးဒိၣ်တၢ်တီၤအါတက့ၢ်လီၤ. ဒီးတၢ်အဲၣ်ဂ့ၤန့ၢ်ကျိၣ်ဧိၤ စ့ဧိၤဒီးထူဧိၤလွဲဧိၤတက့ၢ်လီၤ" ကတိၤဒိ ၂၂း၁.

လံၥ်စီဆှံပၥ်ဖျါထီၣ်တၢ်အဒိအတဲၥ်လၢ အဘၣ်ဃးဒီးတၢ်မၤအကစၢ် ဒိးန့ၢ်ဘၣ်တၢ်ဆိၣ်ဂ့ၤဆိၣ်၀ါအါအါကလဲၥ်ခီဖျိအၦၤမၤတၢ်ဖိလၢအဲၣ်ယွၤအဃိ န့ၣ်လီၤ. ဖဲစီၤယၤကိၥ်ဆၢတဲၥ်လၢကဟးထီၣ်လၢအမံၤၦၢ်အဟံၣ်ပူၤဒီး က့ၤကဒါက့ၤဆူအဟံၣ်ဖိဃီဖိအအိၣ်န့ၣ်, စီၤလၤဘၣ်ဃ့ကညးအီၤလၢသုတက့ၤ တဂ့ၤအဂီၢ်ဒ်အံၤ, "ယဘၣ်ဘျုးဘၣ်ဖှိၣ်လၢနမဲၥ်ညါစ့ၢ်ကီးဧါ, ယဖးတၢ်ဒီး ယသ့ၣ်ညါလၢယွၤဆိၣ်ဂ့ၤယၤလၢနဃိလီၤ" (၁မိၤၡွ ၃၀း၂၇). ဒီးဖဲစီၤယိၤသး ဘၣ်တၢ်ဆါလီၤကွံၥ်အီၤလၢကီၢ်အဲၤကူပတူးအပူၤန့ၣ်, အကစၢ်စီၤပိၤတံၤဖၢ် သ့ၣ်ညါတၢ်ဂ့ၢ်တၢ်ကျိၤတမံၤဃီဒ်အံၤလၢ အဘၣ်ဃးဒီးစီၤယိၤသးအတၢ်မၤ အဃိန့ၣ်လီၤ.

`ဖး ၁မိၤၡွ ၃၉း၂-၅ တက့ၢ်. လံၥ်စီဆှံတပၥ်ဖျါထီၣ်ဝဲခဲလၢၥ်ဘၣ်ဆၣ်, နဆိကမိၣ်လၢစီၤယိၤသးမၤမနုၤတမံၤလၢအကစၢ်ပၥ်အမဲၥ်ဒီးသူၣ်အိၣ်သးအိၣ် အီၤန့ၣ်လဲၣ်.`

"မၤသးဒ်န့ၣ်ဒီး သုအီၣ်တၢ်မ့ၢ်ဂ့ၤ, သုအီတၢ်မ့ၢ်ဂ့ၤ, ကယဲၢ်တၢ်လၢ သုမၤမ့ၢ်ဂ့ၤ, မၤတၢ်ခဲလၢၥ်လၢယွၤအလၤကပီၤအဂီၢ်တက့ၢ်" (၁က၇ံၣ်သူး ၁၀း၃၁). လၢတၢ်န့ၣ်အဃိ, လၢပတၢ်မၤ, ပတၢ်ပၢၤကျိၣ်စ့ဒီး တၢ်တမံၤ လၢ်လၢ်လၢပမၤအီၤအပူၤ, ပဘၣ်မၤအီၤလၢယွၤအလၤကပီၤအဂီၢ်န့ၣ်လီၤ. မ့ၢ်ယွၤတဂၤဧိၤလၢအဟ့ၣ်ၦၤတၢ်သ့ၣ်ညါနၢ်ပၢၢ်ဒီးတၢ်ဂံၢ်တၢ်ဘါလၢကမၤနၢၤ တၢ်အဂီၢ်န့ၣ်လီၤ. "ကစၢ်ဧၢ, တၢ်အဒိၣ်, ဒီးတၢ်အစိအကမီၤ, ဒီးတၢ်အလၤ အကပီၤ, ဒီးတၢ်မၤနၢၤတၢ်, ဒီးတၢ်အကဟုအကညီၢ်န့ၣ်အိၣ်ဝဲဒီးနၤလီၤ. အဂ့ၢ်ဒ်အံၤ, ကယဲၢ်တၢ်အိၣ်ဝဲလၢမူခိၣ်, ဒီးအိၣ်ဝဲလၢဟီၣ်ခိၣ်မ့ၢ်နတၢ်လီၤ. တၢ်အဘီအမုၢ်န့ၣ်မ့ၢ်နတၢ်, ကစၢ်ဧၢ, ဒီးနအိၣ်လၢတၢ်ခဲလၢၥ်အဖီခိၣ်လၢ အခိၣ်လီၤ. တၢ်ထူးတၢ်တီၤဒီးတၢ်လၤကပီၤဟဲဝဲလၢနၤ, ဒီးနပၢတၢ်ခဲလၢၥ်, ဒီးတၢ်ဂံၢ်တၢ်ဘါ, ဒီးတၢ်အစိအကမီၤအိၣ်ဝဲလၢနစုပူၤ, ဒီးနစုပၥ်ဒိၣ်တၢ်, ဒီးဟ့ၣ်လီၤတၢ်ဂံၢ်တၢ်ဘါလၢၦၤခဲလၢၥ်လီၤ" (၁ကွဲးနီၣ်တၢ် ၂၉း၁၁, ၁၂).

တမ့ၢ်ထဲလၢနတၢ်ဖံးတၢ်မၤအပူၤဘၣ်, လၢနတၢ်အိၣ်မူအပူၤစ့ၢ်ကီး, မ့ၢ်နလူၤပိၥ်ထွဲတၢ်သိၣ်လိသီလိမနုၤတမံၤလဲၣ်. တၢ်လိၣ်လၢနဘၣ်ဆီတလဲ ကွံၥ်အီၤတဖၣ်န့ၣ် မ့ၢ်မနုၤလဲၣ်.