---
title:  ပၥ်ဖှိၣ်တၢ်လုၢ်ဒိၣ်ၦ့ၤဒိၣ်လၢမူခိၣ်
date:   04/02/2023
---

### တၢ်မၤလိတနွံအံၤအဂီၢ်ဖး
၁မိၤၡွ ၆း၅-၁၄;  ဧ့ၤဘြံၤ ၁၁း၈-၁၃;  ၂က၇ံၣ်သူး ၄း၁၈;  ၁မိၤၡွ ၁၃း၁၀-၁၂;  ဧ့ၤဘြံၤ ၁၁း၂၄-၂၉.

> <p>တၢ်ကလုၢ်ထူ</p>
> "အဂ့ၢ်ဒ်အံၤ, ၦၤကညီမ့ၢ်န့ၢ်ဘၣ်ဟီၣ်ခိၣ်ဒီဘ့ၣ်ညါ, ဒီးမၤဟါမၢ်ကွံၥ် အသးဒီး, မ့ၢ်အန့ၢ်ဘျုးမနုၤလဲၣ်. မ့တမ့ၢ်ဘၣ်ဒီးၦၤကညီကဟ့ၣ်အၦ့ၤလၢ အသးအဂီၢ်လၢမနုၤတမံၤလဲၣ်" (မၢ်ကူး ၈း၃၆, ၃၇).

ကစၢ်ခ၇ံၥ်ဟ့ၣ်ၦၤတၢ်ကူၣ်တၢ်ဖးအကျဲလၢ ကပၥ်ဖှိၣ်စ့အဂီၢ်ဒီး စံးဝဲဒၣ်, "သုတပၥ်ဖှိၣ်သုတၢ်လုၢ်ဒိၣ်ၦ့ၤဒိၣ်လၢဟီၣ်ခိၣ်ချၢခဲလၢၥ်လၢတၢ်အဃၢ်, ဒီးတၢ်ထီၣ်အ့ၣ်မၤဟးဂီၤတၢ်, ဒီးဖဲတၢ်ဘျၣ်ဘၢၣ်ဖျိတၢ်, ဒီးဟုၣ်န့ၢ်တၢ်န့ၣ် တဂ့ၤ. မ့မ့ၢ်ပၥ်ဖှိၣ်သုတၢ်လုၢ်ဒိၣ်ၦ့ၤဒိၣ်လၢမူခိၣ်ဖဲတၢ်အဃၢ်မ့ၢ်ဂ့ၤ, တၢ်ထီၣ် အ့ၣ်မ့ၢ်ဂ့ၤ, တမၤဟးဂီၤဘၣ်တၢ်ဘၣ်, ဒီးဖဲတၢ်ဘျၣ်တဘၢၣ်ဖျိဘၣ်, ဒီးတဟုၣ်န့ၢ်ဘၣ်တၢ်န့ၣ်တက့ၢ်. 

မးသဲ ၆း၁၉, ၂၀ ကစၢ်ခ၇ံၥ်မၤကတၢၢ်အတၢ်ဟ့ၣ်ကူၣ်ဟ့ၣ်ဖးဒီး စံးဒ်အံၤ, "အဂ့ၢ်ဒ်အံၤ, ဖဲသုတၢ်လုၢ်ဒိၣ်ၦ့ၤဒိၣ်အိၣ်ဝဲအလီၢ်န့ၣ် သုသးကအိၣ် ဖဲန့ၣ်စ့ၢ်ကီးလီၤ. (မးသဲ ၆း၂၁). မ့ၢ်စံးလၢအဂၤတကလုၢ်န့ၣ်, ဒုးနဲၣ်ယၤလၢ ကျိၣ်စ့လၢနသူအီၤတက့ၢ်, ဒီးယကဒုးနဲၣ်နၤလၢနသးအိၣ်တၢ်လီၢ်န့ၣ်လီၤ, အဂ့ၢ်ဒ်လဲၣ်တၢ်လီၢ်လၢနပၥ်လီၤနကျိၣ်စ့န့ၣ်, နသးကပိၥ်ထီၣ်အခံန့ၣ်လီၤ.

မ့ၢ်နအဲၣ်ဒိးလၢသးတဖျၢၣ်အံၤ ကမ့ၢ်ကစၢ်ယွၤမူခိၣ်ဘီမုၢ်အဂီၢ်န့ၣ်ဧါ. မ့မ့ၢ်ဒ်န့ၣ်ဒီး, ပၥ်လီၤနကျိၣ်နစ့ဖဲတၢ်လီၢ်လၢနကကူးဘၣ်က့ၤတၢ်မူထူယိၥ် အဘျုးအဖှိၣ်န့ၣ်တက့ၢ်. ပၥ်လီၤနတၢ်ဆၢကတီၢ်, နကျိၣ်နစ့ဒီးနတၢ်ထုကဖၣ် တဖၣ်လၢယွၤအတၢ်မၤအပူၤန့ၣ်တက့ၢ်. နမ့ၢ်မၤဒ်အံၤဒီး နသးကအိၣ်တၢ်မၤ အံၤအါထီၣ်ဒီးနသးကပိၥ်ထီၣ်အခံစ့ၢ်ကီးန့ၣ်လီၤ.

တနွံအံၤပကကွၢ်ကဒါက့ၤလံၥ်စီဆှံအဆၢတဖၣ်ဒီး အတၢ်ပၥ်ဖျါထီၣ် တၢ်တဖၣ်လၢ အဒုးနဲၣ်ဖျါၦၤလၢပကဘၣ်ပၥ်ပတၢ်ထူးတၢ်တီၤတဖၣ်လၢမူခိၣ် ဒီးကူးက့ၤတၢ်မူထူယိၥ်အဘျုးအဖှိၣ်အဂ့ၢ်န့ၣ်လီၤ.