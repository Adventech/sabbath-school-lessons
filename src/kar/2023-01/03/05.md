---
title:  တၢ်ဆံဆဲၣ်ပူတပူလၢတၢ်ဟဲနုၥ်ခဲလၢၥ်အဖီခိၣ်
date:   18/01/2023
---

ပဂံၢ်ထီၣ်ဒွးထီၣ်ပတၢ်ဆံဆဲၣ်ပူတပူလၢ ပတၢ်ဟဲနုၥ်လီၤတဖၣ် အဖီခိၣ်လၢပဒိးန့ၢ်ဘၣ်အီၤ ခီဖျိပတၢ်မၤလၢတနၣ်၇ံၣ်အတီၢ်ပူၤ မ့တမ့ၢ် ဒီတလါကျၢၤအဘူးအလဲန့ၣ်လီၤ. ၦၤလၢအမၤအနီၢ်ကစၢ်တၢ်ဖံးတၢ်မၤ တဖၣ်န့ၣ်, ဂံၢ်ထီၣ်ဒွးထီၣ်ဝဲလၢအတၢ် "အါထီၣ်" မ့တမ့ၢ် တၢ်အ(မၠး)လၢ အတၢ်မၤအပူၤန့ၣ်လီၤ. ထံကီၢ်အါအါကလဲၥ် အပဒိၣ်တဖၣ်န့ၣ် ဃ့တၢ်ခိ တၢ်သွဲလၢထံဖိကီၢ်ဖိအအိၣ် လၢအဝဲသ့ၣ်တၢ်ကတဲၥ်ကတီၤလၢၦၤကမျၢၢ်တဖၣ် အဂီၢ်, ဒ်အမ့ၢ်တၢ်ဒီတဒၢ, တိၤ, ကျဲဒီး ၦၤလၢအတၢ်မၤတအိၣ်ဘၣ်တဖၣ် ကဒိးန့ၢ်ဘၣ်တၢ်ဘျုးတၢ်ဖှိၣ်အဂီၢ်န့ၣ်လီၤ. တၢ်သံကွၢ်အိၣ်ထီၣ်ဝဲလၢ မ့ၢ်ပဟ့ၣ် တၢ်ဆံဆဲၣ်ပူတပူတချုးလၢပဟ့ၣ်တၢ်ခိတၢ်သွဲ၀ံၤတစု မ့တမ့ၢ်ပဟ့ၣ်တၢ်ခိ တၢ်သွဲ၀ံၤတစုမး ပဟ့ၣ်တၢ်ဆံဆဲၣ်ပူတပူအံၤန့ၣ်လဲၣ်အဂ့ၢ်လီၤ. ၦၤလၢ အမၤအနီၢ်ကစၢ်တၢ်မၤတဖၣ်အဂီၢ်န့ၣ်, ထုးကွံၥ်အတၢ်လၢၥ်ဘူၣ်လၢၥ်စ့ၤ ဒ်သိးကသ့ၣ်ညါအတၢ်အါထီၣ်ဒီးကဟ့ၣ်တၢ်ခိတၢ်သွဲအဂီၢ်န့ၣ်လီၤ.

တၢ်ဃုထံၣ်န့ၢ်ဒီးသ့ၣ်ညါဘၣ်ဝဲလၢ ၦၤမုၢ်နွံနံၤဖိအါအါကလဲၥ်န့ၣ် ဟ့ၣ်တၢ်ဆံဆဲၣ်ပူတပူလၢအတၢ်ဟဲနုၥ်လီၤခဲလၢၥ်အဖီခိၣ် တချုးလၢအထုးကွံၥ် တၢ်ခိတၢ်သွဲဒံးဘၣ်အကတီၢ်န့ၣ်လီၤ.

`ဖး ၁စီၤပၤ ၁ရး၉-၁၆ တက့ၢ်. တချုးလၢ၀ံအ့ၤလံယၤဟဲဒ်ဘၣ်န့ၣ် တၢ်အိၣ်အသးဒီးမုၣ်ကမဲအံၤဒ်လဲၣ်တကလုၥ်လဲၣ်. တချုးလၢအကတီၤ တၢ်အီၣ်လၢအဖိဒီးအနီၢ်ကစၢ်အဂီၢ်ဘၣ်န့ၣ်, ၀ံစံးအီၤလၢကဘၣ်မၤဆိတၢ်လၢ အဂီၢ်န့ၣ်ဒ်လဲၣ်. မ့ၢ်ပဒိးန့ၢ်ဘၣ်တၢ်မၤလိသ့တမံၤလၢ တၢ်ဂ့ၢ်တၢ်ကျိၤအံၤ အဖီခိၣ်န့ၣ်ဒ်လဲၣ်.`

ကစၢ်ယွၤစံးဘၣ်မုၣ်ကမဲလၢ စၤလဖၤသးန့ၣ် လၢကစၢ်ယွၤအၦၤကညီ တဂၤကဟဲဆူအအိၣ်အဂ့ၢ်န့ၣ်လီၤ. (၁စီၤပၤ ၁ရး၉). တုၤမ့ၢ်၀ံအ့ၤလံယၤ ဟဲတုၤဒီး, အဝဲစံးဘၣ်တၢ်အိၣ်အသးဒီးအီၤအဂ့ၢ်အကျိၤန့ၣ်လီၤ. ၀ံအ့ၤလံယၤ ဃ့အီဆိထံဒီးစံးဘၣ်အီၤ, "ဘၣ်ယိၣ်တၢ်တဂ့ၤ, မၤဒ်နစံးတၢ်အသိးန့ၣ်တက့ၢ်. ဘၣ်ဆၣ်ဒီးမၤဆိကိၣ်ဘ့ၣ်ဘၣ်အဖိတဘ့ၣ်လၢအီၤလၢယဂီၢ်, ဒီးဟဲစိၥ်ဆူ ယအိၣ်၀ံၤဒီးမၤက့ၤလၢနဂီၢ် ဒီးလၢနဖိခွါအဂီၢ်န့ၣ်တက့ၢ်. အဂ့ၢ်ဒ်အံၤ, ယွၤအံၣ်စ၇့လးအကစၢ်စံးဒ်အံၤ, ထံဒၢသ့ၣ်အကိၣ်ကမူၣ်တလၢၥ်, ဒီးပလီ အသိတလီၤစှၤဘၣ်တုၤယွၤကမၢတၢ်ဟဲစူၤလၢဟီၣ်ခိၣ်ချၢလီၤ. (၁စီၤပၤ ၁ရး၁၃, ၁၄).

မ့ၢ်၀ံအ့ၤလံယၤအဲၣ်လီၤဒၣ်ထဲအသးဧါ. မ့တမ့ၢ်မၤကွၢ်မုၣ်ကမဲအံၤ အတၢ်စူၢ်တၢ်နၥ်န့ၣ်ဧါ. တၢ်စံးဆၢကြၢးအိၣ်ဖျါဝဲလီၤတံၢ်လီၤဆဲးန့ၣ်လီၤ.

တၢ်စံးတၢ်လၢပဒိးန့ၢ်ဘၣ်အီၤခဲလၢၥ်အဖီခိၣ်န့ၣ် လၢအကတၢၢ် အိၣ်သန့ၤထီၣ်အသးလၢပဖီခိၣ်လၢပကဘၣ်ဆၢတဲၥ်အီၤန့ၣ်လီၤ. တၢ်အိၣ်ဖှိၣ် တစံးဘၣ်ၦၤလၢကဘၣ်မၤအီၤဒ်လဲၣ်ဒ်လဲၣ်အဂ့ၢ်အကျိၤဘၣ်. လၢအကတၢၢ်, ပဝဲဒၣ်တဂၤစုၥ်စုၥ်အိၣ်ဒီးတၢ်ဃုထၢဒီးတၢ်လၢပမၤအီၤတမံၤလၢ်လၢ်န့ၣ် တဘၣ်စံးကတိၤတၢ်ဂ့ၢ်အံၤလၢၦၤသ့ၣ်တဖၣ်လၢအမၤဝဲလီၤဆီန့ၢ်ၦၤစ့ၢ်ကီး ဘၣ်န့ၣ်လီၤ. ပဝဲဒၣ်တဂၤစုၥ်စုၥ် ပအိၣ်ဒီးမူဒါလၢကဘၣ်စံးဆၢက့ၤယွၤလၢ ပတၢ်ဃုထၢအဂီၢ်န့ၣ်လီၤ. "ၦၤတဂၤလၢ်လၢ်ကဘၣ်မ့ၢ်အနီၢ်ကစၢ်ဒၣ်ဝဲ အတၢ်ဟ့ၣ်ဒီးတၢ်ပညိၣ်အိၣ်လၢအစုပူၤ လၢအတၢ်ဟ့ၣ်အံၤန့ၣ်လီၤ." Ellen G. White, Testimonies for the Church, vol. 4, p. 469.

မ့ၢ်နကစံးကတိၤဖျါထီၣ်တၢ်ဆိၣ်ဂ့ၤဆိၣ်၀ါတဖၣ်ဆူ ၦၤလၢအတဟ့ၣ် တၢ်ဆံဆဲၣ်ပူတပူဘၣ်တဂၤအဂီၢ်န့ၣ်ဒ်လဲၣ်. တၢ်ဆိၣ်ဂ့ၤသ့ၣ်တဖၣ်န့ၣ် မ့ၢ်မနုၤလဲၣ်ဒီး တၢ်ဟ့ၣ်တၢ်ဆံဆဲၣ်ပူတပူအံၤ ဟ့ၣ်ဂံၢ်ဟ့ၣ်ဘါနတၢ်စူၢ်တၢ်နၥ် ဒ်လဲၣ်.