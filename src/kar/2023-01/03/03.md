---
title:  တၢ်ပၥ်ဖှိၣ်အလီၢ်န့ၣ်အိၣ်ဖဲလဲၣ်
date:   16/01/2023
---

`ဖး မၤလကံ ၃း၁၀ တက့ၢ်. ပဒိးန့ၢ်ဘၣ်တၢ်မၤလိတမံၤမံၤလၢ ပတၢ်ဆံဆဲၣ်ပူတပူအံၤ ကဘၣ်လဲၤတုၤဆူလဲၣ်အဂ့ၢ်အကျိၤန့ၣ်ဧါ.`

လံၥ်စီဆှံတဒုးနဲၣ်ဖျါတၢ်လီၢ်တၢ်ကျဲလီၤတံၢ်လီၤဆဲးဘၣ်ဆၣ် သနၥ်က့, ကစၢ်ယွၤအဖိသ့ၣ်တဖၣ်န့ၣ် သ့ၣ်ညါတၢ်ကတိၤလၢအမ့ၢ် "တၢ်ပၥ်ဖှိၣ်အဟံၣ်" အံၤဂ့ၤဂ့ၤ ဖဲယွၤစံးဝဲလၢ, "ဒ်သိးတၢ်အီၣ်ကအိၣ်လၢ ယဟံၣ်ပူၤအဂီၢ်န့ၣ်လီၤ." ကစၢ်ယွၤအၦၤဂီၢ်မုၢ်နၢ်ပၢၢ်ဝဲလၢ ကစၢ်ယွၤ အဟံၣ်န့ၣ် မ့ၢ်တၢ်လုၢ်ဟံၣ် - ဒဲလၢအဘၣ်တၢ်သူၣ်ထီၣ်အီၤဒ်အဘၣ်တၢ်နဲၣ် လီၤလၢယွၤဆူစီၤမိၤၡွအအိၣ် ဖဲကစၢၢ်စံးနါန့ၣ်လီၤ. လၢခံန့ၣ်, တုၤမ့ၢ် ၦၤအံၣ်စ၇့လးဖိသ့ၣ်တဖၣ်အိၣ်မူအိၣ်ဂဲၤက့ၤ ဖဲကီၢ်တၢ်စံးပၥ်အပူၤန့ၣ်, တၢ်လုၢ်ဟံၣ်အလီၢ်အိၣ်ဝဲအခီၣ်ထံး ဖဲၡွလိၣ်ဒီး အိၣ်ဂၢၢ်ထီၣ်က့ၤဝဲအါန့ၢ် အလီၢ်တစဲးဖဲယရူၤၡလ့ၣ်န့ၣ်လီၤ.

`ဖး ၅မိၤၡွ ၁၂း၅-၁၄ တက့ၢ်. လံၥ်စီဆှံအဆၢသ့ၣ်တဖၣ်အံၤ တပၥ်ဖျါထီၣ်ဝဲလၢ ကစၢ်ယွၤအဖိတဖၣ်သူအတၢ်ကူၣ်တၢ်ဆးဒၣ်ဝဲသ့ ဘၣ်ဃးဒီးကဘၣ်ဟ့ၣ်တၢ်ဆံဆဲၣ်ပူတပူအဂီၢ်န့ၣ်ဘၣ်. တၢ်သိၣ်လိနဲၣ်လိလၢ ပဒိးန့ၢ်ဘၣ်သ့လၢလံၥ်စီဆှံအဆၢတဖၣ်အံၤအပူၤ လၢပဂီၢ်ဖဲအဆၢကတီၢ် ခဲအံၤန့ၣ် မ့ၢ်မနုၤသ့ၣ်လဲၣ်.`

ဒ်ပမ့ၢ်ကစၢ်ယွၤအဟံၣ်ဖိဃီဖိအသိး, ပအဲၣ်ဒိးနၢ်ပၢၢ်ဒီးမၤကစၢ်ယွၤ အတၢ်ဘၣ်အသးဘၣ်ဃးဒီးပတၢ်ဟ့ၣ်တၢ်ဆံဆဲၣ်ပူတပူန့ၣ်လီၤ. လၢလံၥ်စီဆှံ အတၢ်ကွဲးအပူၤန့ၣ်, ပသ့ၣ်ညါဘၣ်လၢ တနံၣ်န့ၣ်ဘူၣ်အိၣ်သၢဘျီ- ဘူၣ်လဲၤကပၥ်, ဘူၣ်ယဲၢ်ဆံ, မ့တမ့ၢ် ဘူၣ်ကူးတၢ်, ဒီးဘူၣ်ထၢဖှိၣ်တၢ်န့ၣ်လီၤ. (၂မိၤ ၂၃း၁၄-၁၇). ကစၢ်ယွၤအၦၤဂီၢ်မုၢ်တဖၣ်န့ၣ် လဲၤဆူ၀့ၢ်ယရူၤၡလ့ၣ်, စိၥ်ဃုၥ်ဒီးအဝဲသ့ၣ်တၢ်ဆံဆဲၣ်ပူတပူဒီး တၢ်မၤဘူၣ်မၤတီၢ်တဖၣ်လၢ အဝဲသ့ၣ် နီၢ်ကစၢ်ဒၣ်ဝဲဒီး စံးထီၣ်ပတြၢၤဒီးဘူၣ်ထီၣ်ဘါထီၣ်ယွၤန့ၣ်လီၤ. ၀ံၤဒီး, ၦၤလ့ၤ၀ံဖိသ့ၣ်တဖၣ် နီၤလီၤတၢ်ဆံဆဲၣ်ပူတပူဆူအဝဲသ့ၣ်ဒီပုၢ်ဝဲၢ်အကျါ လၢကီၢ်အံၣ်စ၇့လးအပူၤခဲလၢၥ်န့ၣ်လီၤ. (၂ကွဲးနီၣ်တၢ် ၃၁း၁၁-၂၁;  နဃ့မယၤ ၁၂း၄၄-၄ရး  ၁၃း၈-၁၄). ဒ်သိးကဘၣ်လိၥ်အသးဒီးလံၥ်စီဆှံ အတၢ်သိၣ်လိနဲၣ်လိအဂီၢ်, ၦၤမုၢ်နွံနံၤဖိတၢ်အိၣ်ဖှိၣ်ဒုးအိၣ်ထီၣ်တၢ်အိၣ်ဖှိၣ် တဖၣ်တဆီဘၣ်တဆီ ဒ်အမ့ၢ်တၢ်ပၥ်ဖှိၣ်အလီၢ်လၢဟီၣ်ခိၣ်ဒီဘ့ၣ်ညါ တၢ်အိၣ်ဖှိၣ်အခၢၣ်စးလၢကမၤစၢၤတၢ်မၤကလဲၤထီၣ်လဲၤထီဝဲအဂီၢ်န့ၣ်လီၤ.

တၢ်အိၣ်ဖှိၣ်ဖိသ့ၣ်တဖၣ် ဟဲစိၥ်တၢ်ဆံဆဲၣ်ပူတပူဆူသ၇ိၥ်ပူၤ ဒ်အမ့ၢ်တၢ်ဘူၣ်ထီၣ်ဘါထီၣ်ယွၤတမံၤအသိး ဒီးတနီၤနီၤဟ့ၣ်တၢ်မၤဘူၣ်ဒီး တၢ်ဆံဆဲၣ်ပူတပူဆူ လီကျိၤ (online) အကျိၤအကွၥ်အပူၤန့ၣ်လီၤ. တၢ်အိၣ်ဖှိၣ်အၦၤပၢၤစ့ ဆှၢတၢ်ဆံဆဲၣ်ပူတပူအံၤဆူညါခီတပတီၢ်လၢ အမ့ၢ် မ့ၡၢၣ် (mission) အတၢ်ပၥ်ဖှိၣ်အလီၢ်န့ၣ်လီၤ. မ့ၢ်လၢတၢ်အံးက့ၤကွၢ်က့ၤ တၢ်ဆံဆဲၣ်ပူတပူလၢယွၤပၥ်စီဆှံအီၤအံၤလၢကျဲဒ်အံၤအဃိ, ၦၤမုၢ်နွံနံၤဖိ တၢ်အိၣ်ဖှိၣ်သ့ၣ်တဖၣ် ဒိၣ်ထီၣ်ထီထီၣ်ဝဲလၢ ဟီၣ်ခိၣ်ချၢအံၤခ@မးန့ၣ်လီၤ.

ဆိကမိၣ်ကွၢ်လၢၦၤကိးဂၤဒဲးမ့ၢ်အဲၣ်ဒိးဟ့ၣ်တၢ်ဆံဆဲၣ်ပူတပူဆူ ၦၤလၢအအဲၣ်ဒိးဟ့ၣ်ဝဲတဂၤလၢ်လၢ်အစုပူၤန့ၣ်တက့ၢ်. တၢ်ကမၤအသးဒီး ပတၢ်အိၣ်ဖှိၣ်အံၤဒ်လဲၣ်. တၢ်လူၤပိၥ်ထွဲတၢ်မၤဒ်အံၤကကဲထီၣ်တၢ်မၤလၢ အတဂ့ၤဘၣ်ဒီးထီဒါကစၢ်ယွၤကလုၢ်ကထါန့ၣ်ဧါ.