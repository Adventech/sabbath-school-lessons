---
title:  တၢ်ဘျုးတၢ်ဖှိၣ်လၢတၢ်တီတၢ်လိၤအဂီၢ်
date:   19/03/2023
---

`ဖး ဧ့ၤဘြံၤ ၁၁း၆ တက့ၢ်. လံၥ်စီဆှံဆၢအံၤ အခီပညီအိၣ်လၢပဂီၢ် ဒ်လဲၣ်. ပလူၤပိၥ်ထွဲက့ၤတၢ်လၢအစံးၦၤတဖၣ်န့ၣ်သ့ဝဲဒ်လဲၣ်. ကွၢ်စ့ၢ်ကီးဒီး လီၣ်ဖျါ ၂၂း၁၂;  ယၡါယၤ ၄၀း၁၀;  ဒီး ယၡါယၤ ၆၂း၁၁ တက့ၢ်. လံၥ်စီဆှံ အဆၢသ့ၣ်တဖၣ်အံၤသိၣ်လိနဲၣ်လိၦၤဒ်လဲၣ်.`

တၢ်ဘျုးတၢ်ဖှိၣ်လၢယွၤဟ့ၣ်လီၤအဖိသ့ၣ်တဖၣ်လၢအအိၣ်တီ အိၣ်လိၤန့ၣ် လီၤဆီဝဲဒီးဒ်တၢ်ဘၣ်ဃးဒီးနီၢ်သးအတၢ်ဟ့ၣ်တဖၣ်အသိး, ပနၢ်ပၢၢ်အီၤတညီဝဲဘၣ်န့ၣ်လီၤ. "ၦၤကညီအတၢ်သ့တၢ်ဘၣ်တဖၣ် တတုၤ ထီၣ်လၢကနၢ်ပၢၢ်တၢ်ဘျုးတၢ်ဖှိၣ်လၢၦၤတီၦၤလိၤတဖၣ်အဂီၢ်ဘၣ်. တၢ်ကသ့ၣ်ညါအီၤထဲၦၤ ၦၤလၢအဒိးန့ၢ်ဘၣ်ဒီးထံၣ်ဘၣ်ဝဲအတၢ်လဲၤခီဖျိတဖၣ် န့ၣ်လီၤ. ၦၤကညီအတၢ်သ့ၣ်ညါအံၤ ကထံၣ်သ့ၣ်ညါနၢ်ပၢၢ်ကစၢ်ယွၤမူခိၣ် ဘီမုၢ်အတၢ်လၤတၢ်ကပီၤအံၤအဂီၢ်တသ့ဝဲဘၣ်လီၤ. Ellen G. White, The Great Controversy, p. 64).

ကစၢ်ခ၇ံၥ်စံၣ်တဲၤတဲလီၤတၢ်ဒီးစံးဒ်အံၤ, "တုၤၦၤဒုၣ်ဒွဲၣ်သု, ဒီးမၤအၢ မၤနးသု, ဒီးစံးအၢသုကဘျံးကဘျၣ်လၢကယဲၢ်တၢ်အၢတၢ်သီလၢယဃိဒီး, သုဘၣ်ဆိၣ်ဂ့ၤဆိၣ်၀ါလီၤ. သူၣ်ခုသးခုဒီးသူၣ်ဖှံသးညီတက့ၢ်. အဂ့ၢ်ဒ်အံၤ, သုဘျုးအိၣ်ဝဲလၢမူခိၣ်န့ၣ်ဒိၣ်ဝဲလီၤ. အဂ့ၢ်ဒ်အံၤ, ၦၤမၤအၢမၤနး၀ံလၢ အအိၣ်ထီၣ်လၢသုမဲၥ်ညါတဖၣ်ဒ်န့ၣ်အသိးလီၤ" (မးသဲ ၅း၁၁, ၁၂).

တုၤမ့ၢ်လံၥ်စီဆှံပၥ်ဖျါထီၣ်ၦၤလၢ အအိၣ်ဒီးတၢ်စူၢ်တၢ်နၥ်တဖၣ် အဂ့ၢ် ဖဲ ဧ့ၤဘြံၤ ၁၁ ၀ံၤဒီးပၥ်ဖျါထီၣ်ကဒီးတၢ်ဂ့ၢ်တၢ်ကျိၤလၢအဘၣ်ဃးဒီး ကစၢ်ခ၇ံၥ်အတၢ်သးအိၣ်တူၢ်သံအသးလၢထူၣ်စုညါအလိၤ ဖဲအဆၢဒိၣ်ဆူညါ ခီတဆၢန့ၣ်လီၤ.

"မၤသးဒ်န့ၣ်ဒီး, ၦၤအုၣ်အသးဂီၢ်မုၢ်န့ၣ် အိၣ်၀းတ၇ံးၦၤသတးဒီး, မ်ပဝဲဒၣ်စ့ၢ်ကီးပၥ်လီၤကွံၥ်ကယဲၢ်တၢ်အဃၢတမံၤလၢ်လၢ်, ဒီးတၢ်ဒဲးဘးလၢ ပမၤအီၤညီ ဒီးတၢ်ဃ့ၢ်သတြီၤအိၣ်လၢပမဲၥ်ညါန့ၣ်, မ်ပဃ့ၢ်လၢတၢ်သးစူၤ တက့ၢ်. ဒီးၦၤလၢအဒုးကဲထီၣ်ဒီးမၤလၢထီၣ်ၦဲၤထီၣ်ပတၢ်နၥ်, ယ့ၣ်ရှူးခ၇ံၥ် တဂၤန့ၣ်, မ်ပကွၢ်ဃီၤတၢ်ဆူအအိၣ်တက့ၢ်. အဝဲဒၣ်ဒိးထူၣ်စုညါ, ဒီးပၥ်တၢ်မဲၥ်ဆှးလၢတၢ်နီတမံၤဘၣ်, လၢတၢ်သးခုအိၣ်ပၥ်လီၤအသးလၢ အမဲၥ်ညါအဃိ, ဒီးဆ့ၣ်နီၤဝဲလၢယွၤအလီၢ်ပစိၥ်အစုထွဲတခီလီၤ" (ဧ့ၤဘြံၤ ၁၂း၁, ၂).

မ့မ့ၢ်ဒ်န့ၣ်သတးဒီး, တၢ်ဒိးန့ၢ်ဘၣ်တၢ်ဘျုးတၢ်ဖှိၣ်လၢတၢ်သူၣ်တီ သးတီအပူၤအဃိအံၤ တမ့ၢ်တၢ်ဒ်သိးဒီးဒိးန့ၢ်ဘၣ်အုၣ်က့ၤခီၣ်က့ၤခီဖျိတၢ်မၤ အဃိန့ၣ်ဘၣ်. ၦၤလၢပကျါတဖၣ်, မ့တမ့ၢ်ၦၤလၢတၢ်ပၥ်ဖျါထီၣ်အဂ့ၢ်လၢ လံၥ်စီဆှံပူၤဘၣ်တဖၣ်န့ၣ်, မ့ၢ်အမၤတၢ်ဂ့ၤလၢလၢၦဲၤၦဲၤအိၣ်ဝဲလၢကဒိးန့ၢ်ဘၣ် ယွၤအလၤအကပီၤအိၣ်စ့ၢ်ကီးဧါ. မ့ၢ်စဲဃဲၤလီၤ, တအိၣ်ဘၣ်ဝဲနီတဂၤဘၣ်. တၢ်အံၤမ့ၢ်ထူၣ်စုညါအတၢ်မၤလၢၥ်လၢၥ်ဆ့ဆ့န့ၣ်လီၤ. ပအုၣ်က့ၤခီၣ်က့ၤ ပသးခီဖျိပတၢ်မၤအဃိမ့ၢ်သ့န့ၣ်, ကစၢ်ခ၇ံၥ်တလိၣ်လဲၤထီၣ်လၢထူၣ်စုညါ အလိၤဘၣ်န့ၣ်လီၤ. လၢအလီၢ်န့ၣ်, ကဘၣ်မ့ၢ်ဝဲတၢ်သးကညီၤအတၢ်ဘျုး တၢ်ဖှိၣ်န့ၣ်လီၤ. "ဘၣ်ဆၣ်ဒီး မ့မ့ၢ်လၢတၢ်ဘျုးတၢ်ဖှိၣ်ဒီး, တမ့ၢ်လၢၤဘၣ် တၢ်မၤဘၣ်. မ့တမ့ၢ်ဘၣ်ဒ်န့ၣ်ဒီး, တၢ်ဘျုးတၢ်ဖှိၣ်တမ့ၢ်လၢၤဘၣ်တၢ်ဘျုး တၢ်ဖှိၣ်ဘၣ်. မ့တမ့ၢ်ဘၣ်ဒ်န့ၣ်ဒီး, တၢ်မၤတမ့ၢ်လၢၤဘၣ်တၢ်မၤဘၣ်" (၇ိမ့ၤ ၁၁း၆). လၢအလီၢ်န့ၣ်, တၢ်ဘျုးတၢ်ဖှိၣ်တဖၣ်အံၤ မ့ၢ်ယွၤအတၢ်မၤလၢပဂီၢ် ဒီးမၤဝဲလၢပပူၤအံၤန့ၣ်လီၤ. 

`ပနၢ်ပၢၢ်တၢ်လီၤဆီလၢတၢ်အုၣ်က့ၤခီၣ်က့ၤလၢတၢ်သးကညီၤအပူၤ ဒီးတၢ်ဘျုးတၢ်ဖှိၣ်လၢတၢ်မၤအပူၤအဘၢၣ်စၢၤသ့ဝဲဒ်လဲၣ်. စံးကတိၤသကိးလၢ နတီၤပူၤန့ၣ်တက့ၢ်.`