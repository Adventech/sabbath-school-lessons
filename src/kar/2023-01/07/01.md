---
title:  တုၤဒၣ်လဲၥ်အဆံးကတၢၢ်လၢတၢ်သ့ၣ်တဖၣ်အံၤအကျါ
date:   11/02/2023
---

### တၢ်မၤလိတနွံအံၤအဂီၢ်ဖး
လူၤကၣ် ၄း၁၆-၁၉;  ယၡါယၤ ၆၂း၁, ၂;  ၅မိၤၡွ ၁၅း၁၁;  မးသဲ ၁၉း၁၆-၂၂;  လူၤကၣ် ၁၉း၁-၁၀;  ယိၤဘး ၂၉း၁၂-၁၆.

> <p>တၢ်ကလုၢ်ထူ</p>
> "တုၤနုၤတစု စီၤပၤကစံးဘၣ်ၦၤအိၣ်လၢအစုထွဲတဖၣ်န့ၣ်, ၦၤလၢ အဘၣ်ဆိၣ်ဂ့ၤလၢယပၢ်သုဝဲသ့ၣ်ဧၢ, ဟဲန့ၢ်ဘၣ်သါဘီဧိၤမုၢ်ဧိၤလၢအကတီၤ ပၥ်န့ၢ်သုဂီၢ်လၢ ဟီၣ်ခိၣ်အခီၣ်ထံးကဲထီၣ်လံၤလံၤန့ၣ်တက့ၢ်" (မးသဲ ၂၅း၃၄).

အါစုအါဘျီလံၥ်စီဆှံကတိၤဖျါထီၣ်ဘၣ်ဃးၦၤတမှံၤ, ၦၤလၢမိၢ်ပၢ် တအိၣ်ဘၣ်, ဒီးၦၤမုၣ်ကမဲသ့ၣ်တဖၣ်အဂ့ၢ်အကျိၤန့ၣ်လီၤ. ၦၤသ့ၣ်တဖၣ်အံၤ ကမ့ၢ်ကစၢ်ခ၇ံၥ်စံးဝဲလၢ "ၦၤအဆံးကတၢၢ်လၢယဒီပုၢ်ဝဲၢ်အကျါ" န့ၣ်လီၤ. မးသဲ ၂၅း၄၀.

ပကသ့ၣ်ညါၦၤသ့ၣ်တဖၣ်အံၤလၢမုၢ်မဆါတနံၤအံၤန့ၣ်ဒ်လဲၣ်. လၢလံၥ်စီဆှံအပူၤန့ၣ်, ၦၤတမှံၤအံၤ မ့ၢ်ၦၤသ့ၣ်တဖၣ်လၢဘၣ်ဟးထီၣ်ကွံၥ်ဆူ အထံအကီၢ်ဒၣ်ဝဲမ့ၢ်လၢတၢ်ဒုးတၢ်ယၤဒီးတၢ်သၣ်၀ံၤလီၤဒိကအိၣ်ဝဲအဃိ သ့ၣ်သ့ၣ်န့ၣ်လီၤ. တၢ်လၢအဒ်သိးလိၥ်သးလၢမုၢ်မဆါတနံၤအံၤန့ၣ် ကမ့ၢ်ဝဲ ၦၤဘၣ်ကီဘၣ်ခဲလၢအကကွဲၢ်တဖၣ်လၢအဘၣ်ဖှီၣ်ဘၣ်နးခီဖျိတၢ်ဟဲကဲထီၣ်သး သ့ၣ်တဖၣ်လၢ အဝဲသ့ၣ်တအဲၣ်ဒိးဝဲဘၣ်အဃိန့ၣ်လီၤ.

ၦၤလၢမိၢ်ပၢ်တအိၣ်ဘၣ်တဖၣ်န့ၣ် မ့ၢ်ၦၤလၢအမိၢ်ပၢ်လီၤမၢ်ကွံၥ်ဝဲလၢ တၢ်ဒုး, တၢ်ဘၣ်ဒိဘၣ်ထံး, မ့တမ့ၢ်တၢ်ဆူးတၢ်ဆါသ့ၣ်တဖၣ်အဃိန့ၣ်လီၤ. ၦၤသ့ၣ်တဖၣ်အံၤ ပၥ်ဃုၥ်ဒီးၦၤလၢအပၢ်တဖၣ်အိၣ်လၢဃိၥ်ပူၤ, မ့တမ့ၢ် လီၤမၢ်ကွံၥ်ဝဲသ့ၣ်တဖၣ်န့ၣ်လီၤ. တၢ်လၢကဘၣ်မၤအီၤန့ၣ် ဖျါမးဝဲဖဲအံၤဒိၣ်မး န့ၣ်လီၤ.

ၦၤမုၣ်ကမဲတဖၣ်န့ၣ် မ့ၢ်ၦၤလၢအ၀ၤဟါမၢ်ကွံၥ်, သးသမူဟးထီၣ် ကွံၥ်ဝဲဒ်သိးဒီးၦၤလၢမိၢ်ပၢ်တအိၣ်ဘၣ်တဖၣ်န့ၣ်လီၤ. ၦၤအါအါကလဲၥ်ကဲထီၣ် ဟံၣ်ခိၣ်ထဲတဂၤဧိၤလၢဟံၣ်ဖိဃီဖိအဂီၢ် ဒီးကြၢးဒိးန့ၢ်တၢ်မၤစၢၤလၢတၢ်အိၣ်ဖှိၣ် ကတဲၥ်ကတီၤလၢအဝဲသ့ၣ်အဂီၢ်သ့ဝဲန့ၣ်လီၤ.

ဒ်တနွံအံၤပကမၤလိဘၣ်အီၤအသိး, မ့ၢ်လၢပမ့ၢ်ၦၤပၢဆှၢကစၢ်ယွၤ အတၢ်မၤလီၢ်အဃိ, တမ့ၢ်ထဲလၢပမၤစၢၤၦၤဖှီၣ်ဖိယၥ်ဖိတမံၤအံၤဘၣ်. မ့ၢ်တၢ်ပိၥ်ထွဲကစၢ်ခ၇ံၥ်အတၢ်ဒိတၢ်တဲၥ်ဒီးဒိကနၣ်အတၢ်မၤလိၥ်တဖၣ်န့ၣ်လီၤ.