### တၢ်ဘၣ်တ့ကစၢ်လၢအဘၣ်တၢ်ပျၤထီအီၤ

“ကယဲၢ်တၢ်ခဲလၢၥ်ခဲဆ့အံၤ ကဲထီၣ်ဝဲလၢအစုပူၤ, ဒီးတၢ်လၢအကဲထီၣ် ဝဲန့ၣ်, တကဲထီၣ်ဘၣ်လၢအစုပူၤဒီး, တအိၣ်ဘၣ်နီတမံၤဘၣ်” (ယိၤဟၣ် ၁း၃).

“ကယဲၢ်တၢ်ခဲလၢၥ်ခဲဆ့” ဘၣ်တၢ်မၤအီၤလၢယ့ၣ်ၡူး, ဒီးဘၣ်ဆၣ်- ဒ်လံၥ်စီဆှံစံးဝဲအသိး- “ဒီးယ့ၣ်ၡူးအမဲၥ်ထံလီၤဝဲလီၤ” (ယိၤဟၣ် ၁၁း၃၅). တၢ်ဘၣ်တ့ကစၢ်ဟီၣ်ဧါ- အါဒိၣ်န့ၢ်ဒံးတၢ်အံၤ, ယ့ၣ်ၡူးဘၣ် “တၢ်မၤတရီတပါ အီၤဒီးလဲၤသဒၣ်အီၤလီၤ. မ့ၢ်ဝဲလၢၦၤတၢ်သူၣ်အုးသးအုး, ဒီးသ့ၣ်ညါတၢ်နး တၢ်ဖှီၣ်, ဒ်ၦၤတဂၤလၢၦၤမၤဘၢအမဲၥ်လၢအီၤအသိး, ၦၤမၤအီၤတရီတပါ, ဒီးပတပၥ်ဘၣ်အလီၢ်ဘၣ်” (ယၡါယၤ ၅၃း၃). တၢ်ဘၣ်တ့ကစၢ်, မ့ၢ်ၦၤသူၣ်အုး သးအုးတဂၤ, ဘၣ်တၢ်မၤတရီတပါအီၤဒီးလဲၤသဒၣ်အီၤဧါ. ဒီးဘၣ်တဘျီ အဝဲကိးပသူထီၣ်ဝဲ, “ယကစၢ်ဧၢ, ယကစၢ်ဧၢ, ဘၣ်မနုၤလၢနလဲၤသဒၣ်ယၤ လဲၣ်” (မးသဲ ၂၇း၄၆).

တၢ်တဖၣ်အံၤ ကဲထီၣ်သးသ့ဝဲဒ်လဲၣ်. တၢ်အံၤမ့ၢ်လၢယ့ၣ်ၡူး, ပတၢ်ဘၣ်တ့ ကစၢ်, မ့ၢ်စ့ၢ်ကီးပတၢ်အုၣ်က့ၤခီၣ်က့ၤကစၢ်, ဒီးအဝဲမ့ၢ်ယွၤလၢဘၣ်တၢ်ပျၤထီအီၤ လၢထူၣ်စုညါလိၤအဃိ- တၢ်ဘၣ်တ့ကစၢ်လၢအဟံးန့ၢ်ၦၤကညီအက့ၢ်အဂီၤ ဒီးလၢၦၤကညီအက့ၢ်အဂီၤအပူၤန့ၣ် အဝဲတူၢ်တၢ်နးတၢ်ဖှီၣ်ခီဖျိတၢ်အိၣ်မူလၢ အဖှီၣ်အယၥ်ဒီးအကီအခဲဒီးလၢအကတၢၢ်န့ၣ် ဘၣ်တၢ်ပျၤထီအီၤလၢရိမ့ၤ အထူၣ်စုညါလိၤန့ၣ်လီၤ. 

လၢတၢ်န့ၣ်အဃိ, ပတၢ်ဘၣ်တ့ကစၢ်, ၦၤတဂၤလၢ “ပမူဒီးပဂဲၤ, ဒီးပအိၣ်မူဘၣ်လၢအပူၤ” (မၤတၢ် ၁၇း၂၈) တဂၤအံၤ တူၢ်တၢ်လၢၦၤကညီ အက့ၢ်အဂီၤအကျဲတဖၣ်အပူၤလၢပတတူၢ်ဘၣ်ပဝဲနီတဂၤဘၣ်န့ၣ်လီၤ. ပဒိးန့ၢ် ဘၣ်တၢ်မၤလိသ့ဝဲဒၣ်ထဲပကစၢ်ဒၣ်ဝဲအတၢ်သူၣ်အုးသးအုး, ပကစၢ်ဒၣ်ဝဲ အတၢ်ကိၢ်တၢ်ဂီၤ, ဖဲထူၣ်စုညါအလိၤလၢအဝဲတူၢ်ဘၣ် “ပတၢ်ဆူးတၢ်ဆါ, ဒီးဝံပတၢ်သူၣ်အုးသးအုးန့ၣ်လီၤ” (ယၡါယၤ ၅၃း၄)- တၢ်ခဲလၢၥ်တဖၣ်အံၤ န့ၣ်လီၤ. တၢ်တဖၣ်အံၤ မ့ၢ်တၢ်မၤလၢအလီၤလးဒိၣ်ကတၢၢ်လၢမူဟီၣ်ကယၢ အတၢ်စံၣ်စိၤတဲစိၤခဲလၢၥ်တဖၣ်အပူၤန့ၣ်လီၤ.

ဃုၥ်ဒီးတၢ်လၢပသ့ၣ်ညါဘၣ်ဝဲတဖၣ် (လၢယွၤအတၢ်ပျၤထီအသးလၢ ပဝဲခဲလၢၥ်အဂီၢ်), ဆူညါစှၤလါအဂီၢ်, ပကသ့ၣ်ညါနၢ်ပၢၢ်တၢ်လၢပတနၢ်ပၢၢ်ပဝဲ တဖၣ်- ပကစၢ်ဒၣ်ဝဲအတၢ်နးတၢ်ဖှီၣ်, ခရံၥ်ဖိတဖၣ်တူၢ်ဘၣ်တၢ်နးတၢ်ဖှီၣ်တဖၣ်, ကယဲၢ်ၦၤလၢအဘျုးဃီၤအတၢ်အိၣ်မူလၢခရံၥ်အအိၣ်ခဲလၢၥ်တဖၣ်န့ၣ်လီၤ. ပတဃ့တၢ်နီတမံၤဒ်သိးပကဒိးန့ၢ်ဘၣ်တၢ်စံးဆၢတဖၣ် မ့တမ့ၢ်တၢ်အဂၤတဖၣ် ဒၣ်လဲၥ်ဘၣ်. ပဃ့န့ၢ်ဒၣ်ထဲ “ယွၤအတၢ်အဲၣ်” (၁ယိၤဟၣ် ၄း၈) ဒီးတၢ်တဖၣ်အံၤ မ့ၢ်မၤအသးဒၣ်လဲၥ်, ပနၥ်န့ၢ်အီၣ်ယွၤသ့ဝဲဒီး ပဒိၣ်ထီၣ်လၢအဘျုးအဖှိၣ်အပူၤ သၦၢ်တၢၢ် ခီဖျိတၢ်တဖၣ်အံၤဖဲဒၣ်တၢ်ကီတၢ်ခဲကအိၣ်ဝဲလၢတၢ်မၤအသးတဖၣ်အံၤ အပူၤဒၣ်လဲၥ်န့ၣ်လီၤ.

တဆံသၢနွံအတီၢ်ပူၤအံၤ ပကမၤလိယွၤအကလုၢ်ကထါ ဒီးကွၢ်တၢ်ကမၤ အသးဒီးသွံၣ်ထံဖံးညၣ်လၢအမ့ၢ်ၦၤကညီအဂၤတဖၣ်, တၢ်ကပီၤလၢပတၢ်နၥ် အပူၤအိၣ်ဝဲဒ်လဲၣ်ဒၣ်လဲၥ်, ပတူၢ်ဘၣ်တၢ်နးတၢ်ဖှီၣ်, တၢ်သးတတီ, တၢ်သူၣ်အုး သးအုး, တၢ်ဟးဂူၥ်ဟးဂီၤ, တၢ်တတီတလိၤ, ဒီးတၢ်မၤနၢၤမၤဃၣ် (ဖျါလီၤဂၥ်ဒီး တၢ်တမံၤလၢ်လၢ်လၢနသ့ၣ်ညါသ့ဝဲတဖၣ်) ဒၣ်လဲၥ်န့ၣ်လီၤ. အဝဲသ့ၣ်ကဘၣ် လဲၤခီဖျိဝဲဒ်လဲၣ်. အဝဲသ့ၣ်ကမၤလိဘၣ်ဝဲတၢ်မနုၤလဲၣ်. အဝဲသ့ၣ်အဒိအတဲၥ် တဖၣ်ကသိၣ်လိၦၤတၢ်မနုၤကသ့ဝဲန့ၣ်လဲၣ်.

ဒ်ပကွၢ်ဃီၤၦၤတဖၣ်အံၤအသိး, အဝဲသ့ၣ်အတၢ်တူၢ်ဘၣ်ခီၣ်ဘၣ်တၢ် တဖၣ်, အဝဲသ့ၣ်အတၢ်ကီတၢ်ခဲတဖၣ်, ဒီးအဝဲသ့ၣ်အတၢ်နၥ်လၢအဘၣ်တၢ်မၤ ကွၢ်အီၤတဖၣ် (လၢကလီၤဂၥ်ဒီးပကစၢ်ဒၣ်ဝဲဒိၣ်မးတဖၣ်), ပကဘၣ်ထံၣ်တၢ် တဖၣ်အံၤထီဘိလၢအလီၤဆီထီဒါလိၥ်သးဒီးထူၣ်စုညါအတၢ်ဒုးသ့ၣ်ညါၦၤ တဖၣ်န့ၣ်လီၤ. ပကဘၣ်သ့ၣ်ညါပဝဲထီဘိလၢပဝဲတဂၤလၢ်လၢ်ကဘၣ်သဂၢၢ်ဒီး တၢ်မနုၤတမံၤဂ့ၤတမၠိဂ့ၤဒၣ်လဲၥ်, ယ့ၣ်ၡူးခရံၥ်, ပတၢ်ဘၣ်တ့ကစၢ်ဒီးပၦၤ အုၣ်က့ၤခီၣ်က့ၤကစၢ်, ဘၣ်သဂၢၢ်ဝဲနၥ်ဒိၣ်န့ၢ်ဒံးၦၤအဂ့ၢ်န့ၣ်လီၤ.

ပကစၢ်ယွၤမ့ၢ်ၦၤလၢအတူၢ်ဘၣ်တၢ်နးတၢ်ဖှီၣ်တဂၤန့ၣ်လီၤ. အဲ(လ်)ဘၢး ခဲမၢး (Albert Camus) လၢအကကဲထီၣ်ခရံၥ်ဖိတဂၤကီခဲဝဲဒၣ်လဲၥ်, နၢ်ပၢၢ် တၢ်မၤအသးဒီးထူၣ်စုညါအဂ့ၢ်တနီၤ ဒီးယွၤအတၢ်နးတၢ်ဖှီၣ်န့ၣ်လီၤ. “ကီလၤ ကီၤသါအမုၢ်နၤ မ့ၢ်တၢ်အကါဒိၣ်မးလၢၦၤကညီအတၢ်စံၣ်စိၤတဲစိၤထဲတခါဧိၤ အံၤန့ၣ် မ့ၢ်လၢ, အတၢ်ကဒုအပူၤ, ယွၤညိကွံၥ်အလုၢ်အလၢ်အခွဲးအယၥ်တဖၣ်ဒီး အီတၢ်သူၣ်ကိၢ်သးဂီၤအထံလၢလီၢ်ခံကတၢၢ်တလီၤစီၤဖိ လၢအမ့ၢ်တၢ်သံအတၢ်နး တၢ်ဖှီၣ်န့ၣ်လီၤ.” Albert Camus, The Rebel (New York: Vintage International, 1991), p. 33. မ့တမ့ၢ်, ဒ် E. G. White တဲဖျါထီၣ်ဝဲအသိး, “ထူၣ်စုညါမ့ၢ်ပတၢ်ဆူးတၢ်ဆါလၢအပၥ်ဖျါထီၣ်ပတၢ်သ့ၣ်ညါလၢအတဖျါဆှံ ဘၣ်တခါ, စးထီၣ်လၢအခီၣ်ထံးခီၣ်ဘိလံၤလံၤ, တၢ်ဒဲးဘးဟဲတုၤအိၣ်ဝဲလၢ ယွၤအသးပူၤန့ၣ်လီၤ.” Education, p. 263.

ပတၢ်မၤလိတဖၣ်အံၤ တမ့ၢ်လံၥ်အတၢ်မၤလိတခါဘၣ်, မ့ၢ်ယွၤအတၢ်တီ တၢ်လိၤလၢတၢ်အၢတၢ်သီအမဲၥ်ပူၤန့ၣ်လီၤ. လၢအလီၢ်န့ၣ်, ဒ်ပစံးတ့ၢ်ဝဲအသိး, အဝဲသ့ၣ်မ့ၢ်တၢ်ဂုၥ်ကျဲးစၢးတခါလၢကမၤစၢၤၦၤ ဒ်သိးပကလဲၤခီဖျိတၢ်နးတၢ်ဖှီၣ် လၢပဝဲခဲလၢၥ်ဟးဆှဲးဝဲတန့ၢ်ဘၣ် ဖဲပအိၣ်မူလၢဟီၣ်ခိၣ်တဖျၢၣ်အံၤအပူၤ လၢတၢ်ဒဲးဘးအံၤမ့ၢ်တၢ်တမံၤလၢပဘၣ်သဂၢၢ်အီၤ ဒ်ပသါထီၣ်သါလီၤကလံၤ အသိးန့ၣ်လီၤ. တၢ်လၢပကဘၣ်ကျဲးစၢးဒုးနဲၣ်ဖျါထီၣ်ဝဲန့ၣ် မ့ၢ်တၢ်ဆူးတၢ်ဆါ, တၢ်နးတၢ်ဖှီၣ်, ဒီးတၢ်သံတၢ်ၦၢ်အံၤတမ့ၢ်တၢ်လၢယွၤညိကွံၥ်ၦၤန့ၣ်ဘၣ်လီၤ. တၢ်တဖၣ်အံၤအခီပညီမ့ၢ်ဝဲထဲဒၣ်, ဒ်ၦၤစူၢ်က့ၤနၥ်က့ၤတၢ်ဖိတဖၣ်ဒၣ်လဲၥ်, ပတူၢ်သကိးဘၣ်ပဝဲခဲအံၤလၢၦၤကညီကလုၥ်လၢအလီၤကမၣ်တဖုကိးဂၤ အတၢ်ဘူၣ်တၢ်တီၢ်အပူၤန့ၣ်လီၤ. တၢ်လၢအလီၤဆီန့ၣ် မ့ၢ်ဝဲ, ခီဖျိယ့ၣ်ၡူးဒီး တၢ်မုၢ်လၢ်လၢအဝဲဟ့ၣ်လီၤဝဲန့ၣ်, ပထံၣ်ဘၣ်အခီပညီဒီးအတၢ်ပညိၣ်သ့ဝဲ လၢပထံၣ်ဘၣ်တ့ၢ်ဝဲခီဖျိလၢအခီပညီတအိၣ်ဘၣ်ဒီးအတၢ်ပညိၣ်တအိၣ်ဘၣ်အပူၤ ဘၣ်ဆၣ်, ပမ့ၢ်ဆိကမိၣ်ထီၣ်ဝဲဒ်လဲၣ်ဒၣ်လဲၥ် ပနၥ်န့ၢ်အတၢ်စံးပၥ်သ့ဝဲလၢ “တၢ်ခဲလၢၥ်မၤဃုၥ်အသး, လၢတၢ်ဂ့ၤအဂ့ၢ်လၢၦၤလၢအအဲၣ်ယွၤတဖၣ်အဂီၢ်န့ၣ် လီၤ” (ရိမ့ၤ ၈း၂၈). ယွၤလၢအမၤတၢ်ခဲလၢၥ်တဂၤအံၤ, တူၢ်တၢ်နးတၢ်ဖှီၣ် ခဲလၢၥ်, စ့ၢ်ကီးလၢပဂီၢ်အဃိ ပအဲၣ်ဆၢက့ၤအီၤန့ၣ်လီၤ.