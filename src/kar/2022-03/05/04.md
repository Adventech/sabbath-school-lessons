---
title:  အိၣ်မူဒံ:0ဲခီဖျိတၢ်ဘူၣ်တၢ်ဘါ
date:  26/07/2022
---

`ဖး ယိၤဘး 1:6-2:10 တက့ၢ်. စီၤယိၤဘးအတၢ်နးတၢ်ဖှီၣ်အံၤ မ့ၢ်လၢ မနုၤအဃိလဲၣ်.`

တၢ်လီၤကမၢကမၣ်အိၣ်0ဲဖဲအံၤတမံၤလီၤ. မူခိၣ်ကလူးတဖၣ်ဟဲထံၣ် လိၥ်သးဒီးယွၤ, ဒီးမုၣ်ကီၤလံၢ်ဟဲဃုၥ်ဒီးအ0ဲသ့ၣ်န့ၣ်လီၤ. ယွၤသံကွၢ်မုၣ်ကီၤလံၢ် လၢမ့ၢ်နဟဲဖဲလဲၣ်န့ၣ်ဒီး မုၣ်ကီၤလံၢ်စံးဆၢ0ဲလၢ “ယဟ:0့ၤ0ီၤတၢ်လၢဟီၣ်ခိၣ်ချၢ, ဒီးလဲၤတၢ်က့ၤတၢ်လၢအချၢလီၤ” (ယိၤဘး 1:7). ဒီးယွၤသံကွၢ်တၢ်သံကွၢ်အံၤ လီၤ, “မ့ၢ်နကွၢ်ထံသ့ၣ်ညါယခ့ယၦၤစီၤယိၤဘးအဂ့ၢ်စ့ၢ်ကီးဧါ” (ယိၤဘး 1:8). တၢ်သံကွၢ်အကစၢ်ဒၣ်0ဲအံၤ တမ့ၢ်တၢ်လၢအလီၤတိၢ်လီၤဆီဘၣ်, တၢ်လၢ အလီၤတိၢ်လီၤဆီန့ၣ် မ့ၢ်0ဲၦၤတဂၤလၢအသံကွၢ်တၢ်သံကွၢ်အံၤန့ၣ်လီၤ. ၦၤလၢ အဒုးနဲၣ်ဖျါထီၣ်စီၤယိၤဘးလၢမတၤတဂၤကဘၣ်တၢ်သမံသမိးအီၤန့ၣ် တမ့ၢ် မုၣ်ကီၤလံၢ်ဘၣ်, မ့ၢ်ယွၤလီၤ. မ့ၢ်လၢသ့ၣ်ညါ0ဲလီၤတံၢ်လီၤဆဲးလၢတၢ်မနုၤ ကမၤအသးလဲၣ်အဃိ, ယွၤကိးစီၤယိၤဘးဆူမုၣ်ကီၤလံၢ်အအိၣ် ဒ်သိးကဆိ ကမိၣ်ထံဆိကမိၣ်ဆးအီၤအဂီၢ်န့ၣ်လီၤ. လၢဟီၣ်ခိၣ်အဖီခိၣ်အံၤ, စီၤယိၤဘး တအိၣ်ဒီးတၢ်သ့ၣ်ညါနီတမံၤဘၣ်ဃးအတၢ်မၤကွၢ်အဒိၣ်အမုၢ်အံၤ ကမၤအသး ဒ်လဲၣ်အဂ့ၢ်န့ၣ်ဘၣ်. ဒီးအိၣ်ဖျါဆှဲ0ဲဒိၣ်မးဒၣ်လဲၥ် ၦၤလၢအဒုးအိၣ်ထီၣ်စီၤယိၤဘး အတၢ်နးတၢ်ဖှီၣ်အံၤ မ့ၢ်မုၣ်ကီၤလံၢ်လီၤ, တမ့ၢ်ယွၤဘၣ်. အိၣ်ဖျါဆှဲစ့ၢ်ကီ:0ဲလၢ ၦၤလၢအပျဲမုၣ်ကီၤလံၢ်အခွဲးလီၤတံၢ်လီၤဆဲး ဒ်သိးမုၣ်ကီၤလံၢ်ကမၤဟးဂီၤ စီၤယိၤဘးအတၢ်စုလီၢ်ခီၣ်ခိၣ်, အဖိတဖၣ်, ဒီးအနီၢ်ခိအတၢ်ဆူးတၢ်ဆါန့ၣ် မ့ၢ်ဒၣ် ယွၤန့ၣ်လီၤ. ယွၤမ့ၢ်ဟ့ၣ်အခွဲးဒ်သိးစီၤယိၤဘးကတူၢ်ဘၣ်တၢ်နးတၢ်ဖှီၣ်အံၤန့ၣ် ဒီးတၢ်လီၤဆီမနုၤကအိၣ်0ဲလၢ ယွၤမ့ၢ်ဂ့ၤ, မုၣ်ကီၤလံၢ်မ့ၢ်ဂ့ၤ ကမ့ၢ်ၦၤလၢ အဒုးအိၣ်ထီၣ်တၢ်နးတၢ်ဖှီၣ်အံၤန့ၣ်လဲၣ်. ယွၤမ့ၢ်ပျဲမုၣ်ကီၤလံၢ်အခွဲး ဒ်သိး ကဒုးအိၣ်ထီၣ်တၢ်ဆူးတၢ်ဆါဒ်အံၤအသိးအဃိ, ယွၤအံၤတီလိၤဒီးစီဆှံ0ဲကသ့ ဒ်လဲၣ်. တၢ်မၤအသးအံၤ မ့ၢ်တၢ်ဂ့ၢ်လၢအလီၤဆီတခါဧါ, မ့တမ့ၢ်တၢ်အံၤ မ့ၢ်ကံၢ်စီအကျဲတဘိလၢယွၤမၤတၢ်ဒီးၦၤလၢမုၢ်မဆါတနံၤအံၤန့ၣ်ဧါ.

`လၢ ယိၤဘး 1:20, 21 အပူၤ, စီၤယိၤဘးပၢၢ်ဆၢတၢ်မၤကွၢ်တဖၣ်အံၤ ဒ်လဲၣ်.`

ဖဲအံၤကျဲအိၣ်0ဲခံဘိလၢကဘၣ်စံးဆၢတၢ်နးတၢ်ဖှီၣ်ဒ်အံၤအသိးသ့0ဲန့ၣ် လီၤ. ပကဲထီၣ်ၦၤလၢအတူၢ်ဘၣ်တၢ်နးဒိၣ်မးဒီးသးဒိၣ်ထီၣ်တၢ်, ဃၣ်ကွံၥ် ပသးလၢ ယွၤလၢပနၥ်န့ၢ်အီၤတဂၤလၢ မ့ၢ်ၦၤလၢအၢသီ0ဲ, မ့တမ့ၢ်ပကနၥ်န့ၢ်အီၣ် ယွၤအါဒိၣ်ထီၣ်န့ၣ်လီၤ. စီၤယိၤဘးအိၣ်မူဃုၥ်ဒီးအတၢ်ကီတၢ်ခဲလၢတူၢ်ဘၣ်0ဲ သတူၢ်ကလၥ်အံၤ ခီဖျိအိၣ်ဂၢၢ်ဆိးကျၢၤလၢယွၤအပူၤ ဒီးဘူၣ်ထီၣ်ဘါထီၣ်ဒၣ် အီၤန့ၣ်လီၤ.

လၢ ယိၤဘး 1:20, 21 အပူၤ, ပထံၣ်ဘၣ်တၢ်ဘူၣ်တၢ်ဘါအသနၢၣ် သၢခါလၢကမၤစၢၤၦၤ ဖဲပအိၣ်ဘၣ်လၢတၢ်ဆူးတၢ်ဆါနးမးအပူၤအခါန့ၣ်လီၤ. အခီၣ်ထံးတထံၣ်န့ၣ်, စီၤယိၤဘးတူၢ်လိၥ်အတၢ်မၤစၢၤလီၤက့ၤသးတအိၣ်ဘးဒီး သ့ၣ်ညါ0ဲလၢဃ့န့ၢ်တၢ်တန့ၢ်နီတမံၤဘၣ်န့ၣ်လီၤ. “ယဟဲထီၣ်လၢယမိၢ်အဒၢလီၢ် အပူၤန့ၣ် အိၣ်ဘ့ၣ်ဆ့, ဒီးအိၣ်ဘ့ၣ်ဆ့န့ၣ် ယကက့ၤက့ၤဖဲန့ၣ်လီၤ” (ယိၤဘး 1:21). ခံထံၣ်တထံၣ်န့ၣ်, စီၤယိၤဘးအၢၣ်လီၤ0ဲလၢ ယွၤပၢဆှၢဒံးတၢ်လၢလၢ ၦဲၤၦဲၤအဂ့ၢ်န့ၣ်လီၤ. “ယွၤဟ့ၣ်လီၤတၢ်, ဒီးယွၤဟံးထီၣ်ကွံၥ်တၢ်န့ၣ်လီၤ” (ယိၤဘး 1:21). သၢထံၣ်တထံၣ်န့ၣ်, စီၤယိၤဘးပၥ်လီၤသးခီဖျိပၥ်ဂၢၢ်ပၥ်ကျၢၤအတၢ်နၥ် လၢယွၤအတၢ်တီတၢ်လိၤအပူၤန့ၣ်လီၤ. “မ်ယွၤအမံၤဘၣ်တၢ်ဆိၣ်ဂ့ၤအီၤ တက့ၢ်.”

`မ့ၢ်နဘၣ်လဲၤခီဖျိတၢ်မၤကွၢ်တခါခါဧါ. လူၤပိၥ်ထွဲခီၣ်ခါတဖၣ်လၢ စီၤယိၤဘးသူ0ဲန့ၣ်တက့ၢ်. တၢ်တဖၣ်အံၤ မၤစၢၤနၤကသ့0ဲစ့ၢ်ကီးဒ်လဲၣ်.`