---
title:  တၢ်ၦ့ၤက့ၤလၢအလုၢ်ဒိၣ်ၦ့ၤဒိၣ်, တၢ်ပျၢ်တၢ်ကမၣ်လၢအဒိၣ်ဝဲအါဝဲ
date:   03/07/2023
---

တၢ်ဒဲးဘးမ့ၢ်တၢ်ခံးသူ, တၢ်စိတၢ်ကမီၤလၢအပၢစီၤပီလူးအၦၤ ဒိကနၣ်တၢ်ဖိတဖၣ်အတၢ်အိၣ်မူန့ၣ်လီၤ. စီၤပီလူးပၥ်ဖျါထီၣ်သ့လၢ အဝဲသ့ၣ်အတၢ်အိၣ်မူလၢအပူၤကွံၥ်ဒ်အမ့ၢ် "ၦၤလၢအသံတ့ၢ်လၢတၢ်သရူး တၢ်ကမၣ်ဒီးတၢ်ဒဲးတူၥ်တၢ်ဒဲးဘးအပူၤ" (အ့းဖ့းစူး ၂း၁) "လဲၤတၢ်" မ့တမ့ၢ် "အိၣ်မူဒ်မုၣ်ကီၤလံၢ်လိၣ်ဘၣ်ဝဲအသိး" န့ၣ်လီၤ (အ့းဖ့းစူး ၂း၁-၃). ၦၤအ့းဖ့းစူးဖိသ့ၣ်တဖၣ်အံၤ မ့ၢ်လၢအဝဲသ့ၣ်အိၣ်လၢတၢ်ဒဲးဘးအကုၢ်ဖီလၥ်ဒီး မုၣ်ကီၤလံၢ်အတၢ်စိတၢ်ကမီၤအဖီလၥ်အသိး, အဝဲသ့ၣ်တအိၣ်ဒီးတၢ်ဂံၢ် တၢ်ဘါလၢကအုၣ်က့ၤခီၣ်က့ၤအသးဘၣ်န့ၣ်လီၤ. အဝဲသ့ၣ်လိၣ်ဘၣ်တၢ်မၤ ပူၤဖျဲးအလီၢ်န့ၣ်လီၤ. ကစၢ်ယွၤမၤတၢ်ခီဖျိတၢ်သးကညီၤလၢကစၢ်ခ၇ံၥ်အပူၤ အဃိ, ဒီးစီၤပီလူးမၤလၤမၤကပီၤကစၢ်ယွၤအတၢ်ဆိၣ်ဂ့ၤအသီခံမံၤလၢ ၦၤစူၢ်က့ၤနၥ်က့ၤတၢ်တဖၣ်အတၢ်အိၣ်မူအပူၤလၢအမ့ၢ်- တၢ်ၦ့ၤက့ၤတၢ်ဒီး တၢ်ပျၢ်တၢ်ကမၣ်န့ၣ်လီၤ.

`ဖး အ့းဖ့းစူး ၁း၇, ၈ "တၢ်ၦ့ၤက့ၤ" အတၢ်ကတိၤအံၤ ဘၣ်တၢ်သူအီၤ ခဲအံၤခဲအံၤလၢလံၥ်စီဆှံအသီတကတြူၢ်အပူၤန့ၣ်လီၤ. ထိၣ်သတြီၤတၢ် သူအီၤဖဲ ကလီးစဲ ၁း၁၃, ၁၄; တံတူး ၂း၁၃, ၁၄ ဒီး ဧ့ၤဘြံၤ ၉း၁၅ တက့ၢ်. တၢ်ဂ့ၢ်မိၢ်ၦၢ်လၢလံၥ်စီဆှံအဆၢသ့ၣ်တဖၣ်အပူၤအံၤ ဒ်သိးလိၥ်အသးဒီး အ့းဖ့းစူး ၁း၇, ၈ န့ၣ်ဒ်လဲၣ်.`

ဟ့းလ့ၣ်လံၥ်မဲၥ်ဖျၢၣ် "တၢ်ၦ့ၤက့ၤ" လၢ အ့းဖ့းစူး ၁း၇ အပူၤအံၤ မ့ၢ်ဝဲ "apolutrosis"  ဒီးအခီၣ်ထံးခီၣ်ဘိန့ၣ် ဟဲလၢတၢ်ၦ့ၤက့ၤကုၢ်တဖၣ်အတၢ် သဘျ့ မ့တမ့ၢ်ၦ့ၤက့ၤၦၤတဂၤဂၤလၢတၢ်ဖီၣ်စၢဃၥ်အီၤအပူၤန့ၣ်လီၤ. ပနၢ်ဟူ လီၤတဲၥ်က့ၤမးလၢၦၤဆါကုၢ်ဖိအတၢ်ကိးပသူထီၣ်လၢကဆါကွံၥ်ကုၢ်ဆူ ၦၤလၢအဟ့ၣ်ဝဲအၦ့ၤဒိၣ်ကတၢၢ်တဖၣ်အအိၣ်ဒီး ကုၢ်အထးသိးဃၥ်တၢ်သီၣ်ဝဲ အကလုၢ်န့ၣ်လီၤ. ဖဲလံၥ်စီဆှံအသီတကတြူၢ်စံးကတိၤတၢ်ဘၣ်ဃး "တၢ်ၦ့ၤက့ၤ" အဂ့ၢ်အံၤန့ၣ်, နဲၣ်ဖျါထီၣ်ကုၢ်တဂၤအလုၢ်အၦ့ၤလၢတၢ်ပၥ်ပနီၣ် အီၤန့ၣ်လီၤ.

ပတၢ်သဘျ့အိၣ်ထီၣ်အသးလၢတၢ်အလုၢ်အၦ့ၤဒိၣ်ဒိၣ်မုၢ်မုၢ်အပူၤ န့ၣ်လီၤ. "လၢအဝဲဒၣ်အပူၤ, ပအိၣ်ဒီးတၢ်ၦ့ၤက့ၤလၢအသွံၣ်" န့ၣ်လီၤ   (အ့းဖ့းစူး ၁း၇). တၢ်ၦ့ၤက့ၤအံၤ မၤလၤမၤကပီၤကစၢ်ယွၤအတၢ်သးကညီၤ ဒိၣ်ဒိၣ်အါအါလၢအဟ့ၣ်လီၤတၢ်ၦ့ၤဒိၣ်အံၤလၢပတၢ်သဘျ့အဂီၢ်န့ၣ်လီၤ. ကစၢ်ယွၤဟ့ၣ်ၦၤတၢ်သဘျ့ဒီးသူးသ့ၣ်လၤကပီၤန့ၣ်လီၤ. ပတဘၣ်အိၣ်မူလၢ ကုၢ်အလီၢ်လၢၤဘၣ်လီၤ. 

တၢ်ၦ့ၤက့ၤတၢ်အံၤ မ့ၢ်တၢ်ၦ့ၤလၢအမ့ၢ်ၦၤအလုၢ်အၦ့ၤအိၣ်တဂၤ, တမ့ၢ်တၢ်ဖိတၢ်လံၤတမံၤဘၣ်လီၤ. မ့ၢ်တၢ်လၢကကဲထီၣ်ၦၤမူခိၣ်ဖိတဂၤလၢ ကဘၣ်အိၣ်လၢဟီၣ်ခိၣ်ကုၢ်အံၤအလီၢ်န့ၣ်လီၤ. Alister E. McGrath, What Was God Doing on the Cross? (Grand Rapids, MI: Zondervan, 1992), p. 78.

တိၢ်န့ၢ်အီၤလီၤတံၢ်လၢကစၢ်ယွၤဟ့ၣ်တၢ်အၦ့ၤဆူမုၣ်ကီၤလံၢ် အအိၣ်န့ၣ် မ့ၢ်တၢ်အဒိတမံၤတမ့ၢ်တၢ်လၢအဟဲလၢလံၥ်စီဆှံအပူၤဘၣ်. ကစၢ်ယွၤတဘၣ်ဟ့ၣ်မုၣ်ကီၤလံၢ်ဒီးအိၣ်ဒီးအဒ့ၣ်အကမၢ်လၢမုၣ်ကီၤလံၢ် အအိၣ်နီတမံၤဘၣ်.

က၇ၤနံၤအတၢ်ဘျုးတၢ်ဖှိၣ်န့ၣ်, ပၥ်ဃုၥ်စ့ၢ်ကီးဒီး "တၢ်ပျၢ်ပတၢ်ကမၣ် သ့ၣ်တဖၣ်" န့ၣ်လီၤ အ့းဖ့းစူး ၁း၇. ကစၢ်ခ၇ံၥ်အနီၢ်ကစၢ်ဒၣ်ဝဲ ဟ့ၣ်လီၤ အသးလၢတၢ်ၦ့ၤက့ၤၦၤဆူတၢ်ဒဲးဘးအပူၤ, လၢအပူၤကွံၥ်ဒီးအဆၢကတီၢ် ခဲအံၤခံမံၤလၢၥ်, "တြူၢ်ကွံၥ်တၢ်ထီဒါၦၤဒ်တၢ်မၤလိၥ်ကွဲးသးအသိး" န့ၣ်လီၤ (ကလီးစဲ ၂း၁၄). လၢတၢ်ၦ့ၤက့ၤအတၢ်မၤဒီးတၢ်ပျၢ်ကွံၥ်ပတၢ်ကမၣ်လၢ ခ၇ံၥ်အပူၤအံၤန့ၣ်, ကစၢ်ယွၤအိၣ်ဖျါလၢအမ့ၢ်ပၢ်တဂၤလၢအသူၣ်အိၣ်သးအိၣ် တၢ်ဒိၣ်ဒိၣ်ကလဲၥ်, "အဘျုးထူးအဖှိၣ်တီၤလၢပဖီခိၣ်" န့ၣ်လီၤ (အ့းဖ့းစူး ၁း၇).

`ခီဖျိကစၢ်ခ၇ံၥ်အတၢ်ပျၢ်တၢ်ကမၣ်ဒီးအုၣ်က့ၤခီၣ်က့ၤၦၤအံၤအပူၤ, အခီပညီအိၣ်လၢနဂီၢ်မနုၤတမံၤလဲၣ်. နမ့ၢ်ဆိကမိၣ်လၢနတကြၢးဘၣ်န့ၣ် ကကဲထီၣ်လၢနဂီၢ်မနုၤလဲၣ်. (နတကြၢးဘၣ်ဝဲဘၣ်, မ့မ့ၢ်တခီမ့ၢ်ဒၣ်ထူၣ်စုညါ အတၢ်ဟ့ၣ်န့ၣ်လီၤ.)`