---
title:  သံတ့ၢ်တဘျီဒီးဘၣ်တၢ်လီန့ၢ်အီၤလၢမုၣ်ကီၤလံၢ်
date:   16/07/2023
---

`ဖး အ့းဖ့းစူး ၂း၁-၁၀ တက့ၢ်. တၢ်ဂ့ၢ်မိၢ်ၦၢ်လၢစီၤပီလူးဟ့ၣ်ၦၤ ဖဲအံၤလၢအဘၣ်ဃးဒီးကစၢ်ခ၇ံၥ်မၤတ့ၢ်လၢပဂီၢ်န့ၣ် မ့ၢ်မနုၤလဲၣ်.`

စီၤပီလူးပၥ်ဖျါထီၣ်တ့ၢ်တၢ်ဟ့ၣ်လီၤတၢ်အုၣ်က့ၤခီၣ်က့ၤဆူခ၇ံၥ်ဖိ သ့ၣ်တဖၣ်အအိၣ်န့ၣ်လီၤ (အ့းဖ့းစူး ၁း၃-၁၄, ၁၅-၂၃) ဒီးစံးကတိၤ ဘၣ်ဃးဒီးၦၤစူၢ်က့ၤနၥ်က့ၤတၢ်လၢအ့းဖ့းစူးပူၤတဖၣ်အတၢ်စူၢ်တၢ်နၥ်အဂ့ၢ် န့ၣ်လီၤ (အ့းဖ့းစူး ၁း၁၃). ဖဲ အ့းဖ့းစူး ၂း၁-၁၀ အပူၤန့ၣ်, စီၤပီလူးကစံး တၢ်ဂ့ၢ်ဘၣ်ဃးအဝဲသ့ၣ်အတၢ်ဆီလဲကွံၥ်သးလၢ တၢ်ကွၢ်ထံအကစၢ်ဒၣ်ဝဲ အတၢ်မၤအသးန့ၣ်လီၤ. အဝဲထိၣ်သတြီၤအဝဲသ့ၣ်တၢ်အိၣ်မူလၢအပူၤကွံၥ်, အိၣ်မူလၢတၢ်ဒဲးဘးအပူၤ (အ့းဖ့းစူး ၂း၁-၃) ဒိးန့ၢ်ဘၣ်ကစၢ်ယွၤအတၢ် ဆိၣ်ဂ့ၤလၢအမ့ၢ်တၢ်မူအထူအယိၥ်လၢစီၤပီလူးပၥ်ဖျါဝဲလၢအမ့ၢ်မၤသကိးတၢ် လၢကစၢ်ခ၇ံၥ်အတၢ်ဂဲၤဆၢထၢၣ်, က့ၤထီၣ်ဆူမူခိၣ်ဒီးဘၣ်တၢ်ပၥ်ထီၣ်ထီအီၤ (အ့းဖ့းစူး ၂း၄-၇), ဒီးမၤလၤမၤကပီၤတၢ်အုၣ်က့ၤခီၣ်က့ၤလၢတၢ်ဘျုးတၢ်ဖှိၣ် အပူၤ ဒီးကစၢ်ယွၤအတၢ်ဖံးတၢ်မၤလၢအလီၤလိၣ်လီၤလးမးအံၤန့ၣ်လီၤ (အ့းဖ့းစူး ၂း၈-၁၀).

တၢ်သၢတီၤလၢလံၥ်စီဆှံအဆၢဖိအံၤအပူၤန့ၣ် ဘၣ်တၢ်ပၥ်ဖျါအီၤ လီၤတံၤလီၤဆဲးဖဲ အ့းဖ့းစူး ၂း၅ န့ၣ်လီၤ. (၁) "ပသံတ့ၢ်လၢတၢ်ကမၣ်အပူၤ" (၂) "ကစၢ်ယွၤမၤမူထီၣ်က့ၤၦၤဃုၥ်ဒီးခ၇ံၥ်" (၃) "တုၤလၢတၢ်အုၣ်က့ၤခီၣ်က့ၤ သုလၢတၢ်ဘျုးတၢ်ဖှိၣ်အပူၤ"

ဖဲအ့းဖ့းစူး ၂း၁, ၂ အပူၤန့ၣ်, စီၤပီလူးပၥ်ဖျါထီၣ်တၢ်သးအုး အတၢ်မ့ၢ်တၢ်တီတချုးလၢအဝဲသ့ၣ်ဒိးန့ၢ်ဘၣ်ဒံးတၢ်ဆီတလဲကွံၥ်အသး အဆၢကတီၢ်ဘၣ်လၢအဝဲသ့ၣ်သံလၢနီၢ်သးအပူၤ, မၤတၢ်ကမၣ်သ့ၣ်တဖၣ်ဒီး တၢ်ဒဲးတူၥ်တၢ်ဒဲးဘးလၢအဝဲသ့ၣ်တၢ်အိၣ်မူအပူၤ (အ့းဖ့းစူး ၂း၁) ဒီး ဘၣ်တၢ်ပၢအဝဲသ့ၣ်လၢမုၣ်ကီၤလံၢ်န့ၣ်လီၤ (အ့းဖ့းစူး ၂း၂). မ့ၢ်လၢစီၤပီလူး ကွဲးတၢ်ဆူၦၤဂီၢ်မုၢ်လၢအအိၣ်မူတဖၣ်အဂီၢ်အဃိ, အဝဲစံးအဝဲသ့ၣ်လၢတဘျီန့ၣ် "သံတ့ၢ်ဝဲ" လၢအတၢ်ကတိၤဒိအပူၤန့ၣ်လီၤ. ဘၣ်ဆၣ်ဒီးအဝဲသ့ၣ်အတၢ် ဘၣ်ယိၣ်ဘၣ်ဘီအလီၢ်န့ၣ် မ့ၢ်တၢ်အနီၢ်ကီၢ်ဒီး လီၤပျံၤလီၤဖုးမးတမံၤ မ့ၢ်လၢ အဝဲသ့ၣ်လီၤဖးတ့ၢ်ဒီးယွၤတဘျီအဃိ, ၦၤလၢအမ့ၢ်သးသမူအခီၣ်ထံးတဂၤ န့ၣ်လီၤ (ထိၣ်သတြီၤ ကလီးစဲ ၂း၁၃;  ၇ိမ့ၤ ၅း၁၇;  ၇ိမ့ၤ ၆း၂၃ တက့ၢ်)

စီၤပီလူးပၥ်ဖျါထီၣ်အၦၤဒိကနၣ်တၢ်ဖိအတၢ်အိၣ်မူလၢ အပူၤကွံၥ်လၢ အဝဲသ့ၣ်ဘၣ်တၢ်ပၢအီၤလၢတၢ်စိတၢ်ကမီၤခံမံၤန့ၣ်လီၤ. အဝဲန့ၣ်မ့ၢ် "တၢ်ဖးဖီအတၢ်စိတၢ်ကမီၤအခိၣ်" အ့းဖ့းစူး ၂း၂ မ့ၢ်လၢ "တၢ်ဖးဖီ" မ့တမ့ၢ် (မူခိၣ်အလီၢ်တဖၣ်) အံၤ ဘၣ်တၢ်ပၥ်ဖျါအီၤလၢအမ့ၢ်တၢ်စိတၢ်ကမီၤအဒိၣ် အထီ, ဃုၥ်ဒီးတၢ်အၢတၢ်သီအစိကမီၤတဖၣ် (ထိၣ်သတြီၤ အ့းဖ့းစူး ၁း၃;  အ့းဖ့းစူး ၃း၁၀း  အ့းဖ့းစူး ၆း၁၂). အဝဲအိၣ်ဒီးတၢ်သူၣ်ဆူၣ်သးဆူၣ်လၢ ဟီၣ်ခိၣ်ချၢမ့ၢ်လၢအဝဲမ့ၢ် "သးလၢအမၤတၢ်ခဲကနံၣ်အံၤလၢၦၤတစူၢ်ဘၣ်တၢ် အပူၤ" အ့းဖ့းစူး ၂း၂ အဃိန့ၣ်လီၤ. လံၥ်စီဆှံအဆၢသ့ၣ်တဖၣ်အံၤ သိၣ်လိ တၢ်မ့ၢ်တၢ်တီအဂ့ၢ်ဘၣ်ဃးဒီးတၢ်ဒုးအဒိၣ်အမုၢ်အံၤလၢမနုၤတမံၤလဲၣ်. တဆၢကတီၢ်ဃီန့ၣ်, ပဒိးန့ၢ်ဘၣ်တၢ်သူၣ်မုၥ်သးမုၥ်ဒီးတၢ်မုၢ်လၢ်လၢ ပတၢ်သ့ၣ်ညါကစၢ်ခ၇ံၥ်မ့ၢ်ၦၤမၤနၢၤတၢ်တဂၤဒီး ပဒိးန့ၢ်ဘၣ်တၢ်မၤနၢၤခီဖျိ အဝဲတၢ်မၤနၢၤအံၤသ့ဝဲလၢကျဲဒ်လဲၣ်.