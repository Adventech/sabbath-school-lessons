---
title:  တၢ်ဆိကမိၣ်ဆူညါအဂီၢ်
date:   11/08/2023
---

တၢ်မၤနီၣ်မၤဃါအိၣ်ခံထံၣ်လၢကမၤအါထီၣ်ပတၢ်မၤလိ အ့းဖ့းစူး ၄း၇-၁၀ အံၤန့ၣ်လီၤ.

၁\. တၢ်ကွဲးခီကျိၥ် အ့းဖ့းစူး ၄း၉ - တၢ်ကွဲးခီကျိၥ်တနီၤနီၤ ပၥ်ဖျါထီၣ်လၢတၢ်ဟဲလီၤအိၣ်ထီၣ်အသးလၢတၢ်က့ၤထီၣ်အမဲၥ်ညါလီၤ. "အဝဲ ဟဲလီၤဆိစ့ၢ်ကီး" လီၤ. တၢ်ကွဲးအဂၤအနီၤလူၤပိၥ်ထွဲဟ့းလ့ၣ်ကျိၥ်ဘူးဘူး တံၢ်တံၢ်ပၥ်ကွံၥ်တၢ်ဟဲလီၤဒီးက့ၤထီၣ်အံၤ အတၢ်ဆၢကတီၢ်အဂ့ၢ်အကျိၤန့ၣ် လီၤ. "အတၢ်က့ၤထီၣ်" န့ၣ် "မ့တမ့ၢ်ဘၣ်လၢအဟဲလီၤဆိဆူဟီၣ်ခိၣ်လၥ် န့ၣ်ဒီး" အံၤအခီပညီဒ်လဲၣ်. ဟ့ၣ်ၦၤလၢကကွၢ်တၢ်ပၥ်ဖျါဖဲ မုၢ်သၢနံၤ အတၢ်မၤလိအပူၤလၢအမ့ၢ် စံးထီၣ်ပတြၢၤ ၆၈း၁၈ ဘၣ်ဃးကစၢ်ခ၇ံၥ် တၢ်ပၥ်ထီၣ်ထီအီၤလၢမူခိၣ် (အတၢ်က့ၤထီၣ်) မၤအသးလၢညါ, အတၢ်ဟဲလီၤ ခီဖျိသးစီဆှံပိၥ်ထီၣ်အခံအံၤန့ၣ်လီၤ.

၂\. မိၤထီၣ်ၦၤလၢအဘၣ်တၢ်မၢကဲကုၢ်အီၤတဖၣ်ဆူတၢ်မၢကဲကုၢ် အပူၤ - လၢတၢ်ပၥ်ဖျါထီၣ်စံးထီၣ်ပတြၢၤ ၆၈း၁၈ ဖဲလံၥ်စီဆှံအလီၢ်လံၤ တကတြူၢ်ဟ့ၤလ့ၣ်အကျိၥ်အံၤန့ၣ်, စီၤပီလူးသူလံၥ်ကျိၤ ဖဲအ့းဖ့းစူး ၄း၈ အပူၤ လၢအဘၣ်တၢ်ဖးအီၤဒ်အံၤ, "မိၤထီၣ်မၢကဲကုၢ်တၢ်လၢအမၢကဲကုၢ်တၢ်" (အိၣ်လၢတၢ်ကွဲးခီကျိၥ်တနီၤအပူၤဒ်အံၤ), ဘၣ်ဆၣ်အခီပညီအဂၢၢ်ကျၢၤန့ၣ် မ့ၢ်ဝဲ, "အဝဲဟံးန့ၢ်ၦၤတဖုလၢအမ့ၢ်ၦၤဘၣ်ဃိၥ်ဖိတဖၣ်" အံၤန့ၣ်လီၤ. ၦၤမုၢ်နွံနံၤဖိသ့ၣ်တဖၣ်အါစုအါဘျီနၢ်ပၢၢ်လံၥ်ကျိၤအံၤ လၢအမ့ၢ်ကစၢ်ခ၇ံၥ် အတၢ်မၤလၢဟံးန့ၢ်ဃုၥ်ဒီးအီၤဆူမူခိၣ်ဘီမုၢ်, ဖဲအတၢ်က့ၤထီၣ်အဆၢကတီၢ်, ဖဲအနီၢ်ကစၢ်ဒၣ်ဝဲအတၢ်ဂဲၤဆၢထၢၣ်က့ၤလၢတၢ်သံအပူၤန့ၣ်လီၤ. (တၢ်သွၣ်ခိၣ် တဖၣ်န့ၣ် အိးထီၣ်အသး, ဒီးၦၤစီဆှံလၢအမံဝဲအါဂၤအစိၣ်ဂဲၤဆၢထၢၣ်က့ၤဝဲ, မးသဲ ၂၇း၅၁-၅၃) အဝဲအံၤမ့ၢ် "ဘုလၢတဖၣ်" တၤသၣ်ဆိလၢအဘၣ် တၢ်မၤပူၤဖျဲးကွံၥ်အီၤတဖၣ်, လၢကစၢ်ခ၇ံၥ်ဟ့ၣ်လီၤဆူအပၢ်အအိၣ်လၢ အတၢ်က့ၤထီၣ်ဆူမူခိၣ်ဘီမုၢ်အပူၤအံၤန့ၣ်လီၤ. (ကွၢ် The SDA Bible Commentary, vol. 6, p. 1022, The Desire of Ages, p. 834, ထိၣ်သတြီၤဒီး The Desire of Ages, pp. 785, 786 တက့ၢ်). ဒ်န့ၣ်အသိး, လၢအလီၤဂၥ်လိၥ်အသးဒီး ကလီးစဲ ၂း၁၅, န့ၣ် ပဟံးန့ၢ်ဖးအီၤသ့, လၢအမ့ၢ် ကစၢ်ခ၇ံၥ်အတၢ်မၤနၢၤအဒုၣ်အဒါ- မုၣ်ကီၤလံၢ်ဒီးကလူးလၢအအၢအသီတဖၣ် -လၢတၢ်ပၥ်ဖျါထီၣ်အဝဲသ့ၣ်လၢအမ့ၢ်ၦၤတၢ်စၢဃၥ်အီၤတဖၣ်လၢအဘၣ် တၢ်မၤနၢၤအီၤန့ၣ်လီၤ.