---
title:  တၢ်ဒဲးဘးလၢအက့ၣ်ပ၀ံၥ်လီၤဆူလၥ်ခီ
date:   13/08/2023
---

`ထိၣ်သတြီၤ အ့းဖ့းစူး ၄း၁၇-၃၂ ဒီး ကလီးစဲ ၃း၁-၁၇ တက့ၢ်. စီၤပီလူးစံးကတိၤတၢ်လၢၦၤစူၢ်က့ၤနၥ်က့ၤတၢ်တဖၣ်အဂီၢ် ဒ်ကအိၣ်မူကျဲလၢ အဟ့ၣ်ဂံၢ်ဟ့ၣ်ဘါတၢ်အိၣ်ဖှိၣ်အတၢ်ဃူတၢ်ဖိးအဂီၢ်န့ၣ်ဒ်လဲၣ်.`

လၢအပူၤကွံၥ် ဖဲအ့းဖ့းစူး ၄း၁-၁၆ အပူၤန့ၣ်, စီၤပီလူးအတၢ်ဂ့ၢ် မိၢ်ၦၢ်န့ၣ် မ့ၢ်ဝဲတၢ်အိၣ်ဖှိၣ်အတၢ်ဃူတၢ်ဖိးန့ၣ်လီၤ. ဖဲပထိၣ်သတြီၤ အ့းဖ့းစူး ၄း၁ ဒီး အ့းဖ့းစူး ၄း၁၇ အံၤန့ၣ်, ပသ့ၣ်ညါလၢတၢ်ဟ့ၣ်သဆၣ်ထီၣ်ခံမံၤအံၤ ဒ်သိးလိၥ်အသးလၢအဘၣ်ဃးဒီးကဘၣ်လဲၤတၢ် မ့တမ့ၢ်ကဘၣ်အိၣ်မူအံၤန့ၣ် လီၤ. တၢ်ဒ်သိးလိၥ်သးအံၤ ပၥ်ဖျါထီၣ်လၢစီၤပီလူးကတိၤဖျါထီၣ်တၢ်ဂ့ၢ် တမံၤဃီ- တၢ်ဃူတၢ်ဖိးဒီးတၢ်အိၣ်မူအိၣ်ဂဲၤအကျဲ- လၢအသီတကလုၥ်န့ၣ်လီၤ.

ဖဲအ့းဖ့းစူး ၄း၁၇-၂၄ အပူၤန့ၣ်, စီၤပီလူးထိၣ်သတြီၤၦၤကလုၥ်ဂၤ အတၢ်အိၣ်မူအကျဲ, အဝဲနၢ်ပၢၢ်ဝဲလၢ အမ့ၢ်တၢ်မၤဟးဂီၤတၢ်ဃူတၢ်ဖိးတမံၤ (အ့းဖ့းစူး ၄း၁၇-၁၉), ဒီးခ၇ံၥ်ဖိအတၢ်အိၣ်မူအမ့ၢ်အတီအံၤန့ၣ်လီၤ (အ့းဖ့းစူး ၄း၂၀-၂၄). ဖဲပဖးစီၤပီလူးအတၢ်ကွဲးဘၣ်ဃးၦၤကလုၥ်ဂၤအတၢ်အိၣ်မူအိၣ်ဂဲၤ အဂ့ၢ်အကျိၤအံၤန့ၣ်, ပဘၣ်သ့ၣ်နီၣ်ထီၣ်က့ၤအတၢ်နၥ်နီၢ်နီၢ်လၢ ၦၤကလုၥ်ဂၤ တဖၣ်ဒိးန့ၢ်ဘၣ်ယွၤအတၢ်အုၣ်က့ၤခီၣ်က့ၤ ခီဖျိကစၢ်ခ၇ံၥ်ဒီးဘၣ်တၢ်ဟ့ၣ်လီၤ အဝဲသ့ၣ်တၢ်မၤသကိးတၢ်ဃုၥ်ဒီးယွၤအၦၤဂီၢ်မုၢ်သ့ၣ်တဖၣ်န့ၣ်လီၤ (အ့းဖ့းစူး ၂း၁၁-၂၂; အ့းဖ့းစူး ၃း၁-၁၃). ဖဲအ့းဖ့းစူး ၄း၁၇-၁၉ အပူၤန့ၣ်, မၤကဒီးတစု, အဝဲပၥ်ဖျါထီၣ်ၦၤကလုၥ်ဂၤအဂ့ၢ်စှၤကိၥ်ဒီးလၢအမ့ၢ်အတဂ့ၤဘၣ်တဖၣ် "ၦၤကလုၥ်တဖၣ်လၢတၢ်ဖံးတၢ်ညၣ်အပူၤ" အံၤန့ၣ်လီၤ (အ့းဖ့းစူး ၂း၁၁).

စီၤပီလူးတဘၣ်ယိၣ်ထဲတၢ်ဒဲးဘးလီၤဆီတဖၣ် မ့တမ့ၢ်တၢ်ပၥ်သူၣ် ပၥ်သးလၢအအိၣ်ဖျါဝဲလၢၦၤကလုၥ်ဂၤတဖၣ်အကျါန့ၣ်ဘၣ်. အဝဲဘၣ်ယိၣ်လၢ အဝဲသ့ၣ်အတၢ်အိၣ်မူလီၤထွံလီၤယွၤကွံၥ်လၢတၢ်ဒဲးဘးအတၢ်ဖီၣ်စၢဃၥ်အီၤ အပူၤန့ၣ်လီၤ. ဖဲအ့းဖ့းစူး ၄း၁၇-၁၉ အပူၤန့ၣ်, တၢ်အိၣ်ဖျါလၢနီၢ်သး အတၢ်သူၣ်ကိၤသးကိၤအပူၤလၢအမ့ၢ်, "လဲၤတၢ်ဖဲဒၣ်အကူၣ်တၢ်ကလီကလီ အသိး, အသူၣ်ခံးအသးခံးသတးဒီး, လီၤဖးကွံၥ်ဒီးယွၤအတၢ်မူ" (အ့းဖ့းစူး ၄း၁၇, ၁၈) နီၢ်သးအဂံၢ်အဘါလၢအလီၤထွံလီၤယွၤကွံၥ်အံၤ, မ့ၢ်တၢ်သူၣ်ခံး သးခံးအဂ့ၢ်ခီၣ်ထံးဖဲလံၥ်စီဆှံအဆၢအခီၣ်ထံးအံၤ, "လၢတၢ်တသ့ၣ်ညါအိၣ်လၢ အပူၤအဃိ, ဒီးလၢအသူၣ်ကိၤအသးကိၤအဃိယ" အ့းဖ့းစူး ၄း၁၈, ၁၉ ဒီး ဟ့ၣ်လီၤဒၣ်အသးလၢတၢ်သးကတၢအပူၤ, ဒ်သိးအကဂုၥ်မၤကယဲၢ်တၢ်အဲၣ် တလ့ၤအဲၣ်တဘီခဲလၢၥ်လီၤ. အဝဲသ့ၣ်လီၤဆူတၢ်ဒဲးဘးက့ၣ်သ၀ံးအပူၤ, ဃၣ်ကွံၥ်အသးဆူယွၤအအိၣ်, ကဘၣ်အိၣ်မူဒ်လဲၣ်အဂီၢ်တသ့ၣ်ညါလၢၤဝဲ ဘၣ်ဒီး လီၤဖးဒီးကစၢ်ယွၤတၢ်အုၣ်က့ၤခီၣ်က့ၤအဘျုးအဖှိၣ်န့ၣ်လီၤ.

`နနီၢ်ကစၢ်ဒၣ်နဲအတၢ်လဲၤခီဖျိလၢတၢ်ဒဲးဘးအတၢ်စိတၢ်ကမီၤအပူၤ လၢအဆဲးဆှၢၦၤတဂၤဂၤဆူကမၤအါထီၣ်တၢ်ဒဲးဘးအဂီၢ်န့ၣ် မ့ၢ်အအိၣ်တ့ၢ် မနုၤလဲၣ်.`