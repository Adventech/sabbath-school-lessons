---
title:  ဘၣ်တၢ်စိၥ်ဘူးထီၣ်လၢခ၇ံၥ်အပူၤ
date:   23/07/2023
---

`ထိၣ်သတြီၤ အ့းဖ့းစူး ၂း၁-၃, စီၤပီလူးအတၢ်ပၥ်ဖျါဆိဘၣ်ဃးဒီး ၦၤတခီဘီမုၢ်ဖိအတၢ်အိၣ်မူလၢအပူၤကွံၥ်ဃုၥ်ဒီး အ့းဖ့းစူး ၂း၁၁, ၁၂ န့ၣ် တက့ၢ်. အတၢ်ကလုၢ်သီၣ်ထီၣ်ဝဲလၢအတၢ်ပၥ်ဖျါအဝဲသ့ၣ်တၢ်အိၣ်မူလၢ အပူၤကွံၥ်န့ၣ်မ့ၢ်မနုၤလဲၣ်.`

ၦၤတခီဘီမုၢ်ဖိလၢအမ့ၢ်ၦၤစူၢ်က့ၤနၥ်က့ၤကစၢ်ခ၇ံၥ်လၢအဆၢ ကတီၢ်ခဲအံၤဒီး မ့ၢ်ယွၤအ "အနီၢ်ခိ" အတၢ်အိၣ်ဖှိၣ်ဖိတဂၤအံၤ, တဘျီန့ၣ် ဘၣ်တၢ်ထုးဖးအီၤလၢၥ်လၢၥ်ဆ့ဆ့ဒီး အံၣ်စ၇့လးဒီးယွၤအတၢ်ဟ့ၣ်လၢ အမ့ၢ် တၢ်အုၣ်က့ၤခီၣ်က့ၤအံၤန့ၣ်လီၤ. စီၤပီလူးစံၣ်ညီၣ်တဲၥ်ဝဲလၢအ၇့ဒိၣ်မးလၢ အဝဲသ့ၣ်က "သ့ၣ်နီၣ်ထီၣ်" တၢ်လဲၤပူၤကွံၥ်အံၤန့ၣ်လီၤ (အ့းဖ့းစူး ၂း၁၁). အဆၢကတီၢ်ဖဲန့ၣ်, အဝဲသ့ၣ်တ "အိၣ်ဒီးခ၇ံၥ်" ၦၤလၢတၢ်ဖှူအီၤ, အံၣ်စ၇့လး အတၢ်အုၣ်ခီၣ်ကစၢ်တဂၤအံၤန့ၣ်ဘၣ်. အဝဲသ့ၣ်မ့ၢ်ၦၤ "တခီထံတခီကီၢ် အဖိတဖၣ်လၢအံၣ်စ၇့လးဖိတဖၣ်အကျါ" န့ၣ်လီၤ. ဒီးအဝဲသ့ၣ်မ့ၢ် "ၦၤတမှံၤ တဖၣ်လၢအတဘၣ်ဃးဘၣ်ဒီးတၢ်စံးပၥ်အတၢ်အၢၣ်လီၤအီလီၤဘၣ်ယ" တသ့ၣ်ညါနၢ်ပၢၢ်တၢ်အုၣ်က့ၤခီၣ်က့ၤအတၢ်စံးပၥ်လၢ ကစၢ်ယွၤဟ့ၣ်လီၤအီၤ န့ၣ်ဘၣ်လီၤ. ၦၤတခီဘီမုၢ်ဖိလၢအတဘၣ်ဃးဒီးအံၣ်စ၇့လးဒီးတၢ်အုၣ်က့ၤ ခီၣ်က့ၤလၢအဘၣ်တၢ်ဟ့ၣ်လီၤခီဖျိအဝဲသ့ၣ်, အခီပညီမ့ၢ်ဝဲလၢတဘျီန့ၣ် အဝဲသ့ၣ်မ့ၢ် "ၦၤတအိၣ်ဘၣ်ဒီးတၢ်မုၢ်လၢ်ဘၣ်" ဒီး "တအိၣ်ဘၣ်ဒီးယွၤလၢ ဟီၣ်ခိၣ်ချၢ" ဘၣ်န့ၣ်လီၤ (အ့းဖ့းစူး ၂း၁၂).

လၢအဝဲသ့ၣ်တၢ်အိၣ်မူအပူၤကွံၥ်စ့ၢ်ကီး, ၦၤတခီဘီမုၢ်ဖိသ့ၣ်တဖၣ်အံၤ အိၣ်ဒီးတၢ်သူၣ်ဆါသးဆါလိၥ်အသးဒီးၦၤယူဒၤဖိသ့ၣ်တဖၣ်န့ၣ်လီၤ. စီၤပီလူး ဟ့ၣ်တၢ်နၢ်ပၢၢ်ဘၣ်ဃးတၢ်သူၣ်ဟ့သးဟ့လိၥ်သးလၢတၢ်အိၣ်ဖျါအမ့ၢ်, တၢ်ကိးအမံၤန့ၣ်လီၤ. ၦၤယူဒၤဖိကိးၦၤတခီမုၢ်ဖိလၢတၢ်ကတိၤနံၤဘၣ်ဖၣ်လဲ လၢအမ့ၢ် "ၦၤတဒိးဘၣ်တၢ်ကိးတ၇ံး" ဒီးၦၤတခီဘီမုၢ်ကိးၦၤယူဒၤဖိလၢ "ၦၤဒိးတၢ်ကူးတ၇ံး" တဖၣ်န့ၣ်လီၤ (အ့းဖ့းစူး ၂း၁၁).

မ့ၢ်ဒ်န့ၣ်နၥ်သက့ဒီး, အ့းဖ့းစူး ၂း၁၃, ဒုးနဲၣ်တၢ်တမံၤလၢအလီၤဆီ လိၥ်အသးလၢအကတီၢ်ခဲအံၤန့ၣ်လီၤ. စီၤပီလူးကွဲးဝဲ, "မ့မ့ၢ်ခဲကနံၣ်အံၤလၢ ယ့ၣ်ရှူးခ၇ံၥ်အသွံၣ်အပူၤန့ၣ်, သုလၢအအိၣ်ယံၤတ့ၢ်ဝဲအံၤ, အိၣ်ဘူးထီၣ်က့ၤ လၢခ၇ံၥ်အသွံၣ်အဃိလီၤ."

ဖဲစီၤပီလူးပၥ်ဖျါထီၣ်ၦၤတခီဘီမုၢ်ဖိလၢအစူၢ်က့ၤနၥ်က့ၤတၢ်တဖၣ် ဒ်လၢအပူၤကွံၥ်န့ၣ် အဝဲသ့ၣ်မ့ၢ်ဝဲ "ၦၤလၢအယံၤ" ဟံးန့ၢ်ဝဲလၢ ယၡါယၤ ၅၇း၁၂ လၢအမ့ၢ် "တၢ်ဃူတၢ်ဖိး, တၢ်ဃူတၢ်ဖိး, မ်အအိၣ်ဒီးၦၤလၢအယံၤ, ဒီးအိၣ်ဒီး ၦၤလၢအဘူးန့ၣ်တက့ၢ်. ယွၤစံးဝဲဒၣ်, ဒီးယကမၤဘျါက့ၤအီၤလီၤ" (ထိၣ်သတြီၤဒီး အ့းဖ့းစူး ၂း၁၇, ၁၈ တက့ၢ်) လၢခ၇ံၥ်အပူၤ ဒီးခီဖျိအထူၣ်စုညါန့ၣ်, ၦၤတခီ ဘီမုၢ်ဖိသ့ၣ်တဖၣ်ဘၣ်တၢ်သုးဘူးထီၣ်အဝဲသ့ၣ်လၢတၢ်နီၤဖးအပူၤခဲလၢၥ်လၢ အမ့ၢ်ကစၢ်ယွၤဒီးအဒီပုၢ်ဝဲၢ်ၦၤယူဒၤဖိတဖၣ်န့ၣ်လီၤ. ဖဲအံၤန့ၣ် မ့ၢ်တၢ်သးခု အကစီၣ်လၢအဂံၢ်ဆူၣ်ဘါဆူၣ်တမံၤလၢစီၤပီလူးပၥ်ဖျါထီၣ်ဝဲ - လၢအမ့ၢ် ကစၢ်ခ၇ံၥ်အထူၣ်စုညါမၤဘျါက့ၤတၢ်သ့ၣ်ဖးအလဲၢ်လၢၦၤယူဒၤဖိဒီး ၦၤတခီ ဘီမုၢ်ဖိအဘၢၣ်စၢၤ, တၢ်စံးကတိၤသူၣ်ဆါသးဆါလိၥ်သးတဖၣ်ဒီး တၢ်နီၤဖး တၢ်အဆၢတဖၣ်ဟါမၢ်ကွံၥ်ဝဲသ့ခီဖျိထူၣ်စုညါအံၤအဃိန့ၣ်လီၤ. တၢ်သးခု အကစီၣ်ကွဲမုၥ်ၦၤလၢ ကကွၢ်ထံတၢ်နီၤဖးတၢ်အဆၢအံၤလၢ အအိၣ်လၢ ပတၢ်အိၣ်မူအပူၤ ဒီးလၢတၢ်အိၣ်ဖှိၣ်အပူၤ ဒီးဆိကမိၣ်ထီၣ်ကစၢ်ခ၇ံၥ် အထူၣ်စုညါလၢကသုးကွံၥ်တၢ်သ့ၣ်တဖၣ်အံၤန့ၣ်လီၤ.

`ကစၢ်ခ၇ံၥ်အုၣ်က့ၤခီၣ်က့ၤနၤလၢတၢ်ဂ့ၢ်တၢ်ကျိၤမနုၤအဃိလဲၣ်. အ၇့ဒိၣ်လၢနဂီၢ်လၢကသ့ၣ်နီၣ်ထီၣ်က့ၤအဂီၢ် ဖဲအထံၣ်နၤအဆၢကတီၢ်ဒီး အမံၢ်တထံၣ်နၤဘၣ်န့ၣ် မ့ၢ်နကအိၣ်ဒ်ဖဲလဲၣ်တပူၤလဲၣ်.`