---
title:  တၢ်ဆိကမိၣ်ဆူညါအဂီၢ်
date:   22/09/2023
---

"သုးမုၢ်တဖုလၢတၢ်ဒုးပျီပူၤအံၤန့ၣ် မ့ၢ်တအိၣ်ဒီးတၢ်မၤသကိးတၢ် ဘၣ်ဒီး, ကလဲၤကဒံကဒါဒီးဂံၢ်ဘါကစၢ်လီၤဝဲန့ၣ်လီၤ. သုးဖိသ့ၣ်တဖၣ် မ့ၢ်မၤထဲတၢ်ဘၣ်အဝဲသ့ၣ်ကစၢ်ဒၣ်ဝဲအသး, တအိၣ်ဒီးတၢ်ပၥ်ပနီၣ်လိၥ်သး တဂၤဒီးတဂၤလၢအတၢ်ဖံးတၢ်မၤအပတီၢ်အပူၤဘၣ်ဒီး အဝဲသ့ၣ်ကမ့ၢ် တၢ်ဆံးကိၥ်ဖိလၢအပၥ်ဖှိၣ်ထီၣ်အသးတမံၤလၢအမၤတၢ်မၤလၢတၢ်အနီၢ်ခိ အဂီၢ်တသ့ဝဲနီတမံၤဘၣ်န့ၣ်လီၤ. လၢတၢ်အံၤအဃိ, ခ၇ံၥ်သုးဖိတဖၣ်န့ၣ်, ကဘၣ်ဖံးမၤတၢ်လၢတၢ်ဃူလိၥ်ဖိးလိၥ်အပူၤန့ၣ်လီၤ. တၢ်တဘၣ်ပၥ်ပနီၣ်ထဲ အဝဲသ့ၣ်အတၢ်မၤဘၣ်. မ့ၢ်မၤဒ်န့ၣ်ဒီး, ကစၢ်ယွၤအၦၤဂီၢ်မုၢ်တဖၣ် လၢအအိၣ်ဒီးတၢ်ဃူလိၥ်ဖိးလိၥ်သး, သးတဖျၢၣ်ဃီ, တၢ်တိၥ်ပၥ်တမံၤဃီဒီး တၢ်ပညိၣ်ဒိၣ်ထဲတမံၤဃီတဖၣ်အတၢ်တိၥ်ပၥ်န့ၣ် ကဲထီၣ်တၢ်လၢအသူအသၣ် တအိၣ်ဘၣ်, တၢ်ဆၢကတီၢ်ဒီးတၢ်သ့တၢ်ဘၣ်သ့ၣ်တဖၣ်န့ၣ် လၢၥ်ဂီၤကွံၥ်ဝဲဒၣ် န့ၣ်လီၤ. တၢ်ပၥ်ဖှိၣ်ထီၣ်သးန့ၣ် မ့ၢ်တၢ်ဂံၢ်တၢ်ဘါတမံၤန့ၣ်လီၤ. သးလၢ ဆီလဲကွံၥ်သးတဖၣ်လၢပၥ်ဖှိၣ်ထီၣ်အသး, မၤတၢ်လၢတၢ်ပညိၣ်တမံၤဃီအပူၤ လၢခိၣ်တဂၤဃီအဖီလၥ်န့ၣ်, ကဒိးန့ၢ်ဘၣ်တၢ်မၤနၢၤလၢကိးဆၢကတီၢ်ဒဲး အပူၤန့ၣ်လီၤ." Ellen G. White, Spalding and Magan Collection, p. 121.

တၢ်အခီပညီအဒိၣ်အယိၥ်လၢစီၤပီလူးစံးလီၤအနီၢ်ကစၢ်ဒၣ်ဝဲ အသးလၢအမ့ၢ်, "ကလူးတဂၤလၢအဘၣ်တၢ်စၢဃၥ်" အီၤအံၤန့ၣ်မ့ၢ်မနုၤလဲၣ်. (အ့းဖ့းစူး ၆း၂၀)

ကလူး မ့တမ့ၢ်ၦၤအခၢၣ်စးတဂၤအံၤ ကဘၣ်မၤတၢ်မၤလၢအကိး တၤတၢ်ဒိၣ်နီၢ်မးလၢတၢ်ဒုးတၢ်ယၤအဆၢကတီၢ်န့ၣ်လီၤ. လၢတၢ်န့ၣ်အဃိ, စီၤပီလူးအတၢ်ပၥ်ဖျါထီၣ်အနီၢ်ကစၢ်ဒၣ်ဝဲအသးလၢ အမ့ၢ်သုးမုၢ်ဒိၣ်အတၢ်ဒိ တၢ်တဲၥ်အံၤန့ၣ်လီၤ. ၦၤအခၢၣ်စးကလူးတဂၤအံၤ တၢ်ကဘၣ်ယူးယီၣ်ပၥ်ကဲ အီၤမ့ၢ်လၢထံကီၢ်တဘ့ၣ်ဆှၢလီၤအီၤအဃိန့ၣ်လီၤ. လၢတၢ်အံၤအဃိ, တၢ်ထိၣ်သတြီၤအိၣ်ထီၣ်ဝဲလၢစီၤပီလူးအံၤ မ့ၢ်ၦၤပၢတၢ်လၢအအိၣ်ဒီးတၢ်စိ တၢ်ကမီၤအဒိၣ်အမုၢ်တဂၤအၦၤခၢၣ်စးလၢအတဘၣ်တၢ်ပၥ်ကဲအီၤဘၣ်ဒီး စၢဃၥ်အီၤန့ၣ်လီၤ. ဘၣ်ဆၣ်ဒီး, ခၢၣ်စးန့ၣ် သိးထီၣ်ဝဲပျံၤကွီၤလၢအမ့ၢ် အလီၢ်အလၤလၢအကဲခၢၣ်စးအဃိဒီး, မ့ၢ်တၢ်လၢအအိၣ်ဖျါအ၇့ဒိၣ်မးတမံၤ န့ၣ်လီၤ. David J. Williams, Paul's Metaphors: Their Context and Character (Peabody, MA: Hendrickson, 1999), p. 152.