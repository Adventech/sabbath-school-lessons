---
title:  ကတီၤ, ခိၣ်ကုၥ်သုးဒီးနး
date:   20/09/2023
---

`ၦၤလၢအဒုးတၢ်လၢတၢ်ဒီဒါလိၥ်သးအဒိၣ်အမုၢ်အပူၤအံၤ, ကဘၣ် သိးထီၣ်ကတီၤ, ခိၣ်ကုၥ်သုးဒီးနးန့ၣ်အဆၢကတီၢ်ဖဲလဲၣ်. (အ့းဖ့းစူး ၆း၁၆, ၁၇).`

စီၤပီလူးအကတီၤန့ၣ် မ့ၢ်ၦၤ၇ိမ့ၤအသုးမုၢ်ဒိၣ်သ့ၣ်တဖၣ်အတၢ်ကယၢ လၢအအိၣ်လွံၣ်နၢၣ်, ဒိၣ်ဝဲဒၣ်တစဲးန့ၣ်လီၤ. ဘၣ်တၢ်မၤအီၤလၢသ့ၣ်ဘၣ်ဒီး မၤဘၢအီၤလၢဆၣ်ဖိကီၢ်ဖိအဘ့ၣ်, အနၢၣ်ဘျံးအသးဆူအအိပူၤဒ်သိးကဒီ တဒၢတၢ်လၢကဟဲထီဒါတၢ်အဂီၢ်န့ၣ်လီၤ. မ့ၢ်စုၣ်လီၤအီၤလၢထံကျါဒီး, အဝဲ သ၀ံးထံသ့ - မၤလီၤပံၥ်ကွံၥ်ပျၢ်မ့ၣ်အူလၢအဟဲဘၣ်အီၤသ့ၣ်တဖၣ်သ့ဝဲန့ၣ် လီၤ. စီၤပီလူးအတၢ်ပၥ်ဖျါလၢအမ့ၢ်, "တၢ်နၥ်အကတီၤ" အံၤ ဒုးနဲၣ်က့ၤဝဲလၢ လံၥ်စီဆှံအလီၢ်လံၤအပူၤလၢတၢ်သူကတီၤအံၤ ဒ်အမ့ၢ်ယွၤလၢအဒီတဒၢ အၦၤဂီၢ်မုၢ်အသိးန့ၣ်လီၤ (၁မိၤၡွ ၁၅း၁; စံးထီၣ်ပတြၢၤ ၃း၃). တၢ်ဟံးထီၣ် "တၢ်နၥ်အကတီၤ" (အ့းဖ့းစူး ၆း၁၆) န့ၣ် မ့ၢ်တၢ်လဲၤနုၥ်ဆူမူခိၣ်အတၢ်ဒုးပျီ လၢတၢ်နၥ်န့ၢ်ယွၤအပူၤလၢအဒုးတၢ်လၢၦၤစူၢ်က့ၤနၥ်က့ၤတၢ်သ့ၣ်တဖၣ်အဂီၢ် (အ့းဖ့းစူး ၃း၁၀), ဟ့ၣ်လီၤတၢ်စုကဝဲၤလၢအဂ့ၤကတၢၢ် (အ့းဖ့းစူး ၆း၁၁, ၁၂), ဒီးမၤဂၢၢ်ကျၢၤတၢ်မၤနၢၤအဂီၢ်န့ၣ်လီၤ.

တကတီၢ်ဃီန့ၣ်, ၇ိမ့ၤသုးဖိအခိၣ်ကုၥ်န့ၣ် ဘၣ်တၢ်မၤအီၤလၢထး မ့တမ့ၢ်တိၢ်ဘီန့ၣ်လီၤ. အကိပူၤအိၣ်ဒီးတၢ်ဒီတဒၢခိၣ်ဒီးဘၣ်တၢ်မၤအါထီၣ် အီၤဒီးတၢ်အကဘျၣ်တဖၣ်လၢတြီဃၥ်တၢ်လၢကိၥ်ဘိ, နၢ်တဖၣ်, မဲၥ်တူၢ်ဒီး တၢ်အကဘျၣ်တဖၣ်လၢကဒီတဒၢဘိးပၤအဂီၢ်န့ၣ်လီၤ. လၢတၢ်ဟ့ၣ်လီၤ တၢ်တြီဆၢတၢ်အဂီၢ်န့ၣ်, ခိၣ်ကုၥ်အံၤကတီၤန့ၢ်ဝဲ, "တၢ်အုၣ်က့ၤခီၣ်က့ၤ အခိၣ်ကုၥ်" (အ့းဖ့းစူး ၆း၁၇) လၢအဘၣ်တၢ်ဒိလီၤအီၤလၢၦၤစူၢ်က့ၤနၥ်က့ၤ တၢ်တဖၣ်အတၢ်အုၣ်က့ၤခီၣ်က့ၤလၢအဆၢကတီၢ်အံၤ ခီဖျိခ၇ံၥ်အတၢ် ဂဲၤဆၢထၢၣ်, အတၢ်က့ၤထီၣ်ဆူမူခိၣ်ဒီးဘၣ်တၢ်ပၥ်ထီၣ်ထီအီၤအဃိန့ၣ်လီၤ. (အ့းဖ့းစူး ၂း၆-၁၀) တၢ်ကုၥ်ထီၣ် "တၢ်အုၣ်က့ၤခီၣ်က့ၤအခိၣ်ကုၥ်" အံၤ အခီပညီမ့ၢ်ဝဲတၢ်ပၥ်ကွံၥ်သးအတၢ်စိတၢ်ကမီၤတၢ်ပျံၤတၢ်ဖုးလၢအညီနုၢ် အိၣ်ဝဲလၢဆၢကတီၢ်အံၤဒီးလၢအလီၢ်န့ၣ် နၥ်ကစၢ်ခ၇ံၥ်အတၢ်စိဒိၣ်ကမီၤထီ အဂီၢ်န့ၣ်လီၤ (အ့းဖ့းစူး ၁း၁၅-၂၃; အ့းဖ့းစူး ၂း၁-၁၀).

တၢ်စုကဝဲၤလၢအလီၢ်ခံကတၢၢ်တမံၤန့ၣ်မ့ၢ်ဝဲ, "သးအနးယ" မ့ၢ်သးစီဆှံ အတၢ်ဟ့ၣ်, တၢ်စုကဝဲၤလၢအဘၣ်တၢ်သ့ၣ်ညါအီၤလၢအမ့ၢ်, "ကစၢ်ယွၤ အကလုၢ်အကထါ" န့ၣ်လီၤ. စီၤပီလူးဆၢထၢၣ်ဒ်သုးခိၣ်ကျၢၢ်တဂၤဟ့ၣ်လီၤ တၢ်ကလုၢ်လၢကဘၣ်သိးထီၣ်စုကဝဲၤတဖၣ်, စံးကတိၤတၢ်မုၢ်လၢ်အတၢ်အၢၣ် လီၤအီလီၤတဖၣ်အဂ့ၢ် ဖဲအ့းဖ့းစူး ၆း၁၀-၂၀ အပူၤအံၤ, ဒုးကဲထီၣ် "ကစၢ်ယွၤ အကလုၢ်ကထါ" လၢအမ့ၢ်တၢ်စုကဝဲၤအဒိၣ်တမံၤလၢကဒုးဒီးတၢ်အၢတၢ်သီ အံၤန့ၣ်လီၤ. "ကစၢ်ယွၤအကလုၢ်ကထါ" ဘၣ်ထွဲလိၥ်အသးဒီးတၢ်သးခု အကစီၣ်တၢ်အၢၣ်လီၤအီလီၤတဖၣ်လၢပထံၣ်န့ၢ်အီၤဖဲလံၥ်စီဆှံအပူၤန့ၣ်လီၤ.

`ပမ့ၢ်တဘၣ်သးသုးမုၢ်ဒိၣ်အက့ၢ်အဂီၤဘၣ်ဆၣ်, တၢ်ဆိကမိၣ်ထီၣ် သုးမုၢ်ဒိၣ်အဒိအတဲၥ်အံၤ မၤစၢၤၦၤလၢတၢ်ဒုးတၢ်ယၤအဒိၣ်အမုၢ်အံၤ သ့ဝဲလၢ ကျဲဒ်လဲၣ်.`