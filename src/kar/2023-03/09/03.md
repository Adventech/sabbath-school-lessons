---
title:  လဲၤတၢ်ဒ်တၢ်ကပီၤဖိအသိး
date:   21/08/2023
---

စီၤပီလူးကွဲးဝဲဒၣ်, "သုတဒုးလီသုသးလၢၦၤအတၢ်ကတိၤကလီကလီ နီတဂၤတဂ့ၤ. အဂ့ၢ်ဒ်အံၤ, မ့ၢ်တၢ်န့ၢ်တဖၣ်အဃိဒီး, ယွၤအတၢ်သးဒိၣ် ဟဲဘၣ်ၦၤတစူၢ်ဘၣ်တၢ်ဘၣ်တဖၣ်န့ၣ်လီၤ" (အ့းဖ့းစူး ၅း၆).

စီၤပီလူးပၥ်ဖျါထီၣ်ၦၤလၢ အမၤတၢ်ဒဲးဘးသ့ၣ်တဖၣ်လၢ တအိၣ်ဒီး တၢ်မဲၥ်ဆှး မ့တမ့ၢ်တပီၢ်ယၢ်လီၤသးဘၣ်တဖၣ်န့ၣ်, မ့ၢ် "တၢ်မၤကမၣ်မုၣ် ကမၣ်ခွါ, မ့တမ့ၢ်ၦၤအဲၣ်တလ့ၤအဲၣ်တဘီတၢ်, မ့တမ့ၢ်ၦၤသးကွံတၢ် (လၢအမ့ၢ် ၦၤဘါတၢ်ဂီၤ) သ့ၣ်တဖၣ်အံၤန့ၣ်လီၤ (အ့းဖ့းစူး ၅း၅). အဝဲဟ့ၣ်လီၤ အတၢ်ထံၣ်ဒ်အံၤလီၤ- ၦၤလၢအအိၣ်လၢခ၇ံၥ်ပူၤဒီး အိၣ်ဒီးတၢ်ခွဲးယၥ်လၢ ကလဲၤနုၥ်ဆူအဘီမုၢ်ပူၤတဖၣ်န့ၣ်, တဘၣ်အိၣ်မူဒ်သိးဒီးၦၤလၢတလဲၤနုၥ်ဘၣ် တဖၣ်န့ၣ်ဘၣ် (အ့းဖ့းစူး ၅း၅). အခဲအံၤအဝဲသူၣ်ကိၢ်သးဂီၤလၢ "တၢ်ကတိၤ ကလီကလီ" အတၢ်မၤဘၣ်ဒိဘၣ်ထံးလၢအမ့ၢ်ၦၤစူၢ်က့ၤနၥ်က့ၤတၢ်သ့ၣ်တဖၣ် ကဘၣ်တၢ်လံၣ်လီန့ၢ်အီၤလၢ ကဆိကမိၣ်ထီၣ်ဝဲလၢတၢ်မၤကမၣ်မုၣ် ကမၣ်ခွါအံၤ တမ့ၢ်တၢ်လၢကဘၣ်ဟးဆှဲးအီၤဘၣ် မ့တမ့ၢ်အဝဲသ့ၣ်ကဘၣ် တၢ်ထုးအီၤဆူတၢ်မၤကမၣ်မုၣ်ကမၣ်ခွါအံၤအပူၤန့ၣ်လီၤ (အ့းဖ့းစူး ၅း၆). စီၤပီလူးဟ့ၣ်ပလီၢ်ဝဲလၢ, တၢ်လီၤနုၥ်ဆူတၢ်လံၣ်တၢ်လီအပူၤအံၤ မ့ၢ်တၢ်ဘၣ်ယိၣ်တမံၤလၢကနုၥ်လီၤဆူကစၢ်ယွၤအမုၢ်နံၤခံကတၢၢ်အတၢ်စံၣ်ညီၣ် အပူၤလၢအမ့ၢ်, "ယွၤအတၢ်သးဒိၣ်" လၢအ "ဟဲဘၣ်ၦၤတစူၢ်ဘၣ်တၢ်ဘၣ် တဖၣ်" န့ၣ်လီၤ (အ့းဖ့းစူး ၅း၆).

တၢ်ကတိၤလၢအမ့ၢ်, "ယွၤအတၢ်သးဒိၣ်" မ့ၢ်တၢ်လၢအကိးတၤတၢ် တမံၤန့ၣ်လီၤ. တၢ်အံၤန့ၣ်မ့ၢ်ဝဲတၢ်သးဒိၣ်, မ့တမ့ၢ်ယွၤအတၢ်သးဒိၣ်အံၤ ဟ့ၣ်ကူၣ်တၢ်လၢအမ့ၢ်တၢ်ထိၣ်သတြီၤဒီးၦၤကညီအတၢ်ပၥ်သူၣ်ပၥ်သးတဖၣ် (အ့းဖ့းစူး ၄း၃၁) န့ၣ်လီၤ. မ့ၢ်ယွၤလၢအသူၣ်စူၤသးစူၤဒီး အမ့ၢ်အတီတဂၤ အတၢ်စံးဆၢအတီတမံၤလၢအထီဒါတၢ်ဟ့ၣ်လီၤသးဆူတၢ်အၢတၢ်သီအပူၤ န့ၣ်လီၤ. လၢန့ၢ်အမဲၥ်ညါ, တၢ်ပၥ်ဖျါထီၣ်ကစၢ်ယွၤအတၢ်သးဒိၣ်အါဒၣ် တက့ၢ်အိၣ်ထီၣ်အသးလၢလံၥ်စီဆှံအတၢ်ဟ့ၣ်ပလီၢ်ဘၣ်ဃးဒီးကစၢ်ယွၤ အတၢ်စံၣ်ညီၣ်လၢကဟဲဝဲအဂ့ၢ်- မ့ၢ်ယွၤတၢ်သးကညီၤအတၢ်မၤမ့ၢ်လၢ ၦၤကညီတဖၣ်န့ၣ်မ့ၢ်ဝဲ, "ဖိလၢအဂ့ၤဘၣ်တၢ်သးဒိၣ်" (အ့းဖ့းစူး ၂း၃) လၢ ကဘၣ်သဂၢၢ်ဒီးတၢ်စံၣ်ညီၣ်န့ၣ်လီၤ.

`ဘၣ်မနုၤလၢ စီၤပီလူးဟ့ၣ်သဆၣ်ထီၣ်ၦၤစူၢ်က့ၤနၥ်က့ၤတၢ်တဖၣ်လၢ သုတကဲထီၣ် "တံၤသကိး" မ့တမ့ၢ် "ၦၤမၤသကိးတၢ်" ဃုၥ်ဒီးၦၤတၢ်ဒဲးဘးဖိ တဂ့ၤအံၤန့ၣ်လဲၣ်. အ့းဖ့းစူး ၅း၇-၁၀.`

စီၤပီလူးဟ့ၣ်သဆၣ်ထီၣ်လၢ, "လဲၤတၢ်ဒ်တၢ်ကပီၤဖိအသိး" (အ့းဖ့းစူး ၅း၈) ဒီးဆဲးမၤလိၥ်ဝဲလၢ, "ဂုၥ်ဃုသ့ၣ်ညါတၢ်လၢအဘၣ်ကစၢ်အသး" (အ့းဖ့းစူး ၅း၁၀) အံၤန့ၣ်လီၤ. ၦၤလၢတဘူၣ်ထီၣ်ဘါထီၣ်ယွၤဘၣ်တဖၣ်န့ၣ် ဃုတၢ်မၤမုၥ်မၤလၤသးလၢ, "တၢ်မၤကမၣ်မုၣ်ကမၣ်ခွါ, ဒီးတၢ်တကဆှီဘၣ်, ဒီးတၢ်သးကွံ" သ့ၣ်တဖၣ်န့ၣ်လီၤ. ၦၤစူၢ်က့ၤနၥ်က့ၤတၢ်တဖၣ်အဖီတၢၣ်န့ၣ် လီၤဆီဝဲလၢတဘၣ်မၤမုၥ်လၤနီၢ်ကစၢ်အသးဘၣ် မ့မ့ၢ်တခီ ဘၣ်မုၥ်လၤ တၢ်လၢယွၤအပူၤ (ထိၣ်သတြီၤ ၇ိမ့ၤ ၁၂း၁; ၂က၇ံၣ်သူး ၅း၉; ဧ့ၤဘြံၤ ၁၃း၂၁ လၢအသူဟ့းလ့ၣ်လံၥ်မဲၥ်ဖျၢၣ် နကၠမနျအသျ လၢအမ့ၢ်ဝဲ "မၤမုၥ်လၤ သးဖှံသး" မ့တမ့ၢ် "ဘၣ်တၢ်တူၢ်လိၥ်အီၤသ့ဝဲ) အံၤန့ၣ်လီၤ. ၦၤစူၢ်က့ၤ နၥ်က့ၤတၢ်သ့ၣ်တဖၣ်န့ၣ် ကဘၣ်လီၣ်ဖျါထီၣ်ကစၢ်ခ၇ံၥ်အတၢ်ဟ့ၣ်လီၤအသး, "လဲၤသုဝဲလၢတၢ်အဲၣ်တၢ်ကွံအပူၤ, ဒ်ခ၇ံၥ်အဲၣ်ၦၤကွံၦၤ, ဒီးဟ့ၣ်လီၤကွံၥ် အသးလၢပဂီၢ်" အံၤန့ၣ်လီၤ (အ့းဖ့းစူး ၅း၂).

`"တၢ်ကတိၤကလီကလီတဖၣ်" လၢပဆၢပကတီၢ်အခဲအံၤလၢ ကဘၣ်အိၣ်ဒီးတၢ်ဘၣ်ယိၣ်အလီၢ်န့ၣ်မ့ၢ်မနုၤလဲၣ်.`