---
title:  တၢ်ထုကဖၣ်ဒီးတၢ်စံးဘျုးစံးဖှိၣ်အတၢ်ဟ့ၣ်
date:   09/07/2023
---

ခီဖျိစီၤပီလူးဒိးန့ၢ်ဘၣ်တၢ်ကစီၣ်လၢ ၦၤအ့းဖ့းစူးဖိသ့ၣ်တဖၣ် ဒိၣ်ထီၣ်လၢတၢ်စူၢ်တၢ်နၥ်ကစၢ်ခ၇ံၥ်အပူၤအဃိ, (တၢ်ကစီၣ်လၢ Tychicus ဟ့ၣ်လီၤဝဲ ဖဲအ့းဖ့းစူး ၆း၂၁, ၂၂) စီၤပီလူးဒုးသ့ၣ်ညါအဝဲသ့ၣ်လၢ အတၢ် ထုကဖၣ်လၢအဝဲသ့ၣ်အဂီၢ်ဒ်လဲၣ်ဒ်လဲၣ်အဂ့ၢ်န့ၣ်လီၤ.

`ထိၣ်သတြီၤစီၤပီလူးအတၢ်ထုကဖၣ်တၢ်ပၥ်ဖျါအီၤဖဲ အ့းဖ့းစူး ၁း၁၅-၂၃ ဒီး အ့းဖ့းစူး ၃း၁၄-၂၁ န့ၣ်တက့ၢ်. တၢ်ပၥ်ဖျါထီၣ်တၢ်ဂ့ၢ်တၢ်ကျိၤခံမံၤ အတၢ်ဂ့ၢ်မိၢ်ၦၢ်နီၤလီၤတၢ်လၢပဂီၢ်မနုၤလဲၣ်.`

တဘျီဘျီပတၢ်ထုကဖၣ်လၢတလၢတၦဲၤဘၣ်အံၤ ကဲထီၣ်တၢ်ဆိကမိၣ် ဆိကမးသ့ဝဲဒၣ်မး, သူၣ်အုးသးအုးလၢပတၢ်ကီတၢ်ခဲအပူၤန့ၣ်လီၤ. စီၤပီလူး အတၢ်ထုကဖၣ်လၢအ့းဖ့းစူးအံၤ ပၥ်ဖျါထီၣ်လၢတၢ်စံးဘျုးစံးဖှိၣ်အံၤ မ့ၢ်ကျိၥ် တမံၤလၢတၢ်ထုကဖၣ်အဂီၢ်န့ၣ်လီၤ. ပပၥ်ဖှိၣ်ထီၣ်ကစၢ်ယွၤအတၢ်ဆိၣ်ဂ့ၤ ဒီးစံးဘျုးယွၤလၢအဝဲသ့ၣ်တဖၣ်အဂီၢ်န့ၣ်လီၤ. ပထံၣ်ဘၣ်ကစၢ်ယွၤအံၤလၢ အမ့ၢ်ၦၤမၤတၢ်တဂၤလၢတၢ်ကီတၢ်ခဲအဆၢကတီၢ်စံးထီၣ်ပတြၢၤအီၤလၢ အတၢ်အိၣ်ဆိးဒီးၦၤလၢပတၢ်အိၣ်မူအပူၤအံၤန့ၣ်လီၤ. မၤလၤမၤကပီၤ ကစၢ်ယွၤအတၢ်သးကညီၤဒီး ကစၢ်ခ၇ံၥ်လၢတၢ်ပၥ်ထီၣ်ထီအီၤတဂၤအံၤ အတၢ်စိတၢ်ကမီၤအပူၤအဂီၢ်, ပစံးဘျုးယွၤလၢတၢ်ဆိၣ်ဂ့ၤဆိၣ်၀ါတဖၣ်အဃိ န့ၣ်လီၤ. အအံၤမ့ၢ်စီၤပီလူးအတၢ်ခူသူၣ်လၢတၢ်ထုကဖၣ်အပူၤန့ၣ်လီၤ. တၢ်ထုကဖၣ်အံၤ မ့ၢ်တၢ်စံးထီၣ်ပတြၢၤဒီးတၢ်စံးဘျုးစံးဖှိၣ်အနီၣ်၀ံၥ်ခံန့ၣ်လီၤ.

စီၤပီလူးစံးစ့ၢ်ကီးဝဲလၢ "ယစံးထီၣ်ပတြၢၤအဘျုးအဖှိၣ်လၢသုဂီၢ်န့ၣ် ယတဆိတ့ၢ်ဘၣ်" (အ့းဖ့းစူး ၁း၁၆, ကွၢ်စ့ၢ်ကီး ဖံလံးပံၤ ၁း၃, ၄;  ၁သ့းစၤလနံ ၁း၂ ဒီး ၁သ့းစၤလနံ ၅း၁၆, ၁၇ တက့ၢ်).

"တဆိတ့ၢ်လၢတၢ်ဃ့ဘါထုကဖၣ်" အံၤအခီပညီန့ၣ် မ့ၢ်မနုၤလဲၣ် (၁သ့းစၤလနံ ၅း၁၇). အခီပညီတမ့ၢ်လၢပချံးလီၤခီၣ်ထီဘိလၢယွၤအမဲၥ်လၢ တၢ်ထုကဖၣ်အပူၤန့ၣ်ဘၣ်. အခီပညီန့ၣ်မ့ၢ်ဝဲ, ခီဖျိယွၤအတၢ်ဆိၣ်ဂ့ၤဆိၣ်၀ါ အဃိ, ပအိးထီၣ်ပသးလၢယွၤအမဲၥ်ညါဒီးအတၢ်စိတၢ်ကမီၤအပူၤ ဃုတၢ်ပနီၣ် လၢကစံးထီၣ်ပတြၢၤကစၢ်ယွၤအဘျုးအဖှိၣ်အဂီၢ်န့ၣ်လီၤ. မ့ၢ်ဝဲတၢ်ကတီၤသး လၢကပၥ်လီၤပတၢ်အိၣ်မူဆူယွၤအမဲၥ်ညါ, ဃ့ယွၤအတၢ်ဟ့ၣ်ကူၣ်ဟ့ၣ်ဖးလၢ တၢ်အိၣ်မူအတၢ်ကီတၢ်ခဲအတၢ်လဲၤခီဖျိအပူၤန့ၣ်လီၤ. မ့ၢ်ဝဲတၢ်အိၣ်မူလၢ အတအိၣ်ယံၤဒီးယွၤဘၣ် မ့မ့ၢ်တခီတၢ်အိၣ်မူလၢမၤသကိးတၢ်ဒီးယွၤလၢ အတၢ်ဆှၢတၢ်တွၤအပူၤန့ၣ်လီၤ.

စီၤပီလူးပၥ်ဖျါထီၣ်တၢ်ထုကဖၣ်အံၤလၢ အတၢ်ထံၣ်လီၤဆီတမံၤ အပူၤန့ၣ်လီၤ. စီၤပီလူးပၥ်တၢ်ထုကဖၣ်လၢအ့းဖ့းစူးအဂီၢ်အံၤ လၢအမ့ၢ်တၢ် အဒိၣ်အမုၢ်တမံၤလၢစံးထီၣ်ပတြၢၤတၢ်လၢအဝဲသ့ၣ်အဂီၢ် (အ့းဖ့းစူး ၁း၁၆; ထိၣ်သတြီၤ အ့းဖ့းစူး ၁း၃-၁၄) ဒီး အတၢ်ဃ့ကညးလၢအဝဲသ့ၣ်အဂီၢ် (အ့းဖ့းစူး ၁း၁၇-၂၃ ထိၣ်သတြီၤ အ့းဖ့းစူး ၃း၁၄-၂၁) ခံမံၤလၢၥ်အံၤန့ၣ်လီၤ. လၢစီၤပီလူးအဂီၢ်န့ၣ်, တၢ်ထုကဖၣ်အံၤ မ့ၢ်တၢ်အကံၢ်အလဲလၢခ၇ံၥ်ဖိအတၢ် အိၣ်မူအတၢ်စူၢ်တၢ်နၥ်အပူၤန့ၣ်လီၤ. လံၥ်စီဆှံအဆၢသ့ၣ်တဖၣ်အံၤ ကတဲၥ် ကတီၤန့ၢ်ၦၤတၢ်ကိးဃီၤလၢအကအိၣ်ဒီးတၢ်ထုကဖၣ်, တၢ်ကွဲမုၥ်ပဝဲဒၣ်တဂၤ လၢ်လၢ်လၢကအိၣ်ဒီး "တၢ်ထုကဖၣ်အတၢ်မၤ" လၢစီၤပီလူးအတၢ်ပၥ်ဖျါထီၣ် အတၢ်ဟ့ၣ်လီၤသးအပူၤန့ၣ်လီၤ.

`ဘၣ်မနုၤအ၇့ဒိၣ်မးထီဘိလၢကဘၣ်စံးထီၣ်ပတြၢၤယွၤလၢ တၢ်ထုကဖၣ်အပူၤအံၤလၢတၢ်စံးဘျုးစံးဖှိၣ်အံၤအဂီၢ်န့ၣ်လဲၣ်.`