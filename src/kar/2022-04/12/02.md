---
title:  ယ့ၣ်ၡူးအဒိ
date:   11/12/2022
---

`ဖး လူၤကၣ် ၂း၅၂ တက့ၢ်. ယ့ၣ်ၡူးအတၢ်ဒိၣ်ထီၣ်အကျိၤအကျဲမနုၤလွံၢ်ဘိ လၢအဘၣ်တၢ်ယၢၤထီၣ်အီၤလၢလံၥ်စီဆှံအဆၢအံၤအပူၤန့ၣ်လဲၣ်.`

ယ့ၣ်ၡူးမ့ၢ်ၦၤကညီဖိလၢအလၢၦဲၤတဂၤ, ဒီးအတၢ်ဒိၣ်ထီၣ်ပၥ်ဃုၥ်ဝဲဒီး ၦၤကညီအတၢ်အိၣ်မူအနီၣ်ထိၣ်ခိၣ်ကျၢၢ်ကိးကပၤဒဲးန့ၣ်လီၤ. ဒ် လူၤကၣ် ၂း၅၂ စံးဝဲအသိး, “ယ့ၣ်ၡူးဒိၣ်ထီၣ်လၢတၢ်ကူၣ်သ့ (သးအတၢ်သ့ၣ်ညါတၢ်), ဒီးလၢ အနီၢ်ခိ (အမိၢ်ၦၢ်), ဒီးလၢတၢ်ဘၣ်ယွၤအသး (နီၢ်သး), ဒီးၦၤကညီအသး (တၢ်ရ့လိၥ်သး) လီၤ.” “အတၢ်သ့ၣ်ညါတၢ်ပ့ၢ်ချ့ဒီးသ့ၣ်ညါထံၣ်ဖျိတၢ်, ဃုၥ်ဒီး တၢ်ဆိကမိၣ်ထံတၢ်ဒီးတၢ်ကူၣ်သ့လၢဂ့ၤတလၢကွံၥ်အသးအနံၣ်တဖၣ်န့ၣ်လီၤ. အသကဲးပဝာ်ဃံလၤလၢကိးကပၤဒဲးအပူၤန့ၣ်လီၤ. သးအတၢ်သ့ၣ်ညါတၢ်ဒီး နီၢ်ခိအစိကမီၤတဖၣ်ဒိၣ်ထီၣ်ဒီးဂုၤထီၣ်ပသီထီၣ်တဆီဘၣ်တဆီ, ဖိးမံဃုၥ် လိၥ်သးဒီးဖိသၣ်အကတီၢ်တၢ်သိၣ်တၢ်သီတဖၣ်န့ၣ်လီၤ. ဒ်ဖိသၣ်တဂၤအသိး, ယ့ၣ်ၡူးပၥ်ဖျါန့ဆၢၣ်သကဲးပဝာ်အတၢ်လီၤအဲၣ်လီၤကွံလၢအလီၤဆီတခါန့ၣ် လီၤ. အတၢ်သးအိၣ်အစုအိၣ်ကတဲၥ်ကတီၤအသးထီဘိလၢ ကမၤစၢၤၦၤဂၤ တဖၣ်အဂီၢ်န့ၣ်လီၤ. အဝဲပၥ်ဖျါအတၢ်၀ံသးစူၤတခါလၢ တၢ်မနုၤမးမၤတံၥ်တၥ် အီၤတန့ၢ်ဘၣ်, ဒီးတၢ်မ့ၢ်တၢ်တီတခါလၢတဘၣ်တၢ်လုၢ်ထီၣ်အီၤဆူတၢ်တီတၢ်လိၤ အကံၢ်အစီဘၣ်န့ၣ်လီၤ. လၢတၢ်သိၣ်တၢ်သီအပူၤ အိၣ်ဂၢၢ်ကျၢၤဝဲဒ်လ့တဖျၢၣ် အသိး, အတၢ်အိၣ်မူပၥ်ဖျါတၢ်ယူးယီၣ်ပၥ်ကဲလၢအတအဲၣ်လီၤက့ၤအသး အဘျုးအဖှိၣ်န့ၣ်လီၤ.”

`ဖး မးသဲ ၄း၂၃ တက့ၢ်. ယ့ၣ်ၡူးအတၢ်မၤသၢမံၤလၢအမ့ၢ်- တၢ်သိၣ်လီၤ သီလီၤတၢ်, တၢ်စံၣ်တဲၤတဲလီၤတၢ်, ဒီးတၢ်မၤဘျါက့ၤတၢ်အံၤ ကဘၣ်မၤအီၤ ခီဖျိလၢပဝဲတဖၣ်တုၤလီၤတီၤလီၤလၢမုၢ်မဆါတနံၤအံၤဒ်လဲၣ်.`

ပမ့ၢ်အၢၣ်လီၤတူၢ်လိၥ်ပဝဲလၢၦၤကညီတဂၤအံၤ မ့ၢ်ၦၤလၢအဘၣ်တၢ်စၢဖှိၣ် လိၥ်သးဒီးပၥ်လီၤဖးအီၤတန့ၢ်ဘၣ်န့ၣ်ဒီး, ပမၤဃံးပတၢ်ဘူၣ်တၢ်ဘါဆူနီၢ်သး အဂ့ၢ်အကျိၤတသ့ဘၣ်. တၢ်မ့ၢ်တၢ်တီဖိးဃၥ်ပနီၢ်ခိဒီဂၤညါ, ကျၢၢ်ဘၢပသးသမူ ဒီတကတီၢ်, ဒီးပၥ်ဃုၥ်ပတၢ်အိၣ်မူအတၢ်ဆိကမိၣ်အကျိၤအကျဲခဲလၢၥ်န့ၣ်လီၤ. ပနီၢ်ခိဒီးပနီၢ်သးအပီးအလီတဖၣ် စၢဖှိၣ်အသးကျၢၤဂ့ၤဒိၣ်မး လၢအဝဲသ့ၣ် ဘၣ်တၢ်မၤလီၤဖးအီၤတန့ၢ်ဘၣ်သၦၢ်တၢၢ်န့ၣ်လီၤ. ဒီးဒ်ၦၤတၢ်ဒဲးဘးဖိတဖၣ် အသိးဒၣ်လဲၥ်, ပတဒ်သိးလိၥ်သးဒီးယ့ၣ်ၡူးအတၢ်ပၥ်ဖျါထီၣ်သးဒ်ဘၣ် တၢ်ဒုးသ့ၣ်ညါၦၤလၢအဖီခိၣ်အသိး, ပဝဲတဖၣ်ခီဖျိလၢယွၤအဘျုးအဃိ, ပမၤ လီၤဂၥ်လိၥ်သးဒီးအီၤသ့ဝဲအံၤန့ၣ် မ့ၢ်လၢကဒုးအိၣ်ထီၣ်အၦၤတၢ်ဘၣ်တ့ကစၢ်, အက့ၢ်အဂီၤလၢၦၤကညီအပူၤ, ကဆှၢကဒါက့ၤအီၤဆူတၢ်လၢတၢ်ၦဲၤအအိၣ်လၢ အဘၣ်တၢ်တ့လီၤတ့ၢ်အီၤအပူၤ, ကဆီၣ်ထွဲတၢ်မၤက့ၤနီၢ်ခိ, သး, ဒီးသးသမူ အအိၣ်အံၤန့ၣ် မ့ၢ်တၢ်အုၣ်က့ၤခီၣ်က့ၤအတၢ်မၤန့ၣ်လီၤ. တၢ်အံၤမ့ၢ်ယွၤဃုမၤ အၦၤဂီၢ်မုၢ်ဒ်တၢ်မၤတခါအသိး ဒ်သိးကကတဲၥ်ကတီၤအဝဲသ့ၣ်လၢအတၢ်ဟဲက့ၤ လီၤခံဘျီတဘျီအဂီၢ်န့ၣ်လီၤ.

လၢတၢ်ထိၣ်သတြီၤလီၤက့ၤပသးဒီးယ့ၣ်ၡူးအပူၤ, ပသးဟးဂီၤသ့ဝဲ ညီကဒၣ်ခီဖျိတၢ်လီၤဆီန့ၣ်လီၤ. ဒီးလၢခံ, တၢ်ကွၢ်ဃီၤတၢ်သၦၢ်ၦၢ်လၢထူၣ်စုညါ အလိၤအံၤ ဒီးတၢ်လၢကဒီတဒၢၦၤလၢတၢ်သးဟးဂီၤအပူၤအံၤ ခီဖျိတၢ်လၢ ပတၢ်ထံၣ်ဘၣ်လီၤက့ၤပသးလၢပထိၣ်သတြီၤအီၤဒီးတၢ်လၢပထံၣ်ဘၣ်အီၤလၢ ယ့ၣ်ၡူးအပူၤအံၤဒ်လဲၣ်.