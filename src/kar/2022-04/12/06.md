---
title:  ကတဲၥ်ကတီၤသးလၢအတၢ်အိၣ်ဖျါထီၣ်အဂီၢ်
date:   15/12/2022
---

ပအိၣ်မူပဝဲလၢ ဟီၣ်ခိၣ်လၢအၦဲၤဒီးတၢ်ဘၣ်ယိၣ်ဘၣ်ဘီတဖျၢၣ်အံၤအပူၤ အိၣ်ဒီးတၢ်လိၣ်ဘၣ်လၢအလီန့ၢ်ၦၤအါမးဒီးမၤဒံ၀့ၤဒံ၀ီၤပမဲၥ်ချံအတၢ်ထံၣ်တဖၣ် န့ၣ်လီၤ. ပမ့ၢ်တပလီၢ်ပသးဘၣ်န့ၣ်, တၢ်တဖၣ်အံၤကမၤလၢၥ်ဂီၤပဆၢပကတီၢ်ဒီး ကမၤဟးဂီၤတၢ်လၢပကဘၣ်ပၥ်ဒိၣ်အီၤတဖၣ်န့ၣ်လီၤ. တၢ်အံၤတမ့ၢ်ပစဲးဖီကဟၣ် အဟီၣ်ခိၣ်ဒီတဘ့ၣ်အဘူးအလဲလၢ ပတဆၢမုၢ်လၢ်အီၤအဂၤတခါန့ၣ်ဘၣ်. ခရံၥ်ဖိလၢကိးစိၤဒဲးတဖၣ်, လၢအပတီၢ်တခါမ့ၢ်ဂ့ၤ, အပတီၢ်အဂၤတခါမ့ၢ်ဂ့ၤ, ကဘၣ်ဒီတဒၢသးထီဒါမုၣ်ကီၤလံၢ်အတၢ်ကျဲးစၢးမၤဟးဂီၤအဝဲသ့ၣ်လၢ တၢ်လၢ အကါဒိၣ်နီၢ်နီၢ်တဖၣ်လၢပတၢ်အိၣ်မူအပူၤအံၤအဂီၢ်န့ၣ်လီၤ.

ပမ့ၢ်တပလီၢ်ပသးဘၣ်န့ၣ်, ၦၤလၢတအိၣ်လၢတၢ်လီၤပျံၤအပူၤလၢ အကွၢ်ဃီၤတၢ်ယံၤဒီးယွၤ ဒီးအိၣ်ဆိးလၢတအဲၣ်ဟီၣ်ခိၣ်, ဘၣ်ဃးဒီးဖံးညၣ် တဖၣ်, တၢ်တဖၣ်လၢ, အကတၢၢ်န့ၣ်, မၤမံပသးတန့ၢ်ဘၣ်, ဒီးလၢအကတၢၢ်န့ၣ် ကဆှၢၦၤဆူပနီၢ်သးအတၢ်ဟးဂီၤအပူၤလီၤတမ့ၢ်ဘၣ်ဧါ. 

`ဖး ၂ပ့းတရူး ၃း၁၄ ဒီး ၁ယိၤဟၣ် ၃း၁-၃ တက့ၢ်. တၢ်လီၤဆီမနုၤ အိၣ်ဝဲလၢနထံၣ်ဘၣ်နဲတၢ်ကတဲၥ်ကတီၤလီၤက့ၤပသးလၢခရံၥ်အတၢ်ဟဲက့ၤလီၤ ခံဘျီတဘျီဒီး တၢ်အိၣ်ကတဲၥ်ကတီၤသးလၢတၢ်မၤအသးလၢအလီၤဘီလီၤမုၢ် အဘၢၣ်စၢၤန့ၣ်လဲၣ်.`

အါစုအါဘျီတၢ်နၥ်လၢတၢ်ကတဲၥ်ကတီၤဒံးပသးဆူညါတခါ လၢခရံၥ် အတၢ်ဟဲခံဘျီတဘျီအဂီၢ် ကဲထီၣ်တၢ်တဲပူၤဖျဲးသးလၢ တၢ်မၤယံၥ်မၤနီၣ်သးအဂီၢ် န့ၣ်လီၤ. တၢ်နၥ်အံၤဆှၢၦၤတဂၤသ့ဝဲညီဒိၣ်မး ဒ်သိးကအိၣ်ခုၣ်ခုၣ်မုၥ်မုၥ်လၢ ကုၢ်လၢအအၢအသီတဂၤအတၢ်တယၥ်ဆိကမိၣ်တၢ်အဖီလၥ်, “ယကစၢ်မၤယံၥ် မၤနီၣ်အတၢ်ဟဲက့ၤန့ၣ်လီၤ” (မးသဲ ၂၄း၄၈).

`ဖး စံးထီၣ်ပတြၢၤ ၉၅း၇, ၈;  ဧ့ၤဘြံၤ ၃း၇, ၈, ၁၅;  ဒီး ဧ့ၤဘြံၤ ၄း၇ တက့ၢ်. လံၥ်စီဆှံအဆၢဖိတဖၣ်အံၤ စံးဘၣ်ၦၤတၢ်မနုၤဘၣ်ဃးတၢ်အိၣ်ကတဲၥ် ကတီၤသးခဲအံၤတထံၣ်ဃီအဂ့ၢ်န့ၣ်လဲၣ်.`

လၢလံၥ်စီဆှံအတၢ်ထံၣ်အပူၤ, တၢ်အုၣ်က့ၤခီၣ်က့ၤတၢ်အဆၢကတီၢ်အံၤ မ့ၢ်ဒၣ် “တနံၤအံၤ” ထီဘိဒီးတမ့ၢ်ခဲဂီၤတနံၤနီတဘျီဘၣ်န့ၣ်လီၤ (ကွၢ် စံးထီၣ် ပတြၢၤ ၉၅း၇, ၈;  ဧ့ၤဘြံၤ ၃း၇, ၈, ၁၅;  ဧ့ၤဘြံၤ ၄း၇). လၢန့ၣ်အမဲၥ်ညါ, ပမ့ၢ် တဒိးန့ၢ်ဘၣ်တၢ်ဆီတလဲသးအတၢ်မၤလိဖးဒိၣ်တခါဘၣ်န့ၣ်, ပကမ့ၢ်ဒံးဒၣ် ၦၤတဖၣ်လၢအအိၣ်ဝဲဒ်အိၣ်ဝဲခဲအံၤအသိးန့ၣ်လီၤ. တၢ်ဆၢကတီၢ်အကစၢ်ဒၣ်ဝဲ တဆီတလဲၦၤလၢအတဆီတလဲသးန့ၣ်ဘၣ်. တမံၤဂ့ၤတမၠိဂ့ၤ, ၦၤတဂၤအံၤ မ့ၢ်တဒိၣ်ထီၣ်လၢတၢ်ဘျုးတၢ်ဖှိၣ်အပူၤထီဘိဘၣ်, ဒီးမ့ၢ်တဂုၥ်ကျဲးစၢးဝဲဆူညါ လၢတၢ်နၥ်အပူၤဘၣ်န့ၣ်, တၢ်လၢအကဲထီၣ်ညီနုၢ်သးန့ၣ် ကမ့ၢ်ဝဲကလီၤတူၢ် လီၤကၥ်ကွံၥ်ဝဲ, အသးကကိၤထီၣ်, အသးကဒ့ဒီဒီးတနၥ်တၢ်လၢၤဘၣ်ဒၣ်လဲၥ် န့ၣ်လီၤ.

လၢတၢ်ထံၣ်အံၤအပူၤ, ပစံးပဝဲလၢပတၢ်အိၣ်မူကိးနံၤဒဲးအံၤ မ့ၢ်ပတၢ်အိၣ်မူ လၢအဆံးဒိၣ်မးအပူၤသ့ဝဲန့ၣ်လီၤ. လၢတၢ်န့ၣ်အဃိ, ခီဖျိလၢယွၤအဘျုးအဃိ, ပကြၢးကူၣ်ထီၣ်ဖးလီၤတၢ်လၢခါဆူညါအဂီၢ် ဘၣ်ဆၣ်ပကြၢးအိၣ်မူကတဲၥ် ကတီၤပသးကိးနံၤဒဲးလၢခရံၥ်အတၢ်ဟဲက့ၤလီၤအဂီၢ်-လီၤဆီဒၣ်တၢ်မ့ၢ်လၢ, တၢ်အိၣ်မူလၢအတလီၤတံၢ်လီၤဆဲးအံၤ ကဲထီၣ်တနံၤအံၤမ့ၢ်တၢ်အိၣ်မူလၢ လီၢ်ခံကတၢၢ်တနံၤသ့ဝဲအဃိန့ၣ်လီၤ.

မုၢ်တနံၤအံၤ မ့ၢ်နအိၣ်ကတဲၥ်ကတီၤနသးလၢယ့ၣ်ၡူးမ့ၢ်ဟဲက့ၤလီၤလၢ တနံၤအဂီၢ်န့ၣ်ဒ်လဲၣ်. တဲသကိးနတၢ်စံးဆၢလၢနတၢ်မၤလိအတီၤပူၤတက့ၢ်.