---
title:  နီၢ်ခိဒ်တၢ်လုၢ်ဟံၣ်တဖျၢၣ်အသိး
date:   12/12/2022
---

နီၢ်ခိလၢအသံသ့ဒီး သးသမူလၢအသံတသ့ဘၣ်အတၢ်နၥ်လၢအလဲၤ သဃဲၤလိၥ်သးခံမံၤအံၤ ဒုးအိၣ်ထီၣ်တၢ်နၥ်အါမံၤလၢအဘၣ်ဃးဒီးၦၤကညီ အနီၢ်ခိန့ၣ်လီၤ. အဒိ, လၢဟ့းလ့ၣ်အၦၤကူၣ်သ့လၢပျၢၤတဖၣ်အဂီၢ်, ၦၤကညီ အနီၢ်ခိမ့ၢ်သးသမူအဃိၣ်လၢအမၤထူၣ်ဖျဲးၦၤ ခီဖျိလၢတၢ်သံအပူၤန့ၣ်လီၤ. ၦၤသူခိၣ်ဖိအတၢ်နၥ်လၢအတဲကဒါက့ၤတၢ်ဂ့ၢ်အံၤအဃိ, ခရံၥ်ဖိအါဂၤလၢ မုၢ်မဆါတနံၤအံၤ နၥ်ဝဲလၢနီၢ်ခိအံၤမ့ၢ်သးသမူလၢအသံတသ့ဘၣ်အဟံၣ်လၢ အဟံးဃၥ်ၦၤတစိၢ်တလီၢ်, လၢကပၥ်ဖှိၣ်က့ၤအီၤဒီးနီၢ်ခိဖဲတၢ်ဂဲၤထၢၣ်သမူထီၣ်က့ၤ အဆၢကတီၢ်န့ၣ်လီၤ. လၢအထီဒါလိၥ်သးတခီ, ၦၤလၢအနၥ်ယွၤအံၤ အိၣ်လၢတၢ်ခဲလၢၥ်အပူၤတဖၣ် စံးဝဲလၢၦၤကညီအနီၢ်ခိအံၤ သူၦိၤဝဲဒီးအဝဲသ့ၣ် နၥ်ဝဲလၢယွၤဒီးမူဟီၣ်ကယၢန့ၣ် မ့ၢ်ဒၣ်တၢ်တခါဃီဒီးတၢ်တမံၤဃီန့ၣ်လီၤ. လၢအဝဲသ့ၣ်အဂီၢ်န့ၣ်, တၢ်ခဲလၢၥ်ခဲဆ့န့ၣ် မ့ၢ်ဒၣ်ယွၤဒီးၦၤကညီအနီၢ်ခိ မ့ၢ်တၢ်ပၥ်ဖှိၣ်လိၥ်သးတခါဒီးတၢ်သူတၢ်ၦိၤခဲလၢၥ်အပီးအလီန့ၣ်လီၤ. မ့ၢ်လၢ တၢ်ဂ့ၢ်အံၤအိၣ်၀;တရံးဒီးတၢ်နၥ်လၢအထီဒါလိၥ်သးတဖၣ်အဃိ, ပကဘၣ် အိၣ်ဆၢထၢၣ်ဂၢၢ်ကျၢၤလၢလံၥ်စီဆှံအတၢ်သိၣ်လိၦၤဘၣ်ဃးၦၤကညီအန့ဆၢၣ် အဂ့ၢ်အံၤန့ၣ်လီၤ. 

`ဖး ၁ကရံၣ်သူး ၆း၁၉, ၂၀ ဒီး ၁ကရံၣ်သူး ၁၀း၃၁ တက့ၢ်. တၢ်နၢ်ပၢၢ် ၦၤကညီအနီၢ်ခိတဖၣ်အံၤလၢ အမ့ၢ် “ယွၤအတၢ်လုၢ်ဟံၣ်” ဒီး “သးစီဆှံအတၢ် လုၢ်ဟံၣ်” အံၤ အစိကမီၤလီၤဘၣ်ပတၢ်အိၣ်မူအကျိၤအကျဲလၢအဂ့ၤတဖၣ်အဂီၢ် ဒ်လဲၣ်.`

စီၤအၤဒၣ်ဒီးနီၢ်အံၣ်အုခံဂၤလၢၥ် ဘၣ်တၢ်တ့လီၤအီၤလၢယွၤအက့ၢ်အဂီၤ ပူၤ (၁မိၤၡ့ ၁း၂၆, ၂၇), လၢအကဘၣ်လီၣ်ဖျါထီၣ်တမ့ၢ်ထဲလၢအဝဲသ့ၣ် အသကဲးပဝာ်ဧိၤဘၣ်, လၢအဝဲသ့ၣ်အနီၢ်ခိအက့ၢ်အဂီၤအသနၢၣ်အပူၤန့ၣ်လီၤ. မ့ၢ်လၢက့ၢ်ဂီၤအံၤဟးဂီၤဝဲဒီး အိၣ်သဒၢသးခီဖျိလၢတၢ်ဒဲးဘးဟဲနုၥ်လီၤအဃိ, တၢ်အုၣ်က့ၤခီၣ်က့ၤအတၢ်မၤအံၤ ကဘၣ်တၢ်ဒုးအိၣ်ထီၣ်က့ၤအီၤလၢ ၦၤကညီ တဖၣ်အပူၤ ဆူအဝဲသ့ၣ်အတၢ်အိၣ်သးအခီၣ်ထံးခီၣ်ဘိအအိၣ်, လၢအပၥ်ဃုၥ်ဒီး အဝဲသ့ၣ်အနီၢ်ခိအတၢ်အိၣ်ဆူၣ်အိၣ်ချ့, ဒီးဆူကဒိးန့ၢ်ဘၣ်က့ၤတၢ်ဟံးန့ၢ်အီၣ် ဘၣ်က့ၤသ့ၣ်တၢ်မူအသၣ်အပတီၢ်အအိၣ်န့ၣ်လီၤ.

တၢ်မၤန့ၢ်ကဒါက့ၤတၢ်အိၣ်အသးအံၤ မ့ၢ်တၢ်မၤလၢပကဘၣ်မၤအီၤ တစိၤသးလၢ အကဘၣ်လၢၦဲၤဝဲထဲဒၣ်ဖဲခရံၥ်အတၢ်ဟဲက့ၤလီၤခံဘျီတဘျီ အကတီၢ်, ဖဲတၢ်အုၣ်သံအံၤသိးထီၣ်တၢ်တအုၣ်သံဘၣ်ဒီး တၢ်သံသ့အံၤသိးထီၣ် တၢ်သံတသ့ဘၣ်န့ၣ်လီၤ (၁ကရံၣ်သူး ၁၅း၅၃, ၅၄).

ၦၤတၢ်မၢဖိစီၤယိၤဟၣ်ကွဲးတၢ်ဆူအတံၤသကိးစီၤကါယူးအအိၣ်, “ၦၤလၢ တၢ်အဲၣ်အီၤတဂၤဧၢ, လၢတၢ်ခဲလၢၥ်အဖီခိၣ်န့ၣ်, ယဘါထုကဖၣ်လၢနကဘီၣ် ထီၣ်ညီထီၣ်, ဒီးအိၣ်ဆူၣ်အိၣ်ချ့ဒ်နသးဘီၣ်ထီၣ်ညီထီၣ်အသိးန့ၣ်လီၤ” (၃ယိၤဟၣ် ၁း၂).

ပမ့ၢ်အၢၣ်လီၤတူၢ်လိၥ်ပဝဲလၢ ၦၤကညီတဂၤအံၤ မ့ၢ်က့ၢ်ဂီၤလၢအဘၣ် တၢ်ပၥ်လီၤဖးအီၤတသ့ဘၣ်တဂၤ, ဒီးလၢတၢ်ဘူၣ်တၢ်ဘါဖီၣ်ဃံးဃၥ်ၦၤကညီ အတၢ်အိၣ်မူအသနၢၣ်ခဲလၢၥ်န့ၣ်ဒီး ပကြၢးဆိကမိၣ်ပနီၢ်ခိအတၢ်အိၣ်ဆူၣ်အိၣ်ချ့ ဒ်တၢ်ဘူၣ်တၢ်ဘါအမူဒါတခါအသိးစ့ၢ်ကီးန့ၣ်လီၤ. ပကြၢးပၢဆှၢလီၤပသး ခီဖျိ လၢလံၥ်စီဆှံအတၢ်သိၣ်တၢ်သီလၢအမ့ၢ် “သုအီၣ်တၢ်မ့ၢ်ဂ့ၤ, သုအီတၢ်မ့ၢ်ဂ့ၤ, ကယဲၢ်တၢ်လၢသုမၤမ့ၢ်ဂ့ၤ, မၤတၢ်ခဲလၢၥ်လၢယွၤအလၤကပီၤအဂီၢ်တက့ၢ်” (၁ကရံၣ်သူး ၁၀း၃၁) အံၤန့ၣ်လီၤ. ဘၣ်ဆၣ်သ့ၣ်နီၣ်ထီၣ်နဲလၢ ပအိၣ်မူဒံးဒၣ်လၢ ဟီၣ်ခိၣ်တဖျၢၣ်အံၤအပူၤ ဖဲၦၤလၢအဂ့ၤတဖၣ်မၤတၢ်လၢအဂ့ၤကတၢၢ်ဘၣ်ဆၣ် တူၢ်ဘၣ်ဒံးၦၤကညီအတၢ်တလၢတၦဲၤအန့ဆၢၣ်ဒီးတၢ်ဒဲးဘးအခိၣ်အဃၢၤ တခါအံၤအဘူးအလဲတဖၣ်အံၤန့ၣ်တက့ၢ်. လၢတၢ်န့ၣ်အဃိ, ပကြၢးသန့ၤပသး လၢယွၤဒီးမၤတၢ်အဂ့ၤကတၢၢ်, ဒီးပၥ်လီၤအဘူးအလဲတဖၣ်လၢယွၤအစုပူၤန့ၣ် လီၤ.