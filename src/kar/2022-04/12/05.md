---
title:  သးအတၢ်ပၢဆှၢတၢ်
date:   14/12/2022
---

သးစီဆှံမ့ၢ်ယွၤအစိကမီၤအခၢၣ်စး လၢအလူလီၤယွၤအတၢ်အဲၣ်လၢ ပသးပူၤ (ရိမ့ၤ ၅း၅), ဆှၢၦၤဆူတၢ်အုၣ်က့ၤခီၣ်က့ၤအတၢ်မၤလိအမ့ၢ်အတီပူၤ (ယိၤဟၣ် ၁၆း၇-၁၁), နဲၣ်ဃီၤၦၤဆူတၢ်မ့ၢ်တၢ်တီခဲလၢၥ်အအိၣ် (ယိၤဟၣ် ၁၆း၁၃), ဒီးဟ့ၣ်စိဟ့ၣ်ကမီၤၦၤ ဒ်သိးပကမၤလၢၦဲၤတၢ်သးခုကစီၣ်အတၢ်မၤန့ၣ် လီၤ (မၤတၢ် ၁း၈), မ့ၢ်လၢသးစီဆှံမၤကီမၤခဲမုၣ်ကီၤလံၢ်အတၢ်မၤအဃိ, ပကမၢ ကမၣ်အလီၢ်တအိၣ်ဝဲဒီး မုၣ်ကီၤလံၢ်အတၢ်ကျဲးစၢးမၤဟးဂီၤပတၢ်နၢ်ပၢၢ်သးစီဆှံ အန့ဆၢၣ် ဒီးအတၢ်မၤလၢကျဲကိးဘိဒဲးန့ၣ်လီၤ. ဖဲၦၤတနီၤသမၢသးစီဆှံအက့ၢ် အဂီၤအခါ, ၦၤအဂၤတဖၣ်တဲလီၤတံၢ်သးစီဆှံအတၢ်ဟ့ၣ်တဖၣ်လၢ အတၢ် ဆီတလဲအစိကမီၤအဖီခိၣ်န့ၣ်လီၤ.

`ဖး မၤတၢ် ၈း၄-၂၄ တက့ၢ်. ရှၤမရံအၦၤမၤကဒါမဲၥ်စီၤရှံမိၣ်အဲၣ်ဒိး ဒိးန့ၢ်ဘၣ်သးစီဆှံအတၢ်ဟ့ၣ်တဖၣ်လၢ တအိၣ်ဘၣ်ဒီးတၢ်ဂံၢ်တၢ်ဘါအသီ လၢသးစီဆှံဘၣ်န့ၣ်လီၤ. တၢ်ပၥ်သးတမံၤဃီအံၤ ဘၣ်တၢ်ပၥ်ဖျါထီၣ်ဝဲဒံးဒၣ်လၢ ပဆၢပကတီၢ်အံၤအပူၤဒ်လဲၣ်.`

ယွၤအဖိတဖၣ်မ့ၢ်ၦၤတဖၣ်လၢအဘၣ်တၢ်ပၢဆှၢအီၤလၢသးစီဆှံ (ရိမ့ၤ ၈း၁၄) ဆူယွၤအကလုၢ်ကထါအတၢ်မ့ၢ်တၢ်တီခဲလၢၥ်အပူၤန့ၣ်လီၤ (ယိၤဟၣ် ၁၆း၁၃;  ၁၇း၁၇). ယ့ၣ်ၡူးဟ့ၣ်ပလီၢ်တၢ်လၢ တၢ်ကတိၤဖျါဂ့ၤဝဲတဖၣ်အပူၤ, “ၦၤလၢအစံးဘၣ်ယၤ, ကစၢ်ဧၢ, ကစၢ်ဧၢန့ၣ် တမ့ၢ်အလဲၤနုၥ်ဆူမူခိၣ်အဘီအမုၢ် ကိးဂၤဒဲးဘၣ်. မ့ၢ်ထဲၦၤလၢအမၤဝဲဖဲဒၣ်ယပၢ်အိၣ်လၢမူခိၣ်အသးန့ၣ်ဧိၤလီၤ. တၢ်လၢမုၢ်တနံၤန့ၣ် ၦၤအါဂၤကစံးဘၣ်ယၤ, ကစၢ်ဧၢ, ကစၢ်ဧၢ, ပကတိၤတၢ်လၢ ၀ံအကျိၥ်လၢနမံၤ, ဒီးပဟီထီၣ်ကွံၥ်တၢ်နါလၢနမံၤ, ဒီးပမၤတၢ်လီၤလးအါမံၤလၢ နမံၤ, တမ့ၢ်ဘၣ်ဧါ. တုၤနုၤတစုယကအုၣ်ယသးလၢအီၤ, ယတသ့ၣ်ညါဘၣ်သု နီတခီၣ်ဘၣ်. ၦၤလၢအမၤတၢ်အၢတၢ်သီသ့ၣ်ဧၢ, ဟးဖးဒီးယၤတက့ၢ်” (မးသဲ ၇း၂၁-၂၃) အံၤန့ၣ်လီၤ. တၢ်အံၤအခီပညီမ့ၢ်ဝဲလၢသးစီဆှံတဆှၢၦၤယံၤဒီး ယွၤအကလုၢ်ကထါနီတဂၤနီတဘျီဘၣ်န့ၣ်လီၤ. တၢ်လၢအဝဲအကစၢ်ထိၣ်ဟူး ထိၣ်ဂဲၤၦၤ-ဘၣ်ဆၣ်မ့မ့ၢ်တခီဆှၢၦၤထီဘိဆူအလီၤပလိၥ်လိၥ်သးဒီးယွၤ အကလုၢ်ကထါအပူၤအအိၣ်န့ၣ်လီၤ.

သးစီဆှံတဂၤဃီလၢအနဲၣ်ဃီၤၦၤကျဲဆူတၢ်မ့ၢ်တၢ်တီခဲလၢၥ်အအိၣ်အံၤ ဟ့ၣ်စိဟ့ၣ်ကမီၤၦၤ ဒ်သိးပကဆှၢၦၤဂၤဆူတၢ်မ့ၢ်တၢ်တီလၢအလီၤလးအံၤအအိၣ် စ့ၢ်ကီးန့ၣ်လီၤ (မးသဲ ၂၈း၁၈-၂၀;  မၤတၢ် ၁း၈). ဖဲပမၤလၢၦဲၤပတၢ်မၤလၢ အစီအဆှံအံၤအခါ, ပအိၣ်ဒီးအတၢ်မၤစၢၤၦၤလၢအလီၤဆီန့ၣ်လီၤ. လၢတၢ်န့ၣ် အဃိ, ကိးဂီၤဒဲးန့ၣ်, ပကဘၣ်တီၤလီၤလၢယွၤအမဲၥ်ညါဒီး မၤသီထီၣ်က့ၤ ပတၢ်ဟ့ၣ်လီၤသးအတၢ်အၢၣ်လီၤအီလီၤဆူအအိၣ်န့ၣ်လီၤ. ပမ့ၢ်မၤတၢ်အံၤန့ၣ်ဒီး အဝဲကဟ့ၣ်လီၤၦၤအသးစီဆှံအတၢ်အိၣ်ဒီးၦၤ ဃုၥ်ဒီးအတၢ်မၤမူထီၣ်ၦၤ, အတၢ်မၤစီဆှံၦၤအစိကမီၤန့ၣ်လီၤ.

ဘၣ်ဆၣ်သနၥ်က့, ပကဘၣ်ပျဲအတၢ်ဆှၢၦၤအခွဲး ခီဖျိပမၤတၢ်ဃုထၢလၢ အဂ့ၤတဖၣ်ကိးနံၤဒဲး, ဒ်သိးပကမၤတၢ်လၢပသ့ၣ်ညါအဘၣ်ဒီး ဟးဆှဲးတၢ်လၢ ပသ့ၣ်ညါအကမၣ်န့ၣ်လီၤ. တၢ်အံၤ, ထဲဒၣ်ခီဖျိလၢပဃုအိၣ်မူဝဲဒ်ပကြၢးအိၣ်မူဝဲ အသိး လၢယွၤဟ့ၣ်လီၤၦၤဂံၢ်ဘါအပူၤအဃိ, ပကဒိးန့ၢ်ဘၣ်သးစီဆှံအစိကမီၤ လၢပတၢ်အိၣ်မူအပူၤလၢယွၤစံးပၥ်ၦၤန့ၣ်လီၤ.

ဘၣ်မနုၤအဃိအကါဒိၣ်ဝဲဒိၣ်မး, ဒ်သိးပကဃ့လၢပကစၢ်ဒၣ်ဝဲဆူ တၢ်ဒိကနၣ်သးစီဆှံအတၢ်ဆှၢပတၢ်အိၣ်မူကိးဂီၤဒဲးအပူၤအဂီၢ်န့ၣ်လဲၣ်.