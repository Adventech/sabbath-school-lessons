---
title:  တၢ်မုၢ်လၢ်လၢတၢ်အိၣ်မူအံၤအဘးခီ
date:   13/11/2022
---

ဟ့းလ့ၣ်အၦၤကွဲးတၢ်စံၣ်စိၤတဲစိၤလၢပျၢၤ Herodotus (5th Century BC) ကွဲးတၢ်ဘၣ်ဃးၦၤတကလုၥ်လၢ, ဖဲတၢ်အိၣ်ဖျဲၣ်တခါ, စးထီၣ်တၢ်ကအု ကစွါအကတီၢ်တခါအံၤန့ၣ် မ့ၢ်လၢအဝဲသ့ၣ်ထံၣ်ဆိပၥ်တၢ်နးတၢ်ဖှီၣ်ကမၤအသး လၢဖိသၣ်ကဘၣ်သဂၢၢ်ဝဲ ဖဲအဝဲသ့ၣ်မ့ၢ်အိၣ်မူဘၣ်ဝဲတုၤသးၦၢ်အကတီၢ်အခါန့ၣ် လီၤ. ဘၣ်ဆၣ်တၢ်နးအံၤဖျါလီၤဆီလၢပဂီၢ်ဒၣ်လဲၥ်, တၢ်လၢအဘၣ်အိၣ်ဝဲတနီၤ န့ၣ်လီၤ.

နံၣ်လၢအကထိပူၤကွံၥ်အလီၢ်ခံ, လၢနံၣ်အကယၤခံဆံအခီၣ်ထံး လၢကီၢ်အမဲရံၤကၣ်အပူၤ တၢ်ဒုးသ့ၣ်ညါၦၤတၢ်တခါဘၣ်တၢ်ကွဲးဝဲ, “နမ့ၢ် ဘၣ်တၢ်ခူၣ်လီၤနၤလၢဒီလၣ် (၁၀) န့ၣ်ဒီး ဘၣ်မနုၤအဃိနအိၣ်မူနဲန့ၣ်လဲၣ်.”

ပသ့ၣ်ညါဝဲလၢ, ပနၥ်ယွၤဒီးပအိၣ်လၢတၢ်လီၤထူလီၤယိၥ်အတၢ်မုၢ်လၢ် အပူၤဒၣ်လဲၥ်, တၢ်အိၣ်မူအံၤ မ့ၢ်တၢ်လၢအကီဝဲဒိၣ်မးန့ၣ်လီၤ. ဆိကမိၣ်ကွၢ်နဲလၢ ၦၤလၢတအိၣ်ဒီးတၢ်မုၢ်လၢ်နီတမံၤလၢအိၣ်မူဘၣ်ဝဲတၢ်အိၣ်မူတစိၢ်တလီၢ်, အါစု အါဘျီၦဲၤဒီးတၢ်နးတၢ်ဖှီၣ်ဖဲအံၤတဖၣ် ကမ့ၢ်တၢ်လၢကကီဝဲလၢအဝဲသ့ၣ်အဂီၢ် ဆံးဒိၣ်လဲၣ်အဂ့ၢ်န့ၣ်တက့ၢ်. အါဒိၣ်န့ၢ်ဒံးၦၤပတီၢ်မုၢ်လၢအကွဲးတၢ်ဖိတဂၤ ကွဲးဖျါထီၣ်ဝဲၦၤကညီအတၢ်အိၣ်မူအံၤ အခီပညီတအိၣ်ဘၣ်အဂ့ၢ်, မ့ၢ်လၢပဝဲ ခဲလၢၥ်တမ့ၢ်ထဲပကဘၣ်သံဧိၤဘၣ်, ပဝဲခဲလၢၥ်အိၣ်မူဝဲဒီးတၢ်သ့ၣ်ညါနၢ်ပၢၢ်တၢ်လၢ ပကဘၣ်သံဝဲဒၣ်န့ၣ်လီၤ. ဒီးတၢ်သ့ၣ်ညါနၢ်ပၢၢ်တၢ်အံၤ မ့ၢ်တၢ်လၢအဒုးအိၣ်ထီၣ် ၦၤကညီအတၢ်အိၣ်မူအတၢ်ကူၣ်ထီၣ်ဖးလီၤဒီတခါ, လၢအါစုအါဘျီကီဝဲဒီး လီၤသးအုးလၢအကစၢ်ဒၣ်ဝဲ, ဖျါလၢအဘျုးတအိၣ်ဘၣ်ဒီးမ့ၢ်တၢ်ကလီကလီန့ၣ် လီၤ. ၦၤဆိကမိၣ်တၢ်သ့တဂၤကတိၤယၢၤထီၣ်ၦၤကညီအဂ့ၢ်ဒ်တမ့ၢ်တၢ်နီတမံၤ ဘၣ်အသိးဘၣ်ဆၣ် မ့ၢ်ဒၣ် “ဖံးညၣ်လၢအလီၤပလ့ၤလၢဃံကွဲတဖၣ်ဟးဂီၤ ပြံပြါကွံၥ်ဝဲအဖီခိၣ်” န့ၣ်လီၤ. မ့မ့ၢ်တခီလီၤပျံၤလီၤဖုးဒိၣ်မး, ဘၣ်ဆၣ်တၢ်အံၤ ကီဝဲဒိၣ်မးဒ်ပကဂ့ၢ်လိၥ်တၢ်ဒီး တၢ်လၢအိၣ်ဒီးအဂ့ၢ်အကျိၤလၢပတူၢ်လိၥ်အီၤသ့ န့ၣ်လီၤ.

သၦၢ်တၢၢ်လီၤ, လၢတၢ်ထိၣ်သတြီၤတၢ်ခဲလၢၥ်တဖၣ်အံၤအပူၤ, ပအိၣ်ဒီး လံၥ်စီဆှံအတၢ်စံးပၥ်ဘၣ်ဃးတၢ်မူအထူအယိၥ်လၢယ့ၣ်ၡူးအပူၤန့ၣ်လီၤ. ဒီးတၢ်အံၤမ့ၢ်နီၣ်၀ံၥ်န့ၣ်လီၤ. ပအိၣ်ဒီးတၢ်မုၢ်လၢ်အံၤလၢယ့ၣ်ၡူးအပူၤ ဒီးတၢ်လၢ အတၢ်သံဒီးအတၢ်ဂဲၤထၢၣ်သမူထီၣ်က့ၤဟ့ၣ်လီၤၦၤန့ၣ်လီၤ. မ့တမ့ၢ်ဘၣ်န့ၣ်, မ့ၢ်ပကအိၣ်ဒီးတၢ်မုၢ်လၢ်အဂၤမနုၤတမံၤဒ်လဲၣ်.

`ဖး ၁ကရံၣ်သူး ၁၅း၁၂-၁၉ တက့ၢ်. စီၤပီလူးစံးတၢ်မနုၤဖဲအံၤဘၣ်ဃး ခရံၥ်အတၢ်ဂဲၤထၢၣ်သမူထီၣ်က့ၤအံၤ ဘၣ်ထွဲလိၥ်သးဘူးဒိၣ်မးဒီးပကစၢ်ဒၣ်ဝဲအတၢ်ဂဲၤထၢၣ်သမူထီၣ်က့ၤအတၢ်မုၢ်လၢ်ဒ်လဲၣ်အဂ့ၢ်န့ၣ်လဲၣ်.`

စီၤပီလူးအတၢ်တဲအံၤလီၤတံၢ်လီၤဆဲးဒိၣ်မးလီၤ. ပတၢ်ဂဲၤထၢၣ်သမူထီၣ် က့ၤအံၤ အိၣ်စဲဘူးလိၥ်သးဒီးခရံၥ်အတၢ်ဂဲၤထၢၣ်သမူထီၣ်က့ၤလၢ ပပၥ်လီၤဖး အီၤတန့ၢ်ဘၣ်န့ၣ်လီၤ. ဒီးပမ့ၢ်တဂဲၤဆၢထၢၣ်ဘၣ်န့ၣ်, ခရံၥ်တဂဲၤဆၢထၢၣ်စ့ၢ်ကီး ဘၣ်ဝဲဘၣ်. ဒီးခရံၥ်မ့ၢ်တဂဲၤဆၢထၢၣ်က့ၤဘၣ်ဒီး, မ့ၢ်တၢ်ကမၤအသးဒ်လဲၣ်. “သုနၥ်တၢ်မ့ၢ်တၢ်ကလီကလီ, သုအိၣ်ဒံးမးလၢသုတၢ်ဒဲးဘးအပူၤလီၤ.” လၢတၢ်ကတိၤအဂၤတခီ, ဖဲပသံအခါ ပအိၣ်လၢတၢ်သံအပူၤ, ဒီးထီဘိ, ဒီးလၢ တၢ်န့ၣ်အဃိ, တၢ်ခဲလၢၥ်အံၤအခီပညီတအိၣ်ဝဲဘၣ်န့ၣ်လီၤ. စီၤပီလူးစံးဘၣ်ၦၤ တၢ်ခဲလၢၥ်လၢ ၁ကရံၣ်သူး ၁၅း၃၂ အပူၤ, “ၦၤသံတဖၣ်မ့ၢ်တဂဲၤဆၢထၢၣ်က့ၤ ဘၣ်ဒီး, မ်ပကအီၣ်သကိးအီသကိးတၢ်တက့ၢ်. အဂ့ၢ်ဒ်အံၤ ခဲဂီၤပကသံလီၤ.” 

ပတၢ်အိၣ်မူအခဲအံၤ မ့မ့ၢ်ဒၣ်ဒ်တၢ်တဂၢၢ်တကျၢၤဒီးတၢ်တစိၢ်တလီၢ်ဖိ အသိး, ဒီးပ “နံၣ်နွံဆံ” (ပတၢ်ဘူၣ်မ့ၢ်ဂ့ၤအဃိ, ပမ့ၢ်တအိမိၥ်အိခွးဘၣ်, မ့တမ့ၢ် ပမ့ၢ်တအီၣ်တၢ်၀ံၣ်တၢ်ဆၢအါကဲၣ်ဆိးဘၣ်) အံၤ ကမ့ၢ်တၢ်ခဲလၢၥ်လၢပမၤန့ၢ်အီၤ, ပကအိၣ်မူဘၣ်ပဝဲထဲန့ၣ်လီၤ. လၢတၢ်န့ၣ်အဃိ, ၀ံမုၣ် E. G. White စံးအါထီၣ်ဝဲ, “မူခိၣ်အံၤအဘျုးအိၣ်ဒိၣ်န့ၢ်တၢ်ခဲလၢၥ်လၢပဂီၢ်, ဒီးပမ့ၢ်တဒိးန့ၢ်ဘၣ် မူခိၣ်န့ၣ်ဒီး တၢ်ခဲလၢၥ်ကလီၤမၢ်န့ၢ်ၦၤလီၤ” အံၤ ပကမၢကမၣ်အလီၢ်တအိၣ်ဘၣ်. Sons and Daughters of God, p. 349.

ဆိကမိၣ်တၢ်ဘၣ်ဃးပတၢ်မုၢ်လၢ်ဒီးပတၢ်နၥ်အံၤ  အလုၢ်အၦ့ၤအိၣ်ဝဲ ဆံးဒိၣ်လဲၣ်အဂ့ၢ်န့ၣ်တက့ၢ်. ဘၣ်မနုၤအဃိ ပကဘၣ်မၤတၢ်ခဲလၢၥ်အံၤတသ့ ဖဲပသ့, ခီဖျိလၢယွၤအဘျုးဒ်သိးပကပၢၤဃၥ်အီၤအဂီၢ်န့ၣ်လဲၣ်.