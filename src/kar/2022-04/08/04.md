---
title:  “ယကဒုးဂဲၤဆၢထၢၣ်က့ၤအီၤ”
date:   15/11/2022
---

လၢအဝဲမၤတၢ်လီၤလးတခါအပူၤ, ယ့ၣ်ၡူးဒုးအီၣ်ၦၤယဲၢ်ကထိဒီးကိၣ် စှၤလိၣ်ဒီးညၣ်န့ၣ်လီၤ (ယိၤဟၣ် ၆း၁-၁၄). သ့ၣ်ညါဝဲလၢကမျၢၢ်တဖၣ် ဒုးကဲထီၣ်အီၤလၢစီၤပၤအဃိ (ယိၤဟၣ် ၆း၁၅), ယ့ၣ်ၡူးဒိးထီၣ်ကဘီဒီးခီဂၥ် ပီၣ်လဲၣ်ကၤလံၤလါဆူအ၀ၣ်ဘးခီန့ၣ်လီၤ. ဘၣ်ဆၣ်လၢခံတနံၤၦၤဂီၢ်မုၢ်တဖၣ် ပိၥ်ထီၣ်ကဒီးအခံဖဲန့ၣ်, တၢ်လီၢ်ဖဲအဝဲစံးကတိၤလီၤအတၢ်စံၣ်တဲၤတဲလီၤတယုၢ် ၦဲၤဒီးအစိကမီၤလၢတၢ်မူအကိၣ်အဂ့ၢ်, ဃုၥ်ဒီးတၢ်တဲလီၤဆီလၢအဘၣ်ဃးဒီး တၢ်မူအထူအယိၥ်အတၢ်ဟ့ၣ်လီၤတံၢ်လီၤဆဲးန့ၣ်လီၤ” (ယိၤဟၣ် ၆း၂၂-၅၉).

`ဖး ယိၤဟၣ် ၆း၂၆-၅၁ တက့ၢ်. ယ့ၣ်ၡူးပၥ်ဖှိၣ်ဃါဃုၥ်တၢ်မူအထူအယိၥ် အတၢ်ဟ့ၣ်အဂ့ၢ်ဒီး ၦၤတီၦၤလိၤအတၢ်ဂဲၤထၢၣ်သမူထီၣ်က့ၤလၢခံကတၢၢ်အဂ့ၢ် ဒ်လဲၣ်.`

လၢအတၢ်စံၣ်တဲၤတဲလီၤတၢ်အပူၤ, ယ့ၣ်ၡူးပၥ်ဖျါလီၤတံၢ်တၢ်ထံၣ် အခိၣ်ကျၢၢ်သၢခါလၢအဘၣ်ဃးဒီးတၢ်မူအထူအယိၥ်န့ၣ်လီၤ. (၁) အဝဲပၥ်ဖျါထီၣ် အကစၢ်အသးဒ် “ကိၣ်လၢဟဲလီၤလၢမူခိၣ်, ဒီးဟ့ၣ်လီၤတၢ်မူလၢဟီၣ်ခိၣ်န့ၣ်လီၤ” (ယိၤဟၣ် ၆း၃၃, ၅၈). ခီဖျိစံးကတိၤတၢ်အံၤလၢ “ယမ့ၢ် (Greek ego eimi) တၢ်မူအကိၣ်” (ယိၤဟၣ် ၆း၃၅, ၄၈) န့ၣ်လီၤ. ယ့ၣ်ၡူးတဲဖျါထီၣ်အကစၢ်အသးဒ် “ယမ့ၢ်တၢ်လၢယမ့ၢ်” လၢလံၥ်စီဆှံအလီၢ်လံၤတကတြူၢ်အပူၤ (၂မိၤၡ့ ၃း၁၄) န့ၣ်လီၤ. (၂) ယ့ၣ်ၡူးတဲနၢ်ပၢၢ်ဝဲလၢတၢ်မူအထူအယိၥ်န့ၣ် ပဒိးန့ၢ်ဘၣ်အီၤသ့လၢ အပူၤ, “ၦၤလၢအဟဲဆူယအိၣ်” ဒီး “ၦၤလၢအစူၢ်က့ၤနၥ်က့ၤယၤန့ၣ်” ကဒိးန့ၢ် ဘၣ်တၢ်ဆိၣ်ဂ့ၤအံၤလီၤ (ယိၤဟၣ် ၆း၃၅). ဒီးလၢခံကတၢၢ်န့ၣ်, ယ့ၣ်ၡူးဒုးစဲဘူး တၢ်သံတသ့ဘၣ်အတၢ်ဟ့ၣ်ဒီးတၢ်ဂဲၤထၢၣ်သမူထီၣ်က့ၤလၢလီၢ်ခံကတၢၢ်အဂ့ၢ်, ဒုးလီၤတံၢ်အၦၤကမျၢၢ်သၢဘျီ “ယကဒုးဆၢထၢၣ်က့ၤအီၤလၢမုၢ်နံၤကတၢၢ်လီၤ” (ယိၤဟၣ် ၆း၄၀, ၄၄, ၅၄).

ယ့ၣ်ၡူးဟ့ၣ်စ့ၢ်ကီးတၢ်စံးပၥ်လၢအလီၤလးအံၤန့ၣ်လီၤ- “ယစံးဘၣ် တဲဘၣ်သုတီတီလိၤလိၤ, ၦၤလၢအစူၢ်က့ၤနၥ်က့ၤယၤန့ၣ်, အိၣ်ဒီးတၢ်မူအထူ အယိၥ်လီၤ (ယိၤဟၣ် ၆း၄၇). လၢတၢ်န့ၣ်အဃိ, တၢ်မူအထူအယိၥ်အတၢ်ဟ့ၣ်အံၤ မ့ၢ်တ့ၢ်ဝဲတၢ်နီၢ်နီၢ်အခဲအံၤတခါန့ၣ်လီၤ. ဘၣ်ဆၣ်အခီပညီတမ့ၢ်ဝဲလၢ ၦၤစူၢ်က့ၤ နၥ်က့ၤတၢ်ဖိတဖၣ်တသံဝဲနီတဘျီန့ၣ်ဘၣ်, မ့ၢ်လၢတၢ်တဲဖျါဂ့ၤဒိၣ်အဂီၢ် “ဒုးဂဲၤဆၢထၢၣ်က့ၤအီၤ” (ယိၤဟၣ် ၆း၄၀) အံၤ မ့ၢ်တၢ်ဆိကမိၣ်ဆိကဟဲက့ၤ မူထီၣ်ကဒါက့ၤဖဲၦၤတဂၤသံ၀ံၤအလီၢ်ခံန့ၣ်လီၤ.

တၢ်ပၥ်ဖျါထီၣ်တၢ်ဂ့ၢ်အံၤ ဖျါဂ့ၤဝဲဒိၣ်မးလီၤ. မ့တမ့ၢ်လၢခရံၥ်ဘၣ်န့ၣ်, ပဒိးန့ၢ်ဘၣ်တၢ်မူတသ့ဘၣ်. ဘၣ်ဆၣ်, တၢ်တူၢ်လိၥ်ခရံၥ်၀ံၤအလီၢ်ခံဒီး အိၣ်ဒီး တၢ်မူအထူအယိၥ်လီၤတံၢ်လီၤဆဲးဒၣ်လဲၥ်, အခဲအံၤပမ့ၢ်ဒံးဒၣ်ၦၤလၢအသံသ့  အဃိ ပကဘၣ်သံပဝဲဒံးန့ၣ်လီၤ. ဖဲခရံၥ်ဟဲက့ၤလီၤခံဘျီတဘျီအခါ, အခါဖဲန့ၣ်, အဝဲကဟ့ၣ်လီၤၦၤတၢ်သံတသ့ဘၣ် အတၢ်ဟ့ၣ်လၢအမ့ၢ်တၢ်လၢအအိၣ်တ့ၢ်လံဒီး ၦၤန့ၣ်လီၤ. တၢ်ဟ့ၣ်အံၤ လီၤတံၢ်ဝဲန့ၣ် ပဆိကမိၣ်န့ၢ်နီၢ်သးအန့ဆၢၣ်အတၢ်သံ တသ့ဘၣ်န့ၣ်ဘၣ်, မ့မ့ၢ်တခီမ့ၢ်ဝဲယ့ၣ်ၡူးအတၢ်တီတၢ်လိၤလၢအဟဲဆူပအိၣ် ခီဖျိပတၢ်နၥ်အီၤန့ၣ်လီၤ.

အိၣ်ဆိးနဲလၢယ့ၣ်ၡူးအတၢ်ကတိၤတဖၣ်အဖီခိၣ်လၢ, နမ့ၢ်နၥ်အီၤန့ၣ်ဒီး, နအိၣ်ဒီး (ဒ်ခဲအံၤအသိး) တၢ်မူအထူအယိၥ်န့ၣ်လီၤ. တၢ်စံးပၥ်လၢအလီၤလးအံၤ မၤစၢၤဒုးအိၣ်မူနၤဒီးပတၢ်အိၣ်မူလၢအဆူးအဆါခဲအံၤနီၢ်နီၢ်, ထဲဒၣ်တစိၢ်တလီၢ်ဖိ ဒၣ်လဲၥ်, လၢတၢ်သံတသ့ဘၣ်အံၤအဂီၢ်ကသ့ဝဲဒ်လဲၣ်.