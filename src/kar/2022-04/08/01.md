---
title:  လံၥ်စီဆှံအသီတကတြူၢ်အတၢ်မုၢ်လၢ်
date:   12/11/2022
---

### တၢ်မၤလိတနွံအံၤအဂီၢ်ဖ
၁ကရံၣ်သူး ၁၅း၁၂-၁၉; ယိၤဟၣ် ၁၄း၁-၃; ၆း၂၆-၅၁; ၁သ့းစၤလနံ ၄း၁၃-၁၈; ၁ကရံၣ်သူး ၁၅း၅၁-၅၅.

> <p>တၢ်ကလုၢ်ထူ</p>
> “ဒီးတၢ်အုၣ်အသးမ့ၢ်အအံၤ, ယွၤဟ့ၣ်လီၤၦၤလၢတၢ်မူအထူ အယိၥ်, ဒီးတၢ်လၢတၢ်မူန့ၣ် အိၣ်ဝဲလၢအဖိခွါအပူၤလီၤ. ၦၤအိၣ်ဒီး အဖိခွါန့ၣ် အိၣ်ဒီးတၢ်မူ, ဒီးၦၤလၢအတအိၣ်ဘၣ်ဒီးယွၤအဖိခွါဘၣ်န့ၣ်, တအိၣ်ဘၣ်ဒီးတၢ်မူဘၣ်လီၤ” (၁ယိၤဟၣ် ၅း၁၁, ၁၂).

ဘၣ်တၢ်ကွဲးအီၤလၢဟ့းလ့ၣ်အကျိၥ်ဒၣ်လဲၥ်, ၦၤကွဲးလံၥ်စီဆှံအသီ တကတြူၢ်ခဲလၢၥ် (လၢတပၥ်ဃုၥ်ဒီးစီၤလူၤကၣ်) မ့ၢ်ၦၤယူဒၤဖိတဖၣ်, ဒီးအဝဲသ့ၣ် တဲၦၤကညီဖိတဖၣ်အန့ဆၢၣ်လၢဧ့ၤဘြံၤအတၢ်ထံၣ်အပူၤခဲလၢၥ်ခဲဆ့, ဒီးတမ့ၢ်လၢ ဟ့းလ့ၣ်လၢအတနၥ်ယွၤအတၢ်ထံၣ်အပူၤဘၣ်.

လၢတၢ်န့ၣ်အဃိ, လၢခရံၥ်ဒီးၦၤတၢ်မၢဖိတဖၣ်အဂီၢ်, ခရံၥ်ဖိအတၢ် မုၢ်လၢ်အံၤ တမ့ၢ်တၢ်မုၢ်လၢ်အသီတခါဘၣ်, မ့မ့ၢ်တခီ, မ့ၢ်တၢ်ပၥ်ဖျါထီၣ်တၢ်နၥ် လၢပျၢၤလၢအဘၣ်တၢ်မၤဒိၣ်ထီၣ်တ့ၢ်အီၤ ခီဖျိလၢမိၢ်ပၢ်ဖံဖုတဖၣ်ဒီး၀ံတဖၣ်န့ၣ် လီၤ. အဒိ, ခရံၥ်ယၢၤထီၣ်ဝဲလၢ စီၤအၤဘြၤဟၣ်ထံၣ်စိပၥ်ဒီးသးခုထံၣ်ဘၣ် အမုၢ်နံၤအဂ့ၢ်န့ၣ်လီၤ (ယိၤဟၣ် ၈း၅၆). ယူဒၤစံးဝဲလၢ စီၤဃနိၥ်တဲဆိတၢ် ဘၣ်ဃးခရံၥ်အတၢ်ဟဲက့ၤခံဘျီတဘျီအဂ့ၢ်န့ၣ်လီၤ (ယူဒၤ ၁၄, ၁၅). ဒီးလံၥ်ဧ့ၤဘြံၤကတိၤတၢ်ဘၣ်ဃးဒီးတၢ်နၥ်အၦၤဒူၦၤဃိၤတဖၣ်အဂ့ၢ် ဒ်ဆၢမုၢ်လၢ် မူခိၣ်အခိၣ်ဖးလၢအဝဲသ့ၣ်တဒိးန့ၢ်ဘၣ်ဒံးဝဲတုၤပကဒိးန့ၢ်ဘၣ်ပဝဲတစုအသိးန့ၣ် လီၤ (ဧ့ၤဘြံၤ ၁၁း၃၉, ၄၀). အဝဲသ့ၣ်အသးသမူတဖၣ် မ့ၢ်အိၣ်တ့ၢ်ဒီးယွၤလၢ မူခိၣ်လံန့ၣ်ဒီး တၢ်ကတိၤဖျါထီၣ်တၢ်အံၤ ကမ့ၢ်တၢ်လၢအခီပညီတအိၣ်ဘၣ်န့ၣ် လီၤ.

ခီဖျိမၤဆူၣ်ထီၣ်ဝဲလၢ ထဲဒၣ်ၦၤအိၣ်လၢခရံၥ်အပူၤတဖၣ် အိၣ်ဒီးတၢ်မူ အထူအယိၥ် (၁ယိၤဟၣ် ၅း၁၁, ၁၂) အဃိ, စီၤယိၤဟၣ်ပၥ်ဖျါထီၣ်ဝဲလၢ သးသမူ သံတသ့ဘၣ်အတၢ်နၥ်အံၤ မ့ၢ်တၢ်လၢအကမၣ်အဂ့ၢ်န့ၣ်လီၤ. သၦၢ်တၢၢ်လီၤ, မ့တမ့ၢ်ဘၣ်လၢ တၢ်အုၣ်က့ၤခီၣ်က့ၤအတၢ်ရ့လိၥ်သးဒီးခရံၥ်တခါအံၤ အိၣ်ဒီး ၦၤဘၣ်န့ၣ် တၢ်မူအထူအယိၥ်အိၣ်တသ့ဘၣ်န့ၣ်လီၤ. လၢတၢ်န့ၣ်အဃိ, လံၥ်စီဆှံ အသီတကတြူၢ်အတၢ်မုၢ်လၢ် မ့ၢ်တၢ်မုၢ်လၢ်လၢအိၣ်သူၣ်ထီၣ်အသးလၢခရံၥ်အလိၤ တခါဧိၤ, ဒီးတၢ်မုၢ်လၢ်ထဲတခါဧိၤလၢတၢ်အိၣ်မူလၢသံသ့တခါအံၤန့ၣ် မုၢ်တနံၤ ကကဲထီၣ်တၢ်လၢအသံတသ့လၢၤဘၣ်တခါန့ၣ်လီၤ.