---
title:  တၢ်ဘၣ်သဂၢၢ်လိၥ်သးမဲၥ်သကိးမဲၥ်လီၤစိၤလီၤထီ
date:   17/11/2022
---

`ဖး ၁ကရံၣ်သူး ၁၅း၅၁-၅၅ တက့ၢ်. “တၢ်လၢပနၢ်ပၢၢ်ကီ” မနုၤတခါလၢ စီၤပီလူးတဲနၢ်ပၢၢ်ၦၤန့ၣ်လဲၣ်. (၁ကရံၣ်သူး ၁၅း၅၁).`

ၦၤစံၣ်တဲၤတဲလီၤတၢ်လၢအမံၤဟူသၣ်ဖျါတနီၤစံးဝဲလၢ တၢ်လၢ “ပနၢ်ပၢၢ် အီၤကီ” တခါအံၤ (၁ကရံၣ်သူး ၁၅း၅၁) မ့ၢ်တၢ်အိၣ်ဖှိၣ် “တၢ်စိၥ်ထီၣ်ခူသူၣ်ဆူ မူခိၣ်” လၢအကအိၣ်ထီၣ်ဝဲ (၇) နံၣ်တချုးလၢခရံၥ်ဟဲက့ၤလီၤခံဘျီတဘျီဒံးဘၣ် န့ၣ်လီၤ. လၢ “တၢ်စိၥ်ထီၣ်ခူသူၣ်မူခိၣ်” အံၤအပူၤ, ခရံၥ်ဖိလၢအသးတီတဖၣ် ဘၣ်တၢ်စိၥ်ထီၣ်ကွံၥ်အီၤဆူမူခိၣ်ချ့သဒံးသတူၢ်ကလၥ်, ကစုဒုဒီးလၢတၢ်ခူသူၣ် အပူၤ ဖဲၦၤအဂၤတဖၣ်အိၣ်တ့ၢ်ဝဲဖဲအံၤ အိၣ်ဒီးတၢ်လီၤကမၢကမၣ် မ့ၢ်လၢတၢ်မၤ အသးဒီးအဝဲသ့ၣ်အံၤအဃိန့ၣ်လီၤ. လၢသတူၢ်ကလၥ်အပူၤန့ၣ်, ၦၤဂီၢ်မုၢ်တဖၣ် အိၣ်တ့ၢ်ဘၣ်ဝဲလၢသိလ့ၣ်လၢၦၤနီၣ်အီၤတအိၣ်ဘၣ်အပူၤ, မ့ၢ်လၢၦၤနီၣ်သိလ့ၣ် ဘၣ်တၢ်စိၥ်ထီၣ်ခူသူၣ်အီၤဆူမူခိၣ်, ဒီးတၢ်ခဲလၢၥ်လၢအအိၣ်တ့ၢ်န့ၣ် “မ့ၢ်ဒၣ် အကူအသိးတဖၣ်” န့ၣ်လီၤ. လံၥ်လၢၦၤဆါအီၤန့ၢ် အဂ့ၤကတၢၢ်အကတြူၢ် (၁၆) လၢအအိၣ်တ့ၢ်အံၤ, ကဲထီၣ်တၢ်ဂီၤမူလွံၢ်ခါ, ဘၣ်တၢ်မၤထီထီၣ်တၢ်သိၣ်တၢ်သီ လၢအကမၣ်အံၤ, ပၥ်ဖျါထီၣ်န့ၢ်ၦၤလၢအကကွဲၢ်န့ၣ်လီၤ.

သၦၢ်တၢၢ်လီၤ, လံၥ်စီဆှံအဆၢတဆီၣ်ထွဲတၢ်လၢ အတဘၣ်တၦိၤလီၤဆီ အံၤလၢတၢ်ထီၣ်ခူသူၣ်ဆူမူခိၣ်ဒီးခရံၥ်အတၢ်ဟဲက့ၤလီၤခံဘျီတဘျီအဘၢၣ်စၢၤ နီတမံၤဘၣ်. တၢ်လၢပနၢ်ပၢၢ်အီၤကီ “လၢစီၤပီလူးစံးဘၣ်ၦၤအံၤန့ၣ် မ့ၢ်ဒၣ်ၦၤတီ ၦၤလိၤလၢအမူအတၢ်ဆီတလဲသး ဒ်သိးကပၥ်ဃုၥ်ဒီးၦၤတီၦၤလိၤလၢအမူထီၣ် ကဒါက့ၤဖဲခရံၥ်အတၢ်ဟဲက့ၤလီၤခံဘျီတဘျီအခါန့ၣ်လီၤ. တၢ်အံၤမ့ၢ်တၢ်လဲၤ ထီၣ်ဆူမူခိၣ် “rapture”  န့ၣ်လီၤ. “တၢ်လဲၤထီၣ်ခူသူၣ်ဆူမူခိၣ်” တအိၣ်ဘၣ်, မ့ၢ်လၢခရံၥ်အတၢ်ဟဲခံဘျီတဘျီအံၤ ၦၤလၢအအိၣ်မူလၢဟီၣ်ခိၣ်ခဲလၢၥ် ကထံၣ် ဘၣ်ဝဲ (လီၣ်ဖျါ ၁း၇), ဒီးၦၤသံလၢအမူထီၣ်တဖၣ်ဒီး ၦၤမူလၢအဘၣ်တၢ်ဆီတလဲ အီၤတဖၣ်ခဲလၢၥ် ကအိၣ်ဖျါထီၣ်ဝဲဖဲခရံၥ်အတၢ်ဟဲက့ၤကဒါက့ၤဒီးကွဲၤသီၣ်ထီၣ်ဝဲ အခါန့ၣ်လီၤ (၁ကရံၣ်သူး ၁၅း၅၁, ၅၂).

ခရံၥ်အတၢ်ဟဲက့ၤလီၤခံဘျီတဘျီကဟ့ၣ်ၦၤတၢ်ဘၣ်ဃးတၢ်ဘၣ်သဂၢၢ် လိၥ်သးလၢအလီၤလးကတၢၢ်ထီဘိန့ၣ်လီၤ. ၦၤတီၦၤလိၤလၢအမူတဖၣ် ကဘၣ်  တၢ်ဆီတလဲအီၤ “လၢတစိၢ်ဖိ, တဖျးမဲၥ်အတီၢ်ပူၤ” (၁ကရံၣ်သူး ၁၅း၅၂) န့ၣ် လီၤ. ဖဲယွၤအကလုၢ်သီၣ်ထီၣ်အခါ, အဝဲသ့ၣ်ကဘၣ်တၢ်မၤလၤကပီၤအီၤန့ၣ် လီၤ. အခဲအံၤသံတသ့လၢၤဘၣ်ဒီးဃုၥ်ဒီးၦၤစီဆှံလၢအဂဲၤဆၢထၢၣ်တဖၣ် ကဘၣ်တၢ်စိၥ်ထီၣ်အီၤဆူထး ဒ်သိးကသဂၢၢ်အဝဲသ့ၣ်အကစၢ်လၢကလံၤကျါ န့ၣ်လီၤ. မူခိၣ်ကလူးတဖၣ် “ကဒုးအိၣ်ဖှိၣ်ရိဖှိၣ်အၦၤလၢ အဃုထၢဝဲတဖၣ်, လၢအအိၣ်လၢမူပၤကလံၤလွံၢ်ကျိၤလၢမူထံးအဝဲတခီပၢၢ်လၢမူထံးအဝဲတခီလီၤ” (မးသဲ ၂၄း၃၁).

“ဖိသၣ်ဆံးတဖၣ်လၢအိၣ်ဖျဲၣ်န့ၣ် ဘၣ်တၢ်စိၥ်ထီၣ်အီၤလၢမူခိၣ်ကလူး တဖၣ်ဆူအဝဲသ့ၣ်အမိၢ်အစုပူၤန့ၣ်လီၤ. တံၤသကိးလၢအလီၤဖးဒီးတၢ်သံယံၥ် တ့ၢ်မးလံတဖၣ် ကဘၣ်တၢ်ပၥ်ဖှိၣ်က့ၤအဝဲသ့ၣ်တပူၤဃီ, တလီၤဖးနီတဘျီ လၢၤဘၣ်, ဒီးကသး၀ံၣ်တၢ်သးခုအတၢ်သး၀ံၣ်တဖၣ် ဒီးကလဲၤထီၣ်တပူၤဃီ ဆူယွၤအ၀့ၢ်အပူၤန့ၣ်လီၤ.” E. G. White, The Great Controversy, p. 645.

တၢ်အံၤမ့ၢ်တၢ်စံးပၥ်လၢအလီၤလးတခါ, တၢ်တမံၤလၢအလီၤဆီဝဲဒိၣ်မး ဒီးတၢ်အဂၤလၢပကဒိးန့ၢ်ဘၣ်အီၤလၢပကနၢ်ပၢၢ်အီၤကီဒိၣ်မးန့ၣ်လီၤ. ဘၣ်ဆၣ် ဆိကမိၣ်တၢ်ဘၣ်ဃးမူဟီၣ်ကယၢအတၢ်ဒိၣ်တၢ်မုၢ်အဂ့ၢ်, ဃုၥ်ဒီးသးသမူအတၢ် အိၣ်သးအကလုၥ်ကလုၥ်အမၠိမၠိလၢအလီၤဆီဒိၣ်မးဖဲအံၤအဂ့ၢ်န့ၣ်တက့ၢ်. တၢ်ဘၣ်တ့တဖၣ် အကစၢ်ဒၣ်ဝဲအုၣ်အသးလၢယွၤအစိကမီၤလၢအလီၤလးအံၤ န့ၣ်လီၤ. တၢ်ခဲလၢၥ်အံၤ သိၣ်လိၦၤတၢ်မနုၤဘၣ်ဃးယွၤအစိကမီၤဒ်သိးကဆီ တလဲၦၤလၢအမူဒီးဒုးဂဲၤဆၢထၢၣ်ၦၤလၢအသံ ဖဲယ့ၣ်ၡူးအတၢ်ဟဲခံဘျီတဘျီ အခါန့ၣ်လဲၣ်.