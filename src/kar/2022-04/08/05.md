---
title:  ဖဲကွဲၤသီၣ်ထီၣ်အခါ
date:   16/11/2022
---

ၦၤသ့ၣ်စၤလနံဖိတဖၣ် နၥ်ဝဲလၢတၢ်မူအထူအယိၥ်ကဘၣ်တၢ်ဟ့ၣ်လီၤ အဝဲသ့ၣ်လၢၥ်လၢၥ်ဆ့ဆ့ ဆူၦၤလၢအိၣ်မူဒံးတဖၣ်တုၤလၢခရံၥ်အတၢ်ဟဲက့ၤလီၤ ခံဘျီတဘျီတစုန့ၣ်လီၤ. “အဝဲသ့ၣ်ကဟုကယၥ်အတံၤသကိးအတၢ်အိၣ်မူ မူၣ်မူၣ်နီၢ်နီၢ် ဒ်သိးဒီးအဝဲသ့ၣ်သုတကြၢးသံဒီးတၢ်ဆိၣ်ဂ့ၤသုတလီၤမၢ်ကွံၥ်ဝဲလၢ အဝဲသ့ၣ်ကွၢ်စိဃီၤဝဲဆူညါ လၢကဒိးန့ၢ်ဘၣ်ဝဲဖဲအဝဲသ့ၣ်အကစၢ်ဟဲလီၤအခါန့ၣ် လီၤ. ဘၣ်ဆၣ်ၦၤလၢအအဲၣ်ဝဲတဖၣ် ဘၣ်တၢ်ဟံးန့ၢ်ကွံၥ်အီၤလၢအဝဲသ့ၣ်အအိၣ် တဂၤ၀ံၤတဂၤ, ဒီးလၢတၢ်သူၣ်အုးသးအုးအပူၤ ၦၤသ့ၣ်စၤလနံဖိတဖၣ် ကွၢ်ၦၤလၢ အအဲၣ်ဝဲဒီးသံတဖၣ်အမဲၥ်လၢလီၢ်ခံကတၢၢ်, ကီဝဲဒိၣ်မးလၢကအိၣ်ဒီးတၢ်သးဒူလၢ ကမုၢ်လၢ်ထံၣ်က့ၤအဝဲသ့ၣ်လၢခါဆူညါအတၢ်အိၣ်မူတခါအပူၤန့ၣ်လီၤ.” E. G. White, The Acts of the Apostles, p. 258.

`ဖး ၁သ့းစၤလနံ ၄း၁၃-၁၈ တက့ၢ်. စီၤပီလူးမၤဂ့ၤမၤဘၣ်က့ၤတၢ်ထံၣ် ကမၣ်အံၤဒ်လဲၣ်.`

ဖဲန့ၣ်တၢ်စံၣ်စိၤတဲစိၤအလုၢ်အလၢ်လီၤဆီအိၣ်ဝဲတခါ ဒ်သိးကဖးတၢ်တဲဖျါ ထီၣ်တၢ်လၢအမ့ၢ်, “ယွၤကဟဲစိၥ်က့ၤဒီးအီၤ ၦၤလၢအမံလၢယ့ၣ်ၡူးအပူၤန့ၣ်လီၤ (၁သ့းစၤလနံ ၄း၁၄) အံၤ အါဒိၣ်န့ၢ်ဒံးလံၥ်စီဆှံအဆၢဖိစံးဝဲန့ၣ်လီၤ. ၦၤအါဂၤလၢ အတူၢ်လိၥ်သးသမူအန့ဆၢၣ်သံတသ့ဘၣ်အတၢ်နၥ်တဖၣ် ဆိကမိၣ်ပၥ်ဖျါဝဲလၢ ခရံၥ်, ဖဲအဝဲဟဲက့ၤခံဘျီတဘျီအခါ, ကဟဲစိၥ်ဃုၥ်ဒီးအီၤလၢမူခိၣ်, ၦၤတီၦၤလိၤ လၢအသံအသးသမူတဖၣ်လၢအအိၣ်ပၥ်စၢၤလၢမူခိၣ်ဒီးယွၤန့ၣ်လီၤ. လၢတၢ်န့ၣ် အဃိ, သးသမူတဖၣ်န့ၣ် ပၥ်ဖှိၣ်ကဒါက့ၤအသးဒီး အဝဲသ့ၣ်အကစၢ်ဒၣ်ဝဲ အနီၢ်ခိလၢအဂဲၤထၢၣ်သမူထီၣ်က့ၤတဖၣ်န့ၣ်လီၤ. ဘၣ်ဆၣ်တၢ်ပၥ်ဖျါထီၣ်တၢ် ဒ်အံၤအသိးန့ၣ် တလီၤပလိၥ်လိၥ်သးဒီးစီၤပီလူးအတၢ်သိၣ်လီၤသီလီၤတၢ်ခဲလၢၥ် လၢတၢ်ဂ့ၢ်အံၤအဖီခိၣ်ဘၣ်.

ဖးၦၤလၢတမ့ၢ်မုၢ်နွံနံၤတၢ်ဘူၣ်တၢ်ဘါသရၣ်တဂၤအံၤ အတၢ်ကတိၤတဖၣ် လၢလံၥ်စီဆှံအံၤအခီပညီနီၢ်နီၢ်အဖီခိၣ်န့ၣ်တက့ၢ်. “တၢ်ဂ့ၢ်တၢ်ကျိၤလၢဘၣ်မနုၤ အဃိၦၤသ့းစၤလနံခရံၥ်ဖိတဖၣ်အိၣ်ဒီးတၢ်မုၢ်လၢ်သ့ဝဲဒ်အဝဲသ့ၣ်သူၣ်အုးသးအုး ဝဲဒီး အဝဲသ့ၣ်အတၢ်အိၣ်ဖှိၣ်ဖိလၢအသံအဂီၢ်အံၤန့ၣ် မ့ၢ်လၢ ‘ယွၤကဆှၢက့ၤ’ အဝဲသ့ၣ်လၢအမ့ၢ်, အဝဲကဒုးမူထီၣ်က့ၤၦၤစူၢ်က့ၤနၥ်က့ၤတၢ်ဖိလၢအသံတဖၣ်အံၤ ဒီးဒုးအိၣ်အဝဲသ့ၣ်ဒ်သိးကအိၣ်ဝဲဖဲခရံၥ်ဟဲက့ၤလီၤခံဘျီတဘျီအခါ, ဒ်န့ၣ်သိးလၢ အဝဲသ့ၣ်ကအိၣ် “ဒီးအီၤ” န့ၣ်လီၤ. တၢ်ပၥ်ဖျါထီၣ်တၢ်အံၤ မ့ၢ်ဝဲလၢၦၤစူၢ်က့ၤ နၥ်က့ၤတၢ်ဖိလၢအသံတဖၣ်အံၤ တမ့ၢ်လၢကအိၣ်ဝဲဖဲတၢ်အခွဲးအယၥ်တအိၣ်ဝဲ တနီၤ ဖဲခရံၥ်အတၢ်အိၣ်ဖျါကဒါက့ၤဒ်စံၣ်ညီၣ်ကွီၢ်အသိးဘၣ်, ကအိၣ် “ဒီးအီၤ” ဒ်ကျဲတဘိအသိးလၢအဝဲသ့ၣ်ကဒိးန့ၢ်ဘၣ်အခွဲးအယၥ် ဒ်သိးသိးဒီးၦၤစူၢ်က့ၤ နၥ်က့ၤတၢ်ဖိလၢအမူဝဲတဖၣ် လၢတၢ်လၤကပီၤအပူၤလၢအိၣ်ဖှိၣ်ဃုၥ်ဒီးအတၢ် ဟဲက့ၤကဒါက့ၤန့ၣ်လီၤ.” Jeffrey A. D. Weima, 1-2 Thessalonian, Baker Exegetical Commentary on the New Testament (Grand Rapids, MI: Baker Academic, 2014), p. 319.

ၦၤတီၦၤလိၤလၢအသံတဖၣ် မ့ၢ်အိၣ်တ့ၢ်ဘၣ်ဒီးယွၤလၢမူခိၣ်လံန့ၣ်ဒီး, စီၤပီလူးတလိၣ်ယၢၤထီၣ်တၢ်ဂဲၤထၢၣ်သမူထီၣ်က့ၤအဂ့ၢ် ဒ်ခရံၥ်ဖိအတၢ်မုၢ်လၢ် အသိးဘၣ်, အဝဲကဘၣ်ယၢၤထီၣ်ဝဲဒၣ်လၢၦၤတီၦၤလိၤလၢအသံတဖၣ်အံၤ အိၣ်ဒီးယွၤလံအဂ့ၢ်န့ၣ်လီၤ. ဘၣ်ဆၣ်, လၢအလီၢ်န့ၣ်, အဝဲစံးဝဲလၢ, “ၦၤလၢ အမံလၢယ့ၣ်ၡူးအပူၤတဖၣ်” (၁သ့းစၤလနံ ၄း၁၄) ကဂဲၤဆၢထၢၣ်လၢတၢ်သံ အပူၤ ဖဲတၢ်ဆၢကတီၢ်အကတၢၢ်အခါန့ၣ်လီၤ.

တၢ်မုၢ်လၢ်လၢတၢ်ဂဲၤဆၢထၢၣ်က့ၤလၢအကတၢၢ်အပူၤ မၤမုၥ်ၦၤသ့းစၤလနံ ဖိလၢအသူၣ်အုးသးအုးတဖၣ်အဂီၢ်န့ၣ်လီၤ. တၢ်မုၢ်လၢ်တမံၤဃီအံၤ မၤစၢၤ ဒုးကွၢ်ဆၢၣ်မဲၥ်ၦၤ ဒီးတၢ်သးဒူသ့ဝဲလၢတၢ်ဆူးတၢ်ဆါအဆၢကတီၢ်တဖၣ် ဖဲတၢ်သံ ထုးဖးကွံၥ်ၦၤဒီး ၦၤလၢပအဲၣ်တဖၣ်အခါန့ၣ်လီၤ.