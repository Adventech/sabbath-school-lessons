---
title:  လၢဟီၣ်ခိၣ်အခီၣ်ထံးလံၤလံၤ
date:  30/10/2022
---

`ဖး လီၣ်ဖျါ ၁၃း၈း  မၤတၢ် ၂း၂၃း  ဒီး ၁ပ့းတရူး ၁း၁၉, ၂၀ တက့ၢ်. ကစၢ်ခရံၥ်ဘၣ်တၢ်ဆိကမိၣ်ပၥ်ကဲအီၤဒ် “ကဘၣ်ဒိးသံအသးလၢဟီၣ်ခိၣ် အခီၣ်ထံးလံၤလံၤ” အသိးန့ၣ်ဒ်လဲၣ်.`

“ဒီးကယဲၢ်ၦၤလၢအအိၣ်ဝဲလၢဟီၣ်ခိၣ်ချၢ, လၢအမံၤတအိၣ်ကွဲးဘၣ် အသးလၢသိဖိ, လၢအဒိးသံအသးလၢဟီၣ်ခိၣ်အခီၣ်ထံးလံၤလံၤန့ၣ်, အလံၥ်မူပူၤ တဖၣ်န့ၣ်, ဘူၣ်ထီၣ်ဘါထီၣ်အီၤခဲလၢၥ်လီၤ” (လီၣ်ဖျါ ၁၃း၈). တၢ်လၢအကါဒိၣ် ကတၢၢ်ဖဲအံၤလၢပဂီၢ်န့ၣ် မ့ၢ်ဝဲခရံၥ်အနီၢ်ကစၢ် “ကဘၣ်ဒိးသံအသးလၢဟီၣ်ခိၣ် အခီၣ်ထံးလံၤလံၤ” အတၢ်ထံၣ်န့ၣ်လီၤ. အိၣ်ဖျါဂ့ၤဒိၣ်မးလီၤ, ပကဘၣ်နၢ်ပၢၢ် တၢ်အံၤလၢတၢ်သ့ၣ်ညါအဒိတခါအပူၤ (လံၥ်လီၣ်ဖျါအံၤအိၣ်ၦဲၤဒီးတၢ်အဒိတဖၣ် န့ၣ်လီၤ) န့ၣ် မ့ၢ်လၢခရံၥ်တဘၣ်တၢ်ပျၤထီအီၤတုၤဟီၣ်ခိၣ်ဘၣ်တၢ်တ့လီၤအီၤ၀ံၤ အလီၢ်ခံ အနံၣ်လၢအကထိတဖၣ်အခါဒၣ်လဲၥ်အဃိန့ၣ်လီၤ. တၢ်လၢလံၥ်စီဆှံ အဆၢဖိအံၤတဲဘၣ်ၦၤန့ၣ် မ့ၢ်ဝဲတၢ်အုၣ်က့ၤခီၣ်က့ၤအတၢ်ကူၣ်ပၥ်ဘၣ်တၢ်ပၥ်လီၤ ဃၥ်ဝဲတချုးလၢဟီၣ်ခိၣ်တဘၣ်တၢ်တ့လီၤအီၤဒံးဘၣ်အခါန့ၣ်လီၤ. ဒီးအိၣ်သူၣ် လီၤအသးလၢတၢ်ကူၣ်ပၥ်အံၤန့ၣ် ယ့ၣ်ၡူးလၢအမ့ၢ်ယွၤအသိဖိကဘၣ်သံလၢ ထူၣ်စုညါအလိၤန့ၣ်လီၤ.

`ဖး တံတူး ၁း၂ တက့ၢ်. လံၥ်စီဆှံအဆၢဖိအံၤ သိၣ်လိၦၤတၢ်မနုၤဘၣ်ဃး တၢ်အုၣ်က့ၤခီၣ်က့ၤအတၢ်ကူၣ်ပၥ်အံၤအိၣ်တ့ၢ်ဝဲဆံးယံၥ်လံ, လၢအအိၣ်သူၣ်လီၤ အသးလၢခရံၥ်အတၢ်သံအဖီခိၣ်အဂ့ၢ်န့ၣ်လဲၣ်.`

“ပတၢ်အုၣ်က့ၤခီၣ်က့ၤအတၢ်ကူၣ်ပၥ်အံၤ တမ့ၢ်တၢ်လၢအဘၣ်တၢ်ဆိကမိၣ် ထီၣ်ဝဲလၢခံတခါ, တၢ်ကူၣ်ပၥ်လၢအဘၣ်တၢ်မၤအီၤလၢစီၤအၤဒၣ်ဒီးနီၢ်အံၣ်အု လီၤကမၣ်၀ံၤအလီၢ်ခံန့ၣ်ဘၣ်...တၢ်အံၤမ့ၢ်ဝဲတၢ်ပၥ်ဖျါထီၣ်တၢ်သိၣ်တၢ်သီ တဖၣ်လၢအစိၤစိၤအဃၣ်ဃၣ် လၢအိၣ်တ့ၢ်ဝဲလၢယွၤအလီၢ်ပစိၥ်အခီၣ်ထံးခီၣ်ဘိ လံန့ၣ်လီၤ.” E. G. White, The Desire of Ages, p. 22.

တၢ်ကူၣ်ပၥ်အံၤ ဘၣ်တၢ်ပၥ်ဖျါထီၣ်အီၤအဆိကတၢၢ်ဆူစီၤအၤဒၣ်ဒီး နီၢ်အံၣ်အုအအိၣ် လၢဧ့ၤဒ့ၣ်တၤသၣ်အလီၢ်ပူၤန့ၣ်လီၤ. (၁မိၤၡ့ ၃း၁၅, ၂၁), ဒီးတၢ်အံၤဘၣ်တၢ်ဒိလီၤအီၤခီဖျိလၢတၢ်လုၢ်ထီၣ်သိဖိကိးဒုဒဲးအသွံၣ်လၢလံၥ်စီဆှံ အလီၢ်လံၤဒီတကတြူၢ်အပူၤန့ၣ်လီၤ. အဒိ, ဖဲတၢ်မၤကွၢ်စီၤအၤြဘၤဟၣ်အတၢ်နၥ် အခါ, ယွၤကတဲၥ်ကတီၤန့ၢ်သိဖိတဒု ဒ်သိးကဘၣ်တၢ်လုၢ်ထီၣ်အီၤလၢစီၤအံၤစဲး အလီၢ်န့ၣ်လီၤ (၁မိၤၡ့ ၂၂း၁၁-၁၃). တၢ်ဟံးန့ၢ်အလီၢ်အဒိအံၤ ဖျါဂ့ၤဒိၣ်ဝဲခရံၥ် အတၢ်လုၢ်ထီၣ်သးလၢထူၣ်စုညါလိၤအခၢၣ်စးအန့ဆၢၣ်န့ၣ်လီၤ.

လၢတၢ်န့ၣ်အဃိ, တၢ်အုၣ်က့ၤခီၣ်က့ၤအတၢ်ကူၣ်ပၥ်ဒီတခါအခိၣ်ကျၢၢ်န့ၣ် မ့ၢ်ယ့ၣ်ၡူးအတၢ်သံအခၢၣ်စး, လၢအဒိလီၤနံၣ်လၢအကယၤတဖၣ်ခီဖျိဆၣ်ဖိကီၢ်ဖိ အတၢ်လုၢ်ထီၣ်သးတဖၣ်, တခါစုၥ်စုၥ်အံၤ မ့ၢ်ယ့ၣ်ၡူးအတၢ်သံလၢထူၣ်စုညါလိၤ အဒိတခါ ဒ် “ယွၤအသိဖိလၢအစိၥ်ထီၣ်ကွံၥ်ၦၤဟီၣ်ခိၣ်ဖိအတၢ်ဒဲးဘး” အသိး န့ၣ်လီၤ (ယိၤဟၣ် ၁း၂၉).

ဆၣ်ဖိကီၢ်ဖိအတၢ်လုၢ်တဖၣ် မ့ၢ်တၢ်လၢအလီၤပျံၤလီၤဖုးဒီးအိၣ်ဒီးတၢ်သွံၣ် တၢ်စီၤအံၤန့ၣ်မ့ၢ်ဝဲလီၤ. ဘၣ်ဆၣ်ဘၣ်မနုၤအဃိတၢ်အံၤလီၤပျံၤလီၤဖုးဒီး အိၣ်ဒီး တၢ်သွံၣ်တၢ်စီၤလီၤတံၢ်လီၤဆဲးအဂ့ၢ်န့ၣ်, သိၣ်လိၦၤတၢ်ဘၣ်ဃးခရံၥ်အတၢ်သံလၢ ပလီၢ်ဒီးတၢ်ဒဲးဘးအဘူးအလဲလၢအလီၤပျံၤအံၤ မ့ၢ်တၢ်မနုၤလဲၣ်အဂ့ၢ်န့ၣ်လဲၣ်.