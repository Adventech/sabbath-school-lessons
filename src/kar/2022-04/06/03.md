---
title:  တၢ်ကတိၤဆှၢနုၥ်တၢ်တခါဆူထူၣ်စုညါအအိၣ်
date:  31/10/2022
---

**အပျဲၢ်အဘီၣ်တဖၣ် အတၢ်ထီဒါဆၢက့ၤတၢ်မနုၤတဖၣ်ဆူ ယ့ၣ်ၡူးအတၢ် တဲဆိပၥ်စၢၤတၢ်ဘၣ်ဃးဒီးအကစၢ်ကဘၣ်တူၢ်တၢ်နးတၢ်ဖှီၣ်ဒီးတၢ်သံအဂ့ၢ်, ဒီးအဝဲသ့ၣ်အတၢ်ထီဒါဆၢက့ၤတၢ်တဖၣ်ကြၢးသိၣ်လိၦၤတၢ်မနုၤဘၣ်ဃးတၢ်နၢ်ပၢၢ် ကမၣ်လံၥ်စီဆှံအတၢ်လီၤပျံၤလီၤဖုးတဖၣ်အဂ့ၢ်န့ၣ်လဲၣ်.**

`မးသဲ 16:21-23`

`မးသဲ 17:22, 23: မၢ်ကူး 9:30-32: လူၤကၣ် 9:44, 45`

`လူၤကၣ် 18:31-34`

ယ့ၣ်ၡူးအိၣ်ဖျဲၣ်ထီၣ်လၢကသံအဂီၢ်, ဒီးအိၣ်မူဝဲလၢကသံအဂီၢ်န့ၣ်လီၤ. ခီၣ်ခါကိးခါဒဲးလၢအဝဲခါဝဲန့ၣ် ဆှၢအီၤဘူးဒိၣ်ထီၣ်ဒီးအတၢ်တူၢ်သံသးလၢ ကရၤနံ အထူၣ်စုညါလိၤန့ၣ်လီၤ. လၢသ့ၣ်ညါအတၢ်မၤလၢလၢၦဲၤၦဲၤအပူၤ, အဝဲတပျဲၦၤ နီတဂၤအခွဲး, မ့တမ့ၢ်တၢ်နီတမံၤဒ်သိးကမၤတံၥ်တၥ်အီၤလၢတၢ်အံၤအဂီၢ်န့ၣ်ဘၣ်. နီၢ်နီၢ်န့ၣ်, “အတၢ်အိၣ်မူဒီတခါန့ၣ် မ့ၢ်တၢ်ကတိၤဆှၢနုၥ်တၢ်တခါဆူထူၣ်စုညါလိၤ တခါန့ၣ်လီၤ.” E. G. White, Fundermentals of Christian Education, p. 382.

လၢအတၢ်မၤလၢဟီၣ်ခိၣ်လီၢ်ခံကတၢၢ်တနံၣ်အပူၤ, ယ့ၣ်ၡူးကတိၤတၢ် အါဒိၣ်ဝဲဒီးထံထံဆးဆးဆူအပျဲၢ်အဘီၣ်တဖၣ်အအိၣ် ဘၣ်ဃးတၢ်သံလၢကဘၣ် ကွၢ်ဆၢၣ်မဲၥ်ဝဲအဂ့ၢ်န့ၣ်လီၤ. ဘၣ်ဆၣ်ဖျါလၢအဝဲသ့ၣ်တူၢ်လိၥ်ဝဲတသ့ဒီးအသး တအိၣ်တူၢ်လိၥ်ဝဲအတၢ်ကတိၤနီၢ်နီၢ်တဖၣ်အံၤန့ၣ်ဘၣ်. အိၣ်ၦဲၤဒီးတၢ်နၥ်ကမၣ် တၢ်တဖၣ် ဘၣ်ဃးမ့ၤရှံအၤအတၢ်မၤန့ၣ်, တၢ်လီၢ်ခံကတၢၢ်တခါလၢ အဝဲသ့ၣ် ဆၢမုၢ်လၢ်ဝဲလၢအဂီၢ်, ယ့ၣ်ၡူး, လီၤဆီဒၣ်တၢ်ဒ်မ့ၤရှံအၤအသိး, ကဘၣ်သံဝဲန့ၣ် လီၤ. လၢအဖုၣ်တခီ, တၢ်စူၢ်တၢ်နၥ်ကမၣ်တၢ်ဆှၢအဝဲသ့ၣ်ဆူတၢ်ဆူးတၢ်ဆါဒီး တၢ်နးတၢ်ဖှီၣ်အပူၤလၢအဝဲသ့ၣ်တလိၣ်ဘၣ်ဝဲတဖၣ်န့ၣ်လီၤ.

လၢအစံးတ့ၢ်ဝဲဆူ စီၤနံးကဒ့မူအအိၣ်, ယ့ၣ်ၡူးစံ:ဝဲ, “ဒီးဒ်စီၤမိၤၡ့ယူၥ်ထီၣ် ဂုၢ်လၢၦၢ်မုၢ်ကနၢအသိးန့ၣ်, ၦၤကညီဖိခွါအံၤ ကဘၣ်တၢ်ယူၥ်ထီၣ်အီၤဒ်န့ၣ် အသိး- ဒ်သိးကယဲၢ်ၦၤလၢအစူၢ်က့ၤနၥ်က့ၤအီၤတဂၤလၢ်လၢ်န့ၣ်, ကန့ၢ်ဘၣ် တၢ်မူအထူအယိၥ်လၢအီၤလီၤ” (ယိၤဟၣ် 3:14, 15). ဖဲအိၣ်လၢဖံးလံးပူး ကဲၤစါရံၤအကီၢ်ပူၤအခါ, ယ့ၣ်ၡူးစံးဘၣ်အပျဲၢ်အဘီၣ်တဖၣ်လၢ အဝဲကဘၣ် လဲၤဆူ “ယရူၤရှလ့ၣ်, ဒီးဘၣ်တၢ်နးတၢ်ဖှီၣ်အါမံၤလၢ ၦၤသူၣ်က့သးၦၢ်, ဒီးၦၤလုၢ်တၢ်အခိၣ်, ဒီးၦၤကွဲးလံၥ်သ့ၣ်တဖၣ်အစုပူၤ, ဒီးဘၣ်တၢ်မၤသံအီၤ, ဒီးဘၣ်တၢ်ဂဲၤဆၢထၢၣ်က့ၤလၢသၢနံၤတနံၤလီၤ” (မးသဲ 16:21). ထဲတဂၤဧိၤ ခီဂၥ်ကၤလံၤလါ (မၢ်ကူး 9:30-32) ဒီးဖဲအဝဲအတၢ်လဲၤလၢလီၢ်ခံကတၢၢ်ဆူ ယရူၤရှလ့ၣ်အခါ (လူၤကၣ် 18:31-34), ယ့ၣ်ၡူးတဲကဒီးအပျဲၢ်အဘီၣ်တဖၣ် ဘၣ်ဃးအတၢ်သံဒီးအတၢ်ဂဲၤထၢၣ်သမူထီၣ်က့ၤအဂ့ၢ်န့ၣ်လီၤ. မ့ၢ်လၢတၢ်အံၤ တမ့ၢ်တၢ်လၢအဝဲသ့ၣ်အဲၣ်ဒိးနၢ်ဟူဝဲအဃိ, အဝဲသ့ၣ်တဒိကနၣ်ဝဲဘၣ်. တၢ်အံၤ ညီဝဲလၢပဂီၢ်ဒ်သိးပကမၤတၢ်တမံၤဃီအံၤဆံးဒိၣ်လဲၣ်န့ၣ်လီၤ.

`ၦၤဂီၢ်မုၢ်တဖၣ်, လီၤဆီဒၣ်တၢ်ယွၤအၦၤဃုထၢဖိတဖၣ်, အိၣ်ဒီးတၢ်ထံၣ် ကမၣ်ဘၣ်ဃးမ့ၤရှံအၤအတၢ်ဟဲအဆိကတၢၢ်တဘျီန့ၣ်လီၤ. တၢ်ထံၣ်လၢ အကမၣ်မနုၤတနီၤအိၣ်ဝဲဖဲန့ၣ်လၢမုၢ်မဆါတနံၤအံၤဘၣ်ဃးဒီးယ့ၣ်ၡူးအတၢ်ဟဲ ခံဘျီတဘျီအဂ့ၢ်န့ၣ်လဲၣ်.`