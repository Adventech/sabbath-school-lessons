---
title:  အဝဲသံလၢပဂီၢ်
date:  29/10/2022
---

### တၢ်မၤလိတနွံအံၤအဂီၢ်ဖ
လီၣ်ဖျါ ၁၃း၈း  မးသဲ ၁၇း၂၂, ၂၃း  မၢ်ကူး ၉း၃၀-၃၂း  ယိၤဟၣ် ၁၉း၁-၃၀း  ရိမ့ၤ ၆း၂၃း  ၁ကရံၣ်သူး ၁း၁၈-၂၄.

> <p>တၢ်ကလုၢ်ထူ</p>
> “ဒီးဒ်စီၤမိၤၡ့ယူၥ်ထီၣ်ဂုၢ်လၢၦၢ်မုၢ်ကနၢအသိးန့ၣ်, ၦၤကညီဖိခွါအံၤ ကဘၣ်တၢ်ယူၥ်ထီၣ်အီၤဒ်န့ၣ်အသိး, ဒ်သိးကယဲၢ်ၦၤလၢအစူၢ်က့ၤနၥ်က့ၤ အီၤတဂၤလၢ်လၢ်န့ၣ်, ကန့ၢ်ဘၣ်တၢ်မူလီၤထူလီၤယိၥ်လၢအီၤလီၤ” (ယိၤဟၣ် ၃း၁၄, ၁၅).

တၢ်တဲအိၣ်တခါလၢ ပဟးဆှဲးတၢ်သံဒီးတၢ်ဟ့ၣ်တၢ်အခိအသွဲတန့ၢ်ဘၣ် န့ၣ်လီၤ. တၢ်အံၤတဘၣ်လၢလၢၦဲၤၦဲၤဘၣ်. ၦၤကညီဟးဆှဲးတၢ်ဟ့ၣ်တၢ်အခိအသွဲ သ့လီၤ, ဘၣ်ဆၣ်ဟးဆှဲးတၢ်သံတသ့ဘၣ်. အဝဲသ့ၣ်သုးယံၤထီၣ်တၢ်သံ အကတီၢ်စှၤနံၤသ့ဝဲလီၤ, ဘၣ်ဆၣ်တယံၥ်ဘၣ်န့ၣ် တုၤသံတုၤအိၣ်ဝဲထီဘိန့ၣ် လီၤ. ဒီးမ့ၢ်လၢပသ့ၣ်ညါပဝဲလၢတၢ်သံအံၤ, ၦၤတီၦၤလိၤဒီးၦၤအၢၦၤသီခံဂၤလၢၥ်, အသးသမူကတၢၢ်ကွံၥ်ဝဲအဆိကတၢၢ်လၢတၢ်လီၢ်တပူၤဃီဘၣ်ဆၣ် ပတၢ်ဂဲၤထၢၣ် သမူထီၣ်က့ၤအတၢ်မုၢ်လၢ်အံၤ အခီပညီမ့ၢ်တၢ်ကိးမံၤလၢပဂီၢ်န့ၣ်လီၤ. ဒ်စီၤပီလူး စံးဝဲအသိး, တၢ်မုၢ်လၢ်အံၤ မ့ၢ်တအိၣ်ဒီးၦၤဘၣ်န့ၣ်, “ၦၤလၢအမံဝဲလၢခရံၥ်အပူၤ တဖၣ်ဒၣ်လဲၥ် မ့ၢ်အတၢ်ဟးဂီၤစ့ၢ်ကီးလီၤ” (၁ကရံၣ်သူး ၁၅း၁၈), အံၤ မ့ၢ်တၢ်လီၤ လၢပကဘၣ်စံးဝဲတခါလၢ “ၦၤလၢအမံဝဲလၢခရံၥ်အပူၤတဖၣ် မ့ၢ်ဟးဂီၤဝဲ” န့ၣ်ဒီး ကမ့ၢ်တၢ်ကလီကလီလၢယွၤအမဲၥ်ညါဒ်ကနဲယူၤအကလုၢ်သီၣ်အသိးန့ၣ်လီၤ.

လၢတၢ်န့ၣ်အဃိ, ခရံၥ်အတၢ်ဂဲၤထၢၣ်သမူထီၣ်က့ၤအံၤ မ့ၢ်ပတၢ်နၥ် အခိၣ်ကျၢၢ်အံၤန့ၣ်, မ့ၢ်လၢတချုးခရံၥ်ဂဲၤထၢၣ်မူထီၣ်က့ၤလၢတၢ်သံအပူၤဒံး ဘၣ်န့ၣ်, အဝဲကဘၣ်သံဝဲသၦၢ်တၢၢ်န့ၣ်လီၤ. လၢတၢ်န့ၣ်အဃိ, လၢက့ၤသစ့ၤမနၤ အပူၤ ဘၣ်တူၢ်တၢ်ဆါနးမးအကျါ, ထံၣ်ဆိပၥ်အတၢ်သံအပူၤ, အဝဲဃ့ဘါ ထုကဖၣ်တၢ်- “ခဲကနံၣ်အံၤ, ယသူၣ်ကိၢ်ယသးဂီၤလီၤ. ဒီးယကစံးတၢ်ဒ်လဲၣ်, မ့ၢ်ယကစံး, ပၢ်ဧၢ, အုၣ်က့ၤခီၣ်က့ၤယၤလၢနၣ်ရံၣ်အံၤတက့ၢ်ဧါ. မ့မ့ၢ်လၢတၢ်အံၤ အဃိ ယဟဲဆူနၣ်ရံၣ်အံၤလီၤ” (ယိၤဟၣ် ၁၂း၂၇). ဒီးတၢ်တိၥ်ပၥ်အံၤ မ့ၢ်ကဘၣ် သံဝဲန့ၣ်လီၤ.

တနွံအံၤ ပကမၤလိထံခရံၥ်အတၢ်သံဒီးတၢ်မူအထူအယိၥ်အတၢ်စံးပၥ်အံၤ အခီပညီမ့ၢ်တၢ်မနုၤလဲၣ်အဂ့ၢ်န့ၣ်လီၤ.