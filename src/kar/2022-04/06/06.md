---
title:  ထူၣ်စုညါအခီပညီ
date:  03/11/2022
---

`ဖး ၁ရံၣ်သူး ၁း၁၈-၂၄ တက့ၢ်. စီၤပီလူးစံးတၢ်မနုၤဘၣ်ဃးဒီးထူၣ်စုညါ အဂ့ၢ်, ဒီးအဝဲထိၣ်သတြီၤအီၤဒီး “ဟီၣ်ခိၣ်အတၢ်ကူၣ်သ့” ဒ်လဲၣ်အဂ့ၢ်န့ၣ်လဲၣ်. ဘၣ်မနုၤအဃိ, တုၤမုၢ်မဆါတနံၤအံၤဒၣ်လဲၥ်, ဖဲ “တၢ်စူၢ်တၢ်နၥ်တၢ်စုလီၢ်ခီၣ်ခိၣ်” (တၢ်ထံၣ်လၢတၢ်နီၢ်နီၢ်ခဲလၢၥ်န့ၣ် မ့ၢ်ဒၣ်ထဲဟီၣ်ခိၣ်အတၢ်ထူးတၢ်တီၤ, လၢအခီပညီ မ့ၢ်ဝဲယွၤတအိၣ်ဘၣ် မ့တမ့ၢ်ဘီမုၢ်လၢအဒိၣ်အမုၢ်တအိၣ်ဘၣ်) ပၢဆှၢ “ဟီၣ်ခိၣ် အတၢ်ကူၣ်ဘၣ်ကူၣ်သ့” အခါအံၤ ထူၣ်စုညါအတၢ်ကစီၣ်အံၤအကါဒိၣ်ဝဲဒိၣ်မး န့ၣ်လဲၣ်.`

ခရံၥ်အထူၣ်စုညါအံၤ မ့ၢ်တၢ်အုၣ်က့ၤခီၣ်က့ၤအတၢ်စံၣ်စိၤတဲစိၤဒိၣ်မးန့ၣ် လီၤ. “တၢ်လီၤထူလီၤယိၥ်ဒုးနၢ်ပၢၢ်ၦၤလၢ တၢ်အဲၣ်တၢ်ကွံအဒိၣ်အယိၥ် လၢအဘၣ်တၢ်ပၥ်ဖျါထီၣ်အီၤလၢထူၣ်စုညါအပူၤတသ့ဝဲနီတဘျီဘၣ်. တၢ်အံၤ အိၣ်ဝဲဖဲန့ၣ်လၢခရံၥ်အတၢ်အဲၣ်လီၤထူလီၤယိၥ်ဒီး မုၣ်ကီၤလံၢ်အတၢ်အဲၣ်လီၤသး လၢကတၢၢ်ကတၥ်တသ့ဘၣ်ဆၢထၢၣ်ကွၢ်လိၥ်သးမဲၥ်သကိးမဲၥ်န့ၣ်လီၤ.” Stephen N. Haskell, The Cross and Its Shadow (South Lancaster, MA: Bible Training School, 1914), p. V.

ဖဲခရံၥ်လုၢ်ထီၣ်အကစၢ်အသးလၢတၢ်ဆီၣ်လီၤသးအပူၤ ဒ်တၢ်လုၢ်တခါလၢ ၦၤကညီဖိတဖၣ်အဂီၢ်အခါ, မုၣ်ကီၤလံၢ်မၤဘၢဃၥ်အီၤလၢတၢ်အဲၣ်လီၤဒၣ်ထဲ အသးလၢတၢ်နးတၢ်ဖှီၣ်ဒီးတၢ်ဆူးတၢ်ဆါနးမးအပူၤန့ၣ်လီၤ. ခရံၥ်တသံဝဲဒ်တၢ်သံ ယိယိဖိအသိး လၢၦၤကညီကိးဂၤဘၣ်သဂၢၢ်ဝဲန့ၣ်ဘၣ်. အဝဲသံတၢ်သံခံခါတခါ, ဒ်သိးဒီးကယဲၢ်ၦၤလၢအတူၢ်လိၥ်အီၤတဖၣ် သုတအိၣ်ဘၣ်ဒီးတၢ်မၤလိအံၤလၢ အကစၢ်ဒၣ်ဝဲအဂီၢ်နီတဘျီတဂ့ၤန့ၣ်လီၤ.

လၢအဘၣ်ဃးဒီးထူၣ်စုညါအခီပညီန့ၣ်, ပကြၢးသ့ၣ်နီၣ်ထီၣ်အသနၢၣ် လၢအကါဒိၣ်တဖၣ်အိၣ်ဝဲအါမးန့ၣ်လီၤ. (၁) ထူၣ်စုညါအံၤ မ့ၢ်ယွၤအတၢ်တီ တၢ်လိၤလၢလီၣ်ဖျါန့ၢ်ၦၤအဒိၣ်ကတၢၢ်လၢအထီဒါတၢ်ဒဲးဘးန့ၣ်လီၤ (ရိမ့ၤ ၃း၂၁-၂၆). (၂) ထူၣ်စုညါအံၤ မ့ၢ်ယွၤအတၢ်အဲၣ်လၢလီၣ်ဖျါန့ၢ်ၦၤအဒိၣ်ကတၢၢ်လၢ ၦၤတၢ်ဒဲးဘးဖိတဖၣ်အဂီၢ်န့ၣ်လီၤ (ရိမ့ၤ ၅း၈). (၃) ထူၣ်စုညါအံၤ မ့ၢ်တၢ်စိကမီၤ အဂံၢ်ခိၣ်ဖးဒိၣ်တခါ ဒ်သိးကမၤဟးဂီၤတၢ်ဒဲးဘးအပျံၤတဖၣ်န့ၣ်လီၤ (ရိမ့ၤ ၆း၂၂, ၂၃း  ၁ကရံၣ်သူး ၁း၁၇-၂၄). (၄) ထူၣ်စုညါအံၤ မ့ၢ်ပတၢ်မုၢ်လၢ်ထဲတခါဧိၤလၢ တၢ်မူအထူအယိၥ်အဂီၢ်န့ၣ်လီၤ (ဖံလံးပံၤ ၃း၉-၁၁း  ယိၤဟၣ် ၃း၁၄-၁၆း  ၁ယိၤဟၣ် ၅း၁၁, ၁၂). (၅) ထူၣ်စုညါမ့ၢ်ကသံၣ်ဖီၣ်ထဲတခါဧိၤလၢခါဆူညါ အတၢ်ပူထီၣ်တၢ်လၢမူဟီၣ်ကယၢအပူၤန့ၣ်လီၤ (လီၣ်ဖျါ ၇း၁၃-၁၇း  ၂၂း၃).

တၢ်မ့ၢ်တၢ်တီလၢအကါဒိၣ်မးတဖၣ် လၢအဘၣ်ဃးဒီးထူၣ်စုညါအံၤ ပထံၣ်န့ၢ်အီၤလၢ “ဟီၣ်ခိၣ်အတၢ်ကူၣ်သ့” အပူၤတသ့နီတခါဘၣ်. ဒီးဒ်အခဲအံၤ အသိး, တၢ်စံၣ်တဲၤတဲလီၤထူၣ်စုညါအဂ့ၢ်အံၤမ့ၢ် “တၢ်တဂိၥ်တသီၣ်” ဘၣ်လၢ ဟီၣ်ခိၣ်အတၢ်ကူၣ်သ့အဂီၢ်, လၢအါစုအါဘျီတအၢၣ်လီၤတူၢ်လိၥ်တၢ်မ့ၢ်တၢ်တီလၢ အိၣ်ဖျါဂ့ၤဒိၣ်ကတၢၢ်လၢကဘၣ်သ့ၣ်ညါဝဲ-လၢတၢ်ဘၣ်တ့ကစၢ်အိၣ်ဝဲအဂ့ၢ် ဒၣ်လဲၥ်န့ၣ်လီၤ (ကွၢ် ရိမ့ၤ ၁း၁၈-၂၀).

ဟ့းလ့ၣ်အတၢ်ကတိၤလၢ “တဂိၥ်တသီၣ်” အဂီၢ်အံၤန့ၣ် ဘၣ်ထွဲလိၥ်သး ဒီးကီၤလၤ၀ါအတၢ်ကတိၤ “moron  -သးတဆးဒိၣ်မး” ဒီးမ့ၢ်ဝဲတၢ်စံၣ်တဲၤ တဲလီၤထူၣ်စုညါအဂ့ၢ်အံၤမ့ၢ် “Moronic -တၢ်သးတထံတဆး” ဒ် “ဟီၣ်ခိၣ် အတၢ်ကူၣ်သ့” အသိးန့ၣ်လီၤ. ဟီၣ်ခိၣ်အတၢ်ကူၣ်သ့တသ့ၣ်ညါယ့ၣ်ၡူး, မ့တမ့ၢ် တသ့ၣ်ညါတၢ်အုၣ်က့ၤခီၣ်က့ၤလၢအဝဲဟ့ၣ်လီၤၦၤခီဖျိလၢအဝဲတူၢ်သံအသးလၢ ပခၢၣ်စးလၢထူၣ်စုညါအလိၤဘၣ်.

တၢ်အလုၢ်အၦ့ၤတမံၤလၢ်လၢ်လၢ “ဟီၣ်ခိၣ်အတၢ်ကူၣ်သ့” တနီၤ ဟ့ၣ်ၦၤသ့အံၤန့ၣ်, ဘၣ်မနုၤအဃိလၢပတပျဲအခွဲးဒ်သိးပကတူၢ်လိၥ်အီၤဒီး တၢ်လၢပနၥ်တၢ်ဘၣ်ဃးယ့ၣ်ၡူးဒီးတၢ်မုၢ်လၢ်လၢအဘၣ်တၢ်ဟ့ၣ်လီၤၦၤခီဖျိ “တၢ်တဂိၥ်တသီၣ်အကစီၣ်လၢအဘၣ်တၢ်စံၣ်တဲၤတဲလီၤအီၤအံၤနီတဘျီဘၣ် န့ၣ်လဲၣ်” (၁ကရံၣ်သူး ၁း၂၁).