---
title:  အဝဲသံလၢပဂီၢ်
date:  02/11/2022
---

`ဖး ယိၤဟၣ် ၃း၁၄-၁၈ ဒီး ရိမ့ၤ ၆း၂၃ တက့ၢ်. လံၥ်စီဆှံအဆၢဖိတဖၣ်အံၤ သိၣ်လိၦၤတၢ်မနုၤလၢခရံၥ်အတၢ်သံမၤလၢၦဲၤလံတၢ်လၢပဂီၢ်န့ၣ်လဲၣ်.`

ဖဲယ့ၣ်ၡူးတုၤဃီၤဝဲလၢယၤဒ့ၣ်အထံကျိ ဒ်သိးကဒိးဘျၢသးလၢထံအခါ, ဘျၢတၢ်စီၤယိၤဟၣ်စံးကတိၤထီၣ်တၢ်, “ကွၢ်ကွၢ်, ယွၤအသိဖိလၢအစိၥ်ထီၣ်ကွံၥ် ၦၤဟီၣ်ခိၣ်ဖိအတၢ်ဒဲးဘးလီၤ” (ယိၤဟၣ် ၁း၂၉). တၢ်စံးကတိၤလီၤတၢ်အံၤ မ့ၢ်တၢ်အၢၣ်လီၤတူၢ်လိၥ်ခရံၥ် ဒ်ယွၤအသိဖိလၢအဘၣ်တၢ်ဒိလီၤအီၤအသိး, ၦၤတဂၤလၢလံၥ်စီဆှံအလီၢ်လံၤတကတြူၢ်နဲၣ်ဃီၤဝဲဆူတၢ်လုၢ်တၢ်ပၥ်ခဲလၢၥ် အအိၣ်န့ၣ်လီၤ.

ဘၣ်ဆၣ်ဆၣ်ဖိကီၢ်ဖိအတၢ်လုၢ်တဖၣ်အံၤ စိၥ်ထီၣ်ကွံၥ်တၢ်ဒဲးဘးတဖၣ် လၢအကစၢ်ဒၣ်ဝဲတသ့ဘၣ် (ဧ့ၤဘြံၤ ၁၀း၄). အဝဲသ့ၣ်ကတဲၥ်ကတီၤန့ၢ်ဒၣ်တၢ်ထဲ တၢ်ပျၢ်တၢ်ကမၣ်အတၢ်အိၣ်အသးလၢအိၣ်သန့ၤထီၣ်အသးလၢခရံၥ်ခါဆူညါ အတၢ်လုၢ်ထီၣ်သးလၢထူၣ်စုညါအလိၤ လၢအတုၤလီၤတီၤလီၤဝဲအဖီခိၣ်န့ၣ်လီၤ. “ပမ့ၢ်တဲၥ်လီၤကျဲၤလီၤပတၢ်ဒဲးဘးဒီး, အဝဲဒၣ်အကလုၢ်တီ, ဒီးတီဝဲလိၤဝဲဒ်သိး ကပျၢ်ကွံၥ်ပတၢ်ဒဲးဘး, ဒီးသ့စီကွံၥ်ၦၤလၢကယဲၢ်တၢ်အၢတၢ်သီခဲလၢၥ်လီၤ” (၁ယိၤဟၣ် ၁း၉).

`ဖး ယိၤဟၣ် ၃း၁၆, ၁၇ တက့ၢ်. ပဟံးန့ၢ်တၢ်မုၢ်လၢ်ဖးဒိၣ်မနုၤတခါသ့ဝဲလၢ လံၥ်စီဆှံအဆၢဖိအံၤအပူၤ, လီၤဆီဒၣ်တၢ်ဖဲနတူၢ်ဘၣ်တၢ်လၢအဘၣ် လၢနကြၢး ဒိးန့ၢ်ဘၣ်တၢ်စံၣ်ညီၣ်လၢတၢ်တမံၤအဂီၢ်လၢနမၤတ့ၢ်နဲန့ၣ်လဲၣ်.`

တၢ်ခဲလၢၥ်အံၤအခီပညီမ့ၢ်တၢ်မနုၤလဲၣ်အဂ့ၢ်န့ၣ် ဆိကမိၣ်ကွၢ်တက့ၢ်. ယ့ၣ်ၡူး, ၦၤလၢအတ့လီၤမူဟီၣ်ကယၢဒီဘ့ၣ် (ယိၤဟၣ် ၁း၁-၃), ဟ့ၣ်လီၤ အကစၢ်အသးလၢ ပဝဲတဂၤစုၥ်စုၥ်အဂီၢ်, တၢ်လုၢ်တခါလၢပတၢ်ဒဲးဘးတဖၣ်အဂီၢ်, ပဝဲခဲလၢၥ်ဒ်သိးဒီးပသုတဘၣ်တၢ်စံၣ်ညီၣ်ၦၤတဂ့ၤလၢတၢ်အတီလိၤဝဲလၢ ပကဘၣ်တၢ်စံၣ်ညီၣ်ၦၤအဂီၢ်န့ၣ်လီၤ. တၢ်အံၤမ့ၢ်တၢ်သးခုကစီၣ်အတၢ်စံးပၥ် ဖးဒိၣ်န့ၣ်လီၤ.

ယ့ၣ်ၡူးခရံၥ်စံးဝဲလၢ “ယွၤအဲၣ်ဟီၣ်ခိၣ်ဖိ တုၤအဟ့ၣ်လီၤကွံၥ်အဖိခွါ အိၣ်တဂၤဃီ,” ဒ်သိးကဒိးသံအသးလၢပလီၢ်န့ၣ်လီၤ (ယိၤဟၣ် ၃း၁၆). ဘၣ်ဆၣ်ပတကြၢးသးပ့ၤနီၣ်တၢ်လၢခရံၥ်ဟ့ၣ်လီၤကလီအကစၢ်အသးလၢပဂီၢ် န့ၣ်ဘၣ် (ဧ့ၤဘြံၤ ၉း၁၄). လူသၢၣ် (Luther) စံးကဒါက့ၤတၢ်ဆူထူၣ်စုညါ အအိၣ်ဒ် “တၢ်လုၢ်လီၢ်လၢအဝဲ (ခရံၥ်), ဘၣ်တၢ်အီၣ်ကွံၥ်အီၤလၢတၢ်အဲၣ် အထူအယိၥ်အမ့ၣ်အူလၢ အူအီၣ်ကွံၥ်ဝဲလၢအသးပူၤ, ဟ့ၣ်လီၤအနီၢ်ခိဒီးအသွံၣ် ဒ်တၢ်လုၢ်မူစီဆှံအသိးဆူအပၢ်အအိၣ်ဃုၥ်ဒီးတၢ်ဃ့ကညးတၢ်သၦၢ်ၦၢ်, တၢ်ကိးပသူဖးဒိၣ်, ဒီးတၢ်ကိၢ်တၢ်ဂီၤ, တၢ်ဘၣ်ယိၣ်ဘၣ်ဘီအမဲၥ်ထံမဲၥ်နိန့ၣ်လီၤ” (ဧ့ၤဘြံၤ ၅း၇). (Luther’s Works, vol. 13 (St. Louis, MO: Concordia

Publishing House, 1956), p. 319.  ခရံၥ်သံတဘျီလၢၦၤခဲလၢၥ်အဂီၢ် န့ၣ်လီၤ (ဧ့ၤဘြံၤ ၁၀း၁၀), ဒီးထဲတဘျီထီဘိ (ဧ့ၤဘြံၤ ၁၀း၁၂), လၢအဝဲ အတၢ်လုၢ်ထီၣ်သးအံၤ မ့ၢ်တၢ်လၢအလၢၦဲၤဝဲဒီးအစိကမီၤလၢတလီၤမၢ်ကွံၥ်ဝဲ နီတဘျီဘၣ်န့ၣ်လီၤ.

ဒီးဖဲန့ၣ်အါဒိၣ်ဝဲဒံးလီၤ. “ၦၤတဂၤမ့ၢ်တူၢ်လိၥ်အဘျုးအဖှိၣ်အတၢ်သးခု ကစီၣ်န့ၣ်ဒီး, ကစၢ်ခရံၥ်ကအုၣ်က့ၤခီၣ်က့ၤၦၤတဂၤအံၤ, ကဃုထၢအတၢ်အိၣ်မူ လၢအၦဲၤဒီးတၢ်ပဲၣ်ပါဒီးတၢ်မၤမဲၥ်ဆှးအီၤ ဒီးအတၢ်သံလၢအလီၤမဲၥ်ဆှးအံၤန့ၣ် လီၤ.” E. G. White, The Ministry of Healing, p. 135.

ဖး ယိၤဟၣ် ၃း၁၆ တဘျီကဒီးတက့ၢ်, ဖၢနုၥ်လီၤတၢ်ကတိၤတဖၣ်လၢ အမ့ၢ် “ဟီၣ်ခိၣ်” ဒီး “ကယဲၢ်ၦၤ” အလီၢ်န့ၣ်လၢနကစၢ်အမံၤတက့ၢ်. နမၤလိနဲ ကသ့, တကတီၢ်ဘၣ်တကတီၢ်, လီၤဆီဒၣ်တၢ်ဖဲနဘၣ်တၢ်လ့ပစီအခါ, ဒ်သိး နကမၤတၢ်စံးပၥ်လီၤလးအံၤလၢနဂီၢ်ဒ်လဲၣ်.