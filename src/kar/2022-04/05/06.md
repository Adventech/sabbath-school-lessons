---
title:  စီၤလါစရူး
date:  27/10/2022
---

`ဖး ယိၤဟၣ် ၁၁း၁-၄၄ တက့ၢ်. လၢတၢ်သ့ၣ်ညါနၢ်ပၢၢ်တၢ်မနုၤအပူၤ ယ့ၣ်ၡူးဘၣ်တၢ်မၤလၤမၤကပီၤအီၤ ခီဖျိလၢစီၤလါစရူးအတၢ်ဆါဒီးအတၢ်သံ အဃိန့ၣ်လဲၣ် (ယိၤဟၣ် ၁၁း၄).`

ဖဲအံၤစ့ၢ်ကီး, ယ့ၣ်ၡူးသူတၢ်အဒိလၢတၢ်မံအဂီၢ် လၢအကတိၤတၢ်ဘၣ်ဃး တၢ်သံအဂ့ၢ်န့ၣ်လီၤ. “ပတခွါလါစရူးမံသပ့ၤဝဲ, မ့မ့ၢ်ယလဲၤဒ်သိးကထိၣ်ဂဲၤထီၣ် အီၤလီၤ” (ယိၤဟၣ် ၁၁း၁၁). ဖဲၦၤတနီၤဆိကမိၣ်ဝဲလၢအဝဲတဲတၢ်ဘၣ်ဃး ၦၤမံနီၢ်နီၢ်အခါ (ယိၤဟၣ် ၁၁း၁၁-၁၃), ယ့ၣ်ၡူးတဲထီၣ်ဝဲလိၤလိၤ, တၢ်လၢအဲၣ်ဒိး တဲဝဲန့ၣ်လီၤ. “စီၤလါစရူးသံလံ” န့ၣ်လီၤ (ယိၤဟၣ် ၁၁း၁၂-၁၄). နီၢ်နီၢ်န့ၣ်, ဖဲယ့ၣ်ၡူးတုၤဃီၤဝဲဆူဘ့ၤသနံအခါ, စီၤလါစရူးသံတ့ၢ်ဝဲအိၣ်လွံၢ်သီလံလီၤ. အဝဲ အစိၣ်ဟးဂီၤဒီးအုၣ်တ့ၢ်လံန့ၣ်လီၤ (ယိၤဟၣ် ၁၁း၁၇, ၃၉). ဖဲအဆၢကတီၢ် အခါန့ၣ်, အနီၢ်ခိအစိၣ်ဟးဂီၤဝဲဒိၣ်မးဒီး နၢအုၣ်လံန့ၣ် တၢ်သံကွၢ်အလီၢ်တအိၣ် ဘၣ်-ၦၤတဂၤအံၤသံဝဲလံန့ၣ်လီၤ.

လၢတၢ်အိၣ်သးအဂ့ၢ်အံၤအပူၤ, ဖဲယ့ၣ်ၡူးစံးဘၣ်နီၢ်မၢ်သၤလၢ, “နဒီပုၢ်ဝဲၢ်ခွါ ကဂဲၤဆၢထၢၣ်က့ၤလီၤ” (ယိၤဟၣ် ၁၁း၂၃) အခါ, အဝဲဒုးလီၤတံၢ်အတၢ်နၥ်လၢ တၢ်ဂဲၤထၢၣ်သမူထီၣ်က့ၤလၢလီၢ်ခံကတၢၢ်အဂ့ၢ်န့ၣ်လီၤ. ဘၣ်ဆၣ်ယ့ၣ်ၡူးစံးဝဲ, “ယဲဒၣ်အံၤ ယမ့ၢ်တၢ်ဂဲၤဆၢထၢၣ်က့ၤဒီးတၢ်မူလီၤ, ၦၤလၢအစူၢ်က့ၤနၥ်က့ၤယၤန့ၣ် မ့ၢ်သံဘၣ်ဆၣ်ဒီးကမူထီၣ်ဝဲလီၤ. ဒီးကယဲၢ်ၦၤလၢအမူဝဲ, ဒီးစူၢ်က့ၤနၥ်က့ၤယၤ တဂၤလၢ်လၢ်န့ၣ်, တသံဘၣ်ဝဲနီတခီၣ်ဘၣ်, တၢ်န့ၣ်နနၥ်စ့ၢ်ကီးဧါ” (ယိၤဟၣ် ၁၁း၂၃-၂၆). ဒီးယ့ၣ်ၡူးမၤအါထီၣ်ဝဲ, “နမ့ၢ်နၥ်တၢ်ဒီး နကထံၣ်ဘၣ်ယွၤ အလၤကပီၤ, တမ့ၢ်ဘၣ်ဧါ” (ယိၤဟၣ် ၁၁း၄၀). နီၢ်မၢ်သၤနၥ်ဝဲ, ဒီးအဝဲထံၣ်ဘၣ် ယွၤအလၤကပီၤလၢအဒီပုၢ်ဝဲၢ်ခွါအတၢ်ဂဲၤထၢၣ်သမူထီၣ်က့ၤအပူၤန့ၣ်လီၤ.

လံၥ်စီဆှံစံးဝဲဒၣ်လၢ ခီဖျိယွၤအကလုၢ်န့ၣ်, သးသမူဘၣ်တၢ်တ့လီၤအီၤ (စံးထီၣ်ပတြၢၤ ၃၃း၆), ဒီးခီဖျိလၢအကလုၢ်န့ၣ် သးသမူဘၣ်တၢ်တ့လီၤကဒါ က့ၤအီၤသ့ဝဲ, ဒ်တၢ်မၤအသးဒီးစီၤလါစရူးအဂ့ၢ်ပူၤအသိးန့ၣ်လီၤ. တၢ်ထုကဖၣ် ဖုၣ်ကိၥ်ဖိတခါ၀ံၤအလီၢ်ခံ, ယ့ၣ်ၡူးဟ့ၣ်ထီၣ်အကလုၢ်, “စီၤလါစရူးဧၢ, ဟဲက့ၤ ထီၣ်တက့ၢ်” (ယိၤဟၣ် ၁၁း၄၃) န့ၣ်လီၤ. သတူၢ်ကလၥ်ဒီးအခါဖဲန့ၣ် ၦၤတဖၣ် အံၤထံၣ်ဘၣ်ယွၤအစိကမီၤလၢ အဟ့ၣ်လီၤသးသမူ, တၢ်စိကမီၤတမံၤဃီလၢ ကတိၤထီၣ်တၢ်ဒီးပဟီၣ်ခိၣ်အံၤဟဲအိၣ်ထီၣ်ဝဲ, ဒီးတၢ်စိကမီၤတမံၤဃီလၢ ဖဲဟီၣ်ခိၣ်အံၤအစိၤကတၢၢ်အခါ, အဝဲကကိးထီၣ်ၦၤသံတဖၣ် ဒ်သိးကဂဲၤထၢၣ် သမူထီၣ်က့ၤဝဲဒၣ်န့ၣ်လီၤ.

ခီဖျိဒုးဂဲၤထၢၣ်စီၤလါစရူးလၢတၢ်သံအဃိ, ယ့ၣ်ၡူးဘၣ်တၢ်သ့ၣ်ညါ အီၤလၢ အဝဲအိၣ်ဒီးအစိကမီၤဒ်သိးကမၤနၢၤတၢ်သံ, လၢအမ့ၢ်ၦၤတဖၣ်လၢ အလီၤဂၥ်ဒီးၦၤ, ၦၤလၢလီၢ်ခံကတၢၢ်သံဝဲတဖၣ်န့ၣ်-ယွၤအလၤကပီၤအတၢ် ပၥ်ဖျါထီၣ်အီၤလၢကဒိၣ်န့ၢ်တၢ်အံၤဘၣ်ကအိၣ်ဝဲဒံးဧါ.

ဖး ယိၤဟၣ် ၁၁း၂၅, ၂၆ တက့ၢ်. လၢကျဲတဘိအပူၤ ယ့ၣ်ၡူးတဲတၢ် ဘၣ်ဃးၦၤစူၢ်က့ၤနၥ်က့ၤတၢ်တဖၣ်သံဝဲအဂ့ၢ်, ဒီးလၢခံတခါ အဝဲတဲတၢ်ဘၣ်ဃး ၦၤစူၢ်က့ၤနၥ်က့ၤတၢ်တဖၣ်တသံဝဲနီတဘျီလၢၤဘၣ်အဂ့ၢ်န့ၣ်လီၤ. ယ့ၣ်ၡူး သိၣ်လိၦၤတၢ်မနုၤဖဲအံၤ, ဒီးဘၣ်မနုၤတၢ်နၢ်ပၢၢ်တၢ်သံအံၤ မ့ၢ်တၢ်မံလၢတၢ်သ့ၣ်ညါ တအိၣ်လၢၤဘၣ်တခါလၢအကါဒိၣ်ဝဲဒိၣ်မးလၢတၢ်နၢ်ပၢၢ်ခရံၥ်အတၢ်ကတိၤ တဖၣ်န့ၣ်လဲၣ်. ဒီးဘၣ်မနုၤအဃိအတၢ်ကတိၤတဖၣ်ဟ့ၣ်ၦၤ, ဒ်ၦၤတဖၣ်လၢ အကဘၣ်လဲၤဆူတၢ်သွၣ်ခိၣ်တဖၣ်အံၤအိၣ်ဒီးတၢ်မုၢ်လၢ်အါမးန့ၣ်လဲၣ်.