---
title:  မုၣ်ကမဲအဖိခွါလၢနၤအံၣ်အ၀့ၢ်
date:  25/10/2022
---

လံၥ်စီဆှံစံးဝဲလၢယ့ၣ်ၡူး “လဲၤသကုၤဆးဒးဒီးမၤဂ့ၤတၢ်, ဒီးမၤဘျါက့ၤ ကယဲၢ်ၦၤလၢမုၣ်ကီၤလံၢ်မၤအၢမၤနးအီၤလီၤ” (မၤတၢ် ၁၀း၃၈) န့ၣ်လီၤ. သၦၢ် တၢၢ်လီၤ. လံၥ်တၢ်သးခုကစီၣ်ကိးဘ့ၣ်ဒဲး အိၣ်ၦဲၤဒီးယ့ၣ်ၡူးမၤန့ၢ်တၢ်လၢၦၤဖှီၣ်ဖိ ယၥ်ဖိတဖၣ်အဂီၢ်, ဒီးၦၤလၢအဘၣ်ဆူးဘၣ်ဆါတဖၣ်အဂီၢ်အဂ့ၢ်အါမး, ဒီးမ့ၢ်လၢ မၤတၢ်အံၤအဃိ, လၢခံန့ၣ်, ၦၤယူဒၤဖိအါဂၤနၥ်ဝဲဒၣ်လၢယ့ၣ်ၡူးမ့ၢ်မ့ၤရှံအၤလၢ အဘၣ်တၢ်စံးပၥ်ဝဲတဂၤန့ၣ်လီၤ.

“မ့ၢ်လၢယ့ၣ်ၡူးလဲၤခီဂၥ်အဝဲသ့ၣ်အိၣ်တၢ်အလီၢ်ဒီး မၤဘျါအဝဲသ့ၣ် အတၢ်ဆါအဃိ, ဟံၣ်လၢၦၤဆူးၦၤဆါလၢကအုကစွါတအိၣ်ဝဲနီတဖျၢၣ်လၢ သ၀ီတဖၣ်အပူၤန့ၣ်ဘၣ်. ယ့ၣ်ၡူးအတၢ်မၤအုၣ်အသးလၢ အဝဲမ့ၢ်ၦၤလၢအဘၣ် တၢ်ဒိးဖှူအီၤလၢယွၤန့ၣ်လီၤ. တၢ်အဲၣ်တၢ်ကွံ, တၢ်သးကညီၤ, ဒီးတၢ်သူၣ်အိၣ် သးအိၣ်တၢ်တဖၣ် ဘၣ်တၢ်ပၥ်ဖျါထီၣ်အီၤလၢအတၢ်အိၣ်မူအတၢ်မၤကိးမံၤဒဲး အပူၤန့ၣ်လီၤ. အသးပူၤအိၣ်ၦဲၤဒီးတၢ်သးကညီၤၦၤကညီတဖၣ်န့ၣ်လီၤ. အဝဲ ဟံးန့ၢ်ၦၤကညီအက့ၢ်အဂီၤ ဒ်သိးအဝဲမၤစၢၤၦၤကညီအတၢ်လိၣ်ဘၣ်တဖၣ် ကသ့ဝဲအဂီၢ်န့ၣ်လီၤ. ၦၤလၢအဖှီၣ်ကတၢၢ်ဒီးဆီၣ်လီၤသးအဒိၣ်ကတၢၢ်တဖၣ် တပျံၤတၢ်ဒ်သိးကဟဲဆူအအိၣ်ဘၣ်. ဖိသၣ်တဖၣ်ဒၣ်လဲၥ် ဘၣ်တၢ်ထုးန့ၢ်အီၤဆူ အအိၣ်န့ၣ်လီၤ.” E. G. White, Steps to Christ, pp. 11, 12.

`ဖး လူၤကၣ် ၇း၁၁-၁၇ တက့ၢ်. တၢ်လီၤဆီလၢအကါဒိၣ်မနုၤအိၣ်ဝဲဖဲန့ၣ် လၢတၢ်မၤအသးဒီးတၢ်ဂဲၤထၢၣ်သမူထီၣ်က့ၤအံၤအပူၤ ဒီးတၢ်ဂ့ၢ်တဖၣ်လၢပမၤလိ တ့ၢ်ဝဲဖဲမဟါတနံၤအပူၤအဘၢၣ်စၢၤန့ၣ်လဲၣ်.`

ဖဲအတၢ်မၤလၢကၤလံၤလါအပူၤအခါ, ယ့ၣ်ၡူးမၤဘျါၦၤဆါတဖၣ်ဒီး ဟီထီၣ်ကွံၥ်တၢ်နါတဖၣ်န့ၣ်လီၤ. ဘၣ်တဘျီအဝဲဒီးအပျဲၢ်အဘီၣ်တဖၣ်တုၤဃီၤ ဝဲဆူ၀့ၢ်နၤအံၣ်အကျဲစၢၤ ဖဲၦၤဆှၢလီၤၦၤလၢအသံတဂၤအစိၣ်လဲၤခီဂၥ်၀့ၢ်ကျဲစၢၤ အခါန့ၣ်လီၤ. လၢတလါအိးထီၣ်သးအပူၤ ၦၤလၢအသံန့ၣ် မ့ၢ်မုၣ်ကမဲတဂၤ အဖိခွါထဲတဂၤဧိၤဒီး မုၣ်ကမဲအံၤဟီၣ်ဝဲလၢၦၤမၤမုၥ်အသးတန့ၢ်နီတဂၤဘၣ်န့ၣ် လီၤ. မ့ၢ်လၢသးကညီၤဘၣ်မိၢ်တဂၤအံၤဒိၣ်မးအဃိ, ယ့ၣ်ၡူးစံးဘၣ်အီၤ, “တဘၣ်ဟီၣ်တဂ့ၤ” န့ၣ်လီၤ. ဒီးလၢခံယ့ၣ်ၡူးဃၣ်ဃီၤအသးဆူဖိခွါလၢအသံ လၢတလါပူၤအအိၣ်ဒီး ဟ့ၣ်ထီၣ်အကလုၢ်, “ဖိသၣ်ပိၥ်ခွါဧၢ, ယစံးဘၣ်နၤ, ဂဲၤဆၢထၢၣ်တက့ၢ်.” ဒီးၦၤသံတဂၤန့ၣ်ဂဲၤထၢၣ်ဆ့ၣ်နီၤဝဲ, ဒီးကတိၤထီၣ်တၢ်လီၤ. ဒီးဟ့ၣ်လီၤအီၤလၢအမိၢ်လီၤ” (လူၤကၣ် ၇း၁၃-၁၅). တၢ်အိၣ်လၢယ့ၣ်ၡူး အဂီၤထံးအံၤ ဆီတလဲကွံၥ်တၢ်မၤအသးခဲလၢၥ်လၢလၢၦဲၤၦဲၤန့ၣ်လီၤ. ဒီးၦၤအါဂၤ လၢအထံၣ်ဘၣ်တၢ်လီၤလးအံၤ သ့ၣ်ညါတၢ်လီၤလးလၢအမၤအသးအံၤအမဲၥ်ညါ, သ့ၣ်ညါဃုၥ်ဒီးၦၤလၢအလီၤဆီတဂၤအံၤ (အဝဲသ့ၣ်ကိးအီၤလၢ၀ံဖးဒိၣ်တဂၤ) အိၣ်လၢအဝဲသ့ၣ်အသိးအကျါန့ၣ်လီၤ.

ၦၤစံဒိၣ်မုၣ်ကမဲ (၁စီၤပၤ ၁၇း၈-၂၄) ဒီးၦၤၡူန့ၣ်မုၣ်ကမဲ (၂စီၤပၤ ၄း၁၈-၃၇) ခံဂၤလၢၥ် ဃ့န့ၢ်တၢ်မၤစၢၤလၢ၀ံအ့ၤလံယၤဒီး၀ံအလံၤၡါအအိၣ်တဂၤစုၥ်စုၥ် လီၤ. ဘၣ်ဆၣ်မုၣ်ကမဲလၢနၤအံၣ်တခီ ဘၣ်တၢ်မၤစၢၤအီၤဖဲလၢအဝဲတဃ့န့ၢ် တၢ်မၤစၢၤလၢအဂီၢ်အခါဘၣ်န့ၣ်လီၤ. တၢ်အံၤအခီပညီမ့ၢ်ဝဲလၢ ယွၤအသးအိၣ် ကဟုကယၥ်ၦၤ ဖဲပမၤတၢ်တသ့နီတမံၤအခါဒၣ်လဲၥ် မ့တမ့ၢ်ပဆိကမိၣ်လၢ ပတကြၢးတဘၣ်ဝဲဒ်သိးပကဃ့တၢ်မၤစၢၤလၢအအိၣ်အခါန့ၣ်လီၤ. ယ့ၣ်ၡူး ထံၣ်တၢ်ကီတၢ်ခဲဒီးသုးကျဲၤဝဲဒၣ်န့ၣ်လီၤ.---ယ့ၣ်ၡူးအကံၢ်အစီလၢအမၤညီနုၢ်ဝဲ အံၤ အိၣ်ဝဲဒၣ်လၢအတၢ်မၤခဲလၢၥ်အပူၤန့ၣ်လီၤ.

တၢ်ဘူၣ်တၢ်ဘါအမ့ၢ်အတီန့ၣ် ပၥ်ဃုၥ်ဝဲဒီးတၢ်အံးထွဲကွၢ်ထွဲကဟုကယၥ် မုၣ်ကမဲဖိၣ်ဃဲလၢအအိၣ်လၢပခိၣ်ပဃၢၤတဖၣ်န့ၣ်လီၤ (ယၤကိၥ် ၁း၂၇). အိၣ်ဖျါ ဂ့ၤဝဲဒိၣ်မးဒၣ်လဲၥ်, ပမၤပဝဲတသ့ဒ်သိးတၢ်မၤလီၤလးလၢယ့ၣ်ၡူးမၤတ့ၢ်ဝဲတဖၣ် န့ၣ်ဘၣ်. ပမၤတၢ်မနုၤသ့ဝဲဒ်သိးပကမၤစၢၤၦၤလၢအဘၣ်ဆူးဘၣ်ဆါလၢ ပခိၣ်ပဃၢၤတဖၣ်အဂီၢ်န့ၣ်လဲၣ်.