---
title:  တၢ်ဂဲၤထၢၣ်သမူထီၣ်က့ၤတဖၣ်တချုးလၢ ထူၣ်စုညါအကတီၢ်
date:  22/10/2022
---

### တၢ်မၤလိတနွံအံၤအဂီၢ်ဖ
ယူဒၤ ၉း  လူၤကၣ် ၉း၂၈-၃၆း  ၁စီၤပၤ ၁၇း၈-၂၄း  လူၤကၣ် ၇း၁၁-၁၇း  မၢ်ကူး ၅း၃၅-၄၃း  ယိၤဟၣ် ၁၁း၁-၄၄.

> <p>တၢ်ကလုၢ်ထူ</p>
> “ယ့ၣ်ၡူးစံးဘၣ်အီၤ, ယဲဒၣ်အံၤ ယမ့ၢ်တၢ်ဂဲၤဆၢထၢၣ်က့ၤဒီး တၢ်မူလီၤ. ၦၤလၢအစူၢ်က့ၤနၥ်က့ၤယၤန့ၣ်, မ့ၢ်သံဘၣ်ဆၣ်ဒီး, ကမူထီၣ်ဝဲ လီၤ. ဒီးကယဲၢ်ၦၤလၢအမူဝဲ, ဒီးစူၢ်က့ၤနၥ်က့ၤယၤတဂၤလၢ်လၢ်န့ၣ်, တသံဘၣ်ဝဲနီတခီၣ်ဘၣ်. တၢ်န့ၣ်နနၥ်စ့ၢ်ကီးဧါ” (ယိၤဟၣ် ၁၁း၂၅, ၂၆).

လံၥ်စီဆှံအလီၢ်လံၤတကတြူၢ်အတၢ်ကွဲးဖျါထီၣ်တၢ်တဖၣ်ဆူ တၢ်ဂဲၤထၢၣ် သမူထီၣ်က့ၤအဂ့ၢ်လၢ ပမၤလိတ့ၢ်ဝဲတဖၣ်အံၤ အိၣ်သူၣ်လီၤအသးအါဒိၣ်ဝဲလၢ ၦၤတဂၤအတၢ်ထံၣ်တဖၣ်အဖီခိၣ် (ယိၤဘး ၁၉း၂၅-၂၇း  ဧ့ၤဘြံၤ ၁၁း၁၇-၁၉း  စံးထီၣ်ပတြၢၤ ၄၉း၁၅း  ၇၁း၂၀) ဒီးလၢခါဆူညါအတၢ်စံးပၥ်တဖၣ်အဖီခိၣ်န့ၣ် လီၤ (ဒၤနံးယ့လး ၁၂း၁, ၂, ၁၃). ဘၣ်ဆၣ်, ပအိၣ်စ့ၢ်ကီးဒီးတၢ်ဂ့ၢ်တဖၣ်လၢ အဘၣ်တၢ်ကွဲးနီၣ်ကွဲးဃါဃၥ်အီၤလၢအထိၣ်ဟူးထိၣ်ဂဲၤပသး လၢအမ့ၢ်ၦၤတဖၣ် လၢအဂဲၤထၢၣ်သမူထီၣ်က့ၤလၢတၢ်သံအပူၤနီၢ်နီၢ်န့ၣ်လီၤ.

ၦၤဂဲၤထၢၣ်သမူထီၣ်က့ၤလၢတၢ်သံအပူၤအဆိကတၢၢ်တဂၤန့ၣ် မ့ၢ်စီၤမိၤၡ့ လီၤ (ယူဒၤ ၉း  လူၤကၣ် ၉း၂၈-၃၆). ဖဲအံၣ်စရ့လးအစီၤပၤပၢတၢ်အခါန့ၣ်, မုၣ်ကမဲလၢစၤရဖၤသးအဖိခွါ (၁စီၤပၤ ၁၇း၈-၂၄), ဒီးၦၤၡူန့ၣ်ဖိအဖိခွါ (၂စီၤပၤ ၄း၁၈-၃၇) ဂဲၤထၢၣ်သမူထီၣ်က့ၤစ့ၢ်ကီးန့ၣ်လီၤ. ဖဲကစၢ်ခရံၥ်အိၣ်မူဝဲလၢ တၢ်ဖံး တၢ်ညၣ်အပူၤလၢဟီၣ်ခိၣ်အံၤအခါ, အဝဲဒုးဂဲၤထၢၣ်သမူထီၣ်က့ၤၦၤနၤအံၣ်ဖိ မုၣ်ကမဲတဂၤအဖိခွါ (လူၤကၣ် ၇း၁၁-၁၇), စီၤယၤအ့ၤရူးအဖိမုၣ် (လူၤကၣ် ၈း၄၀-၅၆), ဒီးလၢခံစီၤလါစရူး (ယိၤဟၣ် ၁၁) န့ၣ်လီၤ. လၢတပၥ်ဝဲဒီးစီၤမိၤၡ့ န့ၣ်, ၦၤအဂၤခဲလၢၥ်မူထီၣ်ကဒါက့ၤလၢတၢ်သံအပူၤ ဒ်ၦၤသံသ့တဖၣ်အသိးအဃိ လၢလီၢ်ခံကတၢၢ်န့ၣ် အဝဲသ့ၣ်ဘၣ်သံကဒီးတဘျီန့ၣ်လီၤ. တၢ်ဂ့ၢ်တဖၣ်အံၤ ဒုးလီၤတံၢ်လံၥ်စီဆှံအတၢ်သိၣ်လီၤသီလီၤတၢ်ဘၣ်ဃးၦၤသံတဖၣ်တသ့ၣ်ညါ လၢၤတၢ်နီတမံၤဘၣ်အဂ့ၢ်စ့ၢ်ကီးန့ၣ်လီၤ (ယိၤဘး ၃း၁၁-၁၃း  စံးထီၣ်ပတြၢၤ ၁၁၅း၁၇း  ၁၄၆း၄း  စံၣ်တဲၤတဲလီၤတၢ် ၉း၅, ၁၀). လၢတၢ်ဂ့ၢ်တဖၣ်အံၤအပူၤ မ့ၢ်ဂ့ၤ, လၢလံၥ်စီဆှံပၥ်ဖျါန့ၢ်ၦၤတၢ်ဂဲၤထၢၣ်သမူထီၣ်က့ၤအဒိအတဲၥ်အဂၤတဖၣ် အပူၤမ့ၢ်ဂ့ၤ, တၢ်ယၢၤထီၣ်တၢ်အိၣ်မူလၢတၢ်သံ၀ံၤအလီၢ်ခံအတၢ်အိၣ်မူန့ၣ် တအိၣ်ဝဲနီတပူၤဘၣ်.

တနွံအံၤပကပၥ်ဖျါဂ့ၤဒိၣ်တၢ်ဂဲၤထၢၣ်သမူထီၣ်က့ၤအဂ့ၢ်လၢအအိၣ်ဖျါ တ့ၢ်ဝဲတချုးလၢကစၢ်ခရံၥ်အကစၢ်အတၢ်သံဒီးအတၢ်ဂဲၤထၢၣ်သမူထီၣ်က့ၤဒံးဘၣ် အဂ့ၢ်န့ၣ်လီၤ.