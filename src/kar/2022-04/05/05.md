---
title:  စီၤယၤအ့ၤရူးအဖိမုၣ်
date:  26/10/2022
---

တချုးလၢယ့ၣ်ၡူးအကစၢ်အတၢ်သံဒီးအတၢ်ဂဲၤထၢၣ်သမူထီၣ်က့ၤ တုၤဃီၤဝဲဒံးဘၣ်န့ၣ် တၢ်မၤနီၣ်တၢ်အဆၢတအိၣ်ဝဲနီတမံၤလၢၦၤကလုၥ်လီၤဆီ မ့တမ့ၢ်ၦၤအပတီၢ်လီၤဆီတအိၣ်ဝဲနီတမံၤဘၣ်. ဘၣ်တဘၣ်စီၤမိၤၡ့ကမ့ၢ်ယွၤ အၦၤဂီၢ်မုၢ်, ၦၤကညီအခိၣ်လၢအဒိၣ်ကတၢၢ်တဂၤန့ၣ်လီၤ (၅မိၤၡ့ ၃၄း၁၀-၁၂). လၢတၢ်ထိၣ်သတြီၤအပူၤ စံဒိၣ်မုၣ်ကမဲလၢအဖှီၣ်တဂၤအံၤ တမ့ၢ်ၦၤအံၣ်စရ့လးဖိ တဂၤဒၣ်လဲၥ်ဘၣ် (၁စီၤပၤ ၁၇း၉). ၦၤၡူန့ၣ်ပိၥ်မုၣ်တဂၤ မ့ၢ်ၦၤလၢအဘၣ် တၢ်သ့ၣ်ညါအီၤအါမးလၢအိၣ်ဆိးတၢ်အလီၢ်ပူၤ (၂စီၤပၤ ၄း၈), ဘၣ်ဆၣ်အဝဲ တမ့ၢ်ၦၤဧ့ၤဘြံၤဖိတဂၤဘၣ်. ၦၤမုၣ်ကမဲလၢ၀့ၢ်နၤအံၣ်အိၣ်ဒၣ်ထဲအဖိခွါတဂၤဧိၤ, လၢအဝဲကဘၣ်သန့ၤသးလၢဖိခွါအံၤသ့ၣ်သ့ၣ်န့ၣ်လီၤ (လူၤကၣ် ၇း၁၂). လၢတၢ်ထိၣ်သတြီၤအပူၤ, စီၤယၤအ့ၤရူး မ့ၢ်ဘူၣ်ဘျီၣ်အခိၣ်တဂၤ ဘၣ်တဘၣ် လၢ၀့ၢ်ကပ့းရနီၣ်အပူၤန့ၣ်လီၤ (မၢ်ကူး ၅း၂၂). လၢတအိၣ်ဘၣ်ဒီးအဝဲသ့ၣ်အဒူၣ် အထၢအလုၢ်အလၢ်လီၤဆီ မ့တမ့ၢ်တၢ်အိၣ်မူအပတီၢ်လီၤဆီအပူၤန့ၣ်, အဝဲသ့ၣ် ခဲလၢၥ်ဘၣ်ဆိၣ်ဂ့ၤလၢယွၤအတၢ်ဟ့ၣ်လီၤသးသမူအစိကမီၤန့ၣ်လီၤ.

`ဖး မၢ်ကူး ၅း၂၁-၂၄, ၃၅-၄၃ တက့ၢ်. ပမၤလိဘၣ်တၢ်မနုၤသ့ဝဲဘၣ်ဃး တၢ်သံအဂ့ၢ်လၢခရံၥ်အတၢ်ကတိၤတဖၣ်အအိၣ် “တမ့ၢ်ဘၣ်ဖိသၣ်ပိၥ်မုၣ်သံဘၣ်, မ့ၢ်အမံသပ့ၤလီၤ” န့ၣ်လဲၣ် (မၢ်ကူး ၅း၃၉).`

စီၤယၤအ့ၤရူးအဖိမုၣ်လၢအသးအိၣ် ၁၂ နံၣ်တဂၤ ဆါဘူးကသံဒီး မံလီၤအိၣ်လၢဟံၣ်ပူၤန့ၣ်လီၤ. လၢတၢ်န့ၣ်အဃိ, အဝဲလဲၤဆူယ့ၣ်ၡူးအအိၣ်ဒီး ဃ့ကညးအီၤ ဒ်သိးကဟဲဆူအဟံၣ်ဒီးပၥ်ထီၣ်အစုလၢအမၤဘျါတၢ်ဆါလၢ အဖိမုၣ်အလိၤန့ၣ်လီၤ. “နဖိမုၣ်သံလံ. ဘၣ်မနုၤနမၤတံၥ်တၥ်ဒံးသရၣ်လဲၣ်” (မၢ်ကူး ၅း၃၅) န့ၣ်လီၤ. ဒီးယ့ၣ်ၡူးစံးဘၣ်ပၢ်လၢအသးအုးတဂၤ, “ပျံၤတၢ်တဂ့ၤ, ထဲနၥ်တၢ်တက့ၢ်” (မၢ်ကူး ၅း၃၆) န့ၣ်လီၤ. သၦၢ်တၢၢ်လီၤ, ပၢ်ခဲလၢၥ်ကဘၣ် မၤဝဲန့ၣ် မ့ၢ်ဒၣ်ကဘၣ်နၥ်ယွၤအတၢ်နုၥ်လီၤမၤန့ၢ်တၢ်လၢအဝဲသ့ၣ်အဂီၢ်လၢၥ်လၢၥ် ဆ့ဆ့န့ၣ်လီၤ.

ဖဲအဟဲတုၤဆူဟံၣ်န့ၣ်, ယ့ၣ်ၡူးစံးဘၣ်ၦၤလၢ အိၣ်လၢဟံၣ်ပူၤတဖၣ်, “ဘၣ်မနုၤလၢသုကလၥ်တၢ်အဲးအဲး, ဒီးဟီၣ်တၢ်ယၢၤတၢ်လဲၣ်, တမ့ၢ်ပိၥ်မုၣ်ဖိသၣ် သံဘၣ်, မ့ၢ်အမံသပ့ၤလီၤ” (မၢ်ကူး ၅း၃၉). အဝဲသ့ၣ်နံၤဘၣ်ဖၣ်လဲအီၤ, မ့ၢ်လၢ (၁) အဝဲသ့ၣ်သ့ၣ်ညါဝဲလၢဖိသၣ်ပိၥ်မုၣ်သံအဃိ, ဒီး (၂) အဝဲသ့ၣ်တနၢ်ပၢၢ် အတၢ်ကတိၤတဖၣ်အခီပညီအဃိန့ၣ်လီၤ. “တၢ်ဟ့ၣ်ဂံၢ်ဟ့ၣ်ဘါဒီးတၢ်မၤမုၥ်သး အဒိလၢ “တၢ်မံ” ဒိလီၤ “တၢ်သံ” အံၤဖျါလၢမ့ၢ်တ့ၢ်ဝဲခရံၥ်အကျဲလၢအဝဲဘၣ် အသးအဒိၣ်ကတၢၢ်လၢအပၥ်ဖျါထီၣ်တၢ်မၤအသးအံၤန့ၣ်လီၤ ((မးသဲ ၉း၂၄း လူၤကၣ် ၈း၅၂) ကွၢ် ယိၤဟၣ် ၁၁း၁၁-၁၅). တၢ်သံအံၤမ့ၢ်တၢ်မံလီၤ, ဘၣ်ဆၣ် မ့ၢ်တၢ်မံလၢအယိၥ်ဒိၣ်မးတခါထဲဒၣ်သးသမူကစၢ်ဒုးဂဲၤထၢၣ်တၢ်သံအံၤသ့ဝဲန့ၣ်, မ့ၢ်လၢထဲဒၣ်အဝဲတဂၤဧိၤအိၣ်ဒီးတၢ်သံဒီးတၢ်ပျုၤပူၤအနီၣ်၀ံၥ်အဃိန့ၣ်လီၤ (ကွၢ် လီၣ်ဖျါ ၁း၁၈း  ယိၤဟၣ် ၃း၁၆း  ရိမ့ၤ ၆း၂၃).” The SDA Bible Commentary, vol. 5, p. 609.

ပိၥ်မုၣ်ဖိသၣ်ဂဲၤထၢၣ်သမူထီၣ်က့ၤ၀ံၤအလီၢ်ခံ, ကယဲၢ်ၦၤလၢအထံၣ်ဘၣ် တၢ်အံၤ, “ကမၢကမၣ်ဒိၣ်နီၢ်မးလီၤ” (မၢ်ကူး ၅း၄၂). ပကမၢကမၣ်အလီၢ် တအိၣ်ဘၣ်. မ့ၢ်လၢတၢ်သံအံၤမ့ၢ်တၢ်အကတၢၢ်, လၢၥ်လၢၥ်ဆ့ဆ့အခဲအံၤ, ဒီးဖျါလၢပမူထီၣ်ကဒါက့ၤတန့ၢ်လၢၤဘၣ်န့ၣ်လီၤ. ၦၤလၢအထံၣ်ဘၣ်တၢ်တမံၤ အံၤလၢအကစၢ်အမဲၥ်ချံတဖၣ် ကလီၤကမၢကမၣ်ဝဲဒိၣ်မးဘၣ်ဃးဒီးသးသမူ ဆီတလဲကွံၥ်သးအတၢ်မၤလိအံၤန့ၣ်လီၤ.

ယ့ၣ်ၡူးအတၢ်ကတိၤတဖၣ်, “ပျံၤတၢ်တဂ့ၤ, ထဲနၥ်တၢ်တက့ၢ်” (မၢ်ကူး ၅း၃၆) အံၤ အခီပညီအိၣ်ဒံးဝဲတုၤမုၢ်မဆါတနံၤအံၤလၢပဂီၢ်န့ၣ်လီၤ. ပကမၤလိ မၤတၢ်အံၤ, လၢတၢ်အိၣ်အသးလၢအလီၤပျံၤလီၤဖုးအပူၤတဖၣ်အံၤ, ဖဲလၢ တၢ်ဆၢကတီၢ်လၢအကါဒိၣ်ကတၢၢ်တဖၣ်အပူၤ ဒ်သိးပကနၥ်ဒံးတၢ်န့ၣ်ဒ်လဲၣ်.