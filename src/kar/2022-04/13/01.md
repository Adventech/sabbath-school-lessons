---
title:  တၢ်စံၣ်ညီၣ်အတၢ်မၤအသးတမံၤဘၣ်တမံၤ
date:   17/12/2022
---

### တၢ်မၤလိတနွံအံၤအဂီၢ်ဖ
မးသဲ ၂၅း၃၁-၄၆;  ဒၤနံးယ့လး ၇း၉-၁၄;  ၁ကရံၣ်သူး ၆း၂, ၃;  ၂ပ့းတရူး ၂း၄-၆;  မၤလကံ ၄း၁;  လီၣ်ဖျါ ၂၁း၈.

> <p>တၢ်ကလုၢ်ထူ</p>
> “အဂ့ၢ်ဒ်အံၤ, ပဘၣ်အိၣ်ဖျါလၢခရံၥ်စံၣ်ညီၣ်တၢ်အလီၢ်ပစိၥ် အမဲၥ်ညါခဲလၢၥ်, ဒ်သိးပကဒိးတၢ်ဂ့ၤမ့ၢ်ဂ့ၤ, တၢ်အၢမ့ၢ်ဂ့ၤ, ဒ်ပမၤတၢ်လၢ နီၢ်ခိအသိးန့ၣ်လီၤ” (၂ကရံၣ်သူး ၅း၁၀).

လံၥ်စီဆှံအတၢ်တဲမ့ၢ်ဖျါဆှဲ(ရှဲ)ဝဲဘၣ်ဃးတၢ်တမံၤအဂ့ၢ်န့ၣ်, ကမ့ၢ်ဝဲ တၢ်စံၣ်ညီၣ်နီၢ်နီၢ်အဂ့ၢ်န့ၣ်လီၤ. ယွၤကစံၣ်ညီၣ်ဟီၣ်ခိၣ်အံၤန့ၣ်လီၤ. လၢလံၥ်စီဆှံ အလီၢ်လံၤဒီးအသီခံကတြူၢ်လၢၥ်အပူၤ တၢ်ဂ့ၢ်အံၤအိၣ်အါမးဒီးလီၤတံၢ်လီၤဆဲး ဝဲဒၣ်န့ၣ်လီၤ. တၢ်တီတၢ်လိၤမ့ၢ်တအိၣ်လၢဟီၣ်ခိၣ်အံၤအပူၤဒီးအခဲအံၤဘၣ်ဆၣ်  မုၢ်တနံၤန့ၣ်ကအိၣ်ဝဲသၦၢ်တၢၢ်လီၤ.

လံၥ်စီဆှံစံးဝဲလၢ ယွၤအိၣ်ဒီး “တၢ်သ့ၣ်ညါနၢ်ပၢၢ်တၢ်လၢလၢၦဲၤၦဲၤ” (ယိၤဘး ၃၇း၁၆) ဒီး “သ့ၣ်ညါတၢ်ကိးမံၤဒဲး” (၁ယိၤဟၣ် ၃း၂၀), လၢအပၥ် ဃုၥ်ဒီးပတၢ်ပၥ်လီၤသးလၢအခူသူၣ်ဒိၣ်ကတၢၢ်တဖၣ်ဒၣ်လဲၥ်န့ၣ်လီၤ (စံၣ်တဲၤ တဲလီၤတၢ် ၁၂း၁၄;  ယံးရမံယၤ ၁၇း၁၀). ပပၥ်ခူသူၣ်တၢ်လၢၦၤကိးဂၤအအိၣ်ဒီး တၢ်ကိးမံၤဒဲးသ့ဝဲဘၣ်ဆၣ် ပပၥ်ခူသူၣ်အီၤလၢယွၤအမဲၥ်ညါတသ့ဘၣ်.

တၢ်အံၤအခီပညီနီၢ်နီၢ်န့ၣ်မ့ၢ်ဝဲ, အဝဲတလိၣ်ကစံၣ်ညီၣ်တၢ် ဒ်သိးကသ့ၣ်ညါ ဘၣ်ပဝဲတဂၤစုၥ်စုၥ်အတၢ်အိၣ်မူအဂ့ၢ်ဘၣ်. သၦၢ်တၢၢ်လီၤ, ယွၤအတၢ်စံၣ်ညီၣ်တၢ် တဖၣ်အံၤ မ့ၢ်ယွၤအတၢ်မၤဃူမၤဖိးတၢ်တခါ, မၤဝဲလၢအတၢ်ဘၣ်တ့တဖၣ် အတၢ်ဂ့ၤအဂီၢ်, လၢမူခိၣ်ဒီးဟီၣ်ခိၣ်ခဲလၢၥ်အပူၤန့ၣ်လီၤ. တၢ်မၤတမံၤဘၣ် တမံၤအံၤ မ့ၢ်ဟီၣ်ခိၣ်ဒီဘ့ၣ်အတၢ်စံၣ်စိၤတဲစိၤအန့ဆၢၣ်တခါအံၤန့ၣ် မ့ၢ်လၢ မုၣ်ကီၤလံၢ်စးထီၣ်အတၢ်ပူထီၣ်တၢ်လၢမူခိၣ်ဒီးလၢခံဟဲလဲၢ်ထီၣ်အါထီၣ်ဆူဟီၣ်ခိၣ် အံၤန့ၣ်လီၤ (လီၣ်ဖျါ ၁၂း၇-၉).

တနွံအတီၢ်ပူၤအံၤ ပကဆိကမိၣ်ထံမုၢ်နံၤခံကတၢၢ်အတၢ်စံၣ်ညီၣ်လၢ အမၤအသးတမံၤဘၣ်တမံၤအခိၣ်ကျၢၢ်သၢပတီၢ်အဂ့ၢ်လၢအမ့ၢ်-တၢ်စံၣ်ညီၣ် ဆိတၢ်, အနံၣ်တကထိအတၢ်စံၣ်ညီၣ်, ဒီးၦၤပၢဆှၢတၢ်အတၢ်စံၣ်ညီၣ်တဲၥ်တၢ်န့ၣ် လီၤ. တၢ်မၤအသးဒီတခါအံၤကတၢၢ်ကွံၥ်ဝဲဒီးၦၤတီၦၤလိၤအတၢ်ပၥ်ဖျါထီၣ်သး ဒီးၦၤအၢၦၤသီအတၢ်သံခံဘျီတဘျီအဂ့ၢ်န့ၣ်လီၤ.