---
title:  ၦၤပၢဆှၢတၢ်အတၢ်စံၣ်ညီၣ်တဲၥ်တၢ်
date:   21/12/2022
---

ဖဲစိၤခၢၣ်သးအဆၢကတီၢ်အခါ တၢ်မၤညီနုၢ်သးလၢအဂံၢ်ဆူၣ်တခါ လၢကပၥ်ဖျါထီၣ်ယွၤဒ်စံၣ်ညီၣ်ကွီၢ်လၢအအၢအသီဒီး ဟ့ၣ်ၦၤတၢ်ကမၣ်တဂၤ အသိးအိၣ်တ့ၢ်ဝဲဒၣ်န့ၣ်လီၤ. မုၢ်မဆါတနံၤအံၤ တၢ်မၤညီနုၢ်သးန့ၣ် မ့ၢ်ဝဲကဘၣ် ပၥ်ဖျါထီၣ်ယွၤဒ်ပၢ်လၢအလီၤအဲၣ်, ဟ့ၣ်ၦၤတၢ်သဘျ့ဒီးတစံၣ်ညီၣ်အဖိတဖၣ် နီတဘျီတဂၤအသိးဘၣ်န့ၣ်လီၤ. ဘၣ်ဆၣ်, တၢ်အဲၣ်လၢတအိၣ်ဒီးတၢ်တီ တၢ်လိၤန့ၣ် ကဃၣ်က့ၤအသးဆူတၢ်ဟးဂီၤဒိၣ်မးအပူၤဒီး ဒီးတၢ်သိၣ်တၢ်သီ တအိၣ်ဘၣ်အအိၣ်, ဒီးတၢ်တီတၢ်လိၤလၢတအိၣ်ဘၣ်ဒီးတၢ်အဲၣ်တၢ်ကွံန့ၣ် ကကဲထီၣ်တၢ်ကီတၢ်ခဲဒီးတၢ်မၤနၢၤမၤဃၣ်တၢ်န့ၣ်လီၤ. ယွၤအတၢ်စံၣ်ညီၣ်တၢ် အတၢ်မၤအံၤ မ့ၢ်တၢ်တီတၢ်လိၤဒီးတၢ်သးကညီၤဃါဃုၥ်အသးလၢလၢၦဲၤၦဲၤတခါ, ဒီးခံခါလၢၥ်အံၤ အိၣ်ဟဲလီၤဝဲလၢအတၢ်အဲၣ်တၢ်ကွံလၢတအိၣ်ဘၣ်ဒီးအဆၢ (အဂ့ၢ်အကျိၤ) နီတမံၤဘၣ်န့ၣ်လီၤ.

ၦၤပၢဆှၢတၢ်အတၢ်စံၣ်ညီၣ်တဲၥ်တၢ်န့ၣ် မ့ၢ်ယွၤအတၢ်နုၥ်လီၤစံၣ်ညီၣ် တၢ်လၢတၢ်ဘၢၣ်စၢၤအလီၢ်ခံကတၢၢ်ဒီး ဘၣ်တၢ်ဆီတလဲဘှီဘၣ်က့ၤအီၤတန့ၢ် ဘၣ်လၢ ၦၤကညီအတၢ်စံၣ်စိၤတဲစိၤအံၤအပူၤန့ၣ်လီၤ. အဒိ, တၢ်ဟ့ၣ်တၢ်ကမၣ် အတၢ်စံၣ်ညီၣ်တၢ်လၢအလီၤတံၢ်တဖၣ်န့ၣ် အိၣ်ဖျါတ့ၢ်ဝဲလၢ တၢ်တ့ၢ်လီၤကွံၥ် မုၣ်ကီၤလံၢ်ဒီးမူခိၣ်ကလူးလၢအပူထီၣ်တၢ်တဖၣ်လၢမူခိၣ် (လီၣ်ဖျါ ၁၂း၇-၁၂), တၢ်နီၣ်ဟးထီၣ်ကွံၥ်စီၤအၤဒၣ်ဒီးနီၢ်အံၣ်အုလၢဧ့ၤဒ့ၣ်တၤသၣ်အလီၢ် မ့ၢ်လၢ တဒိကနၣ်ယွၤအဃိ (၁မိၤၡ့ ၃), ထံလုၢ်ဘၢတၢ်ဖးဒိၣ် (၁မိၤၡ့ ၆-၈), ၀့ၢ်စဒိၣ်ဒီး ဂမိရၤအတၢ်ဟးဂီၤ (၁မိၤၡ့ ၁၉;  ယူဒၤ ၇), ဖိဝဲၢ်ကိလၢကီၢ်အဲၤကူပတူးအတၢ်သံ (၂မိၤၡ့ ၁၁-၁၂), ဒီးစီၤအနၤနံဒီးနီၢ်စးဖံးရးအတၢ်သံ (မၤတၢ် ၅း၁-၁၁) န့ၣ်လီၤ. လၢတၢ်န့ၣ်အဃိ, တၢ်လီၤကမၢကမၣ်တအိၣ်ဝဲလၢတၢ်ပၢဆှၢတၢ်အတၢ်စံၣ်ညီၣ် တဲၥ်တၢ်ကအိၣ်ဝဲတခါစ့ၢ်ကီး ဒီးၦၤလၢအအၢအသီတဖၣ်အဂီၢ် ဖဲၦၤကညီအတၢ် စံၣ်စိၤတဲစိၤအကတၢၢ်အံၤန့ၣ်လီၤ.

`ဖး ၂ပ့းတရူး ၂း၄-၆ ဒီး ၂ပ့းတရူး ၃း၁၀-၁၃ တက့ၢ်. လံၥ်စီဆှံအဆၢဖိ တဖၣ်အံၤ မၤစၢၤဒုးနၢ်ပၢၢ်ၦၤလၢ ၦၤပၢဆှၢတၢ်အတၢ်စံၣ်ညီၣ်တဲၥ်တၢ်လၢလီၢ်ခံ ကတၢၢ်အန့ဆၢၣ်အဂ့ၢ်န့ၣ်ဒ်လဲၣ်. အဝဲသ့ၣ်ဒုးအိၣ်ထီၣ်တၢ်ဆိကမိၣ်လၢ တၢ်စံၣ်ညီၣ်တၢ်အတၢ်လၢၦဲၤအတၢ်ထံၣ်ဒ်ထီဒါတၢ်မၤအသးအံၤ တအိၣ်ဝဲထီဘိ အသိး, လၢကဘၣ်မ့ၢ်တၢ်တီတၢ်လိၤအတၢ်တဂ့ၤတဘၣ်တခါ ဒီးတမ့ၢ်တၢ်ပၥ် ဖျါထီၣ်အီၤတခါအသိးဘၣ်န့ၣ်ဒ်လဲၣ်.`

“ယွၤအတၢ်ဂ့ၤတၢ်၀ါဒီး အတၢ်သူၣ်စူၤသးစူၤ, အတၢ်၀ံသးစူၤတၢ်ဒီး အတၢ်သးကညီၤတၢ်အိၣ်ဝဲလၢအဖိအလံၤတဖၣ်အဂီၢ်အံၤ, တမၤတံၥ်တၥ်အီၤလၢ အတၢ်စံၣ်ညီၣ်ၦၤတၢ်ဒဲးဘးဖိလၢ အသမၢဒိကနၣ်အတၢ်လိၣ်ဘၣ်လၢ မၢလီၤဝဲ တဖၣ်န့ၣ်ဘၣ်. တၢ်အံၤတမ့ၢ်တၢ်လၢၦၤကညီတဂၤ-ၦၤမၤကမၣ်တၢ်ဖိတဂၤ လၢထီဒါယွၤအတၢ်သိၣ်တၢ်သီစီဆှံအဂီၢ်, ကဘၣ်တၢ်ပျၢ်ကွံၥ်အီၤထဲဒၣ်ခီဖျိလၢ တၢ်လုၢ်ဖးဒိၣ်လၢအဝဲမၤတ့ၢ်ဝဲလၢဟ့ၣ်လီၤအဖိခွါ ဒ်သိးကတူၢ်သံအသးလၢ ၦၤမၤကမၣ်တၢ်ဖိအဂီၢ်အံၤန့ၣ် မ့ၢ်လၢအတၢ်သိၣ်တၢ်သီအံၤ ဘၣ်တၢ်ဆီတလဲ အီၤတန့ၢ်ဘၣ်အဃိ-လၢကဘၣ်ဟ့ၣ်လီၤကလုၢ်ဆူယွၤအအိၣ်န့ၣ်ဘၣ်.” E. G. White, Manuscript Release, vol. 12, p. 208.

တၢ်ခဲလၢၥ်လၢယွၤမၤဝဲသ့ ဒ်သိးကအုၣ်က့ၤခီၣ်က့ၤၦၤကညီလၢ ကဘၣ် ဟးဂီၤလီၤထူလီၤယိၥ်န့ၣ် အဝဲမၤတ့ၢ်ဝဲ, ဖဲအလုၢ်အၦ့ၤဖးဒိၣ်တခါလၢအကစၢ် ကဘၣ်တူၢ်ဝဲဒၣ်လဲၥ်န့ၣ်လီၤ. ၦၤလၢအဟးဂီၤလၢလီၢ်ခံကတၢၢ်တဖၣ်န့ၣ် မၤဒၣ် အတၢ်ဃုထၢတဖၣ်လၢအဆှၢအဝဲသ့ၣ်ဆူတၢ်ဘူၣ်တၢ်တီၢ်လၢအတဂ့ၤဘၣ်အအိၣ် န့ၣ်လီၤ. တၢ်ထံၣ်လၢယွၤအတၢ်စံၣ်ညီၣ်ၦၤလၢ အတုၤဆူတၢ်ဟးဂီၤတဖၣ် အဖီခိၣ်, ၦၤလၢအတုၤဆူတၢ်ဟးဂီၤလၢၥ်လၢၥ်ဆ့ဆ့အပူၤတဖၣ်ဒၣ်လဲၥ် (ဒ်ထီဒါဝဲဒီးတၢ်တူၢ်ဘၣ်ခီၣ်ဘၣ်တၢ်နးတၢ်ဖှီၣ်နးနးကလဲၥ်လီၤထူလီၤယိၥ်), အံၤ ထီဒါယွၤလၢအအဲၣ်တၢ်တဂၤအံၤန့ၣ် မ့ၢ်တၢ်လၢအကမၣ်န့ၣ်လီၤ. တၢ်အံၤ မ့ၢ်ယွၤအတၢ်အဲၣ်, ဒီးထဲဒၣ်ယွၤအတၢ်အဲၣ်တခါဧိၤ, လၢအဃ့ဆူၣ်န့ၢ်တၢ်တီ တၢ်လိၤစ့ၢ်ကီးန့ၣ်လီၤ.

ထူၣ်စုညါအကစၢ်သိၣ်လိၦၤတၢ်မနုၤလၢအဘၣ်ဃးဒီးတၢ်လၢယွၤလိၣ် ဘၣ်ဝဲလၢကမၤတၢ်ဒ်သိးဒီးကအုၣ်က့ၤခီၣ်က့ၤၦၤကိးဂၤဒဲးလၢအကဘၣ် တၢ်အုၣ်က့ၤခီၣ်က့ၤအီၤန့ၣ်လဲၣ်.