---
title:  အနံၣ်တကထိအတၢ်စံၣ်ညီၣ်
date:   20/12/2022
---

လံၥ်စီဆှံတဲဘၣ်ၦၤလၢ ဖဲခရံၥ်ဟဲက့ၤလီၤခံဘျီတဘျီအခါ (၁) ၦၤစီဆှံလၢ အအိၣ်မူဝဲ ဒီးၦၤစီဆှံလၢအဂဲၤထၢၣ်သမူထီၣ်က့ၤတဖၣ်ခံဖုလၢၥ်က “ထံၣ်လိၥ်သး ဒီးယွၤလၢကလံၤကျါ” န့ၣ်လီၤ (၁သ့းစၤလနံ ၄း၁၆, ၁၇). (၂) ၦၤစီဆှံခဲလၢၥ် ကဘၣ်တၢ်စိၥ်ထီၣ်ကွံၥ်အီၤဆူမူခိၣ် ဒ်သိးကအိၣ်ကဆိးဝဲလၢမူခိၣ် “တၢ်အိၣ် တၢ်ဆိးအလီၢ်တဖၣ်” အပူၤ လၢယွၤအကစၢ်ကတဲၥ်ကတီၤပၥ်ဝဲလၢအဝဲသ့ၣ်အဂီၢ် (ယိၤဟၣ် ၁၄း၁-၃)း  ဒီး (၃) ဖဲအနံၣ်တကထိအကတၢၢ်အခါန့ၣ် ယရူၤရှလ့ၣ် အသီကဟဲလီၤဆူဟီၣ်ခိၣ်အံၤ ဒီးကကဲထီၣ်ၦၤစီဆှံတဖၣ် အဟံၣ်လီၤထူလီၤယိၥ် န့ၣ်လီၤ (လီၣ်ဖျါ ၂၁း၁-၃, ၉-၁၁). လၢတၢ်န့ၣ်အဃိ, ဖဲလၢအနံၣ်တကထိ အတီၢ်ပူၤအခါန့ၣ်, ဖဲဟီၣ်ခိၣ်အံၤအိၣ်လီၤသယုၢ်အခါ, ၦၤစီဆှံတဖၣ်ကပၢဃုၥ် တၢ်ဒီးခရံၥ်လၢမူခိၣ်န့ၣ်လီၤ (ယံးရမံယၤ ၄း၂၃;  လီၣ်ဖျါ ၂၀း၄).

`ဖး ၁ကရံၣ်သူး ၆း၂, ၃ ဒီး လီၣ်ဖျါ ၂၀း၄-၆, ၁၁-၁၃ တက့ၢ်. ဘၣ်မနုၤ အဃိၦၤစီဆှံတဖၣ်ကြၢးပၥ်ဃုၥ်ဝဲလၢအနံၣ်တကထိအတၢ်စံၣ်ညီၣ်တၢ်အပူၤန့ၣ် လဲၣ်.`

တၢ်စံၣ်ညီၣ်တၢ်အတၢ်မၤဒီတခါအံၤ ဘၣ်တၢ်ပၥ်လီၤဝဲလၢ (၁) ဒ်သိး ကပၥ်ဖျါထီၣ်ယွၤအသကဲးပဝာ်ထီဒါမုၣ်ကီၤလံၢ်အတၢ်ပၥ်တၢ်ကမၣ်လၢယွၤအလိၤ လၢယွၤအံၤတတီတလိၤဝဲလၢအတၢ်သုးကျဲၤရ့လိၥ်သးဒီးအတၢ်ဘၣ်တ့တဖၣ် အကျဲပူၤ, (၂) ဒ်သိးကမၤလီၤတံၢ်ၦၤတီၦၤလိၤအခိၣ်ဖးတဖၣ်လၢ တအိၣ်ဘၣ်ဒီး တၢ်ကွၢ်မဲၥ်ဘၣ်, (၃) ဒ်သိးကပၥ်ဖျါထီၣ်တၢ်စံၣ်ညီၣ်အတီအလိၤတဖၣ်လၢ ၦၤအၢၦၤသီအဂီၢ်, ဒီး (၄) ဒ်သိးကမၤလီၤမၢ်ကွံၥ်တၢ်သးဒ့ဒီခဲလၢၥ်လၢ အကဆှၢ တၢ်ဆူတၢ်ပူထီၣ်ကဒီးတၢ်တဘျီလၢမူဟီၣ်ကယၢအံၤအပူၤအဂီၢ်န့ၣ်လီၤ. လၢတၢ်သမံသမိးအတၢ်စံၣ်ညီၣ်ဆိၦၤတီၦၤလိၤတဖၣ်အပူၤ, ထဲဒၣ်မူခိၣ်အၦၤ ဂီၢ်မုၢ်တဖၣ်ပၥ်ဃုၥ်ဝဲဒၣ်န့ၣ်လီၤ (ဒၤနံးယ့လး ၇း၉, ၁၀). ဘၣ်ဆၣ်ဖဲလၢၦၤအၢ ၦၤသီတဖၣ်ဒီးမူခိၣ်ကလူးလၢအလီၤကမၣ်တဖၣ် ဘၣ်တၢ်စံၣ်ညီၣ်အီၤလၢ အနံၣ်တကထိအတၢ်စံၣ်ညီၣ်တၢ်အခါ, ၦၤစီဆှံအကစၢ်ဒၣ်ဝဲကပၥ်ဃုၥ်ဝဲစ့ၢ်ကီး န့ၣ်လီၤ (၁ကရံၣ်သူး ၆း၃;  ယူဒၤ ၆;  လီၣ်ဖျါ ၂၀း၄-၆).

တၢ်သမံသမိးအတၢ်စံၣ်ညီၣ်ဆိတၢ်စးထီၣ်ဝဲလၢ ၁၈၄၄ အပူၤ ဖဲ “တၢ်ပၥ် လီၤလီၢ်ပစိၥ်တဖၣ်လၢအလီၢ်အကျဲအပူၤ တၢ်စံၣ်ညီၣ်ကွီၢ်ဘၣ်တၢ်ပၥ်လီၤဝဲ, ဒီးလံၥ်အိၣ်အိးထီၣ်အသးအခါန့ၣ်လီၤ (ဒၤနံးယ့လး ၇း၉, ၁၀). ဘၣ်ဆၣ်, အနံၣ်တကထိအတၢ်စံၣ်ညီၣ်ကစးထီၣ်ဝဲဖဲလၢၦၤစီဆှံတဖၣ်ဘၣ်တၢ်စိၥ်ထီၣ် ကွံၥ်အီၤဆူမူခိၣ်ဒီး ဆ့ၣ်နီၤလၢလီၢ်ပစိၥ်တဖၣ်အဖီခိၣ်, ဒီးတၢ်စံၣ်ညီၣ်တၢ် ဘၣ်တၢ်ဟ့ၣ်လီၤအးလီၤဝဲဆူအဝဲသ့ၣ်အစုပူၤအခါန့ၣ်လီၤ. ဒီးလၢခံတဘျီ, မူခိၣ် အလံၥ်တဖၣ်ဘၣ်တၢ်အိးထီၣ်အီၤ, ဒီးၦၤသံတဖၣ်ဘၣ်တၢ် “စံၣ်ညီၣ်အီၤ ဒ်အဝဲသ့ၣ်အတၢ်မၤတဖၣ်အသိး, ခီဖျိတၢ်တဖၣ်ဒ်လၢအဘၣ်တၢ်ကွဲးလီၤဃၥ် ဝဲလၢလံၥ်တဖၣ်အပူၤအသိးန့ၣ်လီၤ” (လီၣ်ဖျါ ၂၀း၄, ၁၂). တၢ်မၤအံၤကတဲၥ် ကတီၤန့ၢ်တၢ်လၢၦၤစီဆှံတဖၣ်အဂီၢ် အခွဲးအယၥ်တခါလၢကထိၣ်ကဒွးထဲ မူခိၣ်အတၢ်မၤနီၣ်မၤဃါတၢ်တဖၣ် ဒီးကကွၢ်ယွၤအတၢ်မၤလၢအတီအလိၤတဖၣ် လၢတၢ်ဂ့ၢ်ခဲလၢၥ်အပူၤန့ၣ်လီၤ. အဝဲတဟ့ၣ်လီၤဒၣ်ထဲခိၣ်ဖးတဖၣ်လၢ ၦၤခဲလၢၥ် အဂီၢ် ဒ်အဝဲသ့ၣ်ကြၢးဒိးန့ၢ်ဘၣ်ဝဲလၢအအိၣ်သူၣ်လီၤသးလၢအဝဲသ့ၣ်အကစၢ် ဒၣ်ဝဲအတၢ်ဃုထၢတဖၣ်အံၤအဖီခိၣ်ဧိၤဘၣ်, အဝဲတဲနၢ်ပၢၢ်ဝဲစ့ၢ်ကီး ဘၣ်မနုၤ အဃိလၢအဝဲမၤတၢ်ဒ်အံၤအသိးအဂ့ၢ်အကျိၤန့ၣ်လီၤ.

တၢ်အံၤသိၣ်လိၦၤတၢ်မနုၤဘၣ်ဃးယွၤအသကဲးပဝာ်အဂ့ၢ်လၢ တချုး ၦၤလၢအလီၤမၢ်လၢအမံတဂၤလၢ်လၢ် မူထီၣ်ကဒါက့ၤ ဒ်သိးကဘၣ်သဂၢၢ်ဒီး တၢ်သံခံဘျီတဘျီအခါ, ၦၤလၢအဘၣ်တၢ်အုၣ်က့ၤခီၣ်က့ၤအီၤတဖၣ် ကပၥ်ဃုၥ် ဝဲဒၣ်ဒီးတၢ်စံၣ်ညီၣ်အတၢ်မၤဒံးဘၣ်အခါ, ဒီးၦၤတဘၣ်တၢ်စံၣ်ညီၣ်အီၤဒံး နီတဂၤတုၤလၢပဝဲစ့ၢ်ကီးထံၣ်ဘၣ်ဒံးယွၤအတၢ်တီတၢ်လိၤဒီးအတၢ်ဂ့ၤတၢ်၀ါအခါ ဒံးဘၣ်န့ၣ်လဲၣ်. ဟဲစိၥ်နတၢ်စံးဆၢလၢနတၢ်မၤလိအတီၤပူၤ လၢအိၣ်ဘှံးနံၤန့ၣ် တက့ၢ်.