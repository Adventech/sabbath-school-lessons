---
title:  တၢ်စံၣ်ညီၣ်ဆိတၢ်
date:   19/12/2022
---

တၢ်စံၣ်ညီၣ်တၢ်အတၢ်ထံၣ်တချုးလၢခရံၥ်ဟဲက့ၤလီၤဒံးဘၣ်, မ့တမ့ၢ် တၢ်လၢပကိးအီၤ “တၢ်စံၣ်ညီၣ်ဆိတၢ်” အဂ့ၢ်အံၤ ပထံၣ်န့ၢ်ဝဲအါမးလၢလံၥ်စီဆှံ အပူၤန့ၣ်လီၤ.

`ဖး ဒၤနံးယ့လး ၇း၉-၁၄;  မးသဲ ၂၂း၁-၁၄;  လီၣ်ဖျါ ၁၁း၁, ၁၈, ၁၉; ဒီး ၁၄း၆, ၇ တက့ၢ်. လံၥ်စီဆှံအဆၢဖိတဖၣ်အံၤ ဟ့ၣ်ၦၤတၢ်ကပီၤလၢတၢ်သမံ သမိးအတၢ်စံၣ်ညီၣ်ဆိတၢ်အတၢ်နၥ်လၢမူခိၣ်အတၢ်စံၣ်ညီၣ်ကွီၢ်ဘျီၣ်အပူၤ အဖီခိၣ်န့ၣ်ဒ်လဲၣ်. တၢ်လၢအကါဒိၣ်မနုၤအိၣ်ဝဲဒီးတၢ်စံၣ်ညီၣ်တၢ်ဒ်အံၤသိးတခါ အပူၤန့ၣ်လဲၣ်.`

တၢ်သမံသမိးအတၢ်စံၣ်ညီၣ်ဆိတၢ်တခါအံၤ အတၢ်ထံၣ်ဘၣ်ဃးဒီး ယွၤအၦၤဂီၢ်မုၢ်န့ၣ် အိၣ်သူၣ်လီၤအသးလၢလံၥ်စီဆှံအတၢ်သိၣ်လီၤသီလီၤတၢ် တဖၣ်အခီၣ်ထံးခီၣ်ဘိသၢခါအဖီခိၣ်န့ၣ်လီၤ.

အဆိကတၢၢ်တခါန့ၣ် မ့ၢ်တၢ်နၥ်လၢ ၦၤတီၦၤလိၤလၢအသံခဲလၢၥ်, မ့တမ့ၢ် ၦၤတတီတလိၤအိၣ်ဒံးဒၣ်လၢတၢ်တသ့ၣ်ညါတၢ်လၢအဝဲသ့ၣ်အသွၣ်ခိၣ်ပူၤ တုၤဃီၤဝဲဆူအတၢ်ဂဲၤထၢၣ်သမူထီၣ်က့ၤလၢလီၢ်ခံကတၢၢ်တစုန့ၣ်လီၤ. (ယိၤဟၣ် ၅း၂၅-၂၉).

ခံခါတခါန့ၣ် မ့ၢ်ၦၤကညီခဲလၢၥ်လၢဟီၣ်ခိၣ်ဒီဘ့ၣ်အတၢ်စံၣ်ညီၣ်တၢ်တခါ ကအိၣ်ဝဲဒၣ်န့ၣ်လီၤ (၂ကရံၣ်သူး ၅း၁၀;  လီၣ်ဖျါ ၂၀း၁၁-၁၃).

သၢခါတခါန့ၣ် မ့ၢ်တၢ်ဂ့ၢ်လၢတၢ်ဂဲၤထၢၣ်သမူထီၣ်က့ၤအဆိကတၢၢ်တဘျီ ကမ့ၢ်တၢ်ဆိၣ်ဂ့ၤအခိၣ်ဖးလၢၦၤတီၦၤလိၤတဖၣ်အဂီၢ်, ဒီးတၢ်ဂဲၤထၢၣ်သမူ ထီၣ်က့ၤခံဘျီတဘျီ ကမ့ၢ်တၢ်သံလီၤထူလီၤယိၥ်လၢၦၤအၢၦၤသီတဖၣ်အဂီၢ်န့ၣ် လီၤ (ယိၤဟၣ် ၅း၂၈, ၂၉;  လီၣ်ဖျါ ၂၀း၄-၆, ၁၂-၁၅).

တၢ်အံၤအခီပညီမ့ၢ်ဝဲလၢ ၦၤကညီခဲလၢၥ်မ့ၢ်ဘၣ်တၢ်စံၣ်ညီၣ်အီၤန့ၣ်ဒီး, အဝဲသ့ၣ်ကြၢးဘၣ်တၢ်စံၣ်ညီၣ်အီၤတချုးလၢအဝဲသ့ၣ်တဂၤစုၥ်စုၥ်ဂဲၤထၢၣ် သမူထီၣ်ဝဲဒံးဘၣ်န့ၣ်လီၤ. မ့ၢ်လၢဖဲတၢ်ဂဲၤထၢၣ်သမူထီၣ်က့ၤတဖၣ်အံၤအခါ အဝဲသ့ၣ်ကဒိးန့ၢ်ဘၣ်အဝဲသ့ၣ်အခိၣ်ဖးလၢလီၢ်ခံကတၢၢ်တဖၣ်အဃိန့ၣ်လီၤ.

လံၥ်ဒၤနံးယ့လးမၤစၢၤဒုးနၢ်ပၢၢ်ၦၤလၢ တၢ်စံၣ်ညီၣ်ဆိတၢ်အံၤ အဆၢကတီၢ် ဒီးအန့ဆၢၣ်အဂ့ၢ်န့ၣ်လီၤ. ဖဲအနံၤ ၂၃၀၀ အနံၤအဒိတဖၣ်အကတၢၢ်- လၢ ၁၈၄၄ အပူၤ- မူခိၣ်အဒဲစီဆှံကဘၣ်တၢ်မၤကဆှီထီၣ်ကွံၥ်အီၤ (ဒၤနံးယ့လး ၈း၁၄, ထိၣ်သတြီၤဒီး ဧ့ၤဘြံၤ ၉း၂၃) ဒီးတၢ်သမံသမိးအတၢ်စံၣ်ညီၣ်ဆိတၢ်ကစးထီၣ်ဝဲ (ဒၤနံးယ့လး ၇း၉-၁၄), လၢကျဲလီၤဆီခံဘိအတၢ်ပၥ်ဖျါထီၣ်တၢ်ဂ့ၢ်တမံၤဃီန့ၣ် လီၤ. ဒီးတၢ်စံၣ်ညီၣ်အံၤ “စံၣ်ညီၣ်ကွီၢ်ဘၣ်တၢ်ပၥ်လီၤဝဲလၢ တၢ်ထီကတၢၢ်တဂၤ အၦၤစီဆှံတဖၣ်အဂီၢ်န့ၣ်လီၤ” (ဒၤနံးယ့လး ၇း၂၂). တၢ်အံၤမ့ၢ်တၢ်ကစီၣ်အဂ့ၤ လၢယွၤအၦၤဂီၢ်မုၢ်အဂီၢ်န့ၣ်လီၤ.

လၢ မးသဲ ၂၂း၁-၁၄ အပူၤ, ယ့ၣ်ၡူးကတိၤတၢ်တ့တၢ်ဖျီအၦၤတမှံၤတဖၣ် အတၢ်သမံသမိးတၢ်တခါအဂ့ၢ်တချုးလၢတၢ်တ့တၢ်ဖျီအမူးအပွဲစးထီၣ်ဒံးဝဲနီၢ်နီၢ် ဘၣ်န့ၣ်လီၤ.

ဒီးလၢလံၥ်လီၣ်ဖျါအပူၤ, တၢ်သမံသမိးအတၢ်စံၣ်ညီၣ်ဆိတၢ်အံၤ ဘၣ်တၢ်ယၢၤထီၣ်က့ၤဝဲဆူ ခီဖျိတၢ်ထိၣ်တၢ်ဒွးအတၢ်မၤ “ၦၤလၢအဘူၣ်ထီၣ် ဘါထီၣ်တၢ်” လၢယွၤအတၢ်လုၢ်ဟံၣ်အပူၤ (လီၣ်ဖျါ ၁၁း၁) ဒီးလၢတၢ်ဘိးဘၣ် သ့ၣ်ညါတၢ်အပူၤလၢ “တၢ်စံၣ်ညီၣ်တၢ်အနၣ်ရံၣ်တုၤဃီၤဝဲလံ” န့ၣ်လီၤ (လီၣ်ဖျါ ၁၄း၆, ၇;  ထိၣ်သတြီၤဒီး လီၣ်ဖျါ ၁၄း၁၄-၁၆).

ပတၢ်သ့ၣ်ညါနၢ်ပၢၢ်တၢ်စံၣ်ညီၣ်တၢ်လၢမူခိၣ်တခါအံၤအစိကမီၤ ကြၢးလီၤဘၣ်ဝဲလၢပတၢ်အိၣ်မူလၢဟီၣ်ခိၣ်အဖီခိၣ်အံၤဒ်လဲၣ်.