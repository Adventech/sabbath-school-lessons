---
title:  တၢ်သံခံစုတစု
date:   22/12/2022
---

ယွၤဆှၢၦၤကညီအတၢ်စံၣ်စိၤတဲစိၤဆူ တၢ်ဆၢကတီၢ်အကတၢၢ်လၢ အဂ့ၤဒိၣ်ကတၢၢ်အအိၣ်န့ၣ်လီၤ. ဖဲလၢအနံၣ်တကထိအကတၢၢ်န့ၣ် ၦၤအၢ ၦၤသီလၢအသံခဲလၢၥ် ဂဲၤထၢၣ်သမူထီၣ်က့ၤလၢအဝဲသ့ၣ်အသွၣ်ခိၣ်အပူၤ ဒ်သိး ကဒိးန့ၢ်ဘၣ်အဝဲသ့ၣ်အတၢ်ကမၣ်လၢကဘၣ်တၢ်စံၣ်ညီၣ်အီၤန့ၣ်လီၤ (လီၣ်ဖျါ ၂၀း၅, ၁၁-၁၅). ဒီးလၢခံ, ဖဲတၢ်စံၣ်ညီၣ်တၢ်အတၢ်မၤဒီတခါ၀ံၤဝဲဒီး ပဒုးအါထီၣ် တၢ်အဂၤတအိၣ်နီတမံၤလၢၤဘၣ်အခါန့ၣ်, ၦၤအၢၦၤသီတဖၣ် ကအၢၣ်လီၤ တူၢ်လိၥ်ယွၤအတၢ်တီတၢ်လိၤန့ၣ်လီၤ. “ဃုၥ်ဒီးတၢ်ထီဒုၣ်ဒါလိၥ်သးဖးဒိၣ်အဂ့ၢ် အကျိၤခဲလၢၥ်လၢ ပထံၣ်ဘၣ်အီၤအပူၤ, မူဟီၣ်ကယၢဒီတဘ့ၣ်, ၦၤလၢအသးတီ ဒီးအပူထီၣ်တၢ်ခံဖုလၢၥ်, လၢအကလုၢ်တမံၤဃီအပူၤစံးဝဲ, “နကျဲတဖၣ်အံၤ တီလိၤဒီးဘၣ်ဝဲဒၣ်န့ၣ်လီၤ, ၦၤစီဆှံတဖၣ်အစီၤပၤဧၢ,” ဒီးမုၣ်ကီၤလံၢ်အကစၢ် ဒၣ်ဝဲ “တီၤလီၤဒီးအၢၣ်လီၤယွၤအတၢ်စံၣ်ညီၣ်အီၤလၢအတီအလိၤအံၤန့ၣ်လီၤ.” E. G. White, The Great Controversy, pp. 670, 671.

`ဖး မၤလကံ ၄း၁;  လီၣ်ဖျါ ၂၀း၁၄, ၁၅;  ဒီး လီၣ်ဖျါ ၂၁း၈ တက့ၢ်. “နိၣ်မ့ၣ်အူ” ဒီး “တၢ်သံခံစုတစု” ကတုၤလီၤတီၤလီၤဝဲဆံးဒိၣ်လဲၣ်.`

မုၣ်ကီၤလံၢ်ဒီးအမူခိၣ်ကလူးတဖၣ် ဒီးၦၤအၢၦၤသီတဖၣ် အတၢ်ဟးဂီၤလၢ လီၢ်ခံကတၢၢ်အံၤ ကမၤကဆှီထီၣ်ကွံၥ်မူဟီၣ်ကယၢ လၢတၢ်ဒဲးဘးဒီးအဘူးအလဲ တဖၣ်န့ၣ်လီၤ. ဘၣ်ဆၣ်ဒီး, ၦၤအၢၦၤသီအတၢ်ဟးဂီၤလၢလီၢ်ခံကတၢၢ်အံၤ မ့ၢ်ယွၤအတၢ်အဲၣ်အတၢ်မၤတခါဒၣ်လဲၥ်, တမ့ၢ်ထဲဒၣ်ၦၤစီဆှံတဖၣ်အဂီၢ်ဘၣ်, မ့ၢ်စ့ၢ်ကီးၦၤအၢၦၤသီတဖၣ် အဝဲသ့ၣ်အကစၢ်အဂီၢ်န့ၣ်လီၤ. အဝဲသ့ၣ်ကဘၣ်သံဝဲ ဂ့ၤဒိၣ်န့ၢ်ဒံးကဘၣ်အိၣ်မူဝဲလၢယွၤအဂီၤထံးအံးန့ၣ်, မ့ၢ်လၢယွၤမ့ၢ် “မ့ၣ်အူလၢ အအီၣ်ကွံၥ်တၢ်” လၢတၢ်ဒဲးဘးအဂီၢ်အဃိန့ၣ်လီၤ (ဧ့ၤဘြံၤ ၁၂း၂၉).

“အဝဲသ့ၣ် (ၦၤလၢအတုၤဆူတၢ်ဟးဂီၤတဖၣ်) သးအိၣ်ဃ့ၢ်သဒၣ်ကွံၥ် အသးလၢတၢ်လီၢ်စီဆှံအအိၣ်န့ၣ်လီၤ. အဝဲသ့ၣ်ကတူၢ်လိၥ်တၢ်ဟးဂီၤ, လၢအဝဲသ့ၣ်ကအိၣ်ခူသူၣ်လၢယွၤ, ၦၤတဂၤလၢအၦ့ၤက့ၤအဝဲသ့ၣ်အမဲၥ်အအိၣ် န့ၣ်လီၤ. ၦၤအၢၦၤသီအတၢ်ဘူၣ်တၢ်တီၢ်အံၤ ဘၣ်တၢ်မၤဘၣ်အီၤခီဖျိလၢအဝဲသ့ၣ် အကစၢ်အတၢ်ဃုထၢအဃိန့ၣ်လီၤ. အဝဲသ့ၣ်အတၢ်တပျဲဒုးအိၣ်အီၤလၢမူခိၣ်န့ၣ် မ့ၢ်အဝဲသ့ၣ်အကစၢ်မၤဒၣ်အတၢ်, ဒီးတၢ်တတီတလိၤဒီးတၢ်သးကညီၤအိၣ်လၢ ယွၤအတၢ်မၤအလိၤန့ၣ်လီၤ.” E. G. White, The Great Controversy, p. 543.

လၢတၢ်န့ၣ်အဃိ, တၢ်ဒဲးဘးဒီးၦၤတၢ်ဒဲးဘးဖိဘၣ်တၢ်မၤဟးဂီၤကွံၥ်အီၤ လၢၥ်လၢၥ်ဆ့ဆ့လၢလီၢ်ခံကတၢၢ်-လီၤဆီဝဲဒၣ်ဒီး တၢ်တူၢ်ဘၣ်ခီၣ်ဘၣ်တၢ်လီၤထူ လီၤယိၥ်လၢလရၥ်ပူၤ လၢအတမ့ၢ်ဒံးလံၥ်စီဆှံအတၢ်နၥ်အသိးဘၣ်န့ၣ်- မ့ၢ်ဒၣ် ကတဲၥ်ကတီၤန့ၢ်တၢ်စံၣ်ညီၣ်အတီအလိၤဒီး အကြၢးအဘၣ်ဝဲလၢၦၤအၢၦၤသီ တဂၤလၢ်လၢ်လၢအဟ့ၣ်လီၤအးလီၤအသးတဖၣ်အဂီၢ်န့ၣ်လီၤ. တၢ်အံၤမၤဂၢၢ် မၤကျၢၤဝဲစ့ၢ်ကီးလၢ တၢ်ဒဲးဘးအံၤအိၣ်ဒီးအခီၣ်ထံးတခါဒီး ကအိၣ်ဒီးအကတၢၢ် တခါန့ၣ်လီၤ. လၢခံ, မူဟီၣ်ကယၢဒီတဖျၢၣ်အံၤ ကက့ၤအိၣ်ကဒါက့ၤဒ်အခီၣ်ထံး လၢလၢၦဲၤၦဲၤ, တချုးတၢ်ဒဲးဘး, တၢ်အၢတၢ်သီ, ဒီးတၢ်တဒိကနၣ်တၢ်အိၣ်ထီၣ် ဝဲလၢပနၢ်ပၢၢ်အီၤကီဒိၣ်မးဒီး တအိၣ်ဘၣ်ဒီးတၢ်တီတၢ်လိၤနီတမံၤလၢၤဘၣ်အသိး န့ၣ်လီၤ.

စံးထီၣ်ပတြၢၤယွၤလၢအဝဲ, ဒ်ပ “ၦၤစံၣ်ညီၣ်ကွီၢ်လၢအတီအလိၤ” (၂တံၤမသ့း ၄း၈), ကမၤတၢ်ဟ့ၣ်လီၤတၢ်သံတသ့ဘၣ်ဆူၦၤတီၦၤလိၤဒီး တၢ်ဟးဂီၤလီၤထူလီၤယိၥ်ဆူၦၤအၢၦၤသီတဖၣ်အတၢ်ဆၢတဲၥ်လၢအဂ့ၤန့ၣ်တက့ၢ်.

တၢ်မနုၤလၢကကမၣ်ဝဲဒီးတၢ်ထံၣ်လၢယွၤအုၣ်က့ၤခီၣ်က့ၤၦၤကိးဂၤဒဲး လၢအကတၢၢ်န့ၣ်လဲၣ်. ဘၣ်မနုၤအဃိတၢ်ထံၣ်အံၤမ့ၢ်တၢ်လၢအတဂ့ၤတခါဘၣ် န့ၣ်လဲၣ်.