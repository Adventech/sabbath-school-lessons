---
title:  တၢ်စံၣ်ညီၣ်လၢလီၢ်ခံကတၢၢ်
date:   18/12/2022
---

လၢၦၤအါဂၤအဂီၢ်, တၢ်စံၣ်ညီၣ်အတၢ်ထံၣ်အံၤ အခီပညီမ့ၢ်တၢ်စံၣ်ညီၣ် ၦၤလၢ အအိၣ်ဒီးတၢ်ကမၣ်န့ၣ်လီၤ, ဒီးတၢ်မၤအကူၣ်အက့အံၤ, ပတဘၣ် သးပ့ၤနီၣ်ဝဲလၢတၢ်စံၣ်ညီၣ်အတၢ်ထံၣ်အံၤ အိၣ်ဒီးတၢ်လၢအဂ့ၤတကပၤဒၣ်လဲၥ်, လၢတၢ်စံၣ်ညီၣ်အံၤအပူၤ, ပၥ်ဃုၥ်ဝဲစ့ၢ်ကီးဒီးၦၤတီၦၤလိၤဘၣ်တၢ်ပၥ်ဖျါထီၣ်အီၤ န့ၣ်လီၤ. နီၢ်နီၢ်အံၤ, လံၥ်ဒၤနံးယ့လးယၢၤထီၣ်က့ၤဝဲဆူမုၢ်နံၤခံကတၢၢ်အတၢ် စံၣ်ညီၣ်တၢ်တခါအအိၣ်, “ဒီးတၢ်စံၣ်ညီၣ်ကွီၢ်ဘၣ်တၢ်ပၥ်လီၤဝဲလၢတၢ်ထီကတၢၢ် တဂၤအၦၤစီဆှံအဂီၢ်, ဒီးၦၤစီဆှံတဖၣ်န့ၣ် န့ၢ်ဘၣ်ဘီဧိၤမုၢ်ဧိၤန့ၣ်လီၤ” (ဒၤနံးယ့လး ၇း၂၂). ယွၤအတၢ်စံၣ်ညီၣ်ပၥ်ဃုၥ်ဝဲဒီးတၢ်ဂ့ၢ်ခံခါလၢၥ်-တၢ်သိၣ်တၢ်သီတခါလၢ ပထံၣ်န့ၢ်အီၤလၢလံၥ်စီဆှံအလီၢ်လံၤတကတြူၢ်အဆၢဖိအပူၤန့ၣ်လီၤ. “ဒိကနၣ် တၢ်နဲလၢမူခိၣ်အပူၤ, ဒီးမၤတၢ်, ဒီးစံၣ်ညီၣ်နခ့နၦၤ, ဒ်သိးနကဟ့ၣ်တၢ်ဒဲးဘးလၢ ၦၤတတီတလိၤ, ဒ်သိးနကဟ့ၣ်အကျဲလၢအခိၣ်ဒၣ်ဝဲအဖီခိၣ်, ဒီးဒ်သိးနကပၥ်တီ ပၥ်လိၤၦၤတီၦၤလိၤ, ဒ်သိးနကဟ့ၣ်လီၤအီၤလၢတၢ်ဒ်အတၢ်တီတၢ်လိၤအသိးန့ၣ် တက့ၢ်” (၁စီၤပၤ ၈း၃၂).

`ဖး မးသဲ ၂၅း၃၁-၄၆ ဒီး ယိၤဟၣ် ၅း၂၁-၂၉ တက့ၢ်. ကစၢ်ခရံၥ်နဲၣ်စိဃီၤ ဝဲဆူတၢ်စံၣ်ညီၣ်တၢ်တဖၣ် ဒီးတၢ်ပၥ်ဖျါထီၣ်တၢ်ခံခါလၢၥ်အတၢ်ထံၣ်တဖၣ် အအိၣ်လၢလီၢ်ခံကတၢၢ်အတၢ်စံၣ်ညီၣ်တၢ်အပူၤန့ၣ်ဒ်လဲၣ်.`

ၦၤတနီၤစံးဝဲလၢတၢ်ပၥ်ဖျါထီၣ်တၢ်တဖၣ် “တမ့ၢ်စံၣ်ညီၣ်တၢ်ဘၣ်” (ယိၤဟၣ် ၃း၁၈) ဒီး “တဘၣ်ဘၣ်တၢ်စံၣ်ညီၣ်ဃၣ်ဘၣ်” (ယိၤဟၣ် ၅း၂၄) အံၤ, အခီပညီမ့ၢ်ဝဲ ၦၤလၢအအိၣ်လၢခရံၥ်အပူၤတဖၣ် တဘၣ်တၢ်စံၣ်ညီၣ်အီၤနီတဘျီ လၢၤဘၣ်န့ၣ်လီၤ. ဘၣ်ဆၣ်တၢ်ပၥ်ဖျါထီၣ်တၢ်တဖၣ်အံၤ ဒုးအိၣ်ထီၣ်န့ၢ်ၦၤ တၢ်ဆိကမိၣ်လၢၦၤစူၢ်က့ၤနၥ်က့ၤတၢ်ဖိတဖၣ်တဘၣ်တၢ်ဟ့ၣ်အီၤတၢ်ကမၣ်လၢ တၢ်စံၣ်ညီၣ်အပူၤလၢၤဘၣ်န့ၣ်လီၤ. လၢတၢ်န့ၣ်အဃိလံၥ်စီဆှံအဆၢဖိတဖၣ်အံၤ ပကြၢးနၢ်ပၢၢ်အီၤဒ်စံးဘၣ်ၦၤ “တဘၣ်ဘၣ်တၢ်ပၥ်အီၤတၢ်ကမၣ်ဘၣ်” (ယိၤဟၣ် ၃း၁၈) ဒီး “တတုၤဃီၤဝဲဆူတၢ်ပၥ်အီၤတၢ်ကမၣ်အပူၤဘၣ်” အသိးန့ၣ်လီၤ (ယိၤဟၣ် ၅း၂၄).

လၢအဖုၣ်န့ၣ်, ပတၢ်ဘူၣ်တၢ်တီၢ်အံၤ ဘၣ်တၢ်စံၣ်ညီၣ်တဲၥ်အီၤလၢ ပတၢ်အိၣ်မူခဲအံၤအပူၤန့ၣ်လီၤ. ၦၤလၢအအိၣ်လၢခရံၥ်အပူၤတဖၣ် အိၣ်ဒီး အဝဲသ့ၣ်အတၢ်ပၥ်ဖျါထီၣ်သး ဖဲတၢ်စံၣ်ညီၣ်တၢ်လီၤတံၢ်တ့ၢ်ဝဲအခါ, ဒီးၦၤလၢ တအိၣ်ဘၣ်လၢခရံၥ်အပူၤတဖၣ် အိၣ်ဘၣ်ဝဲလၢတၢ်စံၣ်ညီၣ်ဃၣ်အဖီလၥ်န့ၣ် လီၤ. လၢတၢ်ပၥ်ဖျါထီၣ်တၢ်စံၣ်ညီၣ်တၢ် (မးသဲ ၂၅း၃၁-၄၆) အပူၤ, ကစၢ်ခရံၥ် ယၢၤထီၣ်တၢ်န့ၣ် တမ့ၢ်ထဲမဲၥ်တဲးလဲးတဖၣ် (ၦၤအၢၦၤသီ)ဘၣ်, ယၢၤထီၣ်စ့ၢ်ကီးဝဲ ဒီးသိတဖၣ် (ၦၤတီၦၤလိၤ) န့ၣ်လီၤ. ဒီးၦၤတၢ်မၢဖိစီၤပီလူးစံးစ့ၢ်ကီးဝဲထံထံ ဆးဆးလၢ “အဂ့ၢ်ဒ်အံၤ, ပဘၣ်အိၣ်ဖျါလၢခရံၥ်စံၣ်ညီၣ်တၢ်အလီၢ်ပစိၥ်အမဲၥ်ညါ ခဲလၢၥ်, ဒ်သိးပကဒိးတၢ်ဂ့ၤမ့ၢ်ဂ့ၤ, တၢ်အၢမ့ၢ်ဂ့ၤ, ဒ်ပမၤတၢ်လၢနီၢ်ခိအသိးန့ၣ်လီၤ” (၂ကရံၣ်သူး ၅း၁၀).

ဖဲတၢ်ပၥ်ဖျါထီၣ်တၢ်စံၣ်ညီၣ်တၢ်အခါ, ပကြၢးပၥ်ပသးလၢပဘၣ်တၢ်အုၣ် က့ၤခီၣ်က့ၤၦၤ ခီဖျိလၢတၢ်ဘျုးတၢ်ဖှိၣ် (ယၡါယၤ ၅၅း၁;  အ့းဖ့းစူး ၂း၈-၁၀), ပဘၣ်တၢ်ပၥ်တီပၥ်လိၤၦၤ ခီဖျိလၢတၢ်နၥ် (၁မိၤၡ့ ၁၅း၆;  ရိမ့ၤ ၅း၁), ဒီးပဘၣ် တၢ်စံၣ်ညီၣ်ၦၤခီဖျိလၢပတၢ်မၤတဖၣ် (စံၣ်တဲၤတဲလီၤတၢ် ၁၂း၁၄;  မးသဲ ၂၅း၃၁-၄၆;  လီၣ်ဖျါ ၂၀း၁၁-၁၃) န့ၣ်လီၤ. တၢ်စံၣ်ညီၣ်တၢ်အတၢ်မၤအသးအခီၣ်ထံး ခီၣ်ဘိန့ၣ် မ့ၢ်ယွၤအသကဲးပဝာ်အတၢ်သိၣ်တၢ်သီဒ်အပၥ်ဖျါထီၣ်န့ၢ်ဝဲလၢ တၢ်မၤလိၥ်အထံၣ်တဆံအပူၤအသိးန့ၣ်လီၤ (စံၣ်တဲၤတဲလီၤတၢ် ၁၂း၁၃, ၁၄;  ယၤကိၥ် ၁း၂၅;  ၂း၈-၁၇). ပတၢ်မၤတဖၣ်အံၤ မ့ၢ်ပတၢ်အုၣ်က့ၤခီၣ်က့ၤၦၤ အတၢ်မၤလိနီၢ်နီၢ်အတၢ်အုၣ်အသးလၢအိၣ်ဖျါဝဲလၢတၢ်အချၢဒီး, လၢတၢ်န့ၣ်အဃိ, တၢ်ဂ့ၢ်တၢ်ကျိၤဒီးအပီးအလီတဖၣ်အလုၢ်အၦ့ၤကဘၣ်တၢ်ဆၢတဲၥ်ဝဲဖဲစံၣ်ညီၣ်တၢ် အဆၢကတီၢ်န့ၣ်လီၤ.

သ့ၣ်နီၣ်ထီၣ်တက့ၢ်. တၢ်ထိၣ်တၢ်ဒွးလၢအတဘၣ်တၦိၤဒီးယွၤ လၢတၢ်ဃုထၢၦၤတနီၤကဘၣ်တၢ်အုၣ်က့ၤခီၣ်က့ၤအီၤဒီး ၦၤအဂၤတနီၤကဘၣ် တူၢ်ဝဲဆူတၢ်ဟးဂီၤအပူၤအဂီၢ်န့ၣ်တအိၣ်ဘၣ်. ၦၤတဂၤစုၥ်စုၥ်အံၤ အမူဒါ အိၣ်ဝဲလၢအကစၢ်ဒၣ်ဝဲအသကဲးပဝာ်အဖီခိၣ် လၢအတၢ်ဘူၣ်တၢ်တီၢ်အဂီၢ်န့ၣ်လီၤ.

လၢအကတၢၢ်န့ၣ်, တၢ်စံၣ်ညီၣ်တၢ်အံၤ တမ့ၢ်တၢ်ဆၢကတီၢ်ဖဲယွၤဆၢတဲၥ် တူၢ်လိၥ်ၦၤ မ့တမ့ၢ်သမၢၦၤန့ၣ်ဘၣ်, မ့ၢ်တၢ်ဆၢကတီၢ်ဖဲယွၤမၤကတၢၢ်ကွံၥ် ပတၢ်ဃုထၢလၢမ့ၢ်ပတူၢ်လိၥ်အီၤဧါတတူၢ်လိၥ်အီၤဘၣ်လဲၣ်န့ၣ်လီၤ. ဒီးပတၢ် ဃုထၢတူၢ်လိၥ်အီၤလၢ အဘၣ်တၢ်ပၥ်ဖျါထီၣ်ဝဲခီဖျိလၢပတၢ်မၤတဖၣ်အဖီခိၣ်န့ၣ် လီၤ.