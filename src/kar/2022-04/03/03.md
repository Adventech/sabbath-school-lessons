---
title:  “ၦၤအသးလၢအမၤတၢ်ဒဲးဘးန့ၣ်ကသံဝဲဒၣ်လီၤ”
date:  10/10/2022
---

`ဖး ယဃ့းစက့လး ၁၈း၄, ၂၀ ဒီး မးသဲ ၁၀း၂၈ တက့ၢ်. လံၥ်စီဆှံအဆၢဖိ တဖၣ်အံၤ မၤစၢၤဒုးနၢ်ပၢၢ်ၦၤလၢ ၦၤကညီအသးအန့ဆၢၣ်အဂ့ၢ်ဒ်လဲၣ်.`

ၦၤကညီအသးသမူလၢတၢ်ဒဲးဘးအဟီၣ်ခိၣ်အံၤ တဂၢၢ်တကျၢၤဒီးဆီတလဲ သးန့ၣ်လီၤ (ယၡါယၤ ၄၀း၁-၈). တၢ်လၢအိၣ်စဲဘူးလိၥ်သးဒီးတၢ်ဒဲးဘးအံၤ, ဒ်န့ဆၢၣ်အသိး တအိၣ်ဂၢၢ်ဆိးကျၢၤတနီတမံၤဘၣ်. “မ်ဒ်န့ၣ်ဒီး ဒ်တၢ်ဒဲးဘး ဟဲနုၥ်ဆူဟီၣ်ခိၣ်ချၢလၢၦၤတဂၤအဃိ, ဒီးတၢ်သံတၢ်ၦၢ်လၢတၢ်ဒဲးဘးအဃိ အသိးန့ၣ်, ဒီးဒ်န့ၣ်အသိး ၦၤခဲလၢၥ်မၤတ့ၢ်တၢ်ဒဲးဘးသတးဒီး, ၦၤခဲလၢၥ် ဘၣ်တၢ်သံတၢ်ၦၢ်” (ရိမ့ၤ ၅း၁၂). တၢ်သံအံၤ မ့ၢ်တၢ်ဒဲးဘးအဘူးအလဲ, လၢအမၤ ဘၣ်ဒိသးသမူခဲလၢၥ်လၢဟီၣ်ခိၣ်အံၤန့ၣ်လီၤ.

လၢတၢ်ဂ့ၢ်အံၤအဖီခိၣ်, လံၥ်စီဆှံအတၢ်ထံၣ်လၢအကါဒိၣ်အိၣ်ခံခါန့ၣ်လီၤ. အခီၣ်ထံးတခါန့ၣ် မ့ၢ်ဝဲၦၤကညီဒီးဆၣ်ဖိကီၢ်ဖိခံမံၤလၢၥ်ဘၣ်သံဝဲန့ၣ်လီၤ. ဒ်စီၤပၤ စီၤရှလိၤမိၤစံးဝဲအသိး, “အဂ့ၢ်ဒ်အံၤ, တၢ်လၢအဘၣ်ၦၤကညီဖိန့ၣ် ဘၣ်ဆၣ်ဖိ ကီၢ်ဖိလီၤ. တၢ်တမံၤဃီဘၣ်အီၤလီၤ. ဒ်တမံံၤသံဝဲအသိးန့ၣ် အဝဲတမံၤသံဒ်န့ၣ် အသိး, အိၣ်ဝဲဒီးတၢ်သါတမံၤဃီလီၤ. ဒီးတၢ်ဂ့ၤန့ၢ်ဆၣ်ဖိကီၢ်ဖိန့ၣ် တအိၣ်ဘၣ်ဒီး ၦၤကညီဘၣ်. အဂ့ၢ်ဒ်အံၤ, ကယဲၢ်တၢ်ခဲလၢၥ်မ့ၢ်တၢ်ကလီကလီလီၤ. လဲၤဝဲဆူ အလီၢ်တပူၤဃီခဲလၢၥ်, ကဲထီၣ်လၢဟီၣ်ခိၣ်ကမူၣ်, ဒီးကကဲထီၣ်က့ၤဟီၣ်ခိၣ် အကမူၣ်ခဲလၢၥ်လီၤ” (စံၣ်တဲၤတဲလီၤတၢ် ၃း၁၉, ၂၀).

တၢ်ထံၣ်ခံခါတခါန့ၣ် မ့ၢ်ဝဲၦၤတဂၤအနီၢ်ခိအတၢ်သံန့ၣ် အခီပညီမ့ၢ်ဝဲ တအိၣ်မူဝဲလၢၤဘၣ်ဒ်ၦၤလၢအမူဝဲတဂၤအသိးဘၣ်န့ၣ်လီၤ (Heb. nephesh). လၢ ၁မိၤၡ့ ၂း၁၆, ၁၇ အပူၤ, ယွၤဟ့ၣ်ပလီၢ်စီၤအၤဒၣ်ဒီးနီၢ်အံၣ်အုလၢ အဝဲသ့ၣ် မ့ၢ်မၤတၢ်ဒဲးဘးခီဖျိအီၣ်သ့ၣ်လၢအသ့ၣ်ညါတၢ်ဂ့ၤဒီးတၢ်အၢအသၣ်န့ၣ်, အဝဲသ့ၣ် ကဘၣ်သံဝဲအဂ့ၢ်န့ၣ်လီၤ.

လၢတၢ်တဲကဒါက့ၤတၢ်ဟ့ၣ်ပလီၢ်အံၤန့ၣ်, ယွၤမၤဆူၣ်ထီၣ်တၢ်ဂ့ၢ်အံၤလၢ ယဃ့းစက့လး ၁၈း၄, ၂၀ အပူၤ, “ၦၤအသးလၢအမၤတၢ်ဒဲးဘးန့ၣ် ကသံဝဲဒၣ် န့ၣ်လီၤ.” တၢ်စံးကတိၤလီၤတၢ်အံၤ အိၣ်ဒီးအခီပညီအခိၣ်ကျၢၢ်ခံခါန့ၣ်လီၤ. အခီၣ်ထံးတခါန့ၣ် မ့ၢ်ဝဲဒ်ၦၤကညီဖိခဲလၢၥ် မ့ၢ်ၦၤတၢ်ဒဲးဘးဖိတဖၣ်အသိး, ပဝဲ ခဲလၢၥ်အံၤ ပအိၣ်ဘၣ်လၢတၢ်သံတၢ်ၦၢ်လၢ ပဟးဆှဲးတန့ၢ်ဘၣ်အဖီလၥ်န့ၣ်လီၤ (ရိမ့ၤ ၃း၉-၁၈, ၂၃). အခီပညီလၢခံတခါန့ၣ် မ့ၢ်ဝဲလံၥ်စီဆှံအတၢ်ထံၣ်အံၤ မၤဟးဂီၤကွံၥ်သးသမူသံတသ့ဘၣ်အတၢ်နၥ်လၢၦၤအါဂၤဘၣ်အသးန့ၣ်လီၤ. သးသမူအံၤ သံမ့ၢ်တသ့ဘၣ်ဒီး မ့ၢ်အိၣ်မူဝဲလၢဘီမုၢ်အဂၤတဘ့ၣ်အပူၤ လၢၦၤကညီသံ၀ံၤအလီၢ်ခံအဃိ, ပတသံသၦၢ်တၢၢ်လီၤန့ၣ်တမ့ၢ်ဘၣ်ဧါ.

လၢတၢ်လီၤဆီအပူၤ, လံၥ်စီဆှံတဲနၢ်ပၢၢ်ၦၤတၢ်လၢအဘၣ် လၢတၢ်သံ အတၢ်အိၣ်သးလၢအကီခဲအံၤအဂီၢ်န့ၣ် တမ့ၢ်သးသမူလၢတအိၣ်ဘၣ်ဒီးအမိၢ်ၦၢ် သုးအလီၢ်ဆူမူခိၣ်ဘီမုၢ်မ့ၢ်ဂ့ၤ ဒီးဆူလရၥ်ဖိ မ့တမ့ၢ်လရၥ်အပူၤန့ၣ်ဘၣ်. တၢ်တဲ နၢ်ပၢၢ်ၦၤလၢအဘၣ်န့ၣ် မ့ၢ်တၢ်နီၢ်နီၢ်လၢၦၤလၢအသံလၢခရံၥ်အပူၤတဖၣ် အတၢ် ဂဲၤထၢၣ်သမူထီၣ်က့ၤန့ၣ်လီၤ. ဒ်ယ့ၣ်ၡူးစံးဝဲလၢအတၢ်စံၣ်တဲၤတဲလီၤတၢ်ဘၣ်ဃး တၢ်မူအကိၣ်အဂ့ၢ်အဖီခိၣ်အသိး “ကယဲၢ်ၦၤလၢအထံၣ်ဖိခွါဒီးစူၢ်က့ၤနၥ်က့ၤအီၤ တဂၤလၢ်လၢ်န့ၣ် ကဒိးန့ၢ်ဘၣ်တၢ်မူအထူအယိၥ်လီၤ. ဒီးယကဒုးဂဲၤဆၢထၢၣ် က့ၤအီၤလၢမုၢ်နံၤကတၢၢ်လီၤ” (ယိၤဟၣ် ၆း၄၀).

ဘၣ်မနုၤအဃိလၢတၢ်ဟဲက့ၤခံဘျီတဘျီအတၢ်လီၤတံၢ်, လၢအဒုးလီၤ တံၢ်ဝဲခီဖျိခရံၥ်အတၢ်ဟဲအခီၣ်ထံးတဘျီ (မ့တမ့ၢ်ဘၣ်န့ၣ်, တၢ်ဟဲက့ၤလီၤခံဘျီ တဘျီ မ့ၢ်တအိၣ်ဘၣ်န့ၣ် အတၢ်ဟဲအခီၣ်ထံးတဘျီအခီပညီကအိၣ်ဝဲဒ်လဲၣ်), အကါကဒိၣ်ဝဲဒိၣ်မးလၢပဝဲခဲလၢၥ်လၢအနၥ်တၢ်တဖၣ်အဂီၢ်န့ၣ်လဲၣ်. တၢ်မုၢ်လၢ် မနုၤကအိၣ်ဝဲလၢပဂီၢ်လၢတအိၣ်ဘၣ်ဒီးအတၢ်ဟဲက့ၤလီၤအတၢ်စံးပၥ်န့ၣ်လဲၣ်.