---
title:  ၦၤလၢအမူဝဲတဂၤ
date:  09/10/2022
---

`ဖး 1မိၤၡ့ 1:24-27 ဒီး 1မိၤၡ့ 2:7, 19 တက့ၢ်. တၢ်လၢအဒ်သိးလိၥ်သး ဒီးလီၤဆီလိၥ်သးမနုၤတဖၣ်နထံၣ်ဘၣ်နဲသ့လၢ ကျဲလၢယွၤတ့လီၤဆၣ်ဖိတဖၣ် ဒီးၦၤကညီအဘၢၣ်စၢၤန့ၣ်လဲၣ်. 1မိၤၡ့ 2:7 တဲဘၣ်ၦၤတၢ်မနုၤဘၣ်ဃးၦၤကညီ အန့ဆၢၣ်အဂ့ၢ်န့ၣ်လဲၣ်.`

1မိၤၡ့အတၢ်ကွဲးစံးဘၣ်ၦၤလၢ ယွၤတ့လီၤပၥ်လီၤတၢ်အနွံဃုသီတသီန့ၣ် အဝဲဒုးအိၣ်ထီၣ်ဆၣ်ဖိကီၢ်ဖိအသးသမူလၢဟီၣ်ခိၣ်လိၤဒီး ၦၤကညီအဆိကတၢၢ်, ဒီးအဒီမါ0ၤခံဂၤန့ၣ်လီၤ (1မိၤၡ့ 1:24-27). ပဘၣ်တၢ်စံးဘၣ်ၦၤလၢ အဝဲ “တ့လီၤကယဲၢ်ဆၣ်ဧိၤကီၢ်ဧိၤလၢၦၢ်လၢ်ကျါ, ဒီးကယဲၢ်ထိၣ်ဧိၤလံၣ်ဧိၤလၢတၢ်ဖးဖီ လၢဟီၣ်ခိၣ်ကိးမံၤဒဲး” န့ၣ်လီၤ (1မိၤၡ့ 2:19). အဝဲ “တ့လီၤၦၤကညီလၢဟီၣ်ခိၣ် ကမူၣ်” စ့ၢ်ကီးန့ၣ်လီၤ (1မိၤၡ့ 2:7).

ဆၣ်ဖိကီၢ်ဖိတဖၣ်ဒီးၦၤကညီခံမံၤလၢၥ်လီၤဂၥ်လိၥ်သးလၢအဘၣ်တၢ်တ့ လီၤဝဲလၢ “ဟီၣ်ခိၣ်ကမူၣ်” ဒၣ်လဲၥ်, တၢ်တ့လီၤၦၤကညီအံၤ လီၤဆီဝဲဒၣ်ဒီး ဆၣ်ဖိကီၢ်ဖိန့ၣ်ကျဲအခိၣ်ကျၢၢ်အိၣ်ဝဲခံဘိလီၤ. အဆိကတၢၢ်တဘိန့ၣ်, ယွၤတ့လီၤ ၦၤကညီလၢအနီၢ်ကစၢ်, ဒီးလၢခံ, အူသဖှိနုၥ်တၢ်မူအသါလၢအနါဒ့ပူၤ, ဒီးၦၤကညီ ကဲထီၣ်ၦၤအသးသမူတဂၤလီၤ” (1မိၤၡ့ 2:7). အဝဲမ့ၢ်နီၢ်ခိနီၢ်ကစၢ်အတၢ်အိၣ် အသးတဂၤ တချုးလၢကဲထီၣ်ဒံးဘၣ်ၦၤလၢအမူဝဲတဂၤန့ၣ်လီၤ. ခံထံၣ်တထံၣ် န့ၣ်, ယွၤတ့လီၤၦၤကညီဒ်မုၣ်ဒီးခွါခံဂၤလၢၥ်အသိး လၢအလီၤဂၥ်ဒီးယွၤအက့ၢ် အဂီၤန့ၣ်လီၤ (1မိၤၡ့ 1:26, 27).

1မိၤၡ့ 2:7 တဲနၢ်ပၢၢ်ၦၤလၢ တၢ်လူနုၥ်လီၤ “တၢ်မူအသါ” ဆူစီၤအၤဒၣ် အနီၢ်ခိနီၢ်ကစၢ်အပူၤအံၤ ဆီတလဲကွံၥ်အီၤဆူ “ၦၤလၢအမူတဂၤ” (ဧ့ၤဘြံၤ Nephesh chayyah) မ့တမ့ၢ်ဒ်လံၥ်ကွဲးသးအသိး “ၦၤအသးသမူတဂၤ” န့ၣ် လီၤ. တၢ်အံၤအခီပညီမ့ၢ်ဝဲလၢ ပဝဲတဂၤစုၥ်စုၥ်အံၤ တအိၣ်ဒီးသးတခါလၢ ကမူဝဲလၢတအိၣ်ဘၣ်ဒီးနီၢ်ခိနီၢ်ကစၢ်န့ၣ်ဘၣ်. မ့မ့ၢ်တခီ ပဝဲတဂၤစုၥ်စုၥ်အံၤ ပမ့ၢ် ၦၤလၢအမူဝဲတဂၤ မ့တမ့ၢ်သးသမူတဂၤန့ၣ်လီၤ. တၢ်စံ:ဝဲလၢ “သး” အံၤ မ့ၢ်တၢ်အိၣ်အသးလၢအအိၣ်ဒီးတၢ်သ့ၣ်ညါလၢအိၣ်မူဝဲလၢတအိၣ်ဘၣ်ဒီးနီၢ်ခိ နီၢ်ကစၢ်အံၤ မ့ၢ်ဒၣ်ၦၤတစူၢ်တနၥ်ယွၤအတၢ်ထံၣ်ဒီး တမ့ၢ်ဝဲဒ်လံၥ်စီဆှံအသိးန့ၣ် ဘၣ်. တၢ်သ့ၣ်ညါနၢ်ပၢၢ်ၦၤကညီအန့ဆၢၣ်လၢအဘၣ်အံၤ တြီဆၢန့ၢ်ၦၤတၢ်လၢ ပကတူၢ်လိၥ်တၢ်နၥ်လၢၦၤအါဂၤနၥ်ဝဲသးသမူလၢတအိၣ်ဘၣ်ဒီးနီၢ်ခိနီၢ်ကစၢ် ဒီးတၢ်ကမၣ်လၢအလီၤပျံၤခဲလၢၥ်အံၤ အိၣ်သူၣ်ထီၣ်အသးလၢတၢ်နၥ်အံၤအဖီခိၣ် န့ၣ်လီၤ.

သးလၢအသ့ၣ်ညါတၢ်လၢတအိၣ်စဲဘူးလိၥ်သးဒီးနီၢ်ခိနီၢ်ကစၢ်အံၤ တအိၣ်ဝဲနီတပူၤဘၣ်. ယွၤတ့လီၤၦၤလၢ တၢ်လီၤပျံၤလီၤဖုးအပူၤ ဒီးလၢကျဲလီၤလး တဘိအပူၤ, ဒီးပတကြၢးဆိကမိၣ်ထိၣ်ဒွးလီၤက့ၤပသးအါဒိၣ်န့ၢ်လံၥ်စီဆှံစံးဘၣ် ၦၤနီၢ်နီၢ်ဘၣ်ဃးတၢ်ဂ့ၢ်လၢအလီၤတံၢ်လီၤဆဲးအံၤန့ၣ်ဘၣ်. နီၢ်နီၢ်န့ၣ်, သးသမူ အန့ဆၢၣ်အံၤ မ့ၢ်တၢ်လၢပနၢ်ပၢၢ်အီၤကီထဲတခါဧိၤန့ၣ်ဘၣ် (ၦၤသ့စဲအ့ၣ်ပီညါ တဖၣ်အသးတလီၤပလိၥ်ဝဲလီၤတံၢ်လီၤဆဲးဒီး တၢ်တမံၤလၢအမူဝဲအံၤ အခီပညီ မ့ၢ်တၢ်မနုၤလဲၣ်န့ၣ်ဘၣ်), တၢ်လၢပနၢ်ပၢၢ်အီၤကီဒိၣ်န့ၢ်ဒံးတၢ်အံၤန့ၣ် မ့ၢ်တၢ်သ့ၣ်ညါနၢ်ပၢၢ်တၢ်အန့ဆၢၣ်န့ၣ်လီၤ. လၢပခိၣ်သၣ်ဃံ, ဒီးပခိၣ်နူၥ်ပူၤ ထူၣ်ပျၢ်ဆံးကိၥ်ဖိအိၣ်ဆံးအါလၢအဟံးဃၥ်တၢ်ဒီးဒုးအိၣ်ထီၣ်တၢ်လၢပထံၣ်အီၤ တသ့ဘၣ်တဖၣ် လၢအလီၤဂၥ်ဒီးပတၢ်ဆိကမိၣ်တဖၣ်ဒီး ပတၢ်သူၣ်ဟူးသးဂဲၤ တဖၣ်န့ၣ်လဲၣ်. ၦၤလၢအဃုနၢ်ပၢၢ်တၢ်ထံၣ်အံၤ အၢၣ်လီၤဝဲလၢပတနၢ်ပၢၢ်အီၤ နီၢ်နီၢ်ဘၣ်န့ၣ်လီၤ.

`သးသမူအံၤလီၤလးဆံးဒိၣ်လဲၣ်. ဘၣ်မနုၤအဃိလၢပကြၢးသးခုပဝဲလၢ တမ့ၢ်ထဲသးသမူအတၢ်ဟ့ၣ်အံၤဧိၤဘၣ်, သးသမူအထူအယိၥ်အတၢ်ဟ့ၣ်လၢ အလီၤလးဒိၣ်န့ၢ်ဒံးတၢ်အံၤဒၣ်လဲၣ်စ့ၢ်ကီးန့ၣ်လဲၣ်.`