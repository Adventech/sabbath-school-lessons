---
title:  မံဝဲဒီးအပၢ်တဖၣ်
date:  13/10/2022
---

`ဖး 1မိၤၡ့ 25:8; 2ရှမူၤအ့လး 7:12; 1စီၤပၤ 2:10; ဒီး 1စီၤပၤ 22:40 တက့ၢ်. လံၥ်စီဆှံအဆၢတဖၣ်အံၤ မၤအါထီၣ်တၢ်မနုၤလၢနတၢ်သ့ၣ်ညါၦၤသံ အဂ့ၢ်န့ၣ်လဲၣ်.`

လံၥ်စီဆှံအလီၢ်လံၤတကတြူၢ် ပၥ်ဖျါထီၣ်တၢ်သံဒီးတၢ်ခူၣ်လီၤဘါဘၢတၢ် အတၢ်ထံၣ်တဖၣ်လၢကျဲလီၤဆီတဖၣ်အပူၤန့ၣ်လီၤ. ကျဲတဘိန့ၣ် မ့ၢ်ဝဲ ဘၣ်တၢ်ပၥ်ဖှိၣ်ၦၤသံတဖၣ်လၢ အဝဲသ့ၣ်အၦၤဂီၢ်မုၢ်တဖုအသိးအကျါန့ၣ်လီၤ. အဒိ, ဘၣ်ဃးစီၤအၤြဘၤဟၣ်န့ၣ်, တၢ်စံးဘၣ်ၦၤလၢအဝဲ, “အသးလၢၥ်, ဒီးသံဝဲ အခိၣ်0ါဂ့ၤ, ဒီးအိၣ်ဘျဲးအိၣ်, ဒီးတၢ်ပၥ်ဖှိၣ်အီၤဒီးအၦၤတကလုၥ်ဒၣ်ဝဲန့ၣ်လီၤ” (1မိၤၡ့ 25:8). စီၤအၤဟရိၣ်ဒီးစီၤမိၤၡ့စ့ၢ်ကီး ဘၣ်တၢ်ပၥ်ဖှိၣ်အဝဲသ့ၣ်ဆူအၦၤ ဒၣ်ဝဲအသိးအကျါန့ၣ်လီၤ (5မိၤၡ့ 32:50).

တၢ်ဂ့ၢ်မိၢ်ၦၢ်လၢ စီၤပၤလၢအဂ့ၤဒီးအတဂ့ၤခံမံၤလၢၥ်တဖၣ် လဲၤဆူတၢ်လီၢ် တပူၤဃီ ဖဲတၢ်သံအခါအံၤန့ၣ် သိၣ်လိၦၤတၢ်မနုၤဘၣ်ဃးဒီးတၢ်သံအန့ဆၢၣ် အဂ့ၢ်န့ၣ်လဲၣ်. (2စီၤပၤ 24:6; 2ကွဲးနီၣ်တၢ် 32:33).

တၢ်ပၥ်ဖျါတၢ်သံအဂ့ၢ်လၢကျဲအဂၤတဘိန့ၣ် မ့ၢ်ဝဲခီဖျိတၢ်တဲဖျါထီၣ် ၦၤတဂၤအိၣ်ဘှံးဒီးမိၢ်ပၢ်ဖံဖုတဖၣ်န့ၣ်လီၤ. ဘၣ်ဃးဒီးစီၤပၤစီၤဒၤ0ံးအတၢ်သံ အဂ့ၢ်န့ၣ်, လံၥ်စီဆှံစံ:ဝဲလၢ, “မံဝဲဒီးအပၢ်တဖၣ်, ဒီးၦၤခူၣ်လီၤကွံၥ်အီၤလၢ စီၤဒၤ0ံးအ0့ၢ်ပူၤန့ၣ်လီၤ” (1စီၤပၤ 2:10). တၢ်တဲဖျါထီၣ်တၢ်တမံၤဃီအံၤ ဘၣ်တၢ်သူစ့ၢ်ကီးအီၤလၢ ဘၣ်ဃးဒီးဧ့ၤဘြံၤအစီၤပၤအဂၤတဖၣ်, လၢစီၤပၤလၢ အတီအလိၤတဖၣ်ဒီးအတတီတလိၤတဖၣ်ခံခါလၢၥ်အဂီၢ်န့ၣ်လီၤ.

ပပၥ်ဖျါထီၣ်န့ၢ်တၢ်မံဒီးပပၢ်တဖၣ်အတၢ်အိၣ်အသးလၢအလၢၦဲၤဒီး အခီပညီအစှၤကတၢၢ်သ့ဝဲသၢခါန့ၣ်လီၤ. တခါန့ၣ် မ့ၢ်တၢ်ထံၣ်လၢတၢ်ဆၢကတီၢ် လၢအချ့ဒိၣ် မ့တမ့ၢ်လၢခံကဟဲဝဲဖဲပလိၣ်အိၣ်ဘှံးလၢပကစၢ်ဒၣ်ဝဲအတၢ်လီၤဘှံး လီၤတီၤတဖၣ် ဒီးပတၢ်နးတၢ်ဖှီၣ်တဖၣ်အပူၤန့ၣ်လီၤ. တၢ်ထံၣ်အဂၤတခါန့ၣ် မ့ၢ်ဝဲလၢပတမ့ၢ်ၦၤအဆိကတၢၢ်ဒီးထဲဒၣ်ၦၤတဖၣ်ကဘၣ်ပိၥ်ကျဲအကျိၤတဘိအံၤ လၢပသးတအိၣ်ပိၥ်ဝဲန့ၣ်ဘၣ်, မ့ၢ်လၢပပၢ်တဖၣ်လဲၤဆိတ့ၢ်ဝဲအဃိန့ၣ်လီၤ. တၢ်ထံၣ်လၢခံကတၢၢ်တခါန့ၣ် မ့ၢ်ဝဲလၢ, ခီဖျိပဘၣ်တၢ်ခူၣ်လီၤၦၤဘူးဒီးအဝဲသ့ၣ် အဃိ, ပတမ့ၢ်ၦၤထဲတဖုလၢအအိၣ်ဘှံးတပူၤဃီ ဖဲတၢ်သံအတၢ်တဟူးတဂဲၤဒီး ပတသ့ၣ်ညါဘၣ်တၢ်နီတမံၤအခါဒၣ်လဲၥ်န့ၣ်လီၤ. တၢ်အံၤအခီပညီတအိၣ်ဝဲ ထဲန့ၣ်ညါဒီး ၦၤတနီၤလၢပဆၢပကတီၢ်ခ့ခါခဲအံၤအလုၢ်အလၢ်တဖၣ်ဘၣ်, ဘၣ်ဆၣ်, တၢ်အံၤအခီပညီအိၣ်ဝဲဒိၣ်မးဒီး ၦၤလၢပျၢၤတဖၣ်အဂီၢ်န့ၣ်လီၤ.

ၦၤလၢအသံလၢခရံၥ်အပူၤတဖၣ် ဘၣ်တၢ်ခူၣ်လီၤအီၤဘူးဒီးၦၤလၢ အဝဲသ့ၣ်အဲၣ်ဝဲတဖၣ်အကပၤ, ဘၣ်တၢ်ဆဲးကျိးလိၥ်သးလၢတဂၤဒီးတဂၤတသ့ဝဲ ဘၣ်. အဝဲသ့ၣ်တသ့ၣ်ညါတၢ်နီတမံၤတုၤဃီၤလၢတၢ်လၤကပီၤအမုၢ်နံၤ ဖဲအဝဲသ့ၣ်ကဂဲၤဆၢထၢၣ်က့ၤလၢတၢ်မံမုၥ်အပူၤ ဒ်သိးကသးခုဒီးၦၤလၢအအဲၣ် ဝဲလၢအသံတ့ၢ်လၢခရံၥ်အပူၤတဖၣ်န့ၣ်လီၤ.

`ဆိကမိၣ်ကွၢ်ၦၤလၢအသံတဖၣ် ကအိၣ်ဒီးတၢ်သ့ၣ်ညါဒီးထံၣ်ဘၣ် တၢ်အိၣ်မူဖဲအံၤလီၤဆီဒၣ်တၢ်ၦၤလၢအအဲၣ်ဝဲတဖၣ်အဂီၢ်, လၢအါစုအါဘျီ တူၢ်ဘၣ်တၢ်နးမး ဖဲအဝဲသ့ၣ်သံ0ံၤအလီၢ်ခံအံၤ လီၤဂၥ်ဒီးတၢ်မနုၤလဲၣ်န့ၣ်ဒီး မ့ၢ်တၢ်ကမၤအသးဒီးအဝဲသ့ၣ်ဒ်လဲၣ်အဂ့ၢ်န့ၣ်တက့ၢ်. ဒီး, ဘၣ်မနုၤအဃိၦၤသံ အတၢ်မံအံၤ ကြၢးမ့ၢ်တၢ်သူၣ်မံသးမုၥ်လၢ ၦၤလၢအမူဝဲတဖၣ်အဂီၢ်န့ၣ်လဲၣ်.`