---
title:  “ဒီးအသးကက့ၤဆူယွၤလၢအဟ့ၣ်လီၤအီၤလီၤ”
date:  11/10/2022
---

`ဖး ၁မိၤၡ့ ၂း၇ ဒီး စံၣ်တဲၤတဲလီၤတၢ် ၁၂း၁-၇ တက့ၢ်. မ့ၢ်နထံၣ်ဘၣ်နဲ တၢ်လီၤဆီလိၥ်သးလၢလံၥ်စီဆှံခံဆၢအံၤအဘၢၣ်စၢၤန့ၣ်လဲၣ်. လံၥ်စီဆှံအဆၢ တဖၣ်အံၤ မၤစၢၤဒုးနၢ်ပၢၢ်ၦၤဂ့ၤဒိၣ်ဝဲလၢၦၤကညီအတၢ်အိၣ်သးလၢတၢ်သံအပူၤ အဂ့ၢ်န့ၣ်လဲၣ်. ကွၢ်စ့ၢ်ကီး ၁မိၤၡ့ ၇း၂၂ တက့ၢ်.`

ဒ်ပထံၣ်ဘၣ်တ့ၢ်ဝဲအသိး, လံၥ်စီဆှံသိၣ်လိဝဲလၢ ၦၤကညီအံၤ မ့ၢ်သးသမူ တဖျၢၣ် (၁မိၤၡ့ ၂း၇), ဒီးသးသမူကတၢၢ်ကွံၥ်ဝဲဒ်သိးတအိၣ်လၢၤဘၣ် ဖဲနီၢ်ခိသံ အခါန့ၣ်လီၤ (ယဃ့းစက့လး ၁၈း၄, ၂၀).

ဘၣ်ဆၣ် “နီၢ်သး” န့ၣ် မ့ၢ်တၢ်မနုၤလဲၣ်. နီၢ်သးအံၤ တအိၣ်ဒီးတၢ်သ့ၣ်ညါ တၢ်လၢၤဘၣ် ဖဲနီၢ်ခိသံ၀ံၤအလီၢ်ခံဒၣ်လဲၥ်န့ၣ်ဘၣ်ဧါ. ခရံၥ်ဖိအါဂၤနၥ်ဝဲဒ်န့ၣ် အသိး, ဒီးအဝဲသ့ၣ်ကျဲးစၢးတဲဂ့ၤတဲဘၣ်အဝဲသ့ၣ်အတၢ်ထံၣ်အံၤဒၣ်လဲၥ် ခီဖျိလၢသူ စံၣ်တဲၤတဲလီၤတၢ် ၁၂း၇ လၢအစံးဝဲ, “တုၤနုၤတစုအကမူၣ်ကက့ၤဆူဟီၣ်ခိၣ် ဒ်အအိၣ်တ့ၢ်ဝဲအသိးန့ၣ်, ဒီးအသးကက့ၤဆူယွၤလၢအဟ့ၣ်လီၤအီၤလီၤ” န့ၣ် လီၤ. ဘၣ်ဆၣ်တၢ်စံးကတိၤတၢ်အံၤ တစံးဘၣ်ၦၤလၢၦၤသံအနီၢ်သးအိၣ်ဒံး ဒၣ်လၢတၢ်သ့ၣ်ညါတၢ်လၢယွၤအဂီၤထံးအပူၤလၢၤဘၣ်န့ၣ်ဘၣ်.

စံၣ်တဲၤတဲလီၤတၢ် ၁၂း၁-၇ အံၤ, လၢတၢ်ကတိၤလီၤဆီဒိၣ်မးအပူၤ, ပၥ်ဖျါန့ၢ်ၦၤ, ၦၤကညီအသးၦၢ်ထီၣ်အဂ့ၢ်, ကတၢၢ်ကွံၥ်ဝဲဒီးတၢ်သံန့ၣ်လီၤ. အဆၢဖိ (၇) ယၢၤထီၣ်တၢ်သံဒ်တၢ်တ့လီၤပၥ်လီၤတၢ်အဂ့ၢ်လၢ ၁မိၤၡ့ ၂း၇ အတၢ်ဘိကဒါ က့ၤသးန့ၣ်လီၤ. ဒ်ဘၣ်တၢ်တဲဖျါတ့ၢ်ဝဲအသိး, လၢတၢ်တ့လီၤပၥ်လီၤတၢ်အနွံ ဃုသီတသီန့ၣ်, “ယွၤတ့လီၤၦၤကညီလၢဟီၣ်ခိၣ်ကမူၣ်, ဒီးအူသဖှိနုၥ်တၢ်မူ အသါဆူအနါဒ့ပူၤ, ဒီးၦၤကညီကဲထီၣ်ၦၤအသးသမူတဂၤလီၤ” (၁မိၤၡ့ ၂း၇). ဘၣ်ဆၣ်အခဲအံၤ, စံၣ်တဲၤတဲလီၤတၢ်စံးဘၣ်ၦၤလၢ, “ဟီၣ်ခိၣ်ကမူၣ်ကက့ၤဆူ ဟီၣ်ခိၣ်ဒ်အအိၣ်တ့ၢ်ဝဲအသိးန့ၣ်, ဒီးအသးကက့ၤဆူယွၤလၢအဟ့ၣ်လီၤအီၤ လီၤ.” လၢတၢ်န့ၣ်အဃိ, တၢ်မူအသါလၢယွၤအူသဖှိနုၥ်ဆူစီၤအၤဒၣ်အနါဒ့ပူၤ, ဒီးလၢအဝဲကတဲၥ်ကတီၤန့ၢ်ဝဲၦၤကညီအဂၤခဲလၢၥ်အဂီၢ်စ့ၢ်ကီး, ကက့ၤဆူယွၤ အအိၣ် မ့တမ့ၢ်, လၢတၢ်ကတိၤအဂၤတခီ, ကအိၣ်ပတုၥ်ယွၤလီၤဒီးခီဖျိဆူအဝဲသ့ၣ် အအိၣ်န့ၣ်လီၤ.

ပကြၢးပၥ်ပသးလၢ စံၣ်တဲၤတဲလီၤတၢ် ၁၂း၇ ပၥ်ဖျါၦၤကညီခဲလၢၥ် အတၢ်သံအဂ့ၢ် ဒီးမၤစ့ၢ်ကီးဝဲတအိၣ်ဒီးတပၥ်လီၤဆီၦၤတီၦၤလိၤ ဒီးၦၤအၢၦၤသီ ခံကလုၥ်အဘၢၣ်စၢၤန့ၣ်ဘၣ်. တၢ်အုၣ်အသးတအိၣ်ဝဲနီတမံၤဘၣ်ဒီး ပမ့ၢ်စံး ပဝဲလၢသးသမူခဲလၢၥ်လၢအသံဒီးအိၣ်မူဝဲဒ်တၢ်အိၣ်အသးဒ်ၦၤသ့ၣ်ညါတၢ်အသိး လၢယွၤအဂီၤထံးန့ၣ်ဒီး မ့ၢ်သးသမူလၢအအၢအသီတဖၣ်ကအိၣ်ဝဲဒီးယွၤစ့ၢ်ကီး န့ၣ်ဧါ. တၢ်ထံၣ်အံၤတလီၤပလိၥ်ဝဲဒီးလံၥ်စီဆှံအတၢ်သိၣ်လီၤသီလီၤတၢ်ဘၣ်. မ့ၢ်လၢတၢ်သံတမံၤဃီအဂ့ၢ် မၤအသးဒီးၦၤကညီဖိတဖၣ်ဒီးဆၣ်ဖိကီၢ်ဖိတဖၣ် ခံမံၤလၢၥ်အဃိ (စံၣ်တဲၤတဲလီၤတၢ် ၃း၁၉, ၂၀), တၢ်သံအံၤ မ့ၢ်တၢ်လၢတအါန့ၢ်ဒံး တၢ်အိၣ်ပတုၥ်လၢအကဘၣ်မူဝဲ ဒ်ၦၤလၢအမူဝဲတဖၣ်အသိးန့ၣ်လီၤ. ဒ်ထါစံးထီၣ် ပတြၢၤတဲဖျါထီၣ်ဝဲအသိး, “နပၥ်တဒၢနမဲၥ်, အဝဲသ့ၣ်သူၣ်ပျံၤသးဖုးဝဲ, နထုးကွံၥ် အသါ, အဝဲသ့ၣ်သံဝဲ, ဒီးက့ၤက့ၤဆူဟီၣ်ခိၣ်ကမူၣ်လီၤ.”

ပစံးညီနုၥ်ဝဲလၢ တၢ်သံအံၤ မ့ၢ်ဒၣ်တၢ်မူအကူၥ်အက့တခါလီၤန့ၣ်လီၤ. ဘၣ်မနုၤတၢ်အံၤကမၣ်ဝဲဒိၣ်မးန့ၣ်လဲၣ်. တၢ်သံအံၤ ထီဒါလိၥ်သးဒီးတၢ်မူန့ၣ်လီၤ, မ့ၢ်သးသမူအဒုၣ်အဒါလီၤ. ဒီးတၢ်မုၢ်လၢ်ဖးဒိၣ်မနုၤတခါ ဘၣ်တၢ်ထံၣ်န့ၢ်အီၤလၢ လံၥ်စီဆှံအဆၢဖိအံၤအပူၤန့ၣ်လဲၣ်, “ဒုၣ်ဒါလၢအကဘၣ်တၢ်ဟးဂီၤလၢခံကတၢၢ် န့ၣ်, မ့ၢ်တၢ်သံလီၤ” (၁ကရံၣ်သူး ၁၅း၂၆).