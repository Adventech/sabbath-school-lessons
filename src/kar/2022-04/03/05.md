---
title:  “ၦၤသံန့ၣ်တသ့ၣ်ညါဘၣ်တၢ်နီတမံၤဘၣ်”
date:  12/10/2022
---

`ဖး ယိၤဘး ၃း၁၁-၁၃း  စံးထီၣ်ပတြၢၤ ၁၁၅း၁၇း  ၁၄၆း၄း  ဒီးစံၣ်တဲၤ တဲလီၤတၢ် ၉း၅, ၁၀ တက့ၢ်. ပမၤလိဘၣ်တၢ်မနုၤသ့ဝဲလၢလံၥ်စီဆှံအဆၢဖိ တဖၣ်အံၤ ဘၣ်ဃးၦၤကညီဖိတဖၣ်အတၢ်အိၣ်သးဖဲသံအခါန့ၣ်လဲၣ်.`

ၦၤတဲဖျါထီၣ်လံၥ်စီဆှံအဂ့ၢ်တနီၤဂ့ၢ်လိၥ်ဝဲလၢ လံၥ်စီဆှံအဆၢတဖၣ်အံၤ (ယိၤဘး ၃း၁၁-၁၃း  စံးထီၣ်ပတြၢၤ ၁၁၅း၁၇း  ၁၄၆း၄း  စံၣ်တဲၤတဲလီၤတၢ် ၉း၅, ၁၀), ဘၣ်တၢ်ကွဲးဝဲဒၣ်လၢထါအကျိၥ်အဃိ, ပသူအီၤဒ်သိးပကတဲဖျါန့ၢ် ၦၤကညီအတၢ်အိၣ်အသးဖဲသံအခါန့ၣ်တသ့ဘၣ်. တၢ်အံၤဘၣ်ဝဲလၢတဘျီ တခီၣ်ထါအံၤအခီပညီအိၣ်အါမးဒီးပနၢ်ပၢၢ်ကမၣ်အီၤညီဝဲဒၣ်န့ၣ်လီၤ. ဘၣ်ဆၣ် တၢ်အံၤတမ့ၢ်တၢ်ဂ့ၢ်ဒီးလံၥ်စီဆှံအဆၢဖိတဖၣ်အံၤဘၣ်. အဝဲသ့ၣ်အတၢ်ကတိၤ ဖျါဆှဲဝဲ, ဒီးအဝဲသ့ၣ်အတၢ်ထံၣ်တဖၣ်ဃူဖိးလိၥ်သးလၢလၢၦဲၤၦဲၤဒီးလံၥ်စီဆှံ အလီၢ်လံၤတကတြူၢ်အတၢ်သိၣ်လီၤသီလီၤတၢ်လၢတၢ်ဂ့ၢ်အံၤအဖီခိၣ်န့ၣ်လီၤ.

အဆိကတၢၢ်တထံၣ်, လၢယိၤဘး (၃) အပူၤ, မိၢ်ပၢ်လၢပျၢၤပၥ်ဖျါထီၣ်တၢ် ဆူၣ်ဆူၣ်လၢအကစၢ်အတၢ်အိၣ်ဖျဲၣ်အဂ့ၢ်, မ့ၢ်လၢတၢ်နးတၢ်ဖှီၣ်ခဲလၢၥ်အဃိလီၤ. (လၢအကါဒိၣ်နီၣ်မးအဆၢကတီၢ်တဖၣ်အပူၤ, မ့ၢ်မတၤတဆၢမုၢ်လၢ်ဝဲလၢ အဝဲ တအိၣ်ဖျဲၣ်ဝဲနီတဘျီဘၣ်န့ၣ်လဲၣ်). အဝဲသ့ၣ်ညါဝဲလၢ အဝဲမ့ၢ်သံဖဲအိၣ်ဖျဲၣ်ထီၣ် အခါန့ၣ်ဒီး, အဝဲကမံဘၣ်အသးဒီးအိၣ်ဘှံးဘၣ်ဝဲန့ၣ်လီၤ (ယိၤဘး ၃း၁၁, ၁၃).

စံးထီၣ်ပတြၢၤ ၁၁၅ ပၥ်ဖျါတၢ်လီၢ် ဖဲတၢ်သံဘၣ်တၢ်ပၥ်အီၤဒ်တၢ်ဘှ့ၣ် တၢ်ဘှီၣ်အလီၢ်တခါအသိး, မ့ၢ်လၢ “ၦၤသံတစံးထီၣ်ပတြၢၤယွၤဘၣ်န့ၣ်လီၤ” (စံးထီၣ်ပတြၢၤ ၁၁၅း၁၇). တၢ်အံၤတစံးဘၣ်ၦၤဖျါဝဲဒ်ၦၤသံတဂၤ, ၦၤတီၦၤလိၤ လၢအသံတဂၤ, အိၣ်လၢမူခိၣ်ဒီးဘူၣ်ထီၣ်ဘါထီၣ်ယွၤန့ၣ်ဘၣ်.

ဒ်စံးထီၣ်ပတြၢၤ ၁၄၆ စံးဝဲအသိး, ၦၤတဂၤလၢအသံန့ၣ် အတၢ်သ့ၣ်ညါ နၢ်ပၢၢ်တၢ်တဖၣ် လီၤမၢ်ကွံၥ်ဝဲဒၣ်န့ၣ်လီၤ. “အသးဟးထီၣ်ကွံၥ်, ဒီးက့ၤက့ၤဝဲဆူ အဟီၣ်ခိၣ်, ဒီးအတၢ်ကူၣ်တၢ်ဖးဟးဂူၥ်ဟးဂီၤလၢမုၢ်တနံၤဃီဒၣ်လဲၥ်န့ၣ်လီၤ” (စံးထီၣ်ပတြၢၤ ၁၄၆း၄). တၢ်အံၤမ့ၢ်လံၥ်စီဆှံအတၢ်ပၥ်ဖျါန့ၢ်ၦၤတၢ်လၢအလၢ အၦဲၤတခါ ဘၣ်ဃးတၢ်မနုၤမၤအသးဖဲၦၤသံအခါအဂ့ၢ်န့ၣ်လီၤ.

ဒီးစံၣ်တဲၤတဲလီၤတၢ် (၉) မၤအါထီၣ်ဝဲလၢ “ၦၤသံန့ၣ်တသ့ၣ်ညါဘၣ်တၢ် နီတမံၤဘၣ်,” ဒီးလၢတၢ်သွၣ်ခိၣ်အပူၤ, “တၢ်မၤမ့ၢ်ဂ့ၤ, တၢ်ကူၣ်မ့ၢ်ဂ့ၤ, တၢ်သ့ၣ်ညါမ့ၢ်ဂ့ၤ, တၢ်ကူၣ်သ့မ့ၢ်ဂ့ၤ တအိၣ်ဘၣ်လၢပျၢၤပူၤဘၣ်” (စံၣ်တဲၤ တဲလီၤတၢ် ၉း၅, ၁၀). တၢ်ထဲတဖၣ်အံၤမၤလီၤတံၢ်လံၥ်စီဆှံအတၢ်သိၣ်လီၤ သီလီၤတၢ်လၢၦၤသံတသ့ၣ်ညါလၢၤဘၣ်တၢ်နီတမံၤဘၣ်အဂ့ၢ်န့ၣ်လီၤ.

လံၥ်စီဆှံအတၢ်သိၣ်လီၤသီလီၤတၢ်ဘၣ်ဃးတၢ်သ့ၣ်ညါနၢ်ပၢၢ်တၢ် တအိၣ်ဝဲလၢတၢ်သံအပူၤအံၤ တကြၢးအိၣ်ထီၣ်ဝဲဒ်တၢ်မၤပျံၤမၤဖုးတၢ်နီတမံၤလၢ ခရံၥ်တဖၣ်အကျါဘၣ်. အဆိကတၢၢ်န့ၣ်, လရၥ်မ့ၣ်အူလၢအတလီၤပံၥ်တအိၣ်ဝဲ မ့တမ့ၢ်လရၥ်ဖိတစိၢ်တလီၢ်အိၣ်ခိးပၥ်ၦၤသံလၢတတုၤဒံးဘၣ်တၢ်အုၣ်က့ၤခီၣ်က့ၤ န့ၣ်တအိၣ်ဘၣ်. ခံထံၣ်တထံၣ်န့ၣ်, ခိၣ်ဖးလီၤလးလၢအအိၣ်ခိးၦၤလၢအသံလၢ ခရံၥ်ပူၤတဖၣ်အဂီၢ်အိၣ်ဝဲဖဲန့ၣ်လီၤ. တၢ်လီၤကမၢကမၣ်တအိၣ်ဝဲလၢ, “ၦၤနၥ် တၢ်အဂီၢ်, တၢ်သံအံၤမ့ၢ်ဒၣ်တၢ်ဂ့ၢ်ဖိတခါန့ၣ်လီၤ.--လၢၦၤခရံၥ်ဖိအဂီၢ်, တၢ်သံ မ့ၢ်တၢ်မံတခါ, တၢ်ဘှ့ၣ်တၢ်ဘှီၣ်ဒီးတၢ်ခံးတၢ်နၤတစိၢ်တလီၢ်န့ၣ်လီၤ. သးသမူ အိၣ်ခူသူၣ်ဒီးခရံၥ်လၢယွၤအပူၤ, ဒီး ‘ဖဲခရံၥ်ၦၤလၢအမ့ၢ်ပသးသမူကအိၣ် ဖျါထီၣ်ဝဲ, နဲဒၣ်စ့ၢ်ကီးနကအိၣ်ဖျါဃုၥ်ဒီးအီၤလၢတၢ်လၤကပီၤအပူၤန့ၣ်လီၤ’ ယိၤဟၣ် ၈း၅၁, ၅၂း  ကလီးစဲ ၃း၄.” E. G. White, The Desire of Ages, p. 787.

ဆိကမိၣ်တၢ်ဘၣ်ဃးတၢ်သံလၢခရံၥ်အပူၤအဂ့ၢ်တက့ၢ်. အဝဲသ့ၣ်ဘံၣ်လီၤ အမဲၥ်လၢတၢ်သံအပူၤဒီး, အိၣ်ဝဲလၢတၢ်သွၣ်ခိၣ်အပူၤအနံၣ် ၁၅၀၀ မ့ၢ်ဂ့ၤ ၅ လါ မ့ၢ်ဂ့ၤ, မ့ၢ်တၢ်တမံၤဃီခဲလၢၥ်လၢအဝဲသ့ၣ်အဂီၢ်န့ၣ်လီၤ. တၢ်ကမၤအသး လၢခံတခါ လၢအဝဲသ့ၣ်ကသ့ၣ်ညါဘၣ်ဝဲန့ၣ် မ့ၢ်ဒၣ်ခရံၥ်အတၢ်ဟဲက့ၤကဒါက့ၤ အဂ့ၢ်န့ၣ်လီၤ. မ့မ့ၢ်ဒ်န့ၣ်ဒီး, ၦၤတဂၤဂ့ၢ်လိၥ်ဝဲလၢ, လၢတၢ်ထံၣ်တခါအပူၤ, ၦၤသံအိၣ်ဒီးတၢ်လၢအဂ့ၤဒိၣ်ဝဲဒိၣ်န့ၢ်ဒံးပဝဲလၢအမူကသံဒ်လဲၣ်.