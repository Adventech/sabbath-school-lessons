---
title:  တၢ်ကဲဒိးၦၤဂၤတဖၣ်ဒီးၦၤဂၤအတၢ်အိၣ်သးတဖၣ်
date:   08/12/2022
---

လၢအလီၤဂၥ်ဒီးတၢ်ဆဲးကျိးၦၤသံအကလၤန့ၣ် မ့ၢ်ၦၤသံကဲဒိးတၢ်၀ံတၢ်နါ တဖၣ် ဒီးတၢ်၀ံတၢ်နါအက့ၢ်အဂီၤအဂၤတဖၣ်န့ၣ်လီၤ. တၢ်ကဲဒိးတၢ်တဖၣ်အံၤ အိၣ်ဝဲလၢၦၤသံလၢဟံၣ်ဒူၣ်အက့ၢ်အဂီၤပူၤ, တံၤသကိးအက့ၢ်အဂီၢ်ပူၤ, မ့တမ့ၢ် ၦၤတဂၤဂ့ၤတဂၤဂ့ၤအက့ၢ်အဂီၤပူၤသ့ဝဲဒၣ်န့ၣ်လီၤ. နီၢ်ခိအတၢ်အိၣ်ဖျါဒီး အကလုၢ်ခံခါလၢၥ်လီၤဂၥ်လိၥ်သးဒီးၦၤလၢအသံဒိၣ်မးန့ၣ်လီၤ. မုၣ်ကီၤလံၢ် အတၢ်လီတၢ်၀့ၤခဲလၢၥ်တဖၣ်အံၤ ကဘၣ်တၢ်သူအီၤဒ်သိးကလီန့ၢ်ၦၤလၢအအိၣ် ဂၢၢ်ကျၢၤလၢယွၤအကလုၢ်ကထါအပူၤန့ၣ်လီၤ. E. G. White ဟ့ၣ်ပလီၢ်ဝဲ, “ၦၤတၢ်မၢဖိတဖၣ်, ဒ်မၤလီၤဂၥ်အသးခီဖျိသးလၢအလီတၢ်တဖၣ်အံၤ ဘၣ်တၢ်မၤ အီၤဒ်သိးကဒုးလီၤဆီတၢ်လၢအဝဲသ့ၣ်ကွဲးဝဲ ဖဲသးစီဆှံမၢအကွဲးဝဲဖဲလၢဟီၣ်ခိၣ်အံၤ အခါန့ၣ်လီၤ.” The Great Controversy, p. 557. ဒီးကွဲးအါထီၣ်ဝဲ, “ဒ်တၢ်လီတၢ်၀့ၤအတၢ်မၤဖးဒိၣ်လၢလီၢ်ခံကတၢၢ်တခါအသိး, မုၣ်ကီၤလံၢ်အကစၢ် ကမၤလီၤဂၥ်အသးဒီးခရံၥ်န့ၣ်လီၤ.” The Great Controversy, p. 557.

`ဖး ၂ကရံၣ်သူး ၁၁း၁၄ ဒီး အ့းဖ့းစူး ၆း၁၀-၁၈ တက့ၢ်. ပတၢ်ဒီတဒၢ ကြၢးမ့ၢ်တၢ်မနုၤတဖၣ်လၢကထီဒါတၢ်၀ံတၢ်နါအတၢ်လီတၢ်၀့ၤတဖၣ်အံၤန့ၣ်လဲၣ်.`

ၦၤတၢ်မၢဖိစီၤပီလူးဟ့ၣ်ပလီၢ်ၦၤလၢ “တမ့ၢ်ဘၣ်ပကနိဒီးတၢ်သွံၣ်ဒီး တၢ်ဖံးတၢ်ညၣ်ဘၣ်, မ့ၢ်လၢတၢ်အခိၣ်, ဒီးတၢ်အစိအကမီၤ, ဒီးအအံၤတဃၣ် အတၢ်ခံးအကစၢ်, တၢ်နါအိၣ်လၢမူခိၣ်အလီၢ်တဖၣ်လီၤ” (အ့းဖ့းစူး ၆း၁၂). ပဘၣ်တၢ်ဒီတဒၢၦၤ ထီဒါတၢ်လီတၢ်၀့ၤတဖၣ်အံၤ သ့ဝဲဒၣ်ထဲလၢပကူထီၣ် သိးထီၣ် “ယွၤအစုကဝဲၤတဖၣ်” (အ့းဖ့းစူး ၆း၁၃) လၢအပၥ်ဖျါန့ၢ်ၦၤလၢ အ့းဖ့းစူး ၆း၁၃-၁၈ အပူၤန့ၣ်လီၤ.

မုၣ်ကီၤလံၢ်အတၢ်လိၥ်ထီၣ်သးတဖၣ် ဒီးအတၢ်အိၣ်ဖျါထီၣ်သးတဖၣ်အံၤ မ့ၢ်တၢ်လၢအလီၤပျံၤလီၤဖုးဒီးလီန့ၢ်ၦၤဒိၣ်မး ဘၣ်ဆၣ်အဝဲသ့ၣ်ဆှၢကမၣ်ၦၤလၢ အဘၣ်တၢ်ပၢဆှၢအီၤလၢယွၤဒီးအိၣ်ဂၢၢ်ကျၢၤလၢယွၤအကလုၢ်ကထါပူၤတဖၣ် တန့ၢ်ဘၣ်. လၢတၢ်စူၢ်တၢ်နၥ်အတၢ်ထံၣ်တခါအပူၤ, ၦၤလၢအနၥ်ၦၤကညီ အသးသမူသံတသ့ဘၣ်လၢအိၣ်သူၣ်လီၤသးလၢအဂ့ၢ်အကျိၤအဖီခိၣ် လၢအမ့ၢ် လံၥ်စီဆှံအတၢ်နၥ်အပူၤတဖၣ် သ့ၣ်ညါဝဲလၢတၢ်အိၣ်ဖျါထီၣ်တမံၤလၢ်လၢ် မ့တမ့ၢ် တၢ်ဆဲးကျိးလိၥ်သးဒီးၦၤသံအံၤ မ့ၢ်တၢ်လၢမုၣ်ကီၤလံၢ်ဒုးအိၣ်ထီၣ်ဝဲဒီး ပလိၣ် သမၢအီၤလၢယွၤအဘျုးအဖှိၣ်အစိကမီၤန့ၣ်လီၤ. တဘျီကဒီး, အစိကမီၤ မ့ၢ်ဒိၣ်ဝဲဆံးဒိၣ်ဆံးအါ, မ့ၢ်ထုးန့ၢ်ပသးဆံးဒိၣ်ဆံးအါ, ဒီးဖျါလၢအတၢ်ပၥ်ဖျါထီၣ် သးအံၤ မ့ၢ်တၢ်နီၢ်နီၢ်ဒၣ်လဲၥ်, ပကဘၣ်ဆၢထၢၣ်ဂၢၢ်ကျၢၤထီဘိလၢတၢ်သိၣ်သိၦၤ လၢၦၤသံအံၤ မံဒၣ်လၢတၢ်သွၣ်ခိၣ်အပူၤအဂ့ၢ်အဖီခိၣ်န့ၣ်လီၤ.

ဆိကမိၣ်ကွၢ်ၦၤလၢနအဲၣ်ဘၣ်တဂၤသံသဒၣ်ကွံၥ်နၤဒၣ်လဲၥ် ဒီးနနၥ်နဲလၢ ၦၤတဂၤဃီအံၤဟဲအိၣ်ဖျါထီၣ်လၢနမဲၥ်ညါအဂ့ၢ်, ဒီးပၥ်ဖျါထီၣ်အတၢ်အဲၣ်ဘၣ်နၤ, ဒီးတဲဘၣ်နၤလၢသးသယုၢ်ဘၣ်နၤဆံးဒိၣ်လဲၣ်အဂ့ၢ်, ဒီးတဲဘၣ်နၤတၢ်တဖၣ်လၢ ထဲဒၣ်သ့ၣ်ညါဝဲတဖၣ်, ဒီးအခဲအံၤအိၣ်ဘၣ်ဝဲလၢတၢ်လီၢ်လၢအဂ့ၤဒိၣ်တခါအပူၤ အခါ မ့ၢ်တၢ်ကမၤအသးဒီးနၤဒ်လဲၣ်. ၦၤဒ်အံၤတဂၤအတၢ်နၥ်မ့ၢ်တအိၣ်သူၣ်လီၤ အသးလၢလံၥ်စီဆှံအတၢ်သိၣ်လီၤသီလီၤတၢ်ဘၣ်ဃးၦၤသံအတၢ်အိၣ်သးအဂ့ၢ် အပူၤဘၣ်န့ၣ်, ဆိကမိၣ်ကွၢ်ၦၤတဂၤအံၤကတုၤဆူတၢ်လီတၢ်၀့ၤအံၤအပူၤ ညီကဒၣ်အဂ့ၢ်န့ၣ်တက့ၢ်. လီၤဆီဒၣ်တၢ်မ့ၢ်လၢအဝဲသ့ၣ်အဲၣ်ဒိးနၤတၢ်အံၤအဃိ စ့ၢ်ကီးန့ၣ်လီၤ.

“သိးထီၣ်ယွၤအစုကဝဲၤခဲလၢၥ်” အံၤ အခီပညီမ့ၢ်တၢ်မနုၤလဲၣ်. လၢတနံၤ ဘၣ်တနံၤအတၢ်အိၣ်သးနီၢ်နီၢ်အပူၤ, မ့ၢ်ပမၤတၢ်အံၤလၢပတၢ်အိၣ်မူကိးကပၤဒဲး အပူၤ, တမ့ၢ်ထဲဒၣ်တၢ်သုးကျဲၤန့ၢ်တၢ်လၢမုၢ်နံၤခံကတၢၢ်အတၢ်လီတၢ်၀့ၤတဖၣ် အဂီၤဧိၤဘၣ်န့ၣ်လဲၣ်.