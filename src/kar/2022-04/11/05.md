---
title:  တၢ်ဆဲးကျိးဒီးၦၤသံအကလၤဒ်သိးကတဲန့ၢ်ၦၤတၢ်ကမၤသးဆူညါအဂီၢ်ဒီး တၢ်ဘါမိၢ်ပၢ်ဖံဖု
date:   07/12/2022
---

တၢ်ကတိၤ “necromancy-  တၢ်ဆဲးကျိးဒီးၦၤသံအကလၤ” အံၤ အိၣ်ဟဲလီၤလၢဟ့းလ့ၣ်အတၢ်ကတိၤ nekros (တၢ်သံ) ဒီး manteia (ထူယွၤ) န့ၣ်လီၤ. တၢ်မၤညီနုၢ်တၢ်အံၤ စးထီၣ်လၢပျၢၤ, တၢ်ဆဲးကျိးဒီးၦၤသံအကလၤအံၤ မ့ၢ်ၦၤသံအကလၤလၢအဟူးဂဲၤတဖၣ် မၢလီၤတၢ်အက့ၢ်အဂီၤတခါ ဒ်သိးဒီး ကဒိးန့ၢ်ဘၣ်တၢ်သ့ၣ်ညါနၢ်ပၢၢ်တၢ်, အါစုအါဘျီဘၣ်ဃးဒီးခါဆူညါအတၢ်မၤ အသးတဖၣ်န့ၣ်လီၤ. ဖဲအဘၢၣ်စၢၤန့ၣ်, တၢ်ဘါမိၢ်ပၢ်ဖံဖုအံၤ မ့ၢ်လုၢ်လၢ် တၢ်ယူးယီၣ်ပၥ်ကဲမိၢ်ပၢ်ဖံဖုလၢအသံတဖၣ်ဒိၣ်မးတခါအံၤန့ၣ် မ့ၢ်လၢအဝဲသ့ၣ် ပၥ်ကဲဒံးဟံၣ်ဒူၣ်ဒီးၦၤလၢအသးသမူအကလၤတဖၣ်, အဝဲသ့ၣ်နၥ်ဝဲလၢ, ဟ့ၣ်စိ ဟ့ၣ်ကမီၤၦၤလၢအမူအမူးအရၢ်တဖၣ်သ့ဝဲန့ၣ်လီၤ. ၦၤသူခိၣ်ဖိအတၢ်မၤညီနုၢ်တၢ် တဖၣ်အံၤ ထုးန့ၢ်ၦၤလၢအနၥ်သးသမူသံတသ့ဘၣ်တဖၣ်အသးဒိၣ်မးဒီး သးသယုၢ်ဘၣ်အဝဲသ့ၣ်လၢအအဲၣ်ဝဲလၢအသံတဖၣ်န့ၣ်လီၤ.

`ဖး ၁ရှမူၤအ့လး ၂၈း၃-၂၅ တက့ၢ်. နီၢ်သးအတၢ်မၤလိမနုၤတဖၣ် ထီဒါ တၢ်ဆဲးကျိးလိၥ်သးဒီးၦၤသံတမံၤဂ့ၤတမၠိဂ့ၤအံၤအဂ့ၢ်န့ၣ် ပဒိးန့ၢ်ဘၣ်အီၤလၢ စီၤစီလူးအတၢ်မၤလိဒီးပိၥ်မုၣ်လၢအိၣ်ဒီးတၢ်ဆဲးကျိးတၢ်အကျဲတဂၤဖဲဧ့ၣ်ဒိၢ်န့ၣ် လဲၣ်.`

လံၥ်စီဆှံစံးဝဲ ဖျါဆှဲဂ့ၤမးလၢၦၤမၤန့ၢ်ၦၤသံအကလၤတဖၣ်, ၦၤလၢ အမဲၥ်ထံၣ်၀ံတဖၣ်, ၦၤမၤကဒါမဲၥ်တဖၣ်, ဒီးၦၤဆဲးကျိးလိၥ်သးဒီးၦၤသံတဖၣ်, လၢၦၤအံၣ်စရ့လးဖိလၢပျၢၤတဖၣ်အတၢ်နၥ်အဆၢကတီၢ်တဖၣ်န့ၣ်, မ့ၢ်တၢ်သး ဘၣ်အၢလၢယွၤဒီးဘၣ်တၢ်ကွံၥ်သံအီၤလၢလၢၢ်န့ၣ်လီၤ (၃မိၤၡ့ ၁၉း၃၁;  ၂၀း၆, ၂၇;  ၅မိၤၡ့ ၁၈း၉-၁၄). လၢအလီၤပလိၥ်လိၥ်သးဒီးတၢ်သိၣ်တၢ်သီအံၤ, စီၤစီလူးမၤဟးဂီၤကွံၥ်ၦၤလၢအမဲၥ်ထံၣ်၀ံတဖၣ်ဒီး ၦၤလၢအမၤန့ၢ်ၦၤသံအကလၤ တဖၣ်ခဲလၢၥ်ခဲဆ့န့ၣ်လီၤ (၁ရှမူၤအ့လး ၂၈း၃, ၉).

ဘၣ်ဆၣ်လၢခံဖဲယွၤညိကွံၥ်အီၤ၀ံၤအလီၢ်ခံ, စီၤစီလူးအကစၢ်လဲၤဆူ ကီၢ်ကနၤဧၣ်အ၀့ၢ်ဧ့ၣ်ဒိၢ် ဒ်သိးကဃုထံၣ်န့ၢ်ပိၥ်မုၣ်အိၣ်ဒီးၦၤသံအကလၤတဂၤ အဂီၢ်န့ၣ်လီၤ (၁ရှမူၤအ့လး ၂၈း၆, ၇, ၁၅;  ထိၣ်သတြီၤဒီး ယိၤၡူ ၁၇း၁၁;  စံးထီၣ်ပတြၢၤ ၈၃း၁၀). အဝဲဃ့အီၤဒ်သိးကဆှၢန့ၢ်၀ံရှမူၤအ့လးလၢအသံတဂၤ ဆူအအိၣ်, ဟဲအိၣ်ဖျါထီၣ်ဝဲလၢက့ၢ်ဂီၤလီၤဂၥ်ဒီး၀ံရှမူၤအ့လး, ဘၣ်ဆၣ် မ့ၢ်ဒၣ် ၦၤဆဲးကျိးတၢ်ဖိ (တၢ်တဃၣ်) ကတိၤတၢ်ဒီးစီၤစီလူးန့ၣ်လီၤ (၁ရှမူၤအ့လး ၂၈း၁၃-၁၉). ၦၤလီတၢ်အကလၤ, ၦၤလၢပျိၥ်လဲလိၥ်သးဒ်၀ံရှမူၤအ့လးအသိး, စံးဘၣ် စီၤပီလူး, “ခဲဂီၤကိၥ်န့ၣ်နဲဒၣ်ဒီးနဖိခွါတဖၣ်ကအိၣ်ဒီးယၤလီၤ” (၁ရှမူၤအ့လး ၂၈း၁၉). ဖဲတဲဆိပၥ်စီၤစီလူးအတၢ်သံအခါ, ၦၤလီတၢ်အကလၤအံၤ, မ့ၢ်ဒၣ် ဟံးန့ၢ်၀ံရှမူၤအ့လးအက့ၢ်အဂီၤ, လၢမၤဂၢၢ်ကျၢၤကဒါက့ၤသးသမူအန့ဆၢၣ်လၢ အသံတသ့ဘၣ်အတၢ်နၥ်လၢအတမ့ၢ်လံၥ်စီဆှံအတၢ်နၥ်အံၤဘၣ်န့ၣ်လီၤ. တၢ်အံၤ မ့ၢ်တၢ်လီတၢ်၀့ၤလၢၦဲၤဒီးအစိကမီၤတခါ, ဒီးစီၤစီလူးကြၢးသ့ၣ်ညါဝဲဒိၣ်န့ၢ်ဒံး ကပၥ်ဃုၥ်ဝဲဒၣ်ဒီးတၢ်လၢအစံၣ်ညီၣ်တ့ၢ်ဝဲလၢအပူၤကွံၥ်အပူၤန့ၣ်လီၤ.

အါန့ၢ်ဒံးအနံၣ်ခံကယၤ၀ံၤအလီၢ်ခံ, ၀ံယၡါယၤကွဲးဝဲ, “ဒီးတုၤ ၦၤစံးဘၣ်သု, ဃုတၢ်လၢၦၤအိၣ်ဒီးၦၤသံအကလၤ, ဒီးၦၤလၢအမဲၥ်ထံၣ်၀ံ, ၦၤလၢ အပံးပံး, ဒီးၦၤကတိၤတၢ်ကသွံဒံဒီး, စံးသုဝဲ, ၦၤဂီၢ်မုၢ်ကဃုဘၣ်တၢ်လၢအကစၢ် အအိၣ်န့ၣ်တမ့ၢ်ဘၣ်ဧါ. တၢ်ဘၣ်ဃးဒီးၦၤမူန့ၣ် ကဃုဘၣ်တၢ်လၢၦၤသံ အအိၣ်ဧါ. ဃုတၢ်လၢတၢ်သိၣ်တၢ်သီအအိၣ်န့ၣ်တက့ၢ်. မ့ၢ်တကတိၤဘၣ် ဒ်တၢ်ကတိၤန့ၣ်အသိးဘၣ်ဒီး, မ့ၢ်လၢမုၢ်ဆ့ၣ်အတၢ်ကပီၤတအိၣ်ဘၣ်လၢအပူၤ ဘၣ်လီၤ” (ယၡါယၤ ၈း၁၉, ၂၀;  ယၡါယၤ ၁၉း၃).

လၢတၢ်ကိၢ်တၢ်ဂီၤအဖီလၥ်န့ၣ်, မ့ၢ်ပမၤတၢ်လၢပသ့ၣ်ညါပဝဲလၢအကမၣ် တဖၣ်န့ၣ်အိၣ်ၦဲၤဘျီလဲၣ်. ဘၣ်မနုၤအဃိ တၢ်နၥ်, တၢ်ထုကဖၣ်, ဒီးတၢ်ဒိကနၣ် ယွၤအကလုၢ်ကထါအံၤ မ့ၢ်တၢ်ဂၢၢ်တၢ်ကျၢၤလၢအတြီဆၢန့ၢ်ၦၤတၢ်ထဲတခါဧိၤ လၢအထီဒါပကစၢ်အသးန့ၣ်လဲၣ်.