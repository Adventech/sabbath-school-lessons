---
title:  ၦၤသံလိၣ်ထီၣ်ကဒါက့ၤသးလၢနီၢ်ခိအသီ
date:   06/12/2022
---

ၦၤသူခိၣ်ဖိအတၢ်နၥ်ဘၣ်ဃးသးသမူသံတသ့ဘၣ်အံၤ ကတဲၥ်ကတီၤန့ၢ် တၢ်အခီၣ်ထံးခီၣ်ဘိလၢ ၦၤသံလိၣ်ထီၣ်ကဒါက့ၤသးလၢနီၢ်ခိအသီ မ့တမ့ၢ် သးသမူတုၤဃီၤဝဲဆူတၢ်လီၢ်အဂၤတပူၤလၢအတမ့ၢ်လံၥ်စီဆှံအတၢ်နၥ်ဘၣ်န့ၣ် လီၤ. တၢ်နၥ်အံၤဘၣ်တၢ်ဟံးဃၥ်အီၤလၢ ဟီၣ်ခိၣ်အတၢ်ဘူၣ်တၢ်ဘါဖးဒိၣ်တနီၤ န့ၣ်လီၤ. ဖဲခရံၥ်ဖိအါဂၤနၥ်သးသမူလၢသံတသ့ဘၣ်လၢအအိၣ်မူဝဲထီဘိလၢ မူခိၣ်မ့ၢ်ဂ့ၤ, လၢလရၥ်ပူၤမ့ၢ်ဂ့ၤ ဖဲလၢသံ၀ံၤအလီၢ်ခံအခါ, ၦၤလၢအနၥ်ၦၤသံ လိၣ်ထီၣ်ကဒါက့ၤသးလၢနီၢ်ခိအသီတဖၣ်အံၤ မ့ၢ်သးလၢအသံတသ့ဘၣ်တဖျၢၣ် ဒီးဟးတရံး၀့ၤ၀ီၤတၢ်သံအက၀ီၤအါမးဒီး အိၣ်ဖျဲၣ်ကဒီးလၢဟီၣ်ခိၣ်အံၤန့ၣ်လီၤ.

လၢၦၤတနီၤအဂီၢ်, ၦၤသံလိၣ်ထီၣ်ကဒါက့ၤသးလၢနီၢ်ခိအသီအံၤ ဘၣ်တၢ်ဆိကမိၣ်အီၤလၢ ကဘၣ်မ့ၢ်နီၢ်သးဟဲအိၣ်ထီၣ်ဝဲအတၢ်မၤတခါလၢ ပျဲနီၢ်သးအခွဲးဒ်သိးကမၤန့ၢ်တၢ်သ့ၣ်ညါနၢ်ပၢၢ်တၢ်အပတီၢ်လၢအအါဒိၣ်ထီၣ်ဒီး သကဲးပဝာ်လၢအတၢ်လဲၤကျဲဆူတၢ်လၢတၢ်ၦဲၤအအိၣ်န့ၣ်လီၤ. ဟ့ၣ်ဒူၣ် (Hindus) အတၢ်ဘါနၥ်ဝဲလၢ သးသမူအိၣ်မူလီၤစိၤအံၤ လဲၤခီဖျိတၢ်သ့ၣ်ညါတၢ်အတၢ် ဂုၤထီၣ်ပသီထီၣ်တခါ မ့တမ့ၢ် “Samara သးသမူလၢသံတသ့အတၢ်ဟး၀့ၤ၀ီၤ” လၢတၢ်အိၣ်မူအပတီၢ်ဃုခါအပူၤန့ၣ်လီၤ. တၢ်အိၣ်မူလၢထံကျါတဖၣ်, တၢ်မုၢ် တၢ်ဘိတဖၣ်, ဆၣ်ဖိကီၢ်ဖိလၢအသွံၣ်ခုၣ်တဖၣ် ဒီးတၢ်ဖိဃၣ်တဖၣ်, ဆၣ်ဖိကီၢ်ဖိ တဖၣ်, ဒီးၦၤကညီတဖၣ်, လၢအပၥ်ဃုၥ်ဒီးၦၤအိၣ်လၢမူခိၣ်တဖၣ်န့ၣ်လီၤ.

`ဖး ဧ့ၤဘြံၤ ၉း၂၅-၂၈ ဒီး ၁ပ့းတရူး ၃း၁၈ တက့ၢ်. ယ့ၣ်ၡူးမ့ၢ်သံထဲ “တဘျီ” (ဧ့ၤဘြံၤ ၉း၂၈;  ၁ပ့းတရူး ၃း၁၈ ဒီးဒ်န့ၣ်အသိး ၦၤကညီတဖၣ်မ့ၢ်သံ ဒၣ်ထဲ “တဘျီ” (ဧ့ၤဘြံၤ ၉း၂၇) န့ၣ်ဒီး, ဘၣ်မနုၤအဃိခရံၥ်ဖိလၢတအိၣ်ဒီး တၢ်အုၣ်အသးတနီၤ နၥ်ဝဲလၢၦၤသံလိၣ်ထီၣ်ကဒါက့ၤသးလၢနီၢ်ခိအသီအက့ၢ် အဂီၤတနီၤအပူၤဒၣ်လဲၥ်န့ၣ်လဲၣ်.`

ၦၤအါဂၤတနၥ်တၢ်လၢအဝဲသ့ၣ်ကြၢးနၥ်ဝဲဘၣ်ဒီး နၥ်ဒၣ်တၢ်လၢအဲၣ်ဒိး နၥ်ဝဲန့ၣ်လီၤ. တၢ်နၥ်တခါမ့ၢ်ဟ့ၣ်အဝဲသ့ၣ်လၢၦၤကညီအတၢ်အိၣ်မူအဂီၢ်တၢ်ဃူ တၢ်ဖိးဒီးတၢ်မၤမုၥ်သးန့ၣ်ဒီးလၢၦဲၤဝဲဒ်သိးကပၥ်ဂၢၢ်ပၥ်ကျၢၤအီၤလၢအဝဲသ့ၣ် အဂီၢ်န့ၣ်လီၤ. ဘၣ်ဆၣ်ၦၤလၢအပၥ်ဒိၣ်လံၥ်စီဆှံနီၢ်နီၢ်တဖၣ်အဂီၢ်န့ၣ်, အဝဲသ့ၣ် တူၢ်လိၥ်ၦၤသံလိၣ်ထီၣ်ကဒါက့ၤသးလၢနီၢ်ခိအသီတသ့ဝဲလ့ၤတက့ၤဘၣ်န့ၣ်လီၤ. မ့ၢ်လၢ,

၁. တၢ်နၥ်အံၤထီဒါလိၥ်သးဒီးလံၥ်စီဆှံအတၢ်သိၣ်တၢ်သီတဖၣ်လၢ အဘၣ်ဃးဒီး “သးသမူ” တအိၣ်မူဘၣ်ထီဘိဘၣ်ဒီး နီၢ်ခိအတၢ်ဂဲၤထၢၣ်သမူ ထီၣ်က့ၤကဒီးန့ၣ်လီၤ (၁သ့းစၤလနံ ၄း၁၃-၁၇).

၂. တၢ်အံၤသမၢတၢ်အုၣ်က့ၤခီၣ်က့ၤၦၤလၢ တၢ်ဘျုးတၢ်ဖှိၣ်ခီဖျိတၢ်နၥ် ယ့ၣ်ၡူးခရံၥ်အတၢ်အုၣ်က့ၤခီၣ်က့ၤၦၤအတၢ်မၤအပူၤ (အ့းဖ့းစူး ၂း၈-၁၀) ဒီးဟံးန့ၢ်ၦၤကညီအတၢ်မၤအလီၢ်န့ၣ်လီၤ.

၃. တၢ်နၥ်လၢထီဒါလံၥ်စီဆှံအတၢ်သိၣ်တၢ်သီလၢတၢ်ဘူၣ်တၢ်တီၢ် လီၤစိၤအံၤ ဘၣ်တၢ်ဆၢတဲၥ်အီၤထီဘိ ခီဖျိၦၤတဂၤအတၢ်ဆၢတဲၥ်တဖၣ်လၢ တၢ်အိၣ်မူအံၤအပူၤန့ၣ်လီၤ (မးသဲ ၂၂း၁-၁၄;  ၂၅း၃၁-၄၆).

၄. တၢ်နၥ်အံၤမၤစှၤလီၤခရံၥ်အတၢ်ဟဲက့ၤလီၤခံဘျီတဘျီအခီပညီဒီး အတၢ်ဘၣ်ထွဲလိၥ်သးန့ၣ်လီၤ (ယိၤဟၣ် ၁၄း၁-၃).

၅. တၢ်နၥ်ပၥ်ဖျါထီၣ်တၢ်သံ၀ံၤအလီၢ်ခံ အခွဲးအယၥ်တဖၣ်လၢၦၤတဂၤ ကမၤနၢၤဒံးအကစၢ်အသးသမူအတၢ်ကီတၢ်ခဲတဖၣ်, လၢအတမ့ၢ်လံၥ်စီဆှံ အတၢ်သိၣ်တၢ်သီဘၣ်န့ၣ်လီၤ (ဧ့ၤဘြံၤ ၉း၂၇).

လၢအဖုၣ်န့ၣ်, ၦၤသံလိၣ်ထီၣ်ကဒါက့ၤအသးလၢနီၢ်ခိအသီအတၢ်ထံၣ် အံၤ တအိၣ်လၢခရံၥ်ဖိအတၢ်စူၢ်တၢ်နၥ်အပူၤနီတပူၤဘၣ်.