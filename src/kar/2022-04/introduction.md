### “လၢတၢ်သံဒီးတၢ်ဘူးကသံအကတီၢ်အဖီခိၣ် - ပတၢ်မုၢ်လၢ်ခါဆူညါ”

“ယွၤတ့လီၤၦၤကညီဖိတဖၣ် ဒ်သိးကသးဖှံဝဲလီၤထူလီၤယိၥ်လၢ တၢ်ရ့ လိၥ်သးဒီးအီၤ ဒီးအတၢ်ဘၣ်တ့တဖၣ်အဂီၢ်န့ၣ်လီၤ. ဘၣ်ဆၣ်တၢ်ရ့လိၥ်သးအံၤ ဟးဂီၤကွံၥ်ဝဲခီဖျိလၢတၢ်ဒဲးဘးဟဲအိၣ်ထီၣ်သးလၢ ပနၢ်ပၢၢ်အီၤကီဒိၣ်မးလၢ မူခိၣ် အလီၢ်က၀ီၤပူၤန့ၣ်လီၤ (ယၡါယၤ ၁၄း၁၂-၁၅း ယဃ့းစက့လး ၂၈း၁၂-၁၉း  လီၣ်ဖျါ ၁၂း၇-၁၂) ဒီးလၢခံစီၤအၤဒၣ်ဒီးနီၢ်အံၣ်အုအတၢ်လီၤကမၣ်ပိၥ်ထီၣ်အခံ န့ၣ်လီၤ. (၁မိၤၡ့ ၃း၁-၁၉း ရိမ့ၤ ၅း၁၂). လၢတၢ်လီၤသးအုးအပူၤ တၢ်သံတၢ်ၦၢ် အိၣ်ထီၣ်ဝဲတမ့ၢ်ထဲဒၣ်လၢၦၤကညီအစၢၤပူၤဘၣ်ဒီး လၢသးသမူခဲလၢၥ်အပူၤ စ့ၢ်ကီးန့ၣ်လီၤ. တၢ်သံအတၢ်ဟဲအိၣ်ဖျါထီၣ်အံၤ ပထံၣ်ဘၣ်ပဝဲသ့လၢ သ့ၣ်လၣ် တဖၣ်အတၢ်လီၤဆှုလီၤပလ့ၤအပူၤလၢသ့ၣ်ထူၣ်တဖၣ်အလိၤ, ဖီဖိတဖၣ်အတၢ် လီၤညွံးလီၤဘဲကွံၥ်ဝဲလၢဖီအဒၢပူၤ, ပဆၣ်ဖိကီၢ်ဖိလၢအတၢ်ကမၣ်တအိၣ်တဖၣ် ဘၣ်သံကွံၥ်ဝဲလၢတၢ်လီၤသးအုးအပူၤ, ဒီးၦၤလၢပအဲၣ်ဘၣ်အီၤတဖၣ်အသးသမူ ဘၣ်တၢ်ဟံးန့ၢ်ကွံၥ်အီၤလၢပသိးပကျါလၢမုၢ်မဆါတနံၤအံၤန့ၣ်လီၤ. ပဟီၣ်ခိၣ်အံၤ ၦဲၤဒီးတၢ်နးတၢ်ဖှီၣ်ဒီးတၢ်မဲၥ်ထံမဲၥ်နိတဖၣ်န့ၣ်လီၤ.

လၢတၢ်သးအိၣ်ဆၢန့ၢ်ဘၣ်ဟီၣ်ခိၣ်လၢအဂ့ၤဒိၣ်တဖျၢၣ်အဂီၢ်, ၦၤကညီ တဖၣ်ဒုးအိၣ်ထီၣ် “ပၤရဒံစူးလီၢ်မုၥ်ဆိးပၢၤတဖၣ်” လၢအကစၢ်ဒၣ်ဝဲအဂီၢ် လၢအဝဲသ့ၣ်အဲၣ်ဒိးအိၣ်ဝဲန့ၣ်လီၤ. အဒိ, လၢ ၁၉၃၃ ကီၤလၤ၀ါအၦၤကွဲးလံၥ် James Hilton ထုးထီၣ်အလံၥ်, Lost Horizon, လၢစှၤနံၣ်၀ံၤအလီၢ်ခံ ကဲထီၣ်တၢ်ဂီၤမူတခါလၢ အမံၤတခါဃီအံၤအဖီလၥ်န့ၣ်လီၤ. တၢ်ဂီၤမူဖီၣ်န့ၢ် ကဘီယူၤအတၢ်အိၣ်အသးလၢအလီၤသးအုးလၢအသိလၢၥ်ကွံၥ်ဝဲ, ဒီးလၢခံ လီၤတဲၥ်ဒီးဟးဂီၤကွံၥ်ဝဲလၢကစၢၢ်ဟ့ၣ်မါလယၤ (Himalayan)  လၢအအိၣ် ဘၢဃၥ်အသးဒီးမူခိၣ်ဖီတဖၣ်န့ၣ်လီၤ. ၦၤနီၣ်ကဘီယူၤ ကဘီယူၤလီၤတဲၥ် ဟးဂီၤကွံၥ်ဝဲအပူၤဘၣ်ဆၣ် ၦၤစှၤဂၤလၢအမူဒံးဝဲတဖၣ် ဘၣ်တၢ်ထုးထီၣ်ကွံၥ် အဝဲသ့ၣ်လၢကဘီယူၤဟးဂီၤအပူၤ ဒီးဘၣ်တၢ်ပၢဆှၢအဝဲသ့ၣ်လၢ ၦၤတဲးဖဲးဖိ (Tibetans) တဖၣ်ဆူ Shangrila လီၢ်မုၥ်အတြီၤလၥ်ပူၤန့ၣ်လီၤ. ၦၤတဖၣ်အံၤ အိၣ်လီၤဖးဒီးဟီၣ်ခိၣ်အံၤန့ၣ်လီၤ. အဝဲသ့ၣ်ဂုၤထီၣ်ပသီထီၣ်လၢတၢ်အဲၣ်တၢ်ကွံ ဒီးတၢ်ကူၣ်ဘၣ်ကူၣ်သ့အပူၤ, အိၣ်မူဝဲယံၥ်ဒိၣ်မးလၢတၢ်အိၣ်မူဖးထီတခါအပူၤ ၦဲၤဒီးတၢ်ဃူတၢ်ဖိးဒီးတၢ်သးဖှံန့ၣ်လီၤ.

မ့ၢ်လီၤ, တၢ်အံၤမ့ၢ်ဒၣ်တၢ်ဃဲၤမုၥ်နၢ်ဧိၤန့ၣ်လီၤ.

ဒ်ၦၤကညီဖိလၢအသံသ့တဖၣ်အသိး, ပလိၣ်ဘၣ်တၢ်အုၣ်ကီၤသးလၢ ပတၢ်အိၣ်မူအခဲအံၤ ဒီးတၢ်မုၢ်လၢ်လၢခါဆူညါအဂီၢ်န့ၣ်လီၤ. ဒ်ဘၣ်တဲဖျါအီၤ ဂ့ၤဂ့ၤခီဖျိလၢ Swiss ၦၤသ့တၢ်ဘူၣ်တၢ်ဘါအဂ့ၢ် Emil Brunner  အသိး, “တၢ်လၢ Oxygen န့ၣ် မ့ၢ်ပသိၣ်အဂီၢ်, ဒီးအခီပညီန့ၣ် မ့ၢ်တၢ်မုၢ်လၢ်လၢၦၤကညီ အသးသမူအဂီၢ်န့ၣ်လီၤ. ပမ့ၢ်ဟံးန့ၢ်ကွံၥ် Oxygen  န့ၣ်ဒီး တၢ်သံကအိၣ်ထီၣ် ဝဲလၢသါတန့ၢ်ဘၣ်အဃိ, ပမ့ၢ်ဟံးန့ၢ်ကွံၥ်တၢ်မုၢ်လၢ်န့ၣ်ဒီး ၦၤကညီအံၤအသး ဃံးတံၥ်သး ခီဖျိလၢသါတန့ၢ်ဘၣ်, သးဟးဂီၤလၢတၢ်ဘၣ်ဒိဘၣ်ထံးအဒိၣ်အမုၢ် တဖၣ်အဃိ, တၢ်ကူၣ်ဘၣ်ကူၣ်သ့ဒီးနီၢ်သးအစိကမီၤတဖၣ်ဟးဂီၤဝဲ ခီဖျိလၢ တၢ်သ့ၣ်ညါတအိၣ်လၢၤဘၣ်ဒီးတၢ်ကွၢ်စိလီၤမၢ်ကွံၥ်ဝဲဒၣ်န့ၣ်လီၤ. ဒ်ၦၤကညီ အနီၢ်ခိနီၢ်ကစၢ်အတၢ်ဘူၣ်တၢ်တီၢ်အိၣ်သန့ၤအသးလၢ Oxygen အဖီခိၣ်အသိး, ၦၤကညီအတၢ်ဘူၣ်တၢ်တီၢ်သန့ၤထီၣ်အသးလၢတၢ်မုၢ်လၢ်အဖီခိၣ်န့ၣ်လီၤ Emil Brunner, Eternal Hope (London: Lutterworth Press, 1954), p. 7. သၦၢ်တၢၢ်လီၤ, လံၥ်စီဆှံအတၢ်မုၢ်လၢ်ပၢၤဃးၦၤဖဲလၢပဘၣ်သဂၢၢ်ဒီးတၢ်ကီတၢ်ခဲ လၢဟဲအိၣ်ထီၣ်သးတဖၣ်လၢပတၢ်လဲၤကျဲဆူတၢ်လီၤထူလီၤယိၥ်အအိၣ်န့ၣ်လီၤ.

လၢပတၢ်ထိၣ်သတြီၤ Lost Horizon  အ Shangri-la အတၢ်တဲမုၥ်နၢ် ပူအပူၤ ပတၢ်မူအထူအယိၥ်အတၢ်မုၢ်လၢ်အံၤ “ပတလူၤပိၥ်ထွဲဘၣ်ပူကဲထီၣ် သးလၢတၢ်ကူၣ်တၢ်ဆးန့ၣ်ဘၣ်” (၂ပ့းတရူး ၁း၁၆). တၢ်အံၤအိၣ်သူၣ်လီၤ အသးလၢယွၤအတၢ်စံးပၥ်လီၤတံၢ်လီၤဆဲးလၢဟီၣ်ခိၣ်အလၢအၦဲၤတဖျၢၣ်အဖီခိၣ် လၢတအိၣ်ဘၣ်ဒီးတၢ်မဲၥ်ထံမဲၥ်နိ, တၢ်ဆူးတၢ်ဆါ, ဒီးတၢ်သံတၢ်ၦၢ်ဘၣ်န့ၣ်လီၤ (လီၣ်ဖျါ ၂၁း၁-၅). တၢ်စံးပၥ်လၢအလုၢ်ဒိၣ်ၦ့ၤဒိၣ်အံၤ ထိၣ်ဟူးထိၣ်ဂဲၤ တၢ်အိၣ်ဖှိၣ်လၢၦၤတၢ်မၢဖိအစိၤလၢအဘၣ်တၢ်ဟံးဃၥ်အီၤ, ဒီးအဲၣ်အီၤ, ခီဖျိ ခရံၥ်ဖိအါဂၤတဖၣ်လၢနံၣ်ကယၤအစိၤတဖၣ်န့ၣ်လီၤ. အစိကမီၤသုတလီၤမၢ် ကွံၥ်နီတဘျီတဂ့ၤအဂီၢ်န့ၣ်, တၢ်စံးပၥ်တမံၤဃီအံၤ ဟ့ၣ်ၦၤအခီပညီဒီးအတၢ် ပညိၣ်ဆူပတၢ်အိၣ်မူလၢအဆၢကတီၢ်အခဲအံၤန့ၣ်လီၤ. တၢ်အံၤပျဲၦၤအခွဲး ဒ်သိး ပကကွၢ်ဃီၤတၢ်အိၣ်ဒီးတၢ်သးဒူလၢခါဆူညါအဂီၢ်န့ၣ်လီၤ. တၢ်အံၤဒုးလီၤတံၢ် ၦၤလၢ ၦၤလၢပအဲၣ်အီၤလၢအသံတ့ၢ်ဝဲလၢခရံၥ်အပူၤတဖၣ် လၢလီၢ်ခံကတၢၢ်န့ၣ် ကဂဲၤထၢၣ်သမူထီၣ်က့ၤဝဲလၢတၢ်သံအပူၤ ဒီးကဒိးန့ၢ်ဘၣ်တၢ်မူအထူအယိၥ်န့ၣ် လီၤ.

တၢ်မၤလိအိၣ်ဘှံးနံၤတၢ်မၤလိလၢအဆၢကတီၢ်ခဲအံၤ ဘၣ်ဃးဒီးတၢ်ထီ ဒုၣ်ဒါလိၥ်သးလၢတၢ်ဂ့ၤဒီးတၢ်အၢအဘၢၣ်စၢၤအတၢ်တိၥ်ပၥ်အခိၣ်ကျၢၢ်အိၣ်ဝဲ ခံခါလၢ တၢ်ထံၣ်အံၤအဖီခိၣ်န့ၣ်လီၤ. တခါန့ၣ် မ့ၢ်အခီၣ်ထံးခီၣ်ဘိဒီးတၢ်ဒဲးဘးဒီး တၢ်သံအတၢ်အိၣ်ဒံးဝဲဆူညါအဂ့ၢ်န့ၣ်လီၤ. တၢ်တိၥ်ပၥ်အဂၤတခါန့ၣ် မ့ၢ်ယွၤ အတၢ်မၤထီဘိလၢအကဘှါဘၣ်က့ၤတၢ်ကီတၢ်ခဲတဖၣ်အံၤဒီး ဆှၢကဒါက့ၤ ဟီၣ်ခိၣ်အံၤဆူ အတၢ်အိၣ်သးလၢအလၢအၦဲၤအခီၣ်ထံးခီၣ်ဘိအအိၣ်န့ၣ်လီၤ. တၢ်ဒုးသ့ၣ်ညါနၢ်ပၢၢ်ၦၤလီၤဆီလၢအလီၤတံၢ်အံၤဘၣ်တၢ်ဟ့ၣ်လီၤစ့ၢ်ကီးၦၤဆူ ၦၤကညီတဖၣ် အန့ဆၢၣ်လၢအသံသ့ဒီးတၢ်ဂဲၤထၢၣ်သမူထီၣ်က့ၤလၢအဆှၢၦၤဆူ တၢ်သံတသ့လၢၤဘၣ်အံၤ မ့ၢ်တၢ်ဒ်လဲၣ်န့ၣ်လီၤ. နီၢ်နီၢ်န့ၣ်, ပတကြၢးပျံၤတၢ်သံ ဘၣ်အံၤန့ၣ် မ့ၢ်လၢခရံၥ်သံလၢပဂီၢ် ဒီးမၤနၢၤတၢ်သံအစိကမီၤအဃိလီၤ. နီၢ်နီၢ်တခီ, ပဘၣ်တၢ်ဒုးလီၤတံၢ်ၦၤလၢအဝဲဟံးဃၥ် “တၢ်သံဒီးပျၢၤပူၤအနီၣ်၀ံၥ်” အဃိ န့ၣ်လီၤ.

တဆံသၢနွံအံၤ ပကဃုသ့ၣ်ညါတၢ်သံလၢအမၤဆူးမၤဆါၦၤဒိၣ်မးအဂ့ၢ် န့ၣ်လီၤ. ဘၣ်ဆၣ်ခီဖျိလၢတၢ်မုၢ်လၢ်အမဲၥ်အတၢ်ထံၣ်တဖၣ်လၢအဘၣ်တၢ်ဟ့ၣ် လီၤၦၤလၢယ့ၣ်ၡူးအပူၤန့ၣ်လီၤ.