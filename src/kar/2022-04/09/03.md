---
title:  “ခဲမုၢ်ဆါအံၤနကအိၣ်ဒီးယၤလၢပၤရဒံစူးအပူၤလီၤ”
date:   21/11/2022
---

လံၥ်စီဆှံအဆၢဖိတဆၢလၢ ၦၤသူအီၤအါကတၢၢ် ဒ်သိးကဂုၥ်ကျဲးစၢး အုၣ်အသးလၢသးသမူသံတသ့ဘၣ်အံၤ မ့ၢ်လူၤကၣ် ၂၃း၄၃ န့ၣ်လီၤ. “ကစၢ်ခရံၥ် စံးဆၢအီၤ, ‘ယစံးဘၣ်နၤတီတီအံၤ, ခဲမုၢ်ဆ့ၣ်အံၤ နကအိၣ်ဒီးယၤလၢပၤရဒံစူး ပူၤလီၤ.’” လံၥ်စီဆှံလၢအဘၣ်တၢ်ကွဲးကျိးအီၤခဲလၢၥ်ဃၣ်ဃၣ် (ထဲဒၣ်တပၥ် ဃုၥ်ဒီးတၢ်ဂ့ၢ်စှၤကိၥ်ဖိ) ကွဲးကျိးလံၥ်စီဆှံအဆၢဖိအံၤလၢကျဲလီၤဂၥ်လိၥ်သးတဘိ အပူၤ, ဟ့ၣ်လီၤၦၤတၢ်ဆိကမိၣ်ဆိကမးလၢ မုၢ်တနံၤဃီလၢခရံၥ်သံန့ၣ်, ခရံၥ်ဒီး တၢ်ဘျၣ်ကအိၣ်ဝဲတပူၤဃီလၢပၤရဒံစူးအပူၤန့ၣ်လီၤ. တၢ်အံၤတကြၢးလၢအဒုး လီၤကမၢကမၣ်ဘၣ်ၦၤအံၤန့ၣ် မ့ၢ်လၢတၢ်ကွဲးကျိးတဖၣ်အံၤ ဒုးအိၣ်ထီၣ်န့ၢ်ၦၤ ခီဖျိၦၤသ့လံၥ်စီဆှံတဖၣ်လၢအနၥ်သးသမူအန့ဆၢၣ်လၢသံတသ့ဘၣ်အတၢ်နၥ် သၦၢ်တၢၢ်န့ၣ်လီၤ. ဘၣ်ဆၣ်တၢ်အံၤမ့ၢ်လံၥ်စီဆှံအဆၢအတၢ်ကွဲးကျိးလၢအဂ့ၤ အဘၣ်ကတၢၢ်တခါန့ၣ်ဧါ.

`ထိၣ်သတြီၤ လူၤကၣ် ၂၃း၄၃ ဒီး ယိၤဟၣ် ၂၀း၁၇ ဒီး ယိၤဟၣ် ၁၄း၁-၃ တက့ၢ်. တၢ်စံးပၥ်ဆူတၢ်ဘျၣ်လၢထူၣ်စုညါလိၤအတၢ်ပီၢ်ယၢ်လီၤက့ၤသးအအိၣ် ကြၢးလၢဘၣ်တၢ်နၢ်ပၢၢ်အီၤလၢယ့ၣ်ၡူးအတၢ်ကတိၤတဖၣ်ဆူနီၢ်မၤရံမၤကဒါလ့ၣ် ဒီးအတၢ်စံးပၥ်တၢ်ဆူအပျဲၢ်အဘီၣ်တဖၣ်အအိၣ်အတၢ်ကပီၤအပူၤဒ်လဲၣ်.`

တၢ်တယၥ်ဆိကမိၣ်တၢ်လၢခရံၥ်ဒီးတၢ်ဘျၣ်လဲၤထီၣ်ဆူပၤရဒံစူး (မူခိၣ်) လၢတနံၤဃီအံၤ ထီဒါလိၥ်သးဒီးယ့ၣ်ၡူးအတၢ်ကတိၤတဖၣ် ဆူနီၢ်မၤရံ မၤကဒါလ့ၣ်အအိၣ် လၢအတၢ်ဂဲၤဆၢထၢၣ်က့ၤအလီၢ်ခံ, လၢမၤလီၤတံၢ်ဝဲလၢ အဝဲတလဲၤထီၣ်ဘၣ်ဒံးဝဲဆူအပၢ်အအိၣ်လၢမူခိၣ်ဒံးဘၣ်အဂ့ၢ်န့ၣ်လီၤ (ယိၤဟၣ် ၂၀း၁၇). တၢ်ကမၣ်အံၤ, လၢယ့ၣ်ၡူးဒီးတၢ်ဘျၣ်လၢအပီၢ်ယၢ်လီၤက့ၤသး ခံဂၤလၢၥ် လဲၤထီၣ်ဆူမူခိၣ်လၢမုၢ်နံၤဝဲန့ၣ် ထီဒါလိၥ်သးစ့ၢ်ကီးဒီးယ့ၣ်ၡူး အတၢ်စံးပၥ်အပျဲၢ်အဘီၣ်တဖၣ်လၢအဝဲသ့ၣ်ကဘၣ်တၢ်က့ၤထီၣ်ကိးအီၤဆူမူခိၣ် ဖဲဒၣ်အတၢ်ဟဲက့ၤလီၤခံဘျီတဘျီအခါန့ၣ်လီၤ (ယိၤဟၣ် ၁၄း၁-၃).

တၢ်ဂ့ၢ်လၢ လူၤကၣ် ၂၃း၄၃ အပူၤအံၤ မ့ၢ် “တနံၤအံၤ” ကြၢးအိၣ်စဲဘူး လိၥ်သးဒီးတၢ်ကတိၤလၢအပိၥ်ထီၣ်အခံ “ကဘၣ်အိၣ်” မ့တမ့ၢ်ဆူတၢ်ကတိၤလၢ အိၣ်ဟဲလၢအမဲၥ်ညါ “ကစံးဘၣ်” န့ၣ်လီၤ. Wilson Paroschi တူၢ်လိၥ်ဝဲလၢ “လံၥ်အတၢ်ကွဲးအိၣ်အသးအပူၤ” တၢ်အံၤ ကဲထီၣ်သးတသ့သၦၢ်တၢၢ် ဒ်သိးဒီး ပကစံၣ်ညီၣ်တၢ်လၢအကြၢးအဘၣ်လီၤတံၢ်လီၤဆဲးလၢတၢ်တဒ်သိးလိၥ်သးအံၤ အဂီၢ်န့ၣ်ဘၣ်. ဘၣ်ဆၣ်, လူၤကၣ်အိၣ်ဒီးတၢ်ကဲထီၣ်ညီနုၢ်သးလီၤတံၢ်လီၤဆဲး တခါလၢတၢ်သူလံၥ်မဲၥ်ဖျၢၣ်အံၤဒီး လံၥ်မဲၥ်ဖျၢၣ်လၢအပူၤကွံၥ်န့ၣ်လီၤ. တၢ်အံၤ မၤအသးလၢ semeron အတၢ်အိၣ်ဖျါထီၣ်သး (၂၀) အကျါ (၁၄) ခါ လၢလံၥ်လူၤကၣ်ဒီးလံၥ်မၤတၢ်အပူၤန့ၣ်လီၤ.” Wilson Paroschi, “The Significance of a Comma: An Analysis of Luke 23:43,” in Ministry, June 2013, p. 7.

လၢတၢ်န့ၣ်အဃိ, လူၤကၣ် ၂၃း၄၃ ဒ်န့ဆၢၣ်အိၣ်သးအဂ့ၤကတၢၢ်န့ၣ် ကဘၣ်မ့ၢ်ဝဲ “ယတဲဘၣ်နၤမုၢ်တနံၤအံၤသၦၢ်တၢၢ်လၢ နကအိၣ်ဒီးယၤလၢ ပၤရဒံစူးအပူၤန့ၣ်လီၤ.” လၢတၢ်ဂ့ၢ်အံၤအပူၤ, တၢ်ကတိၤပၥ်ဖျါထီၣ်တၢ်ပၥ်ဖျါဝဲ “ယတဲဘၣ်နၤမုၢ်တနံၤအံၤ” မၤလီၤတံၢ်တၢ်ကတိၤဘၣ်ထွဲလိၥ်သးဒီးသမှံၤသၦၢ် “ယကအိၣ်ဒီးနၤလၢပၤရဒံစူးအပူၤ” န့ၣ်လီၤ. လၢအဖုၣ်တခီ, ယ့ၣ်ၡူးစံးပၥ်အီၤ လၢအခါဖဲန့ၣ်, လၢအဝဲကဒိးန့ၢ်ဘၣ်တၢ်အုၣ်က့ၤခီၣ်က့ၤအဂ့ၢ်န့ၣ်လီၤ.

ဖးတၢ်ဘျၣ်လၢအပီၢ်ယၢ်လီၤက့ၤသးအပူ (လူၤကၣ် ၂၃း၃၉-၄၃), ၦၤတဂၤလၢ, အတၢ်ဒဲးဘးအိၣ်ဒၣ်လဲၥ်, တၢ်ဂ့ၢ်လၢအဝဲတအိၣ်ဒီးတၢ်နီတမံၤလၢ ကဟ့ၣ်ယွၤဒၣ်လဲၥ်, ဘၣ်တၢ်စံးပၥ်အီၤတၢ်မူအထူအယိၥ်ခီဖျိလၢခရံၥ်န့ၣ်လီၤ. ပူအံၤပၥ်ဖျါတၢ်အုၣ်က့ၤခီၣ်က့ၤအတၢ်မ့ၢ်တၢ်တီဖးဒိၣ်လၢ အိၣ်ၦဲၤဒီးအစိကမီၤ ခီဖျိထဲဒၣ်တၢ်နၥ်တခါဧိၤန့ၣ်ဒ်လဲၣ်. လၢကျဲမနုၤတဖၣ်အပူၤ မ့ၢ်ပလီၤဂၥ်ဒီး တၢ်ဘျၣ်အံၤန့ၣ်လဲၣ်. လၢကျဲမနုၤတဖၣ်အပူၤ မ့ၢ်ပလီၤဆီပဝဲန့ၣ်လဲၣ်.