---
title:  ဒ်သိးကဟးထီၣ်ဒီးအိၣ်ဃုၥ်ဒီးခရံၥ်
date:   22/11/2022
---

`ဖး ဖံလံးပံၤ ၁း၂၁-၂၄ ဒီး ၁သ့းစၤလနံ ၄း၁၃-၁၈ တက့ၢ်. စီၤပီလူး ဆၢမုၢ်လၢ်ဝဲလၢ “ကအိၣ်ဘၣ်ဒီးခရံၥ်” (ဖံလံးပံၤ ၁း၂၃) ဒီး “ကအိၣ်ဘၣ်ဒီးယွၤ” အခါဖဲလဲၣ် (၁သ့းစၤလနံ ၄း၁၇).`

စီၤပီလူးဘၣ်တၢ်မၢန့ၢ်ဆီၣ်ခံအီၤဒီးအတၢ်သးဆူၣ်ဒ်သိးကအိၣ်ဘၣ်လၢ “ခရံၥ်အပူၤ” အခဲအံၤ (၂ကရံၣ်သူး ၅း၁၇) ဒီး “အိၣ်ဃုၥ်ဒီးခရံၥ်” ဖဲအတၢ် ဟဲက့ၤလီၤခံဘျီတဘျီအခါန့ၣ်လီၤ (ကွၢ် ၁သ့းစၤလနံ ၄း၁၇). လၢၦၤတၢ်မၢဖိ အဂီၢ်, တမ့ၢ်ထဲဒၣ်တၢ်သံမၤဟးဂီၤအတၢ်စုလီၢ်ခီၣ်ခိၣ်အတၢ်အုၣ်ကီၤသးဒီးအၦၤ အုၣ်ခီၣ်ကစၢ်ဒီးအယွၤန့ၣ်ဘၣ်. ဒ်အဝဲစံးဝဲလၢအလံၥ်ရိမ့ၤအပူၤအသိး, “တၢ်သံမ့ၢ်ဂ့ၤ, တၢ်မူမ့ၢ်ဂ့ၤ, မၤလီၤဖးၦၤဒီးယွၤအတၢ်အဲၣ်တၢ်ကွံလၢအအိၣ်လၢ ပကစၢ်ယ့ၣ်ၡူးခရံၥ်အပူၤ, တသ့ဘၣ်လီၤ” (ရိမ့ၤ ၈း၃၈, ၃၉). “အဂ့ၢ်ဒ်အံၤ, ပမ့ၢ်မူဒီး, ပမူလၢကစၢ်အဂီၢ်, ဒီးပမ့ၢ်သံဒီး, ပသံလၢကစၢ်အဂီၢ်လီၤ. မၤသးဒ်န့ၣ်ဒီး, ပမူမ့ၢ်ဂ့ၤ, ပသံမ့ၢ်ဂ့ၤ, ပမ့ၢ်ကစၢ်အတၢ်လီၤ (ရိမ့ၤ ၁၄း၈).

ဃုၥ်ဒီးတၢ်လီၤတံၢ်လီၤဆဲးလၢအသးပူၤအံၤ, စီၤပီလူးကတိၤၦၤစူၢ်က့ၤ နၥ်က့ၤတၢ်ဖိတဖၣ်လၢအသံတ့ၢ်ဝဲဒ် “ၦၤလၢအမံလၢခရံၥ်ပူၤတဖၣ်” (၁သ့းစၤလနံ ၄း၁၄) ဒီးၦၤလၢကဂဲၤဆၢထၢၣ်သမူထီၣ်က့ၤဖဲခရံၥ်အတၢ်ဟဲခံဘျီ တဘျီအခါ, ဒ်သိးကဒိးန့ၢ်ဘၣ်တၢ်မူအထူအယိၥ်အဂ့ၢ်န့ၣ်လီၤ (၁ကရံၣ်သူး ၁၅း၁၆-၁၈;  ၁သ့းစၤလနံ ၄း၁၃-၁၈).

ဖဲစီၤပီလူးယၢၤထီၣ်အတၢ် “သးအိၣ်ဟးထီၣ်ကွံၥ်ဝဲဒီး အိၣ်ဃုၥ်ဒီးခရံၥ်” အခါ (ဖံလံးပံၤ ၁း၂၃), မ့ၢ်အဝဲဒုးအိၣ်ထီၣ်တၢ်ဆိကမိၣ်လၢၦၤသံ၀ံၤအလီၢ်ခံ အသးသမူဟးထီၣ်ကွံၥ်ဒ်သိးကအိၣ်မူလၢတၢ်တသ့ၣ်ညါတၢ်နီတမံၤအပူၤဒီးခရံၥ် န့ၣ်ဧါ. တမ့ၢ်လ့ၤတက့ၤဘၣ်. လၢလံၥ်စီဆှံအဆၢအံၤအပူၤ, “စီၤပီလူးပၥ်ဖျါထီၣ် အတၢ်ဆၢဟးဖးကွံၥ်ဒီးတၢ်နးတၢ်ဖှီၣ်လၢအအိၣ်ဒီးအီၤခဲအံၤ ဒီးအိၣ်ဘၣ်ဒီးခရံၥ်, လၢတပၥ်ဃုၥ်ဒီးတၢ်ယၢၤထီၣ်စံးကတိၤဆၢကတီၢ်လၢတၢ်အဘၢၣ်စၢၤနီတခါ, လၢကအိၣ်ဖျါထီၣ်ဝဲလၢတၢ်မၤအသးခံခါအံၤအဘၢၣ်စၢၤန့ၣ်ဘၣ်. လံၥ်စီဆှံ အဆၢဖိအံၤ တသိၣ်လိၦၤလၢစီၤပီလူးဆၢမုၢ်လၢ်ဝဲလၢကလဲၤထီၣ်ဘၣ်ဆူမူခိၣ် ဖဲအဝဲသံအခါန့ၣ်ဘၣ်. အဝဲဖျါဆှဲးဝဲဒိၣ်မးလၢ အဝဲတဒိးန့ၢ်ဘၣ်ခိၣ်ဖးအံၤ တုၤလၢခရံၥ်အတၢ်ဟဲက့ၤလီၤခံဘျီတဘျီတစုန့ၣ်လီၤ (၂တံၤမသ့း ၄း၈).

လၢအဖုၣ်န့ၣ်, စီၤပီလူး, “စံးဘၣ်ဝဲလၢတၢ်ခံခါတခါလၢ အဝဲကသ့ၣ်ညါ ဘၣ်ဝဲဖဲသံ၀ံၤအလီၢ်ခံန့ၣ် မ့ၢ်ခရံၥ်အတၢ်ဟဲလၢမူခိၣ်ဒီးတၢ်အၢၣ်တဖၣ် ဒ်သိး ကဒုးဂဲၤဆၢထၢၣ်က့ၤၦၤသံ, ဖဲအဝဲက “အိၣ်ဘၣ်ဒီးယွၤ” အခါန့ၣ်လီၤ (၁သ့းစၤလနံ ၄း၁၇). တၢ်အံၤကြၢးပပၥ်ပသးစ့ၢ်ကီးလၢ ၦၤကွဲးလံၥ်စီဆှံတဖၣ် ဖဲဆၢကတီၢ်အခါန့ၣ် ယၢၤထီၣ်ဝဲဒၣ်တၢ်ဂ့ၢ်လၢအမၤအသးခံခါတပူၤဃီလၢ ကမ့ၢ် တၢ်ဟးဖးခီဖျိတၢ်ဆၢကတီၢ်လၢအယံၥ်တကတီၢ်န့ၣ်လီၤ.” Andrews Study Bible, p. 1555.

ဘၣ်ဆၣ်ဘၣ်မနုၤအဃိလၢစီၤပီလူးအသးအိၣ်သံဝဲဒိၣ်န့ၢ်ဒံးကဘၣ် အိၣ်မူဝဲန့ၣ်လဲၣ်. မ့ၢ်လၢအခါဖဲန့ၣ်အဝဲကအိၣ်ဘှံးဘၣ်ဝဲလၢလီၢ်ခံကတၢၢ်လၢ အတၢ်ကီတၢ်ခဲခဲလၢၥ်အပူၤ, တအိၣ်ဘၣ်ဒီးတၢ်လိၣ်ဘၣ်တၢ်နီတမံၤ ဒ်သိး ကတူၢ်ဘၣ်တၢ်ဆူးတၢ်ဆါလၢအနီၢ်ခိအဃိန့ၣ်လီၤ (၁ကရံၣ်သူး ၉း၂၇). ဒီးအဝဲ ကမၤဝဲဒ်န့ၣ်အသိး ဒီးတၢ်လီၤတံၢ်လီၤဆဲးလၢလၢၦဲၤၦဲၤလၢအဝဲကဒိးန့ၢ်ဘၣ် “တၢ်တီတၢ်လိၤအခိၣ်သလုး” ဖဲခရံၥ်အတၢ်ဟဲခံဘျီတဘျီအခါန့ၣ်လီၤ (၂တံၤမသ့း ၄း၆-၈). စီၤပီလူးတအဲၣ်ဒိးသံသၦၢ်တၢၢ်ဒၣ်လဲၥ်, အဝဲသ့ၣ်ညါ တၢ်မနုၤကမၤအသးဖဲအဝဲမၤတၢ်အံၤအခါန့ၣ်လီၤ.

လီၤဆီဒၣ်တၢ်လၢတၢ်ကီတၢ်ခဲအဆၢကတီၢ်တဖၣ်အပူၤ, ၦၤလၢ တဆိကမိၣ်တၢ်ဘၣ်ဃးတၢ်ဘံၣ်လီၤမဲၥ်ချံလၢတၢ်သံအပူၤအံၤ ကဂ့ၤဝဲဆံးဒိၣ်လဲၣ် ဒီးတၢ်လၢခံတခါလၢနသ့ၣ်ညါဘၣ်ဝဲန့ၣ် “ကဘၣ်အိၣ်ဒီးခရံၥ်န့ၣ်လဲၣ်. တၢ်ဆိကမိၣ်အံၤ မၤစၢၤဒုးနၢ်ပၢၢ်ၦၤတၢ်လၢ စီၤပီလူးစံးဝဲလၢဖံလံးပံၤအပူၤန့ၣ် ဒ်လဲၣ်.