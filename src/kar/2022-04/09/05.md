---
title:  စံၣ်တဲၤတဲလီၤတၢ်ဆူသးတဖၣ်လၢဃိၣ်ပူၤ
date:   23/11/2022
---

`ဖး ၁ပ့းတရူး ၃း၁၃-၂၀ တက့ၢ်. ခရံၥ်စံၣ်တဲၤတဲလီၤတၢ် “ဆူသးတဖၣ် လၢဃိၣ်ပူၤ---လၢစီၤနိအၤအမုၢ်နံၤတဖၣ်အပူၤဒ်လဲၣ် (ကွၢ်စ့ၢ်ကီး ၁မိၤၡ့ ၄း၁၀).`

ၦၤတဲကျိးတၢ်လၢအနၥ်သးသမူအန့ဆၢၣ်သံတသ့ဘၣ်တဖၣ် ညီနုၢ် ပၥ်ဖျါထီၣ်ဝဲလၢ ခရံၥ်စံၣ်တဲၤတဲလီၤတၢ် “ဆူသးလၢအအိၣ်လၢဃိၣ်ပူၤတဖၣ်” အအိၣ် (၁ပ့းတရူး ၃း၁၉) ဖဲအဝဲအိၣ်ဒံးဝဲလၢတၢ်သွၣ်ခိၣ်အပူၤန့ၣ်လီၤ. လၢအဝဲသ့ၣ်အဂီၢ်, ခရံၥ်အသးလၢတဟဲလိၣ်ထီၣ်သးအံၤ လဲၤဆူလရၥ်ဒီး စံၣ်တဲၤတဲလီၤတၢ်ဆူ ၦၤလၢတချုးထံလုၢ်ဘၢဒံးဘၣ်တဖၣ်အသးလၢအမိၢ်ၦၢ် တအိၣ်ဘၣ်အအိၣ်န့ၣ်လီၤ.

ဘၣ်ဆၣ်, တၢ်နၥ်လၢဂ့ၤဒိၣ်မးအံၤ မ့ၢ်တၢ်လၢလံၥ်စီဆှံတတူၢ်လိၥ်အီၤ ဘၣ်န့ၣ် မ့ၢ်လၢတၢ်အုၣ်က့ၤခီၣ်က့ၤအခွဲးအယၥ်ခံဘျီတဘျီတအိၣ်ဝဲလၢၦၤသံ အဂီၢ်ဘၣ်အဃိလီၤ (ဧ့ၤဘြံၤ ၉း၂၇-၂၈). လၢတၢ်န့ၣ်အဃိ, ဘၣ်မနုၤယ့ၣ်ၡူး စံၣ်တဲၤတဲလီၤတၢ်ဆူၦၤလၢတအိၣ်ဘၣ်ဒီးတၢ်အုၣ်က့ၤခီၣ်က့ၤအခွဲးအယၥ်တဖၣ် အအိၣ်န့ၣ်လဲၣ်.

လၢတၢ်ဘၢၣ်စၢၤ, ဒီးလၢအကါဒိၣ်ကတၢၢ်န့ၣ်, တၢ်နၥ်အံၤထီဒါလိၥ်သးဒီး လံၥ်စီဆှံအတၢ်သိၣ်လီၤသီလီၤတၢ်လၢ ၦၤသံတဖၣ်အိၣ်ဒံးဒၣ်လၢတၢ်တသ့ၣ်ညါ တၢ်နီတမံၤလၢတၢ်သွၣ်ခိၣ်အပူၤ တုၤတၢ်ဂဲၤဆၢထၢၣ်သမူထီၣ်က့ၤလၢလီၢ်ခံ ကတၢၢ်တစုအခါအဃိန့ၣ်လီၤ (ယိၤဘး ၁၄း၁၀-၁၂;  စံးထီၣ်ပတြၢၤ ၁၄၆း၄;  စံၣ်တဲၤတဲလီၤတၢ် ၉း၅, ၁၀;  ၁ကရံၣ်သူး ၁၅း၁၆-၁၈;  ၁သ့းစၤလနံ ၄း၁၃-၁၅).

လၢန့ၣ်အမဲၥ်ညါ, လံၥ်စီဆှံအဆၢဖိအံၤ မ့ၢ်စံးဝဲနီၢ်နီၢ်လၢယ့ၣ်ၡူး, ဖဲအနီၢ်ခိ အိၣ်လၢတၢ်သွၣ်ခိၣ်ပူၤအခါ, လဲၤလီၤဆူလရၥ်ဒီးစံၣ်တဲၤတဲလီၤတၢ်ဆူ ၦၤအၢ ၦၤသီလၢထံတချုးလုၢ်ဘၢဒံးဘၣ်တၢ်တဖၣ်အအိၣ်အဃိ, ဘၣ်မနုၤအဃိထဲဒၣ် အဝဲသ့ၣ်နၢ်ဟူအတၢ်ကစီၣ်န့ၣ်လဲၣ်. မ့ၢ်ၦၤတုၤဆူတၢ်ဟးဂီၤအပူၤအဂၤတဖၣ် မ့ၣ်အူတအီၣ်ဃုၥ်အဝဲသ့ၣ်လၢလရၥ်အပူၤဘၣ်န့ၣ်လဲၣ်. ဘၣ်မနုၤအဃိထဲဒၣ် ၦၤလၢတချုးထံလုၢ်ဘၢဒံးဘၣ်တၢ်တဖၣ် နၢ်ဟူဘၣ်အတၢ်စံၣ်တဲၤတဲလီၤတၢ်န့ၣ် လဲၣ်.

တၢ်အံၤအခီပညီတအိၣ်ဝဲစ့ၢ်ကီး ဒ်သိးပကစံးပဝဲလၢခရံၥ်စံၣ်တဲၤတဲလီၤ တၢ်ဆူမူခိၣ်ကလူးလၢအလီၤကမၣ်ဒီး တဒိကနၣ်တၢ်တဖၣ် လၢစီၤနိအၤအစိၤ န့ၣ်လီၤ. ဖဲ “သးလၢအအိၣ်လၢဃိၣ်ပူၤတဖၣ်” ဘၣ်တၢ်ဖျါထီၣ်ဝဲဒ်တဒိကနၣ် တၢ်အသိး (၁ပ့းတရူး ၃း၁၉, ၂၀), လံၥ်စီဆှံကတိၤမူခိၣ်ကလူးလၢအအၢအသီ တဖၣ်အဂ့ၢ် ဒ်တဒိကနၣ်ဒံးဘၣ်တၢ်လၢမုၢ်မဆါတနံၤအံၤန့ၣ်လီၤ (အ့းဖ့းစူး ၆း၁၂; ၁ပ့းတရူး ၅း၈). လၢန့ၣ်အမဲၥ်ညါ, မူခိၣ်ကလူးလၢအလီၤကမၣ်တဖၣ် ဘၣ်တၢ် “ဟံးဃၥ်အီၤလၢတၢ်စၢဃၥ်လီၤထူလီၤယိၥ်လၢတၢ်ခံးအဖီလၥ်, လၢမုၢ်နံၤဒိၣ် အတၢ်စံၣ်ညီၣ်အဂီၢ်” (ယူဒၤ ၆), လၢတအိၣ်ဘၣ်ဒီးတၢ်အုၣ်က့ၤခီၣ်က့ၤအခွဲး အယၥ်နီတမံၤဘၣ်န့ၣ်လီၤ.

ပကြၢးပလီၢ်သးလၢ ၁ပ့းတရူး (၃) အပူၤ “သးလၢအအိၣ်လၢဃိၣ်ပူၤ တဖၣ်” လၢအဆၢဖိ ၁၉ ဘၣ်တၢ်ပၥ်ဖျါထီၣ်ဝဲလၢအဆၢဖိ (၂၀) အပူၤဒ် “ၦၤလၢ တချုးထံလုၢ်ဘၢတၢ်တဖၣ် “တဒိကနၣ်တၢ်” လၢ “စီၤနိအၤအမုၢ်နံၤတဖၣ်” အပူၤအသိးန့ၣ်လီၤ. တၢ်ကတိၤလၢအမ့ၢ်သး (ဟ့းလ့ၣ် pneuma) အံၤ ဘၣ်တၢ်သူအီၤလၢလံၥ်စီဆှံအဆၢအံၤအပူၤ, ဒီးအဂၤလၢလံၥ်စီဆှံအသီ တကတြူၢ်အပူၤ (၁ကရံၣ်သူး ၁၆း၁၈;  ကလၤတံ ၆း၁၈), လၢတၢ်ယၢၤထီၣ် ကဒါက့ၤၦၤလၢ အမူလၢအနၢ်ဟူဒီးတူၢ်လိၥ်တၢ်အုၣ်က့ၤခီၣ်က့ၤအတၢ်ကွဲဃီ တဖၣ်န့ၣ်လီၤ. တၢ်ပၥ်ဖျါ “လၢဃိၣ်ပူၤ” အံၤ ဖျါဂ့ၤဝဲဒၣ်လၢတစံးဝဲဆူဃိၣ် နီၢ်နီၢ်တဖျၢၣ်န့ၣ်ဘၣ်, စံးဝဲဒၣ်ဆူတၢ်ဒဲးဘးအဃိၣ်လၢအဘၣ်တၢ်ထံၣ်န့ၢ်ၦၤကညီ အန့ဆၢၣ်လၢတအိၣ်ဒီးတၢ်ဟူးတၢ်ဂဲၤဘၣ်န့ၣ်လီၤ (ရိမ့ၤ ၆း၁-၂၃;  ၇း၇-၂၅).

ခရံၥ်အတၢ်စံၣ်တဲၤတဲလီၤတၢ်ဆူ ၦၤလၢတချုးထံလုၢ်ဘၢတၢ်လၢတပီၢ်ယၢ် လီၤက့ၤသးတဖၣ်အအိၣ်အံၤ ၀ံၤတ့ၢ်ဝဲခီဖျိလၢစီၤနိအၤ, ၦၤတဂၤလၢယွၤမၢလီၤ အီၤ (ဧ့ၤဘြံၤ ၁၁း၇) ဒီးကဲထီၣ် “ၦၤတီၦၤလိၤအၦၤစံၣ်တဲၤတဲလီၤတၢ်” တဂၤဆူ ၦၤလၢအအိၣ်မူဃုၥ်ဒီးအီၤတဖၣ်န့ၣ်လီၤ (၂ပ့းတရူး ၂း၅). စီၤပ့းတရူးအလံၥ်စီဆှံ အဆၢဖိတဖၣ် ဘၣ်တၢ်ကွဲးအီၤလၢအဘၣ်ထွဲလိၥ်သးဒီး တၢ်လၢအခီပညီ မ့ၢ်ကဘၣ်သးတီန့ၣ်လီၤ. တမ့ၢ်တၢ်စံးကတိၤလီၤတၢ်လၢၦၤသံအတၢ်အိၣ်သး အဖီခိၣ်န့ၣ်ဘၣ်.