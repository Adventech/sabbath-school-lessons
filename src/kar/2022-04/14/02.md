---
title:  မူခိၣ်အသီဒီးဟီၣ်ခိၣ်အသီ
date:   25/12/2022
---

ၦၤလၢအလူၤပိၥ်ထွဲၦၤဟ့းလ့ၣ်ဖိအတၢ်နၥ်တနီၤအဂီၢ်, တၢ်ထံၣ်လၢ တၢ်တမံၤမ့ၢ်နီၢ်ခိနီၢ်ကစၢ်န့ၣ် အခီပညီမ့ၢ်တၢ်အံၤတဂ့ၤဝဲဘၣ်န့ၣ်လီၤ. လၢတၢ်န့ၣ် အဃိ လၢအဝဲသ့ၣ်အဂီၢ်န့ၣ် တၢ်အံၤမ့ၢ်တၢ်လၢပနၢ်ပၢၢ်အီၤတသ့ ဒ်သိးပက ဆိကမိၣ်တၢ်ဘၣ်ဃးမူခိၣ်မ့ၢ်တၢ်နီၢ်နီၢ်တခါ အိၣ်ဒီးၦၤကညီနီၢ်နီၢ်လၢခါဆူညါ အဂီၢ်န့ၣ်လီၤ. လၢတၢ်ဆိကမိၣ်တၢ်အံၤအပူၤ, မ့ၢ်လၢမူခိၣ်ကအိၣ်ဝဲဒီးကဂ့ၤဝဲ အဃိ, တၢ်အံၤကဘၣ်မ့ၢ်ဝဲနီၢ်သးအတၢ်အိၣ်သးထဲတခါဧိၤလၢ အတအိၣ်ဘၣ်ဒီး တၢ်တဂ့ၤတဘၣ်တဖၣ် လၢပထံၣ်န့ၢ်အီၤလၢဟီၣ်ခိၣ်အနီၢ်ခိနီၢ်ကစၢ်နီၢ်နီၢ်ဖဲအံၤ အပူၤန့ၣ်လီၤ. တၢ်တမံၤအံၤ မ့မ့ၢ်ဒၣ်တၢ်အသံးအကၥ်န့ၣ်ဒီး, အဝဲသ့ၣ်စံးဝဲ သၦၢ်တၢၢ်, တၢ်အံၤတမ့ၢ်နီၢ်သးဘၣ်း ဒီးတၢ်တမံၤအံၤ မ့မ့ၢ်ဒၣ်နီၢ်သးအဃိန့ၣ်ဒီး, တၢ်အံၤမ့ၢ်တၢ်အသံးအကၥ်တသ့ဘၣ်န့ၣ်လီၤ. ခီဖျိလၢတၢ်ထိၣ်သတြီၤအီၤအံၤ, လံၥ်စီဆှံကတိၤမူခိၣ်အဂ့ၢ်လၢ တၢ်ကတိၤလီၤတံၢ်လီၤဆဲးအပူၤဘၣ်ဆၣ် လၢတအိၣ်ဘၣ်ဒီးတၢ်ဟ့ၣ်လီၤတၢ်သိၣ်တၢ်သီအဆၢတဖၣ် ခီဖျိလၢတၢ်ဒဲးဘး အိၣ်ဝဲန့ၣ်လီၤ.

`ဖး ယၡါယၤ ၆၅း၁၇-၂၅; ၆၆း၂၂, ၂၃; ၂ပ့းတရူး ၃း၁၃; ဒီး လီၣ်ဖျါ ၂၁း၁-၅ တက့ၢ်. တၢ်ကစီၣ်လၢအဂ့ၤကတၢၢ်မ့ၢ်တၢ်မနုၤဘၣ်ဃးဒီးလံၥ်စီဆှံ အဆၢဖိတဖၣ်အံၤန့ၣ်လဲၣ်.`

လံၥ်ယၡါယၤကတဲၥ်ကတီၤန့ၢ်တၢ်ထံၣ်တဘျးဖိလၢ အလီၤသးစဲဝဲဒိၣ်မး လၢဟီၣ်ခိၣ်အံၤကမ့ၢ်တ့ၢ်ဝဲဒ်လဲၣ်. ဖဲၦၤအံၣ်စရ့လးဖိဒ်ၦၤတကလုၥ်အသိး မ့ၢ်အိၣ်တီအိၣ်လိၤလၢအဝဲသ့ၣ်အတၢ်အၢၣ်လီၤအီလီၤတၢ်ဒီးယွၤအဃိန့ၣ်လီၤ (ယၡါယၤ ၆၅း၁၇-၂၅;  ၆၆း၂၂, ၂၃;  ထိၣ်သတြီၤဒီး ၅မိၤၡ့ ၂၈). တၢ်အခိၣ် အဃၢၤဒီတခါဃုၥ်ဒီးတၢ်အိၣ်မူအတၢ်ပၥ်ဖျါထီၣ်သးအါမးကအိၣ်ထီၣ်ဝဲတဆီ ဘၣ်တဆီဆူယွၤအတၢ်ကူၣ်ပၥ်အခီၣ်ထံးခီၣ်ဘိလၢအမ့ၢ်, တချုးတၢ်ဒဲးဘး အတၢ်ဟဲနုၥ်လီၤဒံးဘၣ်န့ၣ်လီၤ.

ဘၣ်ဆၣ်, တၢ်ကူၣ်အံၤ တကဲထီၣ်ဝဲဒ်တၢ်ဆၢမုၢ်လၢ်အိၣ်ဝဲအသိးဘၣ်. လၢခံတၢ်ကူၣ်ထီၣ်အသီတခါ ဘၣ်တၢ်ဒုးအိၣ်ထီၣ်ဝဲန့ၣ်လီၤ. ဘၣ်ဆၣ်အခဲအံၤ ဃုၥ်ဒီးတၢ်အိၣ်ဖှိၣ်န့ၣ်, ဘၣ်တၢ်ကရၢကရိထီၣ်အီၤဒီးၦၤယူဒၤဖိတဖၣ် ဒီးၦၤတခီဘီမုၢ်ဖိတဖၣ်လၢၦၤကလုၥ်ခဲလၢၥ်အအိၣ်န့ၣ်လီၤ (မးသဲ ၂၈း၁၈-၂၀;  ၁ပ့းတရူး ၂း၉). လၢတၢ်န့ၣ်အဃိ, ယၡါယၤအ၀ံအတၢ်စံၣ်စိၤတဲစိၤတဖၣ်, ကဘၣ်တၢ်ဖးကဒါက့ၤဝဲလၢ တၢ်အိၣ်ဖှိၣ်အတၢ်ထံၣ်အပူၤန့ၣ်လီၤ (၂ပ့းတရူး ၃း၁၃;  လီၣ်ဖျါ ၂၁း၁-၅).

“လၢလံၥ်စီဆှံအပူၤ, ၦၤလၢအဘၣ်တၢ်အုၣ်က့ၤခီၣ်က့ၤအီၤအတၢ် န့ၢ်သါန့ၣ် ဘၣ်တၢ်ကိးအီၤလၢ “ထံကီၢ်တဘ့ၣ်” န့ၣ်လီၤ” (ဧ့ၤဘြံၤ ၁၁း၁၄-၁၆). ဖဲန့ၣ်မူခိၣ်အၦၤကွၢ်သိဆှၢအသိဆူထံမူထီၣ်ပၢၢ်အအိၣ်န့ၣ်လီၤ. သ့ၣ်တၢ်မူ သၣ်ထီၣ်အသၣ်ကိးလါဒဲး, ဒီးသ့ၣ်အလၣ်တဖၣ် မ့ၢ်ၦၤကလုၥ်တဖၣ်အတၢ်မၤ အဂီၢ်န့ၣ်လီၤ. ဖဲန့ၣ်ထံဖိကျိယွၤလီၤထီဘိ, ဆှံဝဲဒ်လၢၢ်ဖျါကလၤအသိး, ဒီးလၢ အဝဲသ့ၣ်အကပၤန့ၣ် သ့ၣ်လၢအဟူး၀း၀့ၤ၀ီၤတဖၣ် အကဒုလီၤဘၣ်လၢကျဲတဖၣ် အလိၤ လၢကတဲၥ်ကတီၤန့ၢ်ယွၤအၦၤအုၣ်က့ၤခီၣ်က့ၤတၢ်ဖိတဖၣ်အဂီၢ်န့ၣ်လီၤ. ဖဲန့ၣ်ပျီဖးလဲၢ်သလၣ်လီၤအသးဆူတၢ်လူၢ်ခိၣ်ဖိလၢအဃံလၤတဖၣ်အအိၣ်, ဒီးယွၤအကစၢၢ်တဖၣ်ဂုၤထီၣ်ပသီထီၣ်ဆူအဝဲသ့ၣ်အတၢ်ဒိၣ်တၢ်ထီအထီကတၢၢ် လၢအလီၤကဟုကညီၢ်တဖၣ်န့ၣ်လီၤ. လၢပျီဖးလဲၢ်အတၢ်မုၥ်တၢ်ပၢၤအလီၢ်, ထံမူကျိတဖၣ်အကပၤ, ယွၤအၦၤဂီၢ်မုၢ်တဖၣ်, လဲၤတၢ်ဆူတၢ်လီၢ်စီဆှံအအိၣ်ဒီး ဟး၀့ၤ၀ီၤယံၥ်တ့ၢ်မးလံတဖၣ်, ကထံၣ်န့ၢ်အဟံၣ်တဖျၢၣ်န့ၣ်လီၤ.” E. G. White, The Great Controversy, p. 675.

ၦၤကွဲးလံၥ်ဖိလၢတဘၣ်ဃးဒီးတၢ်ဘူၣ်တၢ်ဘါအါဂၤ, လၢတအိၣ်ဒီး တၢ်လီၤထူလီၤယိၥ်အတၢ်မုၢ်လၢ် ဒ်ပၥ်ဖျါန့ၢ်ၦၤလၢလံၥ်စီဆှံပူၤအသိး, အိၣ်ဒီး ၦၤကညီအတၢ်အိၣ်မူအတၢ်ကအုကစွါလၢအခီပညီတအိၣ်ဘၣ်န့ၣ်လီၤ. အဝဲသ့ၣ် အိၣ်ဒီးတၢ်လၢအကမၣ်ဘၣ်ဃးခါဆူညါအဂီၢ်ဒၣ်လဲၥ်, ဘၣ်မနုၤကီဝဲဒ်သိး ပကဂ့ၢ်လိၥ်တၢ်ဒီးအဝဲသ့ၣ်ဘၣ်ဃးတၢ်အိၣ်မူလၢအခီပညီတအိၣ်ဘၣ်ဒီး ခါဆူညါအတၢ်မုၢ်လၢ်တခါအဂ့ၢ်န့ၣ်လဲၣ်. ဟဲစိၥ်နတၢ်စံးဆၢဆူနတၢ်မၤလိ အတီၤပူၤလၢအိၣ်ဘှံးနံၤန့ၣ်တက့ၢ်.