---
title:  လၢယွၤအဂီၤထံး
date:   27/12/2022
---

လံၥ်စီဆှံစံးဝဲလၢယွၤ “အိၣ်ဝဲဆိးဝဲလၢတၢ်ကပီၤလၢၦၤသုးဘူးအသးဆူ အအိၣ်တကဲဘၣ်” (၁တံၤမသ့း ၆း၁၆), ဒီးလၢ “ၦၤတထံၣ်ဘၣ်ယွၤနီတခီၣ် နီတဂၤဘၣ်” န့ၣ်လီၤ (ယိၤဟၣ် ၁း၁၈;  ၁ယိၤဟၣ် ၄း၁၂). မ့ၢ်တၢ်အံၤအခီပညီ မ့ၢ်ဝဲလၢၦၤစီဆှံလၢမူခိၣ်တထံၣ်ဘၣ်ပၢ်ကစၢ်ယွၤနီတဘျီဘၣ်န့ၣ်ဧါ. တမ့ၢ်ဘၣ်. တၢ်အံၤမ့ၢ်တၢ်အုၣ်အသးဂ့ၤဒိၣ်မးလၢ တထံၣ်ဘၣ်ယွၤအံၤ ယၢၤထီၣ်ဝဲဆူ ၦၤကညီလၢတၢ်လီၤကမၣ်၀ံၤအလီၢ်ခံတဖၣ်န့ၣ်လီၤ. မ့ၢ်လၢတၢ်ပၥ်ဖျါထီၣ် တၢ်အိၣ်ဝဲအါမးလၢလံၥ်စီဆှံအပူၤ လၢၦၤစီဆှံတဖၣ်ကထံၣ်ဘၣ်အီၤလၢမူခိၣ် နီၢ်နီၢ်အဃိန့ၣ်လီၤ.

`ဖး မးသဲ ၅း၈; ၁ယိၤဟၣ် ၃း၂, ၃; ဒီး လီၣ်ဖျါ ၂၂း၃, ၄ တက့ၢ်. လံၥ်စီဆှံ အဆၢဖိတဖၣ်အံၤ တဲဘၣ်ၦၤတၢ်မနုၤဘၣ်ဃးတၢ်အခွဲးအယၥ်ဖးဒိၣ်လၢ တၢ်ထံၣ်ဘၣ်ယွၤအဂ့ၢ်န့ၣ်လဲၣ်.`

ၦၤတၢ်မၢဖိစီၤယိၤဟၣ်တဂၤဃီလၢအတဲတၢ်လၢ “ၦၤတထံၣ်ဘၣ်ယွၤ နီတခီၣ်နီတဂၤဘၣ်” (ယိၤဟၣ် ၁း၁၈;  ၁ယိၤဟၣ် ၄း၁၂) အံၤ စံးစ့ၢ်ကီးဝဲလၢ “ပကထံၣ်အီၤဒ်အအိၣ်ဝဲအသိးန့ၣ်လီၤ” (၁ယိၤဟၣ် ၃း၂, ၃), ဒီးအဝဲသ့ၣ် “ကထံၣ်ဘၣ်အမဲၥ်” လီၤ (လီၣ်ဖျါ ၂၂း၃, ၄). တၢ်အံၤကဲထီၣ်တၢ်ကတိၤအါ တၢ်လၢလံၥ်စီဆှံအဆၢအံၤ ယၢၤထီၣ်ဝဲဆူပၢ်ကစၢ်အအိၣ်ဧါ မ့တမ့ၢ်ခရံၥ်ကစၢ် အအိၣ်ဧါန့ၣ်လီၤ. ဘၣ်ဆၣ် တၢ်သးဒ့ဒီခဲလၢၥ်လီၤမၢ်ကွံၥ်ဝဲလၢ ခရံၥ်အကစၢ် အတၢ်တဲအပူၤလၢအမ့ၢ် “ၦၤလၢအသးကဆှီတဖၣ်န့ၣ် ဘၣ်ဆိၣ်ဂ့ၤဝဲလီၤ. အဂ့ၢ်ဒ်အံၤ, အဝဲသ့ၣ်တဖၣ်န့ၣ် ကထံၣ်ဘၣ်ယွၤလီၤ (မးသဲ ၅း၈). တၢ်အခွဲး အယၥ်တခါအံၤ ကမ့ၢ်ဝဲၦၤလၢအဘၣ်တၢ်အုၣ်က့ၤခီၣ်က့ၤအီၤတဖၣ် ကဘါထီၣ် ယွၤလၢအတၢ်လုၢ်ဟံၣ်အပူၤန့ၣ်လီၤ. ဘၣ်ဆၣ်အခွဲးအယၥ်အဒိၣ်ကတၢၢ်လၢ တၢ်ခဲလၢၥ်အဖီခိၣ်န့ၣ် ကမ့ၢ်ဝဲကထံၣ်ဘၣ်ယွၤအမဲၥ်န့ၣ်လီၤ.

“ယွၤအၦၤဂီၢ်မုၢ်ကဒိးန့ၢ်ဘၣ်အခွဲးအယၥ် ဒ်သိးကဆဲးကျိးဘၣ်ဒီး ပၢ်ကစၢ်ဒီးဖိကစၢ်ဖျါဖျါန့ၣ်လီၤ. “ခဲကနံၣ်အံၤ, ပထံၣ်ဘၣ်တၢ်လၢမဲၥ်ထံကလၤ လၢတဖျါဘၣ်” ၁ကရံၣ်သူး ၁၃း၁၂ န့ၣ်လီၤ. ပထံၣ်ဘၣ်ယွၤအက့ၢ်အဂီၤ အိၣ်ဖျါထီၣ်ဝဲ, ဒ်မဲၥ်ထံကလၤအသိး, လၢန့ဆၢၣ်အတၢ်မၤတဖၣ်အပူၤ, ဒီးအတၢ်ရ့လိၥ်သးဒီးၦၤကညီတဖၣ်အပူၤန့ၣ်လီၤ. ဘၣ်ဆၣ်လၢခံပကထံၣ်ဘၣ် အီၤလၢမဲၥ်သကိးမဲၥ်လၢတအိၣ်ဘၣ်ဒီးနီၢ်ကျၢၢ်ဘၢမဲၥ်လၢအတဖျါဂ့ၤတခါလၢ တၢ်ဘၢၣ်စၢၤန့ၣ်လီၤ. ပကဆၢထၢၣ်ဘၣ်လၢအဂီၤထံးဒီး ထံၣ်ဘၣ်အက့ၢ်အဂီၤ အလၤကပီၤန့ၣ်လီၤ.” E. G. White, The Great Controversy, pp. 676. 677.

ပလီၢ်သးလၢတနံၤအံၤအဆၢဖိတနီၤအပူၤအဂီၢ် တၢ်အိၣ်စဲဘူးလိၥ်သးလၢ တၢ်သးကဆှီဒီးတၢ်ထံၣ်ဘၣ်ယွၤအဘၢၣ်စၢၤအဂ့ၢ်န့ၣ်တက့ၢ်. ၦၤလၢ “အသး ကဆှီ” ကထံၣ်ဘၣ်ယွၤလီၤ, ၦၤတဂၤလၢကထံၣ်ဘၣ်ယွၤန့ၣ် “မၤစီဆှံထီၣ် အသးဒ်အဝဲဒၣ်စီဆှံအသိးန့ၣ်လီၤ” (၁ယိၤဟၣ် ၃း၃). တၢ်လၢလံၥ်စီဆှံအဆၢဖိ တဖၣ် ပၥ်ဖျါထီၣ်ဝဲအံၤ မ့ၢ်ဝဲယွၤကဘၣ်မၤတၢ်လၢပပူၤအခဲအံၤ ဒ်သိးကမၤစၢၤ ဒုးအိၣ်ကတဲၥ်ကတီၤၦၤလၢမူခိၣ်အဂီၢ်န့ၣ်လီၤ.

ဘၣ်ဆၣ်, လၢအကတၢၢ်န့ၣ်, ပလီၢ်ပလၤလၢမူခိၣ်ကဘၣ်တၢ်မၤ လီၤတံၢ်အီၤ ခီဖျိလၢယ့ၣ်ၡူးအတၢ်သံအဃိ, ပကလဲၤခီဖျိဘၣ်ပဝဲတၢ်မၤကဆှီၦၤ အတၢ်မၤဖဲအံၤဒီးအခဲအံၤလၢကမၤစၢၤဒုးအိၣ်ကတဲၥ်ကတီၤၦၤလၢပဟံၣ်လီၤထူ လီၤယိၥ်အဂီၢ်န့ၣ်လီၤ. ဒီးတၢ်အခိၣ်ကျၢၢ်လၢတၢ်မၤကဆှီတၢ်အတၢ်မၤအံၤ မ့ၢ်တၢ်ဒိကနၣ်အကလုၢ်န့ၣ်လီၤ.

ဖး ၁ပ့းတရူး ၁း၂၂ တက့ၢ်. လံၥ်စီဆှံအဆၢဖိအံၤ ပၥ်ဖျါထီၣ်န့ၢ်ၦၤ တၢ်အိၣ်စဲဘူးလိၥ်သးလၢတၢ်ဒိကနၣ်တၢ်ဒီးတၢ်မၤကဆှီတၢ်အဘၢၣ်စၢၤန့ၣ်ဒ်လဲၣ်. တၢ်လၢအဘၣ်ဃးဒီးတၢ်ဒိကနၣ်တၢ်လၢအမၤကဆှီၦၤအံၤ မ့ၢ်တၢ်မနုၤလဲၣ်. ပတၢ်ဒိကနၣ်တၢ်ကဘၣ်တၢ်ပၥ်ဖျါထီၣ်အီၤအံၤ စီၤပ့းတရူးစံးဝဲလီၤတံၢ်လီၤဆဲး ဒ်လဲၣ်.