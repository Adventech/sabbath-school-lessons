---
title:  အမံၤကအိၣ်လၢအဝဲသ့ၣ်အမဲၥ်တူၢ်ခိၣ်အလိၤ
date:   29/12/2022
---

`ဖး လီၣ်ဖျါ ၂၂း၃-၅ တက့ၢ်. ပကဒိးန့ၢ်ဘၣ်တၢ်လီၤတံၢ်လီၤဆဲးလၢ ပကပၥ်ဃုၥ်ဒီးၦၤလၢယွၤအမံၤဘၣ်တၢ်ကွဲးလီၤအီၤလၢပမဲၥ်တူၢ်ခိၣ်အလိၤကသ့ဝဲ ဒ်လဲၣ်. မ့တမ့ၢ်ပဒိးန့ၢ်ဘၣ်တၢ်လီၤတံၢ်လီၤဆဲးအံၤကသ့ဝဲဒ်လဲၣ်.`

မုၢ်ဆ့ၣ်အဆၣ်တူၢ်ဂီၤပူထီၣ်တၢ်ဒီး စီၤအၤဒၣ်ဒီးနီၢ်အံၣ်အုလီၤကမၣ်၀ံၤ အလီၢ်ခံ, ယွၤမၤဟးဂီၤၦၤတၢ်ဒဲးဘးဖိခံဂၤအံၤသ့ဝဲန့ၣ်လီၤ. ဘၣ်ဆၣ်ဒ်တၢ်အဲၣ် လၢတအိၣ်ဘၣ်ဒီးတၢ်သန့ၤထီၣ်သးလၢတၢ်နီတမံၤအဖီခိၣ်လၢအတၢ်ဘၣ်တ့ တဖၣ်အဂီၢ် ဘၣ်တၢ်ပၥ်ဖျါထီၣ်အီၤတခါအသိး, ယွၤပၥ်လီၤတၢ်သးကညီၤ အတၢ်ကူၣ်ပၥ်တခါ ဒ်သိးကအုၣ်က့ၤခီၣ်က့ၤၦၤခဲလၢၥ်လၢ အတူၢ်လိၥ်တၢ်လၢ အဝဲဟ့ၣ်လီၤဝဲန့ၣ်လီၤ. တၢ်အံၤမ့ၢ်တၢ်လၢအဘၣ်တၢ်သ့ၣ်ညါအီၤဒ် “တၢ်အုၣ်က့ၤ ခီၣ်က့ၤအတၢ်ကူၣ်ပၥ်” အသိး, လၢအအိၣ်တ့ဝဲတချုးတၢ်တ့လီၤဟီၣ်ခိၣ်အံၤ ဒၣ်လဲၥ် (အ့းဖ့းစူး ၁း၃, ၄;  ၂တံၤမသ့း ၁း၉;  တံတူး ၁း၂;  လီၣ်ဖျါ ၁၃း၈) အံၤန့ၣ် ဘၣ်တၢ်ပၥ်ဖျါထီၣ်န့ၢ်ၦၤအဆိကတၢၢ်ဆူၦၤကညီအအိၣ်လၢဧ့ၤဒ့ၣ်အပူၤ ဖဲတၢ်လီၤကမၣ်၀ံၤတထံၣ်ဃီန့ၣ်လီၤ. ဒီးလၢခံပၥ်ဖျါထီၣ်န့ၢ်ဝဲလၢတၢ်အဒိတဖၣ်ဒီး ၦၤဧ့ၤဘြံၤဖိအဒဲစီဆှံအတၢ်ဘူၣ်တၢ်ဘါအကဒုတဖၣ်အပူၤန့ၣ်လီၤ (၂မိၤၡ့ ၂၅). ဒီးလၢခံ, ဘၣ်တၢ်ပၥ်ဖျါထီၣ်အီၤလၢလၢၦဲၤၦဲၤလၢယ့ၣ်ၡူးအတၢ်အိၣ်မူ, အတၢ်သံ, ဒီးအတၢ်ဂဲၤထၢၣ်သမူထီၣ်က့ၤအပူၤန့ၣ်လီၤ (ကွၢ် ရိမ့ၤ ၅).

`ဖဲတၢ်အုၣ်က့ၤခီၣ်က့ၤအတၢ်ကူၣ်ပၥ်အကံၢ်ပူၤန့ၣ် မ့ၢ်တၢ်မူအထူအယိၥ် အတၢ်စံးပၥ်လၢအအိၣ်သူၣ်လီၤအသးလၢယ့ၣ်ၡူးအတၢ်ဂ့ၤတၢ်၀ါတဖၣ်အဖီခိၣ်, ဆူၦၤလၢအတူၢ်လိၥ်အီၤခဲလၢၥ်အဂီၢ် ခီဖျိလၢတၢ်နၥ်, တၢ်ကတဲၥ်ကတီၤဖးဒိၣ်လၢ ဘၣ်တၢ်ကတဲၥ်ကတီၤအီၤ ဖဲထူၣ်စုညါအလိၤန့ၣ်လီၤ. “အဂ့ၢ်ဒ်အံၤ, စီၤအၤဘြၤဟၣ် မ့ၢ်ဘၣ်တၢ်ပၥ်တီပၥ်လိၤလၢအတၢ်မၤအဃိဒီး, ပၥ်အသး ကဖၢလၢအလီၢ်ကအိၣ်ဝဲလီၤ. ဘၣ်ဆၣ်ဒီးလၢယွၤအမဲၥ်ညါတမ့ၢ်ဘၣ်. အဂ့ၢ်ဒ်အံၤ, တၢ်ကွဲးအသးစံးဝဲဒ်လဲၣ်. စီၤအၤဘြၤဟၣ်နၥ်ယွၤဒီး, တၢ်ပးကဲ (အတၢ်နၥ်) လၢတၢ်တီတၢ်လိၤလၢအဂီၢ်လီၤ” (ရိမ့ၤ ၄း၂, ၃). လံၥ်စီဆှံ အဆၢဖိအံၤမၤစၢၤဒုးနၢ်ပၢၢ်ၦၤတၢ်အုၣ်က့ၤခီၣ်က့ၤလၢ တၢ်နၥ်အံၤမ့ၢ်တၢ်မနုၤလဲၣ် အဂ့ၢ်န့ၣ်ဒ်လဲၣ်.`

လၢတၢ်န့ၣ်အဃိ, ပမ့ၢ်တူၢ်လိၥ်ယ့ၣ်ၡူး, ဟ့ၣ်လီၤအးလီၤသးဆူအအိၣ်, ဒီးဃ့န့ၢ်အတၢ်စံးပၥ်တဖၣ်, လၢအပၥ်ဃုၥ်ဒီးတၢ်အိၣ်မူအသီတခါအခဲအံၤလၢ အပူၤ, ဒီးပမ့ၢ်သန့ၤသးလၢၥ်လၢၥ်ဆ့ဆ့လၢအကံၢ်အစီအဂ့ၤအ၀ါအဖီခိၣ်ဒီး တမ့ၢ်လၢတၢ်အဂၤအဖီခိၣ်ဘၣ်န့ၣ်, ပအိၣ်ဒီးတၢ်အုၣ်က့ၤခီၣ်က့ၤအတၢ်လီၤတံၢ် လီၤဆဲးသ့ဝဲဒၣ်န့ၣ်လီၤ. စီၤအၤဘြၤဟၣ်နၥ်ဝဲ, ဒီးဘၣ်တၢ်ပၥ်ကဲအီၤဒ်တၢ်တီ တၢ်လိၤအသိးန့ၣ်လီၤ. တၢ်အံၤမၤတၢ်တမံၤဃီဒီးၦၤန့ၣ်လီၤ.

လၢခံ, တၢ်အံၤမ့ၢ်တၢ်လၢအခီပညီန့ၣ် မ့ၢ်ဝဲကဘၣ်ဒိးန့ၢ်ဘၣ်အမံၤလၢ ပမဲၥ်တူၢ်ခိၣ်အလိၤန့ၣ်လီၤ. ပမ့ၢ်အိၣ်ဒီးတၢ်ကွဲးအသးဖဲန့ၣ်အခဲအံၤန့ၣ်ဒီး တဘၣ်ဃၣ်ကွံၥ်သးယံၤဒီးအီၤတဂ့ၤ, လၢခံကဘၣ်တၢ်ကွဲးအသးဖဲန့ၣ်လၢမူခိၣ် အသီဒီးဟီၣ်ခိၣ်အသီအပူၤစ့ၢ်ကီးန့ၣ်လီၤ.