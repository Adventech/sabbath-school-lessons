---
title:  ခရံၥ်လၢအဂဲၤထၢၣ်သမူထီၣ်က့ၤအၦၤအုၣ်အသးတဖၣ်
date:  09/11/2022
---

`ဖး ယိၤဟၣ် ၂၀း၁၁-၂၉ ဒီး ၁ကရံၣ်သူး ၁၅း၅-၈ တက့ၢ်. အပျဲၢ်အဘီၣ် တဖၣ် မၤဆၢကဒါက့ၤတၢ်ဖဲအဝဲသ့ၣ်ထံၣ်လိၥ်သးအဆိကတၢၢ်ဒီး ခရံၥ်လၢ အဂဲၤထၢၣ်သမူထီၣ်က့ၤအခါန့ၣ်ဒ်လဲၣ်.`

မူခိၣ်ကလူးခံဂၤအိၣ်ဖဲတၢ်သွၣ်ခိၣ်လၢတၢ်တအိၣ်နီတမံၤအလီၢ် စံးဘၣ် နီၢ်မၤရံမၤကဒၤလ့ၣ်ဒီးပိၥ်မုၣ်အဂၤတနီၤလၢယ့ၣ်ၡူးဂဲၤထၢၣ်က့ၤလံန့ၣ်လီၤ (မးသဲ ၂၈း၁, ၅-၇း  မၢ်ကူး ၁၆း၁-၇း  လူၤကၣ် ၂၃း၅၅း  ၂၄း၁-၁၁). ဘၣ်ဆၣ် တယံၥ်ဘၣ်န့ၣ် ယ့ၣ်ၡူးအကစၢ်အိၣ်ဖျါထီၣ်လၢအဝဲသ့ၣ်အမဲၥ်ညါ ဒီးအဝဲသ့ၣ် ဘါထီၣ်အီၤလီၤ (မးသဲ ၂၈း၁, ၉, ၁၀း  ယိၤဟၣ် ၂၀း၁၄-၁၈). အဝဲအိၣ်ဖျါ စ့ၢ်ကီးလၢစီၤပ့းတရူးအမဲၥ်ညါ (လူၤကၣ် ၂၄း၃၄း ၁ကရံၣ်သူး ၁၅း၅) ဒီးဆူ အပျဲၢ်အဘီၣ်ခံဂၤလၢအတၢ်လဲၤဆူအ့းမၤအူ, ၦၤတဖၣ်လၢအသးပူၤကိၢ်လူးဝဲ ဖဲအဝဲကတိၤတၢ်ဒီးအဝဲသ့ၣ်န့ၣ်လီၤ (မၢ်ကူး ၁၆း၁၂း  လူၤကၣ် ၂၄း၁၃-၃၅). ဖဲယ့ၣ်ၡူးဟဲနုၥ်လီၤဒၢးဖးဒိၣ်ထီၣ်ထီတဖျၢၣ်ပူၤအခါ, အဆိကတၢၢ်န့ၣ် အပျဲၢ် အဘီၣ်တဖၣ်ပျံၤတၢ်ဖုးတၢ် ဘၣ်ဆၣ်လၢခံၦဲၤဒီးတၢ်သးခုဒီးလီၤကမၢကမၣ်ဝဲ မ့ၢ်လၢတၢ်မၤအသးအံၤအဃိလီၤ (လူၤကၣ် ၂၄း၃၃-၄၉း  ယိၤဟၣ် ၂၀း၁၉-၂၃). တနွံ၀ံၤအလီၢ်ခံ ယ့ၣ်ၡူးဟဲကဒီးတဘျီဆူ ဒၢးတဖျၢၣ်လၢပဲတြီတဖၣ်တအိးထီၣ် အသးဘၣ်, ဒီးလၢခံစီၤသိမါတနၥ်အတၢ်ဂဲၤထၢၣ်သမူထီၣ်က့ၤအံၤဒၣ်လဲၥ်န့ၣ် လီၤ (ယိၤဟၣ် ၂၀း၂၄-၂၉).

ဖဲအသီလွံၢ်ဆံလၢအတၢ်ဂဲၤထၢၣ်သမူထီၣ်က့ၤ ဒီးအတၢ်က့ၤထီၣ်ဆူမူခိၣ် အဘၢၣ်စၢၤအခါ, ယ့ၣ်ၡူး “ဘၣ်တၢ်ထံၣ်ဘၣ်အီၤလၢဒီပုၢ်ဝဲၢ်ယဲၢ်ကယၤဘျဲၣ် တစုဃီ (၁ကရံၣ်သူး ၁၅း၆) ဒီးလၢစီၤယၤကိၥ်န့ၣ်လီၤ (၁ကရံၣ်သူး ၁၅း၇). ယ့ၣ်ၡူးပၥ်ဃုၥ်ပၥ်ဂီၢ်ဝဲဒၣ်ဒီးအပျဲၢ်အဘီၣ်တနီၤ ဖဲကၤလံၤလါအပီၣ်လဲၣ်နံၤဒီး အီၣ်သကိးဂီၤအတၢ်အီၣ်ဒီးအဝဲသ့ၣ်, ၀ံၤကတိၤသကိးတၢ်ဒီးစီၤပ့းတရူးန့ၣ်လီၤ (ယိၤဟၣ် ၂၁း၁-၂၃). တချုးက့ၤထီၣ်ဆူမူခိၣ်ဖဲလီၢ်ခံကတၢၢ်အခါ (လူၤကၣ် ၂၄း၅၀-၅၃း  မၤတၢ် ၁း၁-၁၁). ယ့ၣ်ၡူးပၥ်ဖျါထီၣ်အသးကအိၣ်ဝဲတနီၤန့ၣ်လီၤ (မၤတၢ် ၁း၃). စီၤပီလူးဆိကမိၣ်လီၤအသးလၢ မ့ၢ်ၦၤအုၣ်အသးတဂၤလၢယ့ၣ်ၡူး အတၢ်ဂဲၤထၢၣ်သမူထီၣ်က့ၤစ့ၢ်ကီး, မ့ၢ်လၢပၥ်ဖျါထီၣ်အသးလၢဒၤမ့ၤစ့းအကျဲ တီၤလိၤအဃိန့ၣ်လီၤ (၁ကရံၣ်သူး ၁၅း၈း  ထိၣ်သတြီၤဒီး မၤတၢ် ၉း၁-၉).

ဖဲအပျဲၢ်အဘီၣ်အဂၤတဖၣ်, လၢတပၥ်ဃုၥ်ဒီးစီၤသိမါ, စံးဝဲလၢ အဝဲသ့ၣ် ထံၣ်ဘၣ်အကစၢ်ဂဲၤထၢၣ်သမူထီၣ်က့ၤအခါ, အဝဲစံးဆၢဝဲ, “ယမ့ၢ်တထံၣ်ဘၣ် ထးအလီၢ်လၢအစုလၣ်ပူၤ, ဒီးယမ့ၢ်တအူဘၣ်အပူၤလီၢ်လၢယစုနၢ, ဒီးယမ့ၢ် တဘုးဘၣ်အကပၤအပူၤလီၢ်လၢယစုဘၣ်ဒီး, ယတနၥ်ယဲဘၣ်” (ယိၤဟၣ် ၂၀း၂၅) န့ၣ်လီၤ. တနွံပူၤကွံၥ်အလီၢ်ခံ, ဖဲယ့ၣ်ၡူးအိၣ်ဖျါကဒက့ၤလၢအပျဲၢ်အဘီၣ် တဖၣ်လၢအပၥ်ဃုၥ်ဒီးစီၤသိမါအခါ, ယ့ၣ်ၡူးစံးဘၣ်စီၤသိမါ, “ယူၥ်ထီၣ်နစုနၢ ဖဲအံၤ, ဒီးကွၢ်ယစုလၣ်, ဒီးယူၥ်ထီၣ်နစုဒီးဘုးကွၢ်ယကပၤအပူၤလီၢ်အံၤတက့ၢ်. ဒီးနသးသုတဒ့ဒီတဂ့ၤ, မ့မ့ၢ်နၥ်တၢ်တက့ၢ်” (ယိၤဟၣ် ၂၀း၂၇). ဒီးလၢခံစီၤသိမါ အၢၣ်လီၤဝဲ, “ယကစၢ်ဒီးယယွၤလီၤ” န့ၣ်လီၤ. ဒီးယ့ၣ်ၡူးစံးကဒီးဝဲ, “စီၤသိမါ, မ့ၢ်နထံၣ်ယၤဒီးနနၥ်နဲ, ၦၤလၢအတထံၣ်ဘၣ်ဝဲဒီးနၥ်ဝဲတဖၣ်န့ၣ်, ဘၣ်ဆိၣ်ဂ့ၤဝဲ လီၤ” (ယိၤဟၣ် ၂၀း၂၉) န့ၣ်လီၤ.

“ၦၤလၢအတထံၣ်ဘၣ်ဝဲဒီးနၥ်ဝဲတဖၣ်န့ၣ်, ဘၣ်ဆိၣ်ဂ့ၤဝဲလီၤ,” နမ့ၢ် တထံၣ်ဘၣ်ယ့ၣ်ၡူးအတၢ်ဂဲၤထၢၣ်သမူထီၣ်က့ၤလၢနနီၢ်ကစၢ်ဒၣ်လဲၥ်, တၢ်ဂ့ၢ် တၢ်ကျိၤအဂၤမနုၤတဖၣ်အိၣ်ဒီးနၤလၢနတၢ်နၥ်ယ့ၣ်ၡူးအပူၤအဂီၢ်န့ၣ်လဲၣ်.