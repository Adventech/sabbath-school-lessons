---
title:  ၦၤအါဂၤဂဲၤထၢၣ်ဃုၥ်ဒီးအီၤ
date:  08/11/2022
---

“ဒီးကွၢ်ကွၢ်, တၢ်လုၢ်ဟံၣ်အယၣ်ဘျးလီၤအသးန့ၣ်, သ့ၣ်ဖးလၢအခိၣ် ပၢၢ်လၢအခီၣ်ထံးလၢခံခီလီၤ. ဒီးဟီၣ်ခိၣ်ဟူး၀း, ဒီးလၢၢ်မုၢ်လ့ထီသ့ၣ်ပၢၢ်သ့ၣ်ဖး- ဒီးတၢ်သွၣ်ခိၣ်တဖၣ်န့ၣ် အိးထီၣ်အသး, ဒီးၦၤစီဆှံလၢအမံဝဲအါဂၤအစိၣ် ဂဲၤဆၢထၢၣ်က့ၤဝဲ, ဒီးလၢယ့ၣ်ၡူးဂဲၤဆၢထၢၣ်က့ၤအလီၢ်ခံန့ၣ်, ဟဲက့ၤထီၣ်ဝဲလၢ အသွၣ်ခိၣ်အပူၤ, ဒီးလဲၤနုၥ်ဝဲလၢ၀့ၢ်စီဆှံအပူၤ, ဒီးအိၣ်ဖျါထီၣ်လၢၦၤအါဂၤ အမဲၥ်ညါလီၤ” (မးသဲ ၂၇း၅၁-၅၃).

`တၢ်ဂ့ၢ်လၢအဂ့ၤကဲၣ်ဆိးအံၤ သိၣ်လိၦၤ တၢ်မနုၤဘၣ်ဃးဒီးယ့ၣ်ၡူးအတၢ်ဂဲၤထၢၣ်သမူထီၣ်က့ၤအဂ့ၢ်ဒီး တၢ်လၢအမၤနၢၤဝဲ အဂ့ၢ်န့ၣ်လဲၣ်.`

ဟီၣ်ခိၣ်ဟူး၀းတခါအံၤ ပၥ်ပနီၣ်ယ့ၣ်ၡူးအတၢ်သံန့ၣ်လီၤ (မးသဲ ၂၇း၅၀, ၅၁) ဒီးအဂၤတခါန့ၣ် ပၥ်ပနီၣ်အတၢ်ဂဲၤထၢၣ်သမူထီၣ်က့ၤန့ၣ်လီၤ (မးသဲ ၂၈း၂). ဖဲယ့ၣ်ၡူးသံအဆၢကတီၢ်န့ၣ်, “ဟီၣ်ခိၣ်ဟူး၀း, ဒီးလၢၢ်မုၢ်လ့ထီသ့ၣ်ပၢၢ်သ့ၣ်ဖး, ဒီးတၢ်သွၣ်ခိၣ်တဖၣ်န့ၣ် အိးထီၣ်အသးလီၤ. ဒီးၦၤစီဆှံလၢအမံဝဲအါဂၤ အစိၣ် ဂဲၤဆၢထၢၣ်က့ၤဝဲ, ဒီးလၢယ့ၣ်ၡူးဂဲၤဆၢထၢၣ်က့ၤအလီၢ်ခံန့ၣ်, ဟဲက့ၤထီၣ်ဝဲလၢ အသွၣ်ခိၣ်အပူၤ, ဒီးလဲၤနုၥ်ဝဲလၢ၀့ၢ်စီဆှံအပူၤ, ဒီးအိၣ်ဖျါထီၣ်လၢၦၤအါဂၤ အမဲၥ်ညါလီၤ” (မးသဲ ၂၇း၅၁-၅၃). ၦၤစီဆှံတဖၣ်အံၤ ဂဲၤဆၢထၢၣ်အိၣ်ၦဲၤဒီး အလၤကပီၤဒ်ခရံၥ်အကစၢ်အတၢ်ဂဲၤဆၢထၢၣ်အတၢ်အုၣ်အသးတဖၣ်အသိးဒီး ဒ်တၢ်ဒိလီၤဆိၦၤတဖၣ်လၢကဂဲၤဆၢထၢၣ်ဖဲတၢ်ဂဲၤဆၢထၢၣ်လၢလီၢ်ခံကတၢၢ်အခါ အသိးန့ၣ်လီၤ. လၢတၢ်န့ၣ်အဃိ, ဖဲယ့ၣ်ၡူးဂဲၤဆၢထၢၣ်အလီၢ်ခံ၀ံၤတထံၣ်ဃီ, ၦၤယူဒၤဖိအါဂၤဘၣ်တၢ်ဟ့ၣ်လီၤအဝဲသ့ၣ်တၢ်အုၣ်အသးလၢအိၣ်ၦဲၤဒီးအစိကမီၤ ဒ်သိးကနၥ်အတၢ်ဂဲၤထၢၣ်သမူထီၣ်က့ၤဒီး တူၢ်လိၥ်အီၤဒ်အဝဲသ့ၣ်အၦၤအုၣ်ခီၣ် ကစၢ်အသိး, လၢၦၤအါဂၤမၤဝဲ, လၢအပၥ်ဃုၥ်ဒီးၦၤလုၢ်တၢ်အဒိၣ်အါဂၤန့ၣ်လီၤ (ကွၢ် မၤတၢ် ၆း၇).

ဖဲအတၢ်သးခုကစီၣ်အတၢ်မၤအခါ, ယ့ၣ်ၡူးဒုးဂဲၤဆၢထၢၣ်ၦၤသံဆူတၢ်မူ ပူၤန့ၣ်လီၤ. အဝဲဒုးဂဲၤဆၢထၢၣ်မုၣ်ကမဲလၢနၤအံၣ်တဂၤအဖိခွါ, ဒီးပဒိၣ်တဂၤ အဖိမုၣ်ဒီးစီၤလါစရူးန့ၣ်လီၤ. ဘၣ်ဆၣ်ၦၤတဖၣ်အံၤတအိၣ်ဒီးတၢ်သံတသ့ဘၣ် န့ၣ်ဘၣ်. အဝဲသ့ၣ်ဂဲၤထၢၣ်သမူထီၣ်က့ၤ၀ံၤအလီၢ်ခံ, မ့ၢ်ၦၤတဖၣ်လၢကဘၣ် သံဝဲဒံးန့ၣ်လီၤ. ဘၣ်ဆၣ်ၦၤလၢအဆၢထၢၣ်လၢတၢ်သွၣ်ခိၣ်အပူၤ ဖဲခရံၥ် ဂဲၤဆၢထၢၣ်သမူထီၣ်က့ၤအခါတဖၣ် ဂဲၤဆၢထၢၣ်သမူထီၣ်က့ၤဝဲဆူတၢ်မူလီၤထူ လီၤယိၥ်အပူၤန့ၣ်လီၤ. အဝဲသ့ၣ်က့ၤထီၣ်ဒီးအီၤ ဒ်ခရံၥ်အတၢ်မၤနၢၤတၢ်သံဒီး ပျုၤပူၤအတၢ်ပနီၣ်တဖၣ်အသိး---ၦၤတဖၣ်အံၤလဲၤနုၥ်ဆူ၀့ၢ်ပူၤ, ဒီးအိၣ်ဖျါဝဲလၢ ၦၤအါဂၤအမဲၥ်ညါ, စံးဝဲ, ခရံၥ်ဂဲၤဆၢထၢၣ်လၢတၢ်သံ, ဒီးပဂဲၤဆၢထၢၣ်ဃုၥ်ဒီး အီၤန့ၣ်လီၤ. ဒ်န့ၣ်အသိး, တၢ်အံၤဒုးသ့ၣ်နီၣ်တၢ်ဂဲၤထၢၣ်သမူထီၣ်က့ၤအတၢ်မ့ၢ် တၢ်တီလၢအစီအဆှံအံၤလီၤစိၤန့ၣ်လီၤ.” E. G. White, The Desire of Ages, p. 786.

ပမ့ၢ်ဘၣ်တဲလၢၦၤကညီအတၢ်တဲန့ၣ်, ၦၤလုၢ်တၢ်အဒိၣ်အခိၣ်တဖၣ် ဒီးၦၤသူၣ်က့သးၦၢ်တဖၣ်အံၤ အိၣ်ဒီးအခွဲးအယၥ်ဖးဒိၣ်တဖၣ်န့ၣ်လီၤ. အဝဲသ့ၣ် ဖီၣ်ဃၥ်ထံကီၢ်အတၢ်ဘူၣ်တၢ်ဘါအစိကမီၤဒီး ဆီတလဲရိမ့ၤအစိကမီၤဒီးၦၤဂီၢ်မုၢ် တဖၣ် ဒ်သိးကမၤစၢၤအဝဲသ့ၣ် ဒီးအဝဲသ့ၣ်အတၢ်တိၥ်ပၥ်အကျဲတဖၣ်သ့ဝဲဒၣ်လဲၥ် န့ၣ်လီၤ. ဘၣ်ဆၣ်အဝဲသ့ၣ်သးပ့ၤနီၣ်ဝဲလၢ “တၢ်ထီကတၢၢ်ပၢတၢ်လၢၦၤကညီ အဘီအမုၢ်အဖီခိၣ်, ဒီးဟ့ၣ်လီၤအီၤဖဲဒၣ်ၦၤလၢအဘၣ်အသးတဂၤဂၤလီၤ” (ဒၤနံးယ့လး ၄း၃၂). အဝဲသ့ၣ်အတၢ်လီတၢ်၀့ၤတဖၣ် ထီဒါလိၥ်သးဒီးကမၣ်ဝဲ ခီဖျိၦၤစီဆှံလၢအဂဲၤထၢၣ်သမူထီၣ်က့ၤတဖၣ်အတၢ်အိၣ်မူအိၣ်ဂဲၤန့ၣ်လီၤ.

တၢ်တဂ့ၤတဘၣ်တဖၣ် ပမ့ၢ်ဒိးန့ၢ်ဘၣ်ပဝဲဆံးဒိၣ်ဆံးအါဒၣ်လဲၥ်, ဘၣ်မနုၤပတၢ်နၥ်ယွၤအတၢ်မၤနၢၤအဒိၣ်ကတၢၢ်လၢပဂီၢ်အပူၤ ဒ်ပဂုၥ်ကျဲးစၢး ထဲးဂံၢ်ထဲးဘါဒံးလၢတၢ်ဒဲးဘးအဟီၣ်ခိၣ်အံၤအပူၤန့ၣ်လဲၣ်.