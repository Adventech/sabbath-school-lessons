---
title:  ခရံၥ်အတၢ်မၤနၢၤတၢ်လၢတၢ်သံအဖီခိၣ်
date:  05/11/2022
---

### တၢ်မၤလိတနွံအံၤအဂီၢ်ဖ
မးသဲ ၂၇း၆၂-၆၆း  ယိၤဟၣ် ၁၀း၁၇, ၁၈း  မးသဲ ၂၇း၅၁-၅၃း  ယိၤဟၣ် ၂၀း၁၁-၂၉း  ၁ကရံၣ်သူး ၁၅း၅-၈.

> <p>တၢ်ကလုၢ်ထူ</p>
> “ဒီးတုၤယထံၣ်ဘၣ်အီၤဒီးယလီၤဃံၤလၢအခီၣ်ထံး, ဒ်ၦၤသံအသိး လီၤ. ဒီးပၥ်အစုထွဲလၢယလိၤ, ဒီးစံးဘၣ်ယၤ, ပျံၤတၢ်တဂ့ၤ, ယမ့ၢ် တၢ်အခီၣ်ထံးဒီးတၢ်အကတၢၢ်လီၤ. ဒီးယမ့ၢ်ၦၤလၢအမူ, ဒီးၦၤလၢအသံ တ့ၢ်, ဒီးကွၢ်ကွၢ်, ယမူလီၤထူလီၤယိၥ်, ဒီးယအိၣ်ဒီးတၢ်သံဒီးပျုၤပူၤ အနီၣ်၀ံၥ်လီၤ” (လီၣ်ဖျါ ၁း၁၇, ၁၈).

ခရံၥ်ဖိအတၢ်စူၢ်တၢ်နၥ်အခိၣ်ကျၢၢ်န့ၣ် မ့ၢ်ယ့ၣ်ၡူးအတၢ်ဂဲၤထၢၣ်သမူ ထီၣ်က့ၤန့ၣ်လီၤ. စီၤပီလူးပၥ်ဖျါထီၣ်တၢ်ဂ့ၢ်အံၤ အိၣ်ၦဲၤဒီးအစိကမီၤဖဲအဝဲကွဲး “အဂ့ၢ်ဒ်အံၤ, ၦၤသံမ့ၢ်တဂဲၤဆၢထၢၣ်က့ၤဘၣ်ဒီး ခရံၥ်တဂဲၤဆၢထၢၣ်က့ၤစ့ၢ်ကီး ဝဲဘၣ်. ဒီးခရံၥ်မ့ၢ်တဂဲၤဆၢထၢၣ်က့ၤဘၣ်ဒီး, သုနၥ်တၢ်မ့ၢ်တၢ်ကလီကလီ, သုအိၣ်ဒံးမးလၢသုတၢ်ဒဲးဘးအပူၤလီၤ. မ့မ့ၢ်ဒ်န့ၣ်ဒီး, ၦၤလၢအမံဝဲလၢခရံၥ်အပူၤ တဖၣ်န့ၣ်, မ့ၢ်အဟးဂီၤစ့ၢ်ကီးလီၤ” (၁ကရံၣ်သူး ၁၅း၁၆-၁၈). ပကမၤလိအီၤ လီၤတံၢ်လီၤဆဲးလၢခံတနွံန့ၣ်လီၤ.

လၢတၢ်န့ၣ်အဃိ, စီၤပီလူးတဲလီၤတံၢ်န့ၢ်ၦၤ ခရံၥ်အတၢ်သံအဂ့ၢ်ဒီး အကါဒိၣ်ဝဲဆံးဒိၣ်ဆံးအါလၢအမ့ၢ် “အဂ့ၢ်ဒ်အံၤ ယပၥ်ယသးလၢယတသ့ၣ်ညါ ဘၣ်လၢသုကျါလၢတၢ်နီတမံၤဘၣ်, ယကသ့ၣ်ညါထဲယ့ၣ်ၡူးခရံၥ်ဒီးအဝဲဒၣ် ဒိးသံအသးလၢထူၣ်စုညါအလိၤန့ၣ်ဧိၤလီၤ” (၁ကရံၣ်သူး ၂း၂) ဒၣ်လဲၥ်. အတၢ်ဂဲၤထၢၣ်သမူထီၣ်က့ၤမ့ၢ်တအိၣ်ဘၣ်န့ၣ် တၢ်ဂ့ၤနီၢ်နီၢ်တအိၣ်ဝဲလၢပဂီၢ် နီတမံၤဘၣ်. လၢတၢ်န့ၣ်အဃိ, ယ့ၣ်ၡူးအတၢ်ဂဲၤထၢၣ်သမူထီၣ်က့ၤအံၤ မ့ၢ်တၢ်အကါဒိၣ်ကတၢၢ်လၢခရံၥ်ဖိအတၢ်နၥ်ဒီတခါအဂီၢ် ဒီးတၢ်အုၣ်က့ၤခီၣ်က့ၤ အတၢ်ကူၣ်ပၥ်အဂီၢ်န့ၣ်လီၤ.

ဘၣ်ဆၣ်, တၢ်အံၤကီဝဲဒ်သိးပကနၢ်ပၢၢ်အီၤလၢဘၣ်မနုၤခရံၥ်အတၢ် ဂဲၤထၢၣ်သမူထီၣ်က့ၤဒီး လၢအပၥ်ဃုၥ်ဒီးပတၢ်ဂဲၤထၢၣ်သမူထီၣ်က့ၤအံၤ မ့ၢ်တၢ်လၢအကါဒိၣ်ဝဲဒိၣ်မးအံၤန့ၣ် မ့ၢ်လၢဒ်ၦၤအါဂၤနၥ်ဝဲအသိး, ၦၤသံလၢခရံၥ် အပူၤတဖၣ် သးခုတ့ၢ်ဝဲလၢမူခိၣ်အတၢ်မုၥ်တၢ်ပၢၤဒ်အဝဲသ့ၣ် “လဲၤတုၤဆူဟံၣ် ဒ်သိးကအိၣ်ဘၣ်ဒီးယွၤလံ” အဃိန့ၣ်လီၤ.

လၢအပၥ်ဃုၥ်ဒီးတၢ်ဂ့ၢ်အံၤခဲအံၤ, တနွံအံၤပကမၤလိခရံၥ်အတၢ်ဂဲၤထၢၣ် သမူထီၣ်က့ၤဒီးတၢ်နၥ်လၢအအုၣ်သးခဲလၢၥ်လၢအဝဲဟ့ၣ်ၦၤဒ်သိးပကနၥ်အီၤ အဂီၢ်န့ၣ်လီၤ.