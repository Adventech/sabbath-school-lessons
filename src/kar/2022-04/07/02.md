---
title:  တၢ်သွၣ်ခိၣ်လၢအဘၣ်တၢ်ကးတံၥ်ဃၥ်အီၤတဖျၢၣ်
date:  06/11/2022
---

ခရံၥ်အတၢ်မၤဖျါလၢကတၢၢ်ကွံၥ်ဝဲ (ဒီးမၤနၢၤတၢ်တန့ၢ်ဝဲဒၣ်လဲၥ်) ဘၣ်ဒီး အတၢ်သံလၢထူၣ်စုညါအလိၤန့ၣ်လီၤ. မုၣ်ကီၤလံၢ်မၤနၢၤတၢ်လၢဆှၢကမၣ် စီၤယူဒၤအံၣ်စကၤရံၤအိၥ် ဒ်သိးကဆါလီၤကွံၥ်အုၣ်ခီၣ်ကစၢ် (လူၤကၣ် ၂၂း၃, ၄း  ယိၤဟၣ် ၁၃း၂၆, ၂၇) ဒီးၦၤလုၢ်တၢ်အဒိၣ်အခိၣ်တဖၣ် ဒီးသူၣ်က့သးၦၢ် တဖၣ်လၢအဃ့ဆူၣ်န့ၢ်အတၢ်သံန့ၣ်လီၤ (မးသဲ ၂၆း၅၉း  ၂၇း၁၀). ယ့ၣ်ၡူး ဘၣ်တၢ်ဖီၣ်န့ၢ်အီၤ၀ံၤအလီၢ်ခံ, “အပျဲၢ်အဘီၣ်ခဲလၢၥ်ဟးသဒၣ်အီၤန့ၣ်လီၤ” (မးသဲ ၂၆း၅၆), ဒီးစီၤပ့းတရူးသမၢအီၤသၢဘျီန့ၣ်လီၤ (မးသဲ ၂၆း၆၉-၇၅). ခဲအံၤယ့ၣ်ၡူးမံလီၤလၢတၢ်သွၣ်ခိၣ်လၢအဘၣ်တၢ်ကူၥ်လီၤဝဲလၢလၢၢ်တဖျၢၣ်အပူၤ, မၤဘၢဃၥ်ဝဲဒၣ်ဒီးလၢၢ်ဖးဒိၣ်လၢအဘၣ်တၢ်စဲပနီၣ်ဃၥ်အီၤတဖျၢၣ်, ဘၣ်တၢ်ကဟုကယၥ်ဃၥ်ဝဲလၢရိမ့ၤအပၢၤတၢ်တဖု (မးသဲ ၂၇း၅၇-၆၆), ဒီးဘၣ်တၢ်ခိးကွၢ်ဟုၣ်အီၤလၢမုၣ်ကီၤလံၢ်အစိကမီၤလၢပထံၣ်တသ့ဘၣ်တဖၣ်, န့ၣ်လီၤ. “အဝဲမၤဝဲမ့ၢ်န့ၢ်အဃိန့ၣ်ဒီး, အဝဲ (မုၣ်ကီၤလံၢ်) ကဟံးဃၥ်ခရံၥ်ဒီး ပၢၤဃၥ်အီၤလၢတၢ်သွၣ်ခိၣ်အပူၤန့ၣ်လီၤ.” E. G. White, Manuscript Releases, vol. 12, p. 412.

ဖဲအတၢ်မၤအဆိကတၢၢ်အခါ, ခရံၥ်တဲဆိပၥ်စၢၤတမ့ၢ်ထဲအတၢ်သံလၢ ထူၣ်စုညါလိၤအဂ့ၢ်ဧိၤဘၣ်, အတၢ်ဂဲၤထၢၣ်သမူထီၣ်က့ၤအဂ့ၢ်စ့ၢ်ကီးလီၤ. လၢတၢ်သူကီၢ်မုၢ်ထီၣ်အတၢ်ကတိၤဖှိၣ်တၢ်-လၢအမ့ၢ်မုၢ်တနံၤအကူၥ်အက့တခါ လၢဒီတနံၤအဂီၢ်-ယ့ၣ်ၡူးယၢၤထီၣ်ဝဲလၢ “ဒ်စီၤယိၤနါအိၣ်ဝဲလၢညၣ်ဖးဒိၣ် အဟၢဖၢပူၤသၢနံၤသၢနၤအသိးန့ၣ်, ၦၤကညီဖိခွါအံၤ ကအိၣ်လၢဟီၣ်ခိၣ် အသးကံၢ်ပူၤသၢနံၤသၢနၤဒ်န့ၣ်အသိးန့ၣ်လီၤ” (မးသဲ ၁၂း၃၉, ၄၀). လၢတၢ်အကတီၢ်လီၤဆီအဂၤတဖၣ်အခါန့ၣ်, ယ့ၣ်ၡူးတိၢ်နီၣ်ဃးဝဲလၢ အဝဲ ကဘၣ်တၢ်မၤသံအီၤဘၣ်ဆၣ် လၢသၢသီတသီန့ၣ် အဝဲကဂဲၤထၢၣ်ကဒါက့ၤအဂ့ၢ် န့ၣ်လီၤ (မးသဲ ၁၆း၂၁း ၁၇း၂၂, ၂၃း ၂၀း၁၇-၁၉). ၦၤလုၢ်တၢ်အဒိၣ်အခိၣ် တဖၣ်ဒီး  ၦၤဖၤရံၤရှဲတဖၣ်ပလီၢ်သးလၢအတၢ်ကတိၤတဖၣ်ဒီးကူၣ်ထီၣ် သုးကျဲၤဝဲလၢ ကတြီဃၥ်အတၢ်ဂဲၤထၢၣ်သမူထီၣ်က့ၤန့ၣ်လီၤ.

`ဖး မးသဲ ၂၇း၆၂-၆၆ တက့ၢ်. တၢ်မၤတဖၣ်အံၤ မၤစၢၤကတဲၥ်ကတီၤ ဟီၣ်ခိၣ်အံၤလၢအလီၢ်ခံဒီးတၢ်အုၣ်အသးလၢအါဒိၣ်ထီၣ်ဝဲလၢယ့ၣ်ၡူးအတၢ် ဂဲၤထၢၣ်သမူထီၣ်က့ၤအဂ့ၢ်န့ၣ်ဒ်လဲၣ်.`

တၢ်ဘံၣ်တၢ်ဘၢအတၢ်သုးတၢ်ကျဲၤခဲလၢၥ် ဒ်သိးကပၢၤဃၥ်ယ့ၣ်ၡူးလၢ တၢ်သွၣ်ခိၣ်အပူၤအံၤ ဒုးအိၣ်ထီၣ်ဝဲထဲဒၣ်အတၢ်မၤနၢၤတၢ်သံဒီးတၢ်အၢတၢ်သီ အၦၤဂီၢ်မုၢ်တဖၣ်လၢၦၤကသ့ၣ်ညါအါဒိၣ်ထီၣ်ဝဲဒၣ်လဲၥ်အံၤန့ၣ် မ့ၢ်လၢ တၢ်ပလီၢ်သးခဲလၢၥ်ဒီး တၢ်သုးတၢ်ကျဲၤခဲလၢၥ်လၢအဝဲသ့ၣ်မၤဝဲဒ်သိးကကျဲးစၢး မၤလီၤတံၢ်တၢ်အံၤတကဲထီၣ်သးနီတဘျီဘၣ်အဃိန့ၣ်လီၤ.

လၢန့ၣ်အမဲၥ်ညါ, ၦၤတဖၣ်အံၤနၢ်ဟူဘၣ်ယ့ၣ်ၡူးမၤတၢ်လီၤလးတဖၣ် သၦၢ်တၢၢ်လီၤ. အဝဲသ့ၣ်ထံၣ်ဘၣ်တ့ၢ်ဝဲတနီၤစ့ၢ်ကီးလီၤ. ဘၣ်ဆၣ်အဝဲသ့ၣ် ဆိကမိၣ်ဝဲလၢၦၤပၢၤတၢ်သွၣ်ခိၣ်တဂၤကတြီဃၥ်အီၤ, ၦၤလၢအမၤတၢ်လီၤလးသ့ အါမးတဂၤအံၤလၢတၢ်ဂဲၤထၢၣ်သမူထီၣ်က့ၤအပူၤန့ၣ်လီၤ.

လၢန့ၣ်အမဲၥ်ညါ, လၢကပၥ်ၦၤပၢၤတၢ်တဂၤလၢတၢ်သွၣ်ခိၣ်ဖဲတၢ်ဂ့ၢ် တၢ်ကျိၤမ့ၢ်အိၣ်ထီၣ်သးတခါခါအဃိ-တၢ်မနုၤကမၤအသးလဲၣ်. ဘၣ်တဘၣ် အပျဲၢ်အဘီၣ်တဖၣ်ကဟုၣ်န့ၢ်အစိၣ်ဒီးလၢခံကစံးဝဲလၢ ယ့ၣ်ၡူးဂဲၤထၢၣ်သမူ ထီၣ်က့ၤလၢတၢ်သံအပူၤလံလီၤတမ့ၢ်ဘၣ်ဧါ. ဖဲၦၤတဖၣ်သံကွၢ်, ယ့ၣ်ၡူးလၢ အဂဲၤထၢၣ်သမူထီၣ်က့ၤန့ၣ် မ့ၢ်အအိၣ်ဖဲလဲၣ်အခါ, အဝဲသ့ၣ်ကစံး-ထဲဒၣ် နၥ်ပတၢ်ကတိၤလၢတၢ်ဂ့ၢ်အံၤအဂီၢ်န့ၣ်တက့ၢ်န့ၣ်လီၤ.

တၢ်မ့ၢ်တမၤအသးနီတမံၤဘၣ်န့ၣ်, အဝဲသ့ၣ်အတၢ်မၤတဖၣ် ပၥ်ဖျါထဲဒၣ် ၦၤလုၢ်တၢ်အဒိၣ်အခိၣ်တဖၣ် ပျံၤဘၣ်ယ့ၣ်ၡူးထဲလဲၣ်. လၢအဝဲသံ၀ံၤအလီၢ်ခံ ဒၣ်လဲၥ်န့ၣ်လီၤ. လၢလီၢ်ခံကတၢၢ်န့ၣ်, ဘၣ်တဘၣ်, လၢအသးကံၢ်ပူၤန့ၣ် အဝဲသ့ၣ်ပျံၤဝဲလၢယ့ၣ်ၡူးကဂဲၤထၢၣ်သမူထီၣ်က့ၤဝဲန့ၣ်လီၤ.