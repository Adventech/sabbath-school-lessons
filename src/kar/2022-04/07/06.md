---
title:  ၦၤလၢအသံတ့ၢ်ဝဲအတၤသၣ်ဆိတဖၣ်
date:  10/11/2022
---

`ဖး ၁ကရံၣ်သူး ၁၅း၂၀ လၢ ၅မိၤၡ့ ၂၆း၁-၁၁ ဟ့ၣ်လီၤၦၤတၢ်ကပီၤအပူၤ တက့ၢ်. လၢတၢ်ထံၣ်တၢ်ဆိကမိၣ်တၢ်မနုၤအပူၤ စီၤပီလူးယၢၤထီၣ်ခရံၥ်အတၢ် ဂဲၤထၢၣ်သမူထီၣ်က့ၤအဂ့ၢ်ဒ် “ၦၤလၢအသံတ့ၢ်ဝဲတဖၣ်အတၤသၣ်ဆိတဖၣ်” အသိးန့ၣ်လဲၣ်.`

“တၤသၣ်ဆိတဖၣ်” အတၢ်မၤဘူၣ်န့ၣ် မ့ၢ်ၦၤအံၣ်စရ့လးဖိလၢပျၢၤ အတၢ်သူၣ်တၢ်ဖျးတၢ်လၢအမၤညီနုၢ်ဝဲတခါဃုၥ်ဒီးတၢ်ဘူၣ်တၢ်ဘါအတၢ်ဒိၣ် တၢ်မုၢ်လၢအကါဒိၣ်န့ၣ်လီၤ. တၢ်အံၤမ့ၢ်တၢ်တူၢ်လိၥ်ယွၤလၢအစီအဆှံတခါ ဒ်ၦၤလၢကတဲၥ်ကတီၤန့ၢ်တၢ်လၢအိၣ်ၦဲၤဒီးတၢ်အဲၣ်, လၢအဟ့ၣ်လီၤၦၤ, အၦၤ ပၢၤတၢ်ဖိတဖၣ်မူဒါဃုၥ်ဒီးဟီၣ်ခိၣ်လီၢ် ဖဲတၢ်မုၢ်တၢ်ဘိတဖၣ်ဒိၣ်ထီၣ်ဒီးအဆၢ ကတီၢ်ဘၣ်ဝဲလၢကဘၣ်တၢ်ကူးအီၤဒီးပၥ်ဖှိၣ်အီၤန့ၣ်လီၤ (ကွၢ် ၂မိၤၡ့ ၂၃း၁၉း  ၃၄း၂၆း  ၃မိၤၡ့ ၂း၁၁-၁၆း ၅မိၤၡ့ ၂၆း၁-၁၁). တၤသၣ်ဆိတဖၣ်ပၥ်ဖျါဝဲလၢ တၢ်ထၢဖှိၣ်တၢ်သူတၢ်သၣ်အံၤ တမ့ၢ်ထဲဒၣ်အစးဧိၤဘၣ်, မ့ၢ်စ့ၢ်ကီးတၢ်ပၥ်ဖျါထီၣ် တၢ်သူတၢ်သၣ်တဖၣ်အံၤအကံၢ်အစီန့ၣ်လီၤ.

ဒ် Wayne Gruden  စံးဝဲအသိး, “လၢတၢ်ကိးခရံၥ်လၢ ‘တၤသၣ်ဆိ’ အပူၤ (Gr. aparche),  စီၤပီလူးသူတၢ်အဒိတခါလၢ တၢ်သူၣ်တၢ်ဖျးအံၤန့ၣ် ဒ်သိးကပၥ်ဖျါဝဲလၢပကလီၤဂၥ်ဒီးခရံၥ်န့ၣ်လီၤ. ဒ် ‘တၤသၣ်ဆိတဖၣ်’ မ့တမ့ၢ် တၢ်သၣ်လၢအမံအရီၢ် (အဘိၣ်အဘဲ) အဆိကတၢၢ်အသိး ဒုးနဲၣ်တၢ်သူတၢ်သၣ် အဂၤလၢအဘၣ်တၢ်ပၥ်ဖှိၣ်အီၤတဖၣ် ကလီၤဂၥ်ဒီးတၤသၣ်ဝဲန့ၣ်အဂီၢ်အဃိ, ခရံၥ်ဒ် ‘တၤသၣ်ဆိတဖၣ်’ အသိး ဒုးနဲၣ်ပနီၢ်ခိလၢအဂဲၤထၢၣ်လၢတၢ်သံပူၤတဖၣ် ကလီၤဂၥ်ဒီးအီၤဖဲယွၤပၥ်ဖှိၣ် ‘တၢ်သူတၢ်သၣ်’ လၢခံကတၢၢ်အခါ, အဝဲကဒုး မူထီၣ်ၦၤလၢတၢ်သံအပူၤ ဒီးဆှၢၦၤဆူအဂီၤထံးန့ၣ်လီၤ.” Wayne Gruden, Systematic Theology (Grand Rapids, MI: Zondervan, 1994), p. 615.

တၢ်အံၤကြၢးဝဲဘၣ်ဝဲလၢ ပကသ့ၣ်နီၣ်ထီၣ်က့ၤယ့ၣ်ၡူးဟးထီၣ်လၢ တၢ်သွၣ်ခိၣ်အပူၤ အိၣ်ဒီးၦၤကညီအနီၢ်ခိအလၤကပီၤတခါ, ဘၣ်ဆၣ်အဝဲ ဟံးန့ၢ်ဒံးဒၣ်အတၢ်ပျၤထီသးလၢထူၣ်စုညါလိၤအတၢ်ပနီၣ်တဖၣ်န့ၣ်လီၤ. (ယိၤဟၣ် ၂၀း၂၀, ၂၇). တၢ်အံၤအခီပညီမ့ၢ်ဝဲယွၤအဖိလၢအဂဲၤဆၢထၢၣ်က့ၤလၢ တၢ်သံတဖၣ်ကဟံးန့ၢ်အဝဲသ့ၣ်အကစၢ်ဒၣ်ဝဲနီၢ်ခိအတၢ်နးတၢ်ဖှီၣ်အပနီၣ်တဖၣ် ဒ်န့ၣ်အသိးစ့ၢ်ကီးဧါ. လၢၦၤတၢ်မၢဖိအတၢ်ဂ့ၢ်အပူၤ မ့ၢ်အဝဲကဟံးန့ၢ်ဒံးအနီၢ်ခိ အလၤကပီၤ “တၤဆှုၣ်လၢအညၣ်ပူၤ” (၂ကရံၣ်သူး ၁၂း၇) ဒီး “ကစၢ်ယ့ၣ်ၡူး အတၢ်ပနီၣ်တဖၣ်” ဒံးဧါ (ကလၤတံ ၆း၁၇).

တုၤအသံတစု, စီၤပီလူး “ကအိၣ်ဒီးခရံၥ်အလၤကပီၤအတၢ်ပနီၣ်တဖၣ် လၢအနီၢ်ခိပူၤထီဘိ, လၢအမဲၥ်ချံပူၤ, လၢအမဲၥ်တထံၣ်တၢ်ခီဖျိမူခိၣ်အတၢ်ကပီၤ န့ၣ်လီၤ (ကွၢ် မၤတၢ် ၉း၁-၉).” E. G. White, The Story of Redemption, p. 275.  ဘၣ်ဆၣ်တၢ်အံၤအခီပညီတမ့ၢ်ဝဲလၢအဝဲမ့တမ့ၢ်ၦၤလၢအဘၣ် တၢ်အုၣ်က့ၤခီၣ်က့ၤဒီး ဘၣ်တၢ်ပၥ်လၤပၥ်ကပီၤအီၤတဂၤလၢ်လၢ်န့ၣ် ကဂဲၤ ဆၢထၢၣ်ဒီးအဝဲသ့ၣ်အကစၢ်အတၢ်နးတၢ်ဖှီၣ်န့ၣ်ဘၣ် (ထိၣ်သတြီၤဒီး ၁ကရံၣ်သူး ၁၅း၅၀-၅၄). လၢခရံၥ်အတၢ်ဂ့ၢ်အပူၤ “တၢ်မၤဆူးမၤဆါအီၤ အတၢ်ပနီၣ်တဖၣ် ကဘၣ်ဟံးန့ၢ်ဝဲထီဘိန့ၣ်လီၤ. ထးအပနီၣ်ကိးခါဒဲး ကတဲဘၣ် ၦၤလၢ ၦၤလီၤလးလၢအအုၣ်က့ၤခီၣ်က့ၤၦၤအပူဒီးအလုၢ်အၦ့ၤလၢအစှၤဒိၣ်မး ခီဖျိလၢအဘၣ်တၢ်ၦ့ၤက့ၤဝဲန့ၣ်လီၤ.” E. G. White, Early Writing, p. 179. အတၢ်ပနီၣ်တဖၣ် မ့ၢ်တၢ်လၢအအၢၣ်လီၤတူၢ်လိၥ်ၦၤပတၢ်ခဲလၢၥ်ကလဲၤပူၤကွံၥ်ဝဲ ထီဘိန့ၣ်လီၤ.

ခရံၥ်ကဟံးန့ၢ်အတၢ်ပျၤထီသးလၢထူၣ်စုညါလိၤအခီမဲၥ်လီၢ်တဖၣ်ထီဘိ န့ၣ်လီၤ. တၢ်အံၤပၥ်ဖျါထီၣ်တၢ်မနုၤဘၣ်ဃးယွၤအတၢ်အဲၣ်ၦၤဒီးအလုၢ်အၦ့ၤ မနုၤအိၣ်ဝဲလၢကအုၣ်က့ၤခီၣ်က့ၤၦၤဂီၢ်န့ၣ်လဲၣ်. တၢ်အံၤဒုးနဲၣ်စ့ၢ်ကီးၦၤလၢ ယွၤမၤလၢၥ်တၢ်လၢအအိၣ်ဒီးအီၤဆံးအါလၢအတၢ်အုၣ်က့ၤခီၣ်က့ၤၦၤအဂီၢ်န့ၣ် ဒ်လဲၣ်.