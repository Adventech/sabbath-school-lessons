---
title:  “အဝဲဂဲၤထၢၣ်က့ၤလံ”
date:  07/11/2022
---

ခရံၥ်အတၢ်မၤနၢၤမုၣ်ကီၤလံၢ်အစိကမီၤလၢအအၢအသီတဖၣ်အံၤ ဘၣ်တမၤန့ၢ်အီၤလၢထူၣ်စုညါအလိၤဒီး ဘၣ်တၢ်ပၥ်ဂၢၢ်ပၥ်ကျၢၤအီၤခီဖျိလၢ တၢ်သွၣ်ခိၣ်လၢတၢ်တအိၣ်နီတမံၤဘၣ်အပူၤန့ၣ်လီၤ. “ဖဲယ့ၣ်ၡူးအိၣ်လၢ တၢ်သွၣ်ခိၣ်အပူၤအခါ, မုၣ်ကီၤလံၢ်မၤနၢၤတၢ်န့ၣ်လီၤ. လၢတၢ်သးဒူအပူၤ အဝဲ မုၢ်လၢ်ဝဲလၢ အုၣ်ခီၣ်ကစၢ်အံၤ ဂဲၤထၢၣ်သမူထီၣ်က့ၤတန့ၢ်ဘၣ်န့ၣ်လီၤ. အဝဲ ဃ့န့ၢ်ယွၤအနီၢ်ခိ (အစိၣ်), ဒီးပၥ်လီၤၦၤပၢၤတၢ်ဖဲတၢ်သွၣ်ခိၣ်, ဃုဝဲလၢကဟံးဃၥ် ခရံၥ်ဒ်ၦၤဃိၣ်ဖိတဂၤအသိးန့ၣ်လီၤ. အဝဲသးထီၣ်တၢ်နးမး ဖဲအမူခိၣ်ကလူးတဖၣ် ဟးထီၣ်ကွံၥ်ဝဲဒီးမူခိၣ်အၦၤဆှၢတၢ်ကစီၣ်တုၤဃီၤဝဲအခါန့ၣ်လီၤ. ဖဲအဝဲထံၣ်ဘၣ် ခရံၥ်ဟဲက့ၤထီၣ်လၢတၢ်မၤနၢၤတၢ်အခါ, အဝဲသ့ၣ်ညါဝဲလၢအဘီအမုၢ်တုၤလၢ တၢ်အကတၢၢ်, ဒီးလၢအကတၢၢ်န့ၣ်, အဝဲကဘၣ်သံဝဲဒၣ်န့ၣ်လီၤ.” E. G. White, The Desire of Ages, p. 782. ဒီးလၢခရံၥ်အတၢ်သံဒ်ၦၤကညီ အသိးဒၣ်လဲၥ်, အယွၤအက့ၢ်အဂီၤတသံဝဲဘၣ်. လၢယွၤအက့ၢ်အဂီၤပူၤ, ခရံၥ် ဒိးန့ၢ်ဘၣ်တၢ်စိကမီၤဒ်သိးကမၤဟးဂီၤကွံၥ်တၢ်သံအတၢ်စၢဃၥ်တဖၣ်န့ၣ်လီၤ.

`ဖး မးသဲ 28:1-6; ယိၤဟၣ် 10:17, 18: ဒီး ရိမ့ၤ 8:11 တက့ၢ်. မတၤပၥ်ဃုၥ်ဝဲလၢယ့ၣ်ၡူးအတၢ်ဂဲၤထၢၣ်သမူထီၣ်က့ၤအပူၤလိၤလိၤန့ၣ်လဲၣ်.`

ဖဲအတၢ်မၤလၢရှၤမရံအကီၢ်ပူၤအခါ, ယ့ၣ်ၡူးစံ:ဝဲလၢ အဝဲအကစၢ်အိၣ်ဒီး တၢ်စိကမီၤ ဒ်သိးကပၥ်လီၤအသးသမူဒီးကဟံးန့ၢ်ကဒါက့ၤအီၤန့ၣ်လီၤ (ယိၤဟၣ် 10:17, 18). အဝဲစံးဘၣ်နီၢ်မၢ်သၤ, “ယဲဒၣ်အံၤ ယမ့ၢ်တၢ်ဂဲၤဆၢထၢၣ်က့ၤဒီး တၢ်မူလီၤ. ၦၤလၢအစူၢ်က့ၤနၥ်က့ၤယၤန့ၣ်, မ့ၢ်သံဘၣ်ဆၣ်ဒီး, ကမူထီၣ်ဝဲလီၤ (ယိၤဟၣ် 11:25). လံၥ်စီဆှံအဆၢအဂၤတဖၣ်ကတိၤအတၢ်ဂဲၤထၢၣ်သမူ ထီၣ်က့ၤအဂ့ၢ် ဒ်ယွၤအတၢ်မၤတခါအသိးန့ၣ်လီၤ (မၤတၢ် 2:24; ရိမ့ၤ 8:11: ကလၤတံ 1:1; ဧ့ၤဘြံၤ 13:20). မၤသးဒ်သိးယွၤအမူခိၣ်ကလူးလၢအဂံၢ်ဆူၣ် တဂၤ ပၥ်ဃုၥ်ဝဲလၢတၢ်မၤအသးလၢအလီၤဘီလီၤမုၢ်အံၤအပူၤန့ၣ်လီၤ (မးသဲ 28:1, 2).

ဖဲတၢ်ဘၢၣ်စၢၤန့ၣ်, မးသဲ 28:11-15 ပၥ်ဖျါခိၣ်နၢ်အတၢ်ကျဲးစၢးလၢ အကလီကလီဒီး အဘျုးတအိၣ်ဘၣ်တဖၣ် ကဒုးတၢ်ထီဒါဒံးယ့ၣ်ၡူးန့ၣ်လီၤ. ရိမ့ၤအၦၤပၢၤတၢ်တဖၣ် စံးဘၣ်ခိၣ်နၢ်တဖၣ်လၢ “ကယဲၢ်တၢ်မၤအသးခဲလၢၥ်” န့ၣ်လီၤ (မးသဲ 28:11). လၢတၢ်ပၥ်ဖျါထီၣ်တၢ်ဂ့ၢ်အံၤအပူၤ, မ့ၢ်တၢ်ထံၣ်လၢ ၦၤပၢၤတၢ်ဖိတဖၣ်ထံၣ်ဘၣ်တၢ်ဂဲၤထၢၣ်သမူထီၣ်က့ၤန့ၣ်လီၤ. မ့တမ့ၢ်ဘၣ်န့ၣ်, အဝဲသ့ၣ်အတၢ်ကတိၤတဖၣ်အခီပညီကမ့ၢ်တၢ်မနုၤလဲၣ်. မူခိၣ်ကလူးတဂၤ ဟဲလီၤလၢမူခိၣ်, သုးကွံၥ်လၢၢ်, ဆ့ၣ်နီၤလၢအလိၤ, ဒီးၦၤပၢၤတၢ်ဖိတဖၣ်သံတယူၥ် ဘၣ်အသးလီၤတမ့ၢ်ဘၣ်ဧါ. လၢခံတခါတၢ်လၢအဝဲသ့ၣ်သ့ၣ်ညါဝဲန့ၣ် မ့ၢ်ဒၣ် တၢ်သွၣ်ခိၣ်အပူၤတၢ်တအိၣ်နီတမံၤဘၣ်န့ၣ်လီၤ. ဘၣ်တဘၣ်, ဖဲၦၤရိမ့ၤဖိတဖၣ် တသ့ၣ်ညါတၢ်နီတမံၤအခါ, မူခိၣ်ကလူးစိၥ်ထီၣ်ကွံၥ်ယ့ၣ်ၡူးအမိၢ်ၦၢ် (အစိၣ်) န့ၣ်ဧါ. ဘၣ်တဘၣ်အပျဲၢ်အဘီၣ်တဖၣ်မၤဝဲဧါ, မ့တမ့ၢ်ၦၤတဂၤဂၤဟဲဟုၣ်န့ၢ်အီၤ တခီဧါ. ဖဲဒၣ်တၢ်ကမၤအသးတမံၤဂ့ၤတမံၤဂ့ၤ, ယ့ၣ်ၡူးအမိၢ်ၦၢ်တအိၣ်လၢၤ ဘၣ်န့ၣ် အိၣ်ဖျါဂ့ၤဝဲဒၣ်န့ၣ်လီၤ.

မူခိၣ်ကလူးတဂၤဟဲလီၤလၢမူခိၣ်, ၦၤတဖၣ်သံတယူၥ်ဘၣ်အသးလၢ တၢ်ပျံၤတၢ်ဖုးအပူၤ, ဒီးတၢ်သွၣ်ခိၣ်အပူၤတၢ်တအိၣ်နီတမံၤအံၤ ကမ့ၢ်တၢ်ဘၣ်ယိၣ် ဖးဒိၣ်လၢတၢ်ဘူၣ်တၢ်ဘါခိၣ်နၢ်တဖၣ်အဂီၢ်န့ၣ်လီၤ. ဘၣ်ဆၣ်အဝဲသ့ၣ်         “ဟ့ၣ်ၦၤသုးဖိတဖၣ်လၢစ့အါအါကလဲၥ်” (မးသဲ 28:12) ဒ်သိးၦၤတဖၣ်အံၤ ကအိၣ်ဘှီၣ်အံၤန့ၣ် အခီပညီမ့ၢ်ဝဲတၢ်လၢၦၤသုးဖိတဖၣ်စံးဘၣ်အဝဲသ့ၣ်တမံၤ လၢ်လၢ်န့ၣ် မၤကိၢ်မၤဂီၤအဝဲသ့ၣ်ဒိၣ်မးန့ၣ်လီၤ. ဒီးတၢ်လၢအဝဲသ့ၣ်တဲဖျါထီၣ်ဝဲန့ၣ် မ့ၢ်ဒၣ်ယ့ၣ်ၡူးဂဲၤထၢၣ်သမူထီၣ်က့ၤဝဲသၦၢ်တၢၢ်အဂ့ၢ်န့ၣ်လီၤ.

`ၦၤတနီၤလၢအတဲဟးဂီၤတၢ်ထံၣ်အံၤလၢ ၦၤလၢအထံၣ်ဘၣ်ခရံၥ် ဂဲၤဆၢထၢၣ်သမူထီၣ်က့ၤအဆိကတၢၢ်န့ၣ် မ့ၢ်ၦၤရိမ့ၤဖိတဖၣ်န့ၣ်လီၤ. ဘၣ်မနုၤ အဃိလဲၣ်. လၢကျဲမနုၤတဖၣ်အပူၤ တၢ်မ့ၢ်တၢ်တီအံၤ ဒိလီၤမတၤတဂၤကဟဲ န့ၣ်လဲၣ်. တၢ်သးခုကစီၣ်ကဘၣ်လဲၤဝဲဆူၦၤတခီဘီမုၢ်ဖိတဖၣ်အအိၣ်စ့ၢ်ကီးလီၤ တမ့ၢ်ဘၣ်ဧါ.`