---
title:  တၢ်သးခုကစီၣ်အတၢ်စံးပၥ်လၢအဆိကတၢၢ်
date:  06/10/2022
---

`ဖး ၁မိၤၡ့ ၃း၁၅, ၂၁ တက့ၢ်. တၢ်မုၢ်လၢ်မနုၤလၢပထံၣ်ဘၣ်ပဝဲသ့လၢ လံၥ်စီဆှံအဆၢတဖၣ်အံၤအပူၤ လၢၦၤကညီဖိခဲလၢၥ်အဂီၢ်န့ၣ်လဲၣ်.`

၁မိၤၡ့ပၥ်ဖျါတၢ်သူၣ်အုးသးအုးလၢအတမုၥ်တလၤလၢအတုၤဃီၤဝဲဆူ ဟီၣ်ခိၣ်အံၤ ဖဲတၢ်လီၤကမၣ်၀ံၤအလီၢ်ခံန့ၣ်လီၤ. တၢ်ခဲလၢၥ်ဆီတလဲကွံၥ်အသး, ဒီးစီၤအၤဒၣ်ဒီးနီၢ်အံၣ်အုထံၣ်ဘၣ်တၢ်လီၤဆီလၢ ဟီၣ်ခိၣ်လၢယွၤတ့လီၤတ့ၢ်ဝဲ အတၢ်အိၣ်အသးဒီး တၢ်လၢဟဲကဲထီၣ်အသးအခဲအံၤအဘၢၣ်စၢၤန့ၣ်လီၤ.

ဘၣ်ဆၣ်လၢအဝဲသ့ၣ်အသးဘၣ်တံၥ်တၥ်ဒီးအတၢ်သးဟးဂီၤအပူၤ, ယွၤဟ့ၣ်အဝဲသ့ၣ်လၢတၢ်အုၣ်ကီၤသးလၢအခဲအံၤအဂီၢ်ဒီး တၢ်မုၢ်လၢ်လၢခါဆူညါ အဂီၢ်န့ၣ်လီၤ. အဆိကတၢၢ်န့ၣ် အဝဲဆိၣ်ဃီၣ်ဂုၢ်ဒီးမ့ၤရှံအၤအတၢ်မုၢ်လၢ်အတၢ် ကတိၤတခါန့ၣ်လီၤ. အဝဲစံးဝဲ, “ဒီးယကဒုးထီဒုၣ်ဒါလိၥ်နသးဒီးပိၥ်မုၣ်, ဒီးနချံ နသၣ်ဒီးပိၥ်မုၣ်အချံအသၣ်န့ၣ်လီၤ. အဝဲဒၣ်ကမၤသဘှံးနခိၣ်, ဒီးနကမၤသဘှံး အခီၣ်နၢၣ်ခံလီၤ” (၁မိၤၡ့ ၃း၁၅).

တၢ်ကတိၤ “ထီဒုၣ်ဒါ (သးဟ့)” (ဧ့ၤဘြံၤ eybah) အံၤ အဲၣ်ဒိးစံးဝဲ တမ့ၢ်ထဲတၢ်ထီဒုၣ်ဒါလိၥ်သးလၢတၢ်ဂ့ၤဒီးတၢ်အၢအဘၢၣ်စၢၤဧိၤဘၣ်, မ့ၢ်စ့ၢ်ကီး ၦၤတဂၤအကစၢ်ဒၣ်ဝဲတဘၣ်အသးဒီးတၢ်ဒဲးဘး, လၢအဘၣ်တၢ်သူၣ်လီၤတၢ်စူၢ် တၢ်နၥ်ခီဖျိလၢယွၤအဘျုးလၢၦၤကညီအသးပူၤန့ၣ်လီၤ. ခီဖျိလၢန့ဆၢၣ်န့ၣ်, ပမ့ၢ်ၦၤတဖၣ်လၢအလီၤကမၣ်လၢၥ်လၢၥ်ဆ့ဆ့ (အ့းဖ့းစူး ၂း၁, ၅) ဒီး “တၢ်ဒဲးဘး အကုၢ်အၦၤတဖၣ်” (ရိမ့ၤ ၆း၂၀) န့ၣ်လီၤ. ဘၣ်ဆၣ်ခရံၥ်အဘျုးဘၣ်တၢ်သူၣ် ထီၣ်အီၤလၢၦၤကညီကိးဂၤဒဲးအတၢ်အိၣ်မူပူၤအံၤ ဒုးအိၣ်ထီၣ်ဝဲလၢပပူၤ လၢကသးဟ့ဒီးထီဒါမုၣ်ကီၤလံၢ်န့ၣ်လီၤ. ဒီးတၢ်အံၤန့ၣ်မ့ၢ် “တၢ်ထီဒါတၢ်” လၢယွၤအတၢ်ဟ့ၣ်တခါလၢဧ့ၤဒ့ၣ်အပူၤ, လၢအပျဲၦၤအခွဲးဒ်သိးပကတူၢ်လိၥ် အတၢ်အုၣ်က့ၤခီၣ်က့ၤအဘျုးအဖှိၣ်န့ၣ်လီၤ. တၢ်ဘျုးတၢ်ဖှိၣ်လၢအဆီတလဲ တၢ်အံၤ ဒီးတၢ်မၤသီထီၣ်က့ၤတၢ်အစိကမီၤ မ့ၢ်တအိၣ်ဘၣ်န့ၣ်, ၦၤကညီတဖၣ် ကကဲဘၣ်မုၣ်ကီၤလံၢ်အကုၢ်ထီဘိ, ကုၢ်တဂၤလၢကအိၣ်ကတဲၥ်ကတီၤသးဒီး မၤအတၢ်မၢလီၤအီၤလီၤစိၤန့ၣ်လီၤ.

လၢခံတခါန့ၣ်, ယွၤသူဆၣ်ဖိကီၢ်ဖိအတၢ်လုၢ်ထီၣ်သးတခါ ဒ်သိးကပၥ်ဖျါ မ့ၤရှံအၤအတၢ်စံးပၥ်အံၤန့ၣ်လီၤ (ကွၢ် ၁မိၤၡ့ ၃း၂၁). “ဒ်ယွၤအတၢ်နဲၣ်ကျဲလီၤဆီ တဖၣ်အသိး, ဖဲစီၤအၤဒၣ်မၤတၢ်လုၢ်တခါလၢ တၢ်ဒဲးဘးအဂီၢ်အခါ, လၢအဂီၢ်န့ၣ် မ့ၢ်တၢ်လုၢ်တၢ်ပၥ်လၢအမၤဘၣ်ဒိအသးဒိၣ်မးတခါန့ၣ်လီၤ. ကဘၣ်ယူၥ်ထီၣ်အစု ဒ်သိးကဟံးန့ၢ်သးသမူ, လၢထဲဒၣ်ယွၤတဂၤဧိၤဟ့ၣ်သ့, ဒီးမၤတၢ်လုၢ်တခါလၢ တၢ်ဒဲးဘးအဂီၢ်န့ၣ်လီၤ. တၢ်အံၤမ့ၢ်အဆိကတၢၢ်တဘျီလၢ အဝဲဘၣ်အုၣ်အသး ဒီးတၢ်သံန့ၣ်လီၤ. ဒ်အဝဲကွၢ်ဃီၤတၢ်လုၢ်သိဖိလၢအသွံၣ်ယွၤလီၤအသိး, အသး ဘၣ်ဒိဒိၣ်မးလၢတၢ်သံအတၢ်ဆူးတၢ်ဆါဒိၣ်မးအံၤအပူၤ, အဝဲဘၣ်ကွၢ်ဃီၤတၢ် ဆူညါလၢတၢ်နၥ်ယွၤအဖိခွါအအိၣ်, ၦၤတဂၤလၢအဘၣ်တၢ်ဒိလီၤအီၤဒီးသိဖိ, ၦၤတဂၤလၢအကဘၣ်သံဝဲလၢၦၤကညီအဂီၢ်န့ၣ်လီၤ.” E. G. White, The Story of Redemption, p. 50.

`ဖး ၂ကရံၣ်သူး ၅း၂၁ ဒီး ဧ့ၤဘြံၤ ၉း၂၈ တက့ၢ်. လံၥ်စီဆှံအဆၢဖိတဖၣ်အံၤ သိၣ်လိၦၤတၢ်မနုၤဘၣ်ဃးတၢ်လၢ အဘၣ်တၢ်ပၥ်ဖျါန့ၢ်ၦၤအဆိကတၢၢ်လၢ ဧ့ၤဒ့ၣ်အပူၤန့ၣ်လဲၣ်.`

သ့ၣ်ညါဝဲလၢအကတၢၢ်န့ၣ် ကဘၣ်သံဝဲအဃိ (၁မိၤၡ့ ၃း၁၉, ၂၂-၂၄), စီၤအၤဒၣ်ဒီးနီၢ်အံၣ်အုဟးထီၣ်ကွံၥ်လၢတၤသၣ်အလီၢ်ပူၤန့ၣ်လီၤ. ဘၣ်ဆၣ် အဝဲသ့ၣ်တဟးထီၣ်ဘၣ်ဝဲဘ့ၣ်ဆ့ဘၣ်, အိၣ်ဒီးအဝဲသ့ၣ်အကစၢ်အတၢ်မၤဘၢသး ဒီးချၢၣ်ဒၢလၣ်န့ၣ်လီၤ (၁မိၤၡ့ ၃း၇). ယွၤအကစၢ် “မၤဆ့တၢ်ဖံးလၢစီၤအၤဒၣ် အဂီၢ်, ဒီးလၢအမါအဂီၢ်, ဒီးဒုးကူဒုးသိးအီၤ” (၁မိၤၡ့ ၃း၂၁), လၢယွၤအတၢ်တီ တၢ်လိၤအတၢ်မၤဘၢအီၤအဒိတခါန့ၣ်လီၤ (ကွၢ် စကၤရယၤ ၃း၁-၅း လူၤကၣ် ၁၅း၂၂). လၢတၢ်န့ၣ်အဃိ, စးထီၣ်လၢအခီၣ်ထံးလံၤလံၤ, လၢဧ့ၤဒ့ၣ်အပူၤ ဒၣ်လဲၥ်, တၢ်သးခုကစီၣ်ဘၣ်တၢ်ပၥ်ဖျါန့ၢ်ဝဲလၢ ၦၤကညီဖိတဖၣ်အဂီၢ်န့ၣ်လီၤ.