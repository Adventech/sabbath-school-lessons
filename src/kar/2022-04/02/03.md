---
title:  ဘၣ်တၢ်လီန့ၢ်အီၤလၢဂုၢ်
date:  03/10/2022
---

`ဖး ၁မိၤၡ့ ၃း၁-၇ တက့ၢ်. နီၣ်ထိၣ်မနုၤတခါလၢ နီၢ်အံၣ်အုသူဝဲ ဒ်သိး ကဃုထၢတၢ်လၢယွၤအကလုၢ်ဒီးဂုၢ်အကလုၢ်အဘၢၣ်စၢၤအဂီၢ်န့ၣ်လဲၣ်.`

၁မိၤၡ့ (၃) အံၤ မ့ၢ်တၢ်လ့ပစီသးအပီညါအဒိအတဲၥ်လၢအိၣ်ဖျါဂ့ၤကတၢၢ် တခါန့ၣ်လီၤ. ယွၤဟ့ၣ်ပလီၢ်စီၤအၤဒၣ်ဒီးနီၢ်အံၣ်အုလၢအဝဲသ့ၣ်မ့ၢ်အီၣ်သ့ၣ်သၣ် လၢအဘၣ်တၢ်တြီဃၥ်အီၤန့ၣ် အဝဲသ့ၣ်ကဘၣ်သံဝဲသၦၢ်တၢၢ်န့ၣ်လီၤ (၁မိၤၡ့ ၂း၁၆, ၁၇). လၢဟံးန့ၢ်ဂုၢ်တဘိအက့ၢ်အဂီၤအပူၤ, မုၣ်ကီၤလံၢ်သူကျဲလၢအလီၤဆီ အဘိဘိ ဒ်သိးကဆှၢကမၣ်နီၢ်အံၣ်အုဆူတၢ်ဒဲးဘးအပူၤန့ၣ်လီၤ.

အဆိကတၢၢ်န့ၣ်, အဝဲသမံသမိးယွၤအတၢ်တြီဃၥ်တၢ်အံၤလီၤတံၢ်လီၤဆဲး န့ၣ်လီၤ. အဝဲသံကွၢ်နီၢ်အံၣ်အု, “ကယဲၢ်သ့ၣ်အိၣ်လၢတၤသၣ်အလီၢ်ပူၤတထံး လၢ်လၢ်န့ၣ် ယွၤမၤလိၥ်သု, အီၣ်အီၤတဂ့ၤန့ၣ်သၦၢ်တၢၢ်ဧါ” (၁မိၤၡ့ ၃း၁). နီၢ်အံၣ်အုဂ့ၢ်လိၥ်ကဒါက့ၤဝဲလၢ တၢ်တြီဃၥ်တၢ်အံၤ မ့ၢ်တၢ်လၢအဘၣ်ဃးဒၣ်ထဲ သ့ၣ်လီၤဆီတထံးအံၤန့ၣ်, မ့ၢ်လၢအဝဲသ့ၣ်မ့ၢ်အီၣ်အသၣ် မ့တမ့ၢ်မ့ၢ်ထိးဘၣ်ဝဲ န့ၣ်ဒီး, အဝဲသ့ၣ်ကသံဝဲန့ၣ်လီၤ.

ဒီးလၢခံ, မုၣ်ကီၤလံၢ်တဲထီဒါယွၤအတၢ်ကတိၤန့ၣ်လီၤ. အဝဲတဲတရံးက့ၤ ယွၤအတၢ်ကတိၤဒူဒူလၢ “သုတသံဒီးတသံဘၣ်ဘၣ်” န့ၣ်လီၤ (၁မိၤၡ့ ၃း၄).

ဒီးလၢခံကတၢၢ်န့ၣ်, မုၣ်ကီၤလံၢ်ပၥ်တၢ်ကမၣ်လၢယွၤအလိၤ ဒ်ကူၣ်ပၥ်ဝဲ အသိး ဟံးန့ၢ်ဆူၣ်တၢ်သ့ၣ်ညါလၢအလိၣ်လၢနီၢ်အံၣ်အုဒီးအ၀ၤအအိၣ်န့ၣ်လီၤ. ၦၤလီတၢ်တဂၤအံၤဂ့ၢ်လိၥ်ဝဲလၢ, “မ့ၢ်ယွၤသ့ၣ်ညါလၢမုၢ်တနံၤလၢသုအီၣ်အီၤန့ၣ် သုမဲၥ်ကအိးထီၣ်အသး, ဒီးသုကလီၤဂၥ်ယွၤ, ဒီးကသ့ၣ်ညါတၢ်ဂ့ၤဒီးတၢ်အၢန့ၣ် လီၤ” (၁မိၤၡ့ ၃း၅).

နီၢ်အံၣ်အုအတၢ်သးဆူၣ်ဒိၣ်မးအံၤ ဆှၢအီၤဆူမုၣ်ကီၤလံၢ်အတၢ်ပၢလၢ အမုၥ်အပၢၤဘၣ်အီၤအလီၢ်န့ၣ်လီၤ. ဖဲန့ၣ်အဝဲဘၣ်တၢ်မၤဆူၣ်အီၤ ဒ်သိး ကဆၢတဲၥ်အိၣ်ဂၢၢ်အိၣ်ကျၢၤလၢယွၤအတၢ်မၢလီၤအီၤအပူၤန့ၣ်ဧါ, ဒီးမ့တမ့ၢ် ကဖိးဃၥ်မုၣ်ကီၤလံၢ်အတၢ်လီန့ၢ်အီၤလၢအထုးန့ၢ်အသးအအိၣ်တခါခါန့ၣ်ဧါလီၤ. လၢတၢ်သးဒ့ဒီယွၤအကလုၢ်အပူၤ, အဝဲသူအကစၢ်အတၢ်သ့ၣ်ညါ-တၢ်အကျိၤ အကျဲနီၢ်နီၢ်လၢအဂီၢ်, လၢအနီၢ်ကစၢ်အတၢ်ဃုထၢထံၣ်န့ၢ်တၢ်အပူၤ-ဒ်သိး ကဆၢတဲၥ်ပၥ်လီၤအသးလၢ တၢ်ကတိၤလၢအထီဒါလိၥ်သးခံခါအံၤအဘၢၣ်စၢၤ န့ၣ်လီၤ.

အဆိကတၢၢ်, အဝဲထံၣ်ဝဲလၢတၢ်အီၣ်တၢ်အီအတၢ်ထံၣ်တခါအပူၤန့ၣ်, “သ့ၣ်သၣ်အံၤဂ့ၤဝဲလၢတၢ်အီၣ်အဂီၢ်န့ၣ်လီၤ.” ခံထံၣ်တထံၣ်န့ၣ်, လၢတၢ်ဃံ တၢ်လၤအတၢ်ထံၣ်တခါအပူၤ, အဝဲထံၣ်ဝဲလၢ “ဃံလၤဝဲလၢပမဲၥ်အဂီၢ်န့ၣ်လီၤ.” သၢထံၣ်တထံၣ်န့ၣ်, လၢတၢ်ဃုသ့ၣ်ညါတၢ်လၢအမ့ၢ်အတီတခါအပူၤ, “မ့ၢ်တၢ်မုၥ်လၤအသ့ၣ်တထံးလၢတၢ်ဒုးကူၣ်သ့တၢ်အဂီၢ်န့ၣ်လီၤ. လၢတၢ်န့ၣ် အဃိ, လၢအကစၢ်အသးပူၤ, အဝဲအိၣ်ဒီးအဂ့ၢ်အကျိၤလၢအဂ့ၤတဖၣ်သၦၢ်တၢၢ် ဒ်သိးကဒိကနၣ်ဂုၢ်အတၢ်ကတိၤတဖၣ်ဒီးကအီၣ်သ့ၣ်လၢအဘၣ်တၢ်တြီဃၥ်အီၤအံၤ အသၣ်န့ၣ်လီၤ. လၢတၢ်လီၤသးအုးအပူၤ, တၢ်အံၤမ့ၢ်တၢ်လၢအဝဲမၤတ့ၢ်ဝဲဒၣ် န့ၣ်လီၤ.

ၦၤတနီၤဂ့ၢ်လိၥ်ဝဲလၢတၢ်သ့ၣ်ညါတၢ်အက့ၢ်အဂီၤခဲလၢၥ်တဖၣ်ပတူၢ်လိၥ် အီၤသ့, “တၢ်လၢအဂ့ၤန့ၣ်” ပကဘၣ်ဟံးဃၥ်အီၤန့ၣ်လီၤ (၁သ့းစၤလနံ ၅း၂၁). ဘၣ်ဆၣ်စီၤအၤဒၣ်ဒီးနီၢ်အံၣ်အုအတၢ်လဲၤခီဖျိဘၣ်တၢ်လၢအလီၤသးအုးလၢ ဧ့ၤဒ့ၣ်တၤသၣ်အလီၢ်ပူၤတဖၣ်အံၤ ပၥ်ဖျါန့ၢ်ၦၤလၢတၢ်ကူၣ်သ့အပူၤဒီးလၢအကစၢ် ဒၣ်ဝဲအံၤ, မၤဆူးမၤဆါတၢ်ဒိၣ်မးသ့ဝဲန့ၣ်လီၤ. သၦၢ်တၢၢ်လီၤ, တၢ်အိၣ်ဝဲတနီၤလၢ ပမ့ၢ်တသ့ၣ်ညါဘၣ်ပဝဲန့ၣ် ကဂ့ၤဒိၣ်ဝဲဒၣ်န့ၣ်လီၤ.

တၢ်ဂ့ၢ်အံၤသိၣ်လိၦၤတၢ်မနုၤဘၣ်ဃးတၢ်အံၤပကဘၣ်ဃုသ့ၣ်ညါထံဆး အီၤဒီးပၥ်တီပၥ်လိၤပတၢ်ဃုထၢလၢအကမၣ်တဖၣ်အံၤညီဝဲဒၣ်အဂ့ၢ်န့ၣ်လဲၣ်.