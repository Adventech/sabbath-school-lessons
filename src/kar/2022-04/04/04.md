---
title:  “လၢဟီၣ်ခိၣ်အတၢ်ယိၥ်တဖၣ်အပူၤ”
date:  18/10/2022
---

`ဖး စံးထီၣ်ပတြၢၤ ၇၁ တက့ၢ်. ၦၤကွဲးထါစံးထီၣ်ပတြၢၤဒုးအိၣ်ထီၣ် တၢ်ဆိကမိၣ်မနုၤတခါ ဖဲအဝဲသံကွၢ်ယွၤဒ်သိးကစိၥ်ထီၣ်ကွံၥ်အီၤလၢ “ဟီၣ်ခိၣ် အတၢ်ယိၥ်တဖၣ်အပူၤ” န့ၣ်လဲၣ် (စံးထီၣ်ပတြၢၤ ၇၁း၂၀).`

လၢစံးထီၣ်ပတြၢၤ ၄၉ အပူၤ ပထံၣ်ဘၣ်တၢ်ပၥ်ဖျါထီၣ်န့ၢ်ၦၤတၢ်မုၢ်လၢ် လၢအမၤမုၥ်ပသးဒိၣ်မးတခါဘၣ်ဃးတၢ်ဂဲၤထၢၣ်သမူထီၣ်က့ၤအဂ့ၢ်, လၢအလီၤဆီလိၥ်သးဒီးၦၤဟးဂီၤဖိအတၢ်အုၣ်ကီၤသးလၢ အကမၣ်လၢအသန့ၤ သးလၢအတၢ်ထူးတၢ်တီၤအဖီခိၣ်န့ၣ်လီၤ. လၢစံးထီၣ်ပတြၢၤ ၇၁ အပူၤ, ၦၤကွဲး ထါစံးထီၣ်ပတြၢၤဃုတၢ်ဘံၣ်တၢ်ဘၢဒီးတၢ်မုၢ်လၢ်လၢယွၤအအိၣ်ဖဲအဝဲဘၣ်တၢ် က၀ီၤဃၥ်အီၤဒီး ဒုၣ်ဒါတဖၣ်ဒီးၦၤပၥ်တၢ်ကမၣ်လၢအလိၤ လၢအကမၣ်တဖၣ် လၢအဝဲသ့ၣ်စံးဝဲလၢယွၤညိကွံၥ်အီၤန့ၣ်လီၤ (စံးထီၣ်ပတြၢၤ ၇၁း၁၀, ၁၁).

လၢအတၢ်မၤကွၢ်တဖၣ်အပူၤ, ၦၤကွဲးထါစံးထီၣ်ပတြၢၤထံၣ်န့ၢ်တၢ်မၤမုၥ် အသးဒီးတၢ်အုၣ်ကီၤသးလီၤတံၢ်လီၤဆဲးသ့ၣ်နီၣ်ထီၣ်က့ၤယွၤအတၢ်ကဟုကယၥ် အီၤလၢဆၢကတီၢ်အပူၤကွံၥ်တဖၣ်ဒ်လဲၣ်အဂ့ၢ်န့ၣ်လီၤ. အဆိကတၢၢ်န့ၣ်, အဝဲ သ့ၣ်ညါဝဲလၢယွၤမၤစၢၤအီၤစးထီၣ်လၢအိၣ်ဖျဲၣ်ထီၣ်အခါဒီး ဟံးန့ၢ်အီၤလၢ အမိၢ်အဟၢဖၢပူၤန့ၣ်လီၤ (စံးထီၣ်ပတြၢၤ ၇၁း၆). ဒီးလၢခံ, အဝဲအၢၣ်လီၤတူၢ်လိၥ် ဝဲလၢယွၤသိၣ်လိအီၤလၢအသးစၢ်အခါန့ၣ်လီၤ (စံးထီၣ်ပတြၢၤ ၇၁း၁၇).

အိၣ်ဒီးတၢ်လီၤတံၢ်လီၤဆဲးလၢယွၤ မ့ၢ်အလ့ဒီးအတိၥ်အဃိ, ၦၤကွဲး ထါစံးထီၣ်ပတြၢၤဃ့ကညးတၢ်လၢယွၤအအိၣ် “ကဲထီၣ်တၢ်အိၣ်တၢ်ဆိးအလ့ တဖျၢၣ်လၢယဂီၢ် လၢယလဲၤဆူအအိၣ်တထံၣ်ဃီန့ၣ်တက့ၢ်” (စံးထီၣ်ပတြၢၤ ၇၁း၃). “လၢယသးၦၢ်အဆၢကတီၢ်န့ၣ် ကွံၥ်တ့ၢ်ကွံၥ်ယၤတဂ့ၤ, ဖဲယဂံၢ်ယဘါ လၢၥ်ဒီး, လဲၤသဒၣ်ယၤတဂ့ၤ” (စံးထီၣ်ပတြၢၤ ၇၁း၉). “ယွၤဧၢ, အိၣ်ယံၤဒီး ယၤတဂ့ၤ, ယကစၢ်ဧၢ, မၤချ့ချ့လၢတၢ်မၤစၢၤယၤအဂီၢ်တက့ၢ်” (စံးထီၣ်ပတြၢၤ ၇၁း၁၂). ဒီးလၢခံၦၤကွဲးထါစံးထီၣ်ပတြၢၤမၤအါထီၣ်ဝဲ, “နဲဒၣ်, ၦၤလၢအဒုးထံၣ် ၦၤလၢတၢ်ကိၢ်တၢ်ဂီၤအဒိၣ်, ဒီးတၢ်အၢနးမးန့ၣ်, နကမၤမူထီၣ်က့ၤၦၤ, ဒီးနကဒုး ဟဲက့ၤထီၣ်ၦၤလၢဟီၣ်ခိၣ်အတၢ်ယိၥ်တဖၣ်အပူၤလီၤ” (စံးထီၣ်ပတြၢၤ ၇၁း၂၀).

တၢ်တဲဖျါထီၣ်တၢ်ကတိၤလၢအမ့ၢ် “လၢဟီၣ်ခိၣ်အတၢ်ယိၥ်တဖၣ်အပူၤ” အံၤ လၢလံၥ်ကွဲးသးအပူၤပနၢ်ပၢၢ်အီၤသ့ဝဲဒ်တၢ်တဲဒိတခါအသိး ဒ်သိးၦၤကွဲးထါ စံးထီၣ်ပတြၢၤအတၢ်ဂဲၤထၢၣ်သမူထီၣ်က့ၤဒ်နီၢ်ခိခါဆူညါအသိးန့ၣ်လီၤ. ဘၣ်ဆၣ်တၢ်ဂ့ၢ်မိၢ်ၦၢ်အံၤ ဖျါလၢမ့ၢ်တၢ်တဲဂ့ၤၦၤကွဲးထါစံးထီၣ်ပတြၢၤအတၢ် သးဟးဂီၤဒိၣ်မးအတၢ်အိၣ်သးလၢအဘၣ်တၢ်ပၥ်ဖျါထီၣ်အီၤဒီးတၢ်ကတိၤဒိတခါ လၢအမၤအသးဒ်ဟီၣ်ခိၣ်ယူၢ်လီၤအီၤအသိးန့ၣ်လီၤ (ထိၣ်သတြီၤဒီးစံးထီၣ်ပတြၢၤ  ၈၈း၆ ဒီး စံးထီၣ်ပတြၢၤ ၁၃၀း၁). လၢတၢ်န့ၣ်အဃိ, ပစံးဝဲဒၣ်လၢ “တၢ်အံၤ မုၢ်တၢ်ကတိၤဒိလၢအကါဒိၣ်မးတခါ, ဘၣ်ဆၣ်မ့ၢ်စ့ၢ်ကီးတၢ်ဒုးသ့ၣ်ညါၦၤနီၢ်ခိ အတၢ်ဂဲၤထၢၣ်သမူထီၣ်က့ၤတခါ” သ့ဝဲန့ၣ်လီၤ. Andrews Study Bible note on Ps. 71:20.

လၢအကတၢၢ်န့ၣ်, တၢ်အကါဒိၣ်လၢပကဘၣ်နၢ်ပၢၢ်အီၤန့ၣ်မ့ၢ်ဝဲ, ပတၢ်အိၣ် အသးကမ့ၢ်ဝဲတမံၤဂ့ၤတမိၠဂ့ၤ, ကစၢ်ယွၤအိၣ်ဝဲဖဲန့ၣ်, အဝဲကဟုကယၥ်ၦၤ, ဒီးလၢ အကတၢၢ်န့ၣ်, ပတၢ်မုၢ်လၢ်အံၤပတထံၣ်န့ၢ်အီၤလၢပတၢ်အိၣ်မူအံၤအပူၤဘၣ်, ဘၣ်ဆၣ်ပတၢ်အိၣ်မူလၢအကဟဲဆူညါအပူၤ-တၢ်မူအထူအယိၥ်လၢပအိၣ်ဘၣ် ပဝဲလၢယ့ၣ်ၡူးအပူၤ ဖဲပတၢ်ဂဲၤထၢၣ်သမူထီၣ်က့ၤအလီၢ်ခံလၢအတၢ်ဟဲက့ၤလီၤ ကဒီးတဘျီအခါန့ၣ်လီၤ.

ပဝဲခဲလၢၥ်ပအိၣ်တ့ၢ်ပဝဲဒီးတၢ်သးဟးဂီၤလၢအလီၤပျံၤလီၤဖုးအကတီၢ် တနီၤန့ၣ်လီၤ. သနၥ်က့, တၢ်ကွၢ်ထံကွၢ်ဆးတၢ်လၢကျဲတဖၣ်အံၤအဖီခိၣ် လၢယွၤ အိၣ်တ့ၢ်ဒီးနၤလၢအပူၤကွံၥ်လၢမၤစၢၤနၤဒ်သိးနကလဲၤနဲဆူညါလၢတၢ်နၥ်ဒီး တၢ်သန့ၤသးလၢအီၤအပူၤ လၢအကတီၢ်တဖၣ်ဖဲဖျါလၢအဝဲအိၣ်လၢတၢ်လီၢ်ယံၤ အခါန့ၣ်ဒ်လဲၣ်.