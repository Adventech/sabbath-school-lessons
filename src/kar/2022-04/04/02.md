---
title:  “ယမဲၥ်ကထံၣ်ဘၣ်ယွၤ”
date:  16/10/2022
---

`ဖး ယိၤဘး ၁၉း၂၅-၂၇ ဒီး ထိၣ်သတြီၤအီၤဒီး ယိၤဟၣ် ၁း၁၈ ဒီး ၁တံၤမသ့း ၆း၁၆ တက့ၢ်. တၢ်အိၣ်အသးမနုၤတဖၣ်လၢအဝဲဆၢမုၢ်လၢ်ဝဲဒ်သိး က “ထံၣ်ဘၣ်ယွၤ” အခါဖဲလဲၣ်ဒီးလၢမနုၤအဖီလၥ်န့ၣ်လဲၣ်.`

တၢ်အိၣ်မူအံၤတတီတလိၤဘၣ်. ပထံၣ်ဘၣ်တၢ်အံၤလီၤဆီဒၣ်တၢ် ဖဲပထံၣ်ဘၣ် “ၦၤအဂ့ၤ” ဘၣ်နးဘၣ်ဖှီၣ်ဒီး “ၦၤတတီတလိၤ” ဘီၣ်ထီၣ် ညီထီၣ်ဝဲအခါန့ၣ်လီၤ (ကွၢ် စံးထီၣ်ပတြၢၤ ၇၃း၁၂-၁၇း  မၤလကံ ၃း၁၄-၁၈). အဒိ, စီၤယိၤဘးမ့ၢ်ၦၤ “အလၢအၦဲၤဒီးအတီအလိၤ” ဒီးၦၤလၢအပျံၤယွၤ, ဒီးဟးဆှဲးတၢ်အၢ” လီၤ (ယိၤဘး ၁း၁). အဝဲမ့ၢ်ၦၤန့ၣ်အသိးတဂၤဒၣ်လဲၥ်, ယွၤပျဲမုၣ်ကီၤလံၢ်အခွဲး ဒ်သိးကမၤဆူးမၤဆါအီၤလၢကျဲအကီအခဲအါဘိအပူၤ န့ၣ်လီၤ. လၢနီၢ်ခိအတၢ်အိၣ်သးအပူၤန့ၣ်, အနီၢ်ခိဘၣ်တၢ်မၤဟးဂီၤအီၤခီဖျိ တၢ်ဆါလၢအဒုးဆါအီၤနးမးန့ၣ်လီၤ (ယိၤဘး ၂း၁-၈). လၢတၢ်စုလီၢ်ခီၣ်ခိၣ် တခီန့ၣ် အဆၣ်ဖိကီၢ်ဖိဒီးအတၢ်စုလီၢ်ခီၣ်ခိၣ်လီၤမၢ်ကွံၥ်ဝဲခဲလၢၥ်န့ၣ်လီၤ (ယိၤဘး ၁း၁၃-၁၇). လၢအဟံၣ်ဒူၣ်ပူၤ, အခ့အၦၤတဖၣ်ဒီးအကစၢ်ဒၣ်ဝဲအဖိတဖၣ် သံကွံၥ်ဝဲဒၣ်န့ၣ်လီၤ (ယိၤဘး ၁း၁၆, ၁၈). ဒီးလၢအဘၣ်ထွဲဒီးသးအတၢ်တူၢ်ဘၣ် ခီၣ်ဘၣ်တၢ်အပူၤန့ၣ်, အတံၤသကိးလၢအိၣ်၀းတရံးအီၤတဖၣ် ပၥ်တၢ်ကမၣ်လၢ အလိၤ, စံးအီၤလၢအဝဲမ့ၢ်ၦၤတၢ်ဒဲးဘးဖိလၢတပီၢ်ယၢ်လီၤက့ၤသးတဂၤအဃိ ကြၢးဝဲဒီးတၢ်လၢအတူၢ်ဘၣ်ခီၣ်ဘၣ်ဝဲတဖၣ်အံၤန့ၣ်လီၤ (ယိၤဘး ၄း၁-၅း၂၇း  ယိၤဘး ၈း၁-၂၂း  ၁၁း၁-၂၀). အကစၢ်အမါဒၣ်လဲၥ်စံးဘၣ်အီၤ “နဟံးဃၥ်ဒံး နသးအလၢအၦဲၤဒံးဧါ. ဆိၣ်ယွၤဒီးသံတက့ၢ်” (ယိၤဘး ၂း၉) န့ၣ်လီၤ.

စီၤယိၤဘးတသ့ၣ်ညါဝဲလၢအဝဲကဲထီၣ်ဘၣ်ၦၤတဂၤလၢမူဟီၣ်ကယၢ ဒီဘ့ၣ်အတၢ်ထီဒုၣ်ဒါလိၥ်သးလၢယွၤဒီးမုၣ်ကီၤလံၢ်အဘၢၣ်စၢၤအတၢ်ကီတၢ်ခဲ အဒိၣ်အယိၥ်တခါအံၤအပူၤန့ၣ်ဘၣ်. အဝဲဘၣ်နးဘၣ်ဖှီၣ်ခီဖျိလၢတၢ်ထီဒုၣ်ဒါ လိၥ်သးအံၤအပူၤအဃိ, စီၤယိၤဘးသးအုးလီၤက့ၤအကစၢ်အတၢ်ဟဲအိၣ်ဖျဲၣ်ထီၣ် ဒီးဆၢမုၢ်လၢ်ဝဲလၢအဝဲမ့ၢ်တအိၣ်ဖျဲၣ်ထီၣ်နီတဘျီဘၣ်န့ၣ် ကဂ့ၤဝဲတခီန့ၣ်လီၤ (ယိၤဘး ၃း၁-၂၆). ဘၣ်ဆၣ်, အတၢ်သးတီဒီးယွၤလၢအဂၢၢ်ကျၢၤအံၤ ပၥ်ဖျါဝဲ ဂ့ၤဒိၣ်မးလၢအတၢ်ကတိၤအံၤအပူၤန့ၣ်လီၤ, “ကွၢ်ကွၢ်ကမၤသံဒၣ်ဝဲယၤ, ဘၣ်ဆၣ်ဒီးယကသတံၢ်သန့ၤယသးလၢအီၤလီၤ” (ယိၤဘး ၁၃း၁၅). ဆိကမိၣ် ဝဲလၢတယံၥ်ဘၣ်န့ၣ် အသးသမူကကတၢၢ်ကွံၥ်ဝဲဒၣ်လဲၥ်, အဝဲပၥ်လီၤအတၢ်နၥ် န့ၢ်လီၤသးလၢတၢ်သံအံၤတမ့ၢ်တၢ်ကတိၤလၢအကတၢၢ်န့ၣ်ဘၣ်. ဃုၥ်ဒီးတၢ်နၥ်လၢ အဆူၣ်န့ၣ်, အဝဲစံးဝဲလၢအဝဲမ့ၢ်သံဒၣ်လဲၥ်, အၦၤအုၣ်က့ၤခီၣ်က့ၤအီၤအံၤ မုၢ်တနံၤန့ၣ် ကဂဲၤဆၢထၢၣ်ဒီးအဝဲ, ယိၤဘးအကစၢ်ဒၣ်ဝဲ, ကထံၣ်ဘၣ်ယွၤလၢ အကစၢ်အဖံးအညၣ်န့ၣ်လီၤ (ယိၤဘး ၁၉း၂၅-၂၇). “တၢ်အံၤမ့ၢ်တၢ်ဂဲၤထၢၣ် သမူထီၣ်က့ၤအတၢ်ကွၢ်စိတဘျးဖိလၢအတကမၣ်တခါန့ၣ်လီၤ.” The SDA Bible Commentary, vol. 3, p. 549.

လၢတၢ်သူၣ်အုးသးအုးဒ်အံၤတခါအပူၤန့ၣ် တၢ်အံၤမ့ၢ်တၢ်မုၢ်လၢ်လၢ အမၤမုၥ်သူၣ်မုၥ်သးၦၤဒိၣ်မးတခါန့ၣ်လဲၣ်. လၢဘၣ်အိၣ်၀းတရံးဒီးတၢ်ဆူး တၢ်ဆါ, တၢ်ပနံၥ်တၢ်ကၤလီၤၦီၢ်ကွံၥ်, တၢ်ရ့လိၥ်သးအတၢ်သိၣ်လီၤသီလီတၢ်, ဒီးတၢ်သူၣ်ဟူးသးဂဲၤအတၢ်ဟးဂီၤအပူၤ, စီၤယိၤဘးဆၢမုၢ်လၢ်ထံၣ်ဆိပၥ်စၢၤဒံး မုၢ်နံၤဖဲအဝဲကမူထီၣ်ဝဲလၢတၢ်သံအပူၤဒီးကွၢ်ဘၣ်အၦၤအုၣ်က့ၤခီၣ်က့ၤၦၤလၢ အဘၣ်တၢ်အဲၣ်အီၤတဂၤန့ၣ်လီၤ. နီၢ်နီၢ်န့ၣ်, စီၤယိၤဘးအတၢ်စံးကတိၤတၢ် ဘၣ်ဃးတၢ်ဂဲၤထၢၣ်သမူထီၣ်က့ၤအံၤ ၦဲၤဒီးတၢ်နၥ်န့ၢ်လီၤသးတမံၤဃီလၢ နံၣ်လၢ အကယၤတဖၣ်ပူၤကွံၥ်အလီၢ်ခံ, နီၢ်မၢ်သၤယၢၤထီၣ်ဝဲဆူယ့ၣ်ၡူးအအိၣ်, “စီၤလါစရူးကဂဲၤဆၢထၢၣ်က့ၤဝဲလၢ မုၢ်နံၤကတၢၢ်အတၢ်ဂဲၤဆၢထၢၣ်က့ၤန့ၣ်, ယသ့ၣ်ညါလီၤ” (ယိၤဟၣ် ၁၁း၂၄). စီၤယိၤဘးဒ်နီၢ်မၢ်သၤအသိး, အိၣ်ဒီးတၢ်လၢ အဘၣ်စံးဝဲတၢ်စံးပၥ်အံၤလၢတၢ်နၥ်, မ့ၢ်တလီၤဂၥ်ဒီးစီၤယိၤဘးဒၣ်လဲၥ်, တယံၥ် ဘၣ်န့ၣ် ကဘၣ်တၢ်ဟ့ၣ်အီၤတၢ်အုၣ်အသးအခီၣ်ထံးခီၣ်ဘိလၢအိၣ်ၦဲၤဒီးအစိ ကမီၤလၢအတၢ်နၥ်အဂီၢ်န့ၣ်လီၤ.

ပမၤလိနၥ်န့ၢ်ယွၤကသ့ဝဲလၢ သးသမူအတၢ်တူၢ်ဘၣ်ခီၣ်ဘၣ်တၢ်လၢ အတတီတလိၤဒီးလၢအဆူၣ်ဒိၣ်မးအပူၤဒၣ်လဲၥ်န့ၣ်ဒ်လဲၣ်.