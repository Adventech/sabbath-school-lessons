---
title:  လၢပျုၤပူၤအစိကမီၤအပူၤ
date:  17/10/2022
---

`ဖး စံးထီၣ်ပတြၢၤ 49 တက့ၢ်. တၢ်မနုၤဆှၢၦၤကွဲးထါစံးထီၣ်ပတြၢၤ ဒ်သိး အတၢ်ဂဲၤထၢၣ်သမူထီၣ်က့ၤလၢလီၢ်ခံကတၢၢ်အတၢ်လီၤတံၢ်လီၤဆဲးဒိၣ်မး (စံးထီၣ်ပတြၢၤ 49:15) အဂ့ၢ်ဖဲလၢပထိၣ်သတြီၤအီၤဒီးၦၤလၢအဘၣ်တၢ်မၤ ဟးဂီၤအီၤလၢတအိၣ်ဒီးတၢ်အုၣ်ကီၤသး (လၢအလီၤတံၢ်လီၤဆဲး) တဖၣ်န့ၣ်လဲၣ် (စံးထီၣ်ပတြၢၤ 49:6-14).`

စံးထီၣ်ပတြၢၤ 49 ကတိၤတၢ်ဘၣ်ဃးတၢ်နၥ်န့ၢ်တၢ်လၢအတဂိၥ်တသီၣ် အကမၣ် “ၦၤတဖၣ်န့ၣ် သန့ၤအသးလၢအစုလီၢ်ခီၣ်ခိၣ်, ဒီးပၥ်ကဖိအသးလၢ အတၢ်ထူးအါအတၢ်တီၤဒိၣ်အဃိန့ၣ်လီၤ” (စံးထီၣ်ပတြၢၤ 49:6), ၦၤလၢ “ဆိကမိၣ်ဝဲလၢအဟံၣ်တဖၣ်ကအိၣ်လီၤထူလီၤယိၥ်, အအိၣ်အလီၢ်တဖၣ်န့ၣ် အစိၤစိၤအဃၣ်ဃၣ်လီၤ” (စံးထီၣ်ပတြၢၤ 49:11), ဒီး “လၢအသးသမူ အဖၢမုၢ်န့ၣ် ဆိၣ်ဂ့ၤလီၤအသးလီၤ” (စံးထီၣ်ပတြၢၤ 49:18). အဝဲသ့ၣ်အိၣ်မူဝဲ ဒ်အဟံၣ်အဃီတဖၣ်ဒီးအတၢ်လၤတၢ်ကပီၤ, အတၢ်စုလီၢ်ခီၣ်ခိၣ်တဖၣ်ကအိၣ် လီၤစိၤအသိးန့ၣ်လီၤ (စံးထီၣ်ပတြၢၤ 49:11, 17).

ဘၣ်ဆၣ်ၦၤဟးဂီၤဖိတဖၣ်သးပ့ၤနီၣ်ဝဲလၢ အဝဲသ့ၣ်အလၤကပီၤလီၤမၢ် ကွံၥ်ဝဲဒီး အဝဲသ့ၣ်ဟးဂီၤကွံၥ်ဝဲဒ်ဆၣ်ဖိကီၢ်ဖိအသိးန့ၣ်လီၤ (စံးထီၣ်ပတြၢၤ 49:12). တၢ်ပၥ်အီၤလၢပျုၤပူၤဒ်သိးအသိးန့ၣ်, တၢ်သံကကွၢ်အီၤ, ဒီးလၢ မုၢ်ဆ့ၣ်ထီၣ်န့ၣ် ၦၤတီၦၤလိၤကပၢအီၤလီၤ. အဃံအလၤကမ့ၢ်လၢပျုၤပူၤကမၤ လၢၥ်ကွံၥ်အီၤတုၤအအိၣ်အလီၢ်တအိၣ်ဘၣ်အဂီၢ်လီၤ” (စံးထီၣ်ပတြၢၤ 49:14).

ဒ်စီၤယိၤဘးစံ:ဝဲလၢ အပူၤကွံၥ်အနံၣ်လၢအကယၤတဖၣ်အသိး, “ယဟဲထီၣ်လၢယမိၢ်အဒၢလီၢ်အပူၤန့ၣ် အိၣ်ဘ့ၣ်ဆ့, ဒီးအိၣ်ဘ့ၣ်ဆ့န့ၣ်, ယကက့ၤက့ၤဖဲန့ၣ်လီၤ” (ယိၤဘး 1:21; 1တံၤမသ့း 6:7). ၦၤကွဲးထါစံးထီၣ် ပတြၢၤပၥ်ဖျါထီၣ်ဝဲလၢ ၦၤဟးဂီၤဖိဒီးၦၤကူၣ်သ့ခံဂၤလၢၥ်အံၤန့ၣ် သံဝဲတပူၤဃီ, ဒီးလဲၤသဒၣ်အစုလီၢ်ခီၣ်ခိၣ်လၢၦၤဂၤအဂီၢ်လီၤ (စံးထီၣ်ပတြၢၤ 49:10).

ဘၣ်ဆၣ်ဖဲန့ၣ်တၢ်ထီဒါလိၥ်သးလၢ အလီၤဆီအိၣ်ဝဲလၢအဝဲသ့ၣ် အဘၢၣ်စၢၤတခါန့ၣ်လီၤ. လၢအတကပၤန့ၣ် မ့ၢ်ၦၤဟးဂီၤဖိလၢအဟးဂီၤ, ၦၤလၢ အကျဲးစၢးဃုထံၣ်န့ၢ်တၢ်အုၣ်ကီၤသးလၢအကစၢ်ဒၣ်ဝဲအစုလီၢ်ခီၣ်ခိၣ်လၢ အမ့ၢ် တၢ်တစိၢ်တလီၢ်တဖၣ်ဒီး အတၢ်မၤနၢၤတဖၣ်အဖီခိၣ်န့ၣ်အိၣ်ဝဲလီၤ. လၢအထီဒါ လိၥ်သးတခီ, ၦၤကူၣ်သ့ကွၢ်တၢ်, ဆူၦၤကညီအတၢ်မၤဒီးတၢ်သွၣ်ခိၣ်အဃိၣ် အဘးခီ, ခိၣ်ဖးလၢအိၣ်ဒီးအလၤကပီၤလၢယွၤပၥ်ကီၤဃၥ်ဝဲလၢအဂီၢ်န့ၣ်လီၤ. (1ပ့းတရူး 1:4). ဃုၥ်ဒီးတၢ်သ့ၣ်ညါအိၣ်လၢသးပူၤအံၤန့ၣ်, ၦၤကွဲးထါစံးထီၣ် ပတြၢၤစံ:ဝဲလၢ တၢ်သးဒူအပူၤ, “မ့မ့ၢ်ယွၤကၦ့ၤက့ၤယသးလၢပျုၤပူၤအစုပူၤလီၤ. အဂ့ၢ်ဒ်အံၤ ကတူၢ်လိၥ်ယၤလီၤ” (စံးထီၣ်ပတြၢၤ 49:15).

ဒ်လၢအဃူဖိးလိၥ်သးဒီးလံၥ်စီဆှံအလီၢ်လံၤတကတြူၢ်အတၢ်မုၢ်လၢ် အသိး, တၢ်စံးကတိၤလီၤတၢ်အံၤ တမ့ၢ်တၢ်ဟ့ၣ်ကူၣ်လၢ ဖဲအဝဲသံအဆၢကတီၢ် အခါ, ၦၤကွဲးထါစံးထီၣ်ပတြၢၤအသးသမူကယူၤထီၣ်ဝဲတထံၣ်ဃီဆူမူခိၣ်န့ၣ် ဘၣ်. ၦၤကွဲးထါစံးထီၣ်ပတြၢၤတဲဝဲဒၣ်တၢ်လၢ အဝဲတအိၣ်တီၢ်ဝဲထီဘိလၢ တၢ်သွၣ်ခိၣ်အပူၤဘၣ်အဂ့ၢ်န့ၣ်လီၤ. တၢ်ဆၢကတီၢ်ကဟဲဝဲတဘျီ ဖဲယွၤကအုၣ် က့ၤခီၣ်က့ၤအီၤလၢတၢ်သံအပူၤဒီးစိၥ်အီၤဆူမူခိၣ်ဘီမုၢ်န့ၣ်လီၤ.

တဘျီကဒီး, တၢ်ဂဲၤထၢၣ်သမူထီၣ်က့ၤခါဆူညါအတၢ်လီၤတံၢ်လီၤဆဲးအံၤ ဘၣ်တၢ်ပၥ်ဖျါန့ၢ်ၦၤ, ဟဲစိၥ်န့ၢ်ၦၤတၢ်မုၢ်လၢ်, တၢ်အုၣ်ကီၤသး, ဒီးပတၢ်အိၣ်မူခဲအံၤ အခီပညီန့ၣ်လီၤ. လၢတၢ်န့ၣ်အဃိ, ၦၤကူၣ်သ့တဖၣ်ကဒိးန့ၢ်ဘၣ်တၢ်လၤ တၢ်ကပီၤဒီး ခိၣ်ဖးလၢကအိၣ်လီၤထူလီၤယိၥ်လၢအအါဒိၣ်န့ၢ်ဒံးၦၤဟးဂီၤဖိ တဖၣ်လၢအပၥ်ဖှိၣ်တၢ်လၢအကစၢ်ဒၣ်ဝဲအဂီၢ် ဖဲအိၣ်မူလၢဟီၣ်ခိၣ်တစိၢ်တလီၢ် အခါအံၤန့ၣ်လီၤ.

`ကျဲမနုၤတဖၣ်လၢနထံၣ်ဘၣ်နဲၦၤဟးဂီၤဖိတဖၣ်လၢ သန့ၤလီၤက့ၤသး လၢအတၢ်စုလီၢ်ခီၣ်ခိၣ်ဒီး, အတၢ်မၤစၢၤတၢ်တဖၣ်အဖီခိၣ်သ့ဝဲန့ၣ်လဲၣ်. တပၥ် လီၤနမဲၥ်ချံအတၢ်ထံၣ်လၢထူၣ်စုညါအဖီခိၣ်အံၤ ဒီတဒၢန့ၢ်နၤလၢတၢ်လီၤကမၣ်ဆူ တၢ်ကမၣ်တမံၤဃီအံၤအပူၤသ့ဝဲဒ်လဲၣ်.`