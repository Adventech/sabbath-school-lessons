---
title:  ကယဲၢ်ၦၤမံလၢဟီၣ်ခိၣ်ကမူၣ်ပူၤတဖၣ်
date:  20/10/2022
---

ဒ်ပကထံၣ်ဘၣ်ဝဲအသိး, လံၥ်စီဆှံအသီတကတြူၢ်ကတိၤတၢ်ဂ့ၢ်ဖးဒိၣ် တခါ ဘၣ်ဃးၦၤသံအတၢ်ဂဲၤထၢၣ်သမူထီၣ်က့ၤ, ဒီးဒ်ပထံၣ်ဘၣ်တ့ၢ်ဝဲအသိး, ၦၤသံအတၢ်ဂဲၤထၢၣ်သမူထီၣ်က့ၤအတၢ်ထံၣ်အံၤ အိၣ်ဖျါဝဲလၢလံၥ်စီဆှံအလီၢ်လံၤ တကတြူၢ်အပူၤစ့ၢ်ကီးန့ၣ်လီၤ. လၢလံၥ်စီဆှံအလီၢ်လံၤတကတြူၢ်အဆၢကတီၢ် အပူၤ, ၦၤတဖၣ်အံၤအိၣ်ဒီးတၢ်ဂဲၤထၢၣ်သမူထီၣ်က့ၤလၢလီၢ်ခံကတၢၢ်အတၢ်မုၢ်လၢ် ဒ်ပဝဲအသိးန့ၣ်လီၤ. နီၢ်မၢ်သၤ, အိၣ်မူဖဲယ့ၣ်ၡူးအဆၢကတီၢ်အခါ, အိၣ်တ့ၢ်ဝဲဒီး တၢ်မုၢ်လၢ်အံၤန့ၣ်လီၤ (ယိၤဟၣ် ၁၁း၂၄). အခါဖဲန့ၣ်ဒၣ်လဲၥ်, ၦၤယူဒၤဖိတဖၣ် အိၣ်တ့ၢ်ဝဲဒီးတၢ်ဂဲၤထၢၣ်သမူထီၣ်က့ၤ, လၢမုၢ်နံၤခံကတၢၢ်တဖၣ်အပူၤ, အတၢ် သ့ၣ်ညါနၢ်ပၢၢ်တနီၤလၢၦၤတနၥ်ခဲလၢၥ်ဒၣ်လဲၥ်အဂ့ၢ်န့ၣ် လီၤတံၢ်ဝဲဒၣ်န့ၣ်လီၤ. (ကွၢ် မၤတၢ် ၂၃း၈).

`ဖး ဒၤနံးယ့လး ၁၂ တက့ၢ်. တၢ်ဂဲၤထၢၣ်သမူထီၣ်က့ၤအတၢ်မုၢ်လၢ်မနုၤ လၢအဘၣ်တၢ်ထံၣ်န့ၢ်အီၤဖဲအံၤ, လၢ၀ံဖးဒိၣ်တဂၤအံၤအတၢ်ကွဲးတဖၣ်အပူၤအံၤ န့ၣ်လဲၣ်.`

ဒၤနံးယ့လး ၁၂း၁ ယၢၤထီၣ်က့ၤတၢ်ဆူမံၤက့လး “တၢ်အခိၣ်ဖးဒိၣ်” ၦၤတဂၤလၢအကံၢ်အစီဘၣ်တၢ်တဲဖျါထီၣ်အီၤအိၣ်အါမးန့ၣ်လီၤ. မ့ၢ်လၢတၢ်ထံၣ် တၢ်လၢညါခီဖးဒိၣ်တခါစုၥ်စုၥ်လၢလံၥ်ဒၤနံးယ့လးအပူၤကတၢၢ်ကွံၥ်ဝဲဒၣ်ဒီး တၢ်ပၥ်ဖျါထီၣ်ခရံၥ်ဒီးအဘီအမုၢ်အဃိ, တၢ်ဂ့ၢ်ကြၢးမ့ၢ်တၢ်တမံၤဃီလၢအဘၣ်ဃး ဒီးလံၥ်စီဆှံအဆၢဖိလၢအလီၤတံၢ်လီၤဆဲးအံၤန့ၣ်လီၤ. လၢလံၥ်ဒၤနံးယ့လးအပူၤ, ပထံၣ်ဘၣ်ပဝဲတၢ်တဲဖျါထီၣ်တၢ်ဖုၣ်ကိးဖိဆူယွၤတဂၤဃီဒ် “တၢ်သုးမုၢ်ဂီၢ်မုၢ် အခိၣ်” အသိး (ဒၤနံးယ့လး ၈း၁၁), “ပဒိၣ်ဖးဒိၣ်တဖၣ်အပဒိၣ်ဖးဒိၣ်တဂၤ” (ဒၤနံးယ့လး ၈း၂၅), “ၦၤဒိးဖှူအသးတၢ်အခိၣ်တဂၤ” (ဒၤနံးယ့လး ၉း၂၅, ဒီးလၢလီၢ်ခံကတၢၢ်န့ၣ်ဒ် “မံၤက့လး, တၢ်အခိၣ်ဖးဒိၣ်” အသိးန့ၣ်လီၤ. လၢတၢ်န့ၣ်အဃိ, ပကြၢးပၥ်ဖျါမံၤက့လးဒ်ခရံၥ်အသိးစ့ၢ်ကီးန့ၣ်လီၤ.

လံၥ်စီဆှံအလီၢ်လံၤတကတြူၢ်အဆၢတဖၣ်ဆိကမိၣ်ဝဲလီၤတံၢ်လီၤဆဲး ဒ်ပညါဝဲအသိးလၢ (ယိၤဘး ၁၉း၂၅-၂၇း  စံးထီၣ်ပတြၢၤ ၄၉း၁၅း  ၇၁း၂၀း ယၡါယၤ ၂၆း၁၉) လံၥ်စီဆှံအဆၢခဲလၢၥ်အံၤ ကတိၤတၢ်ဘၣ်ဃးၦၤတီၦၤလိၤ တဖၣ်အတၢ်ဂဲၤထၢၣ်သမူထီၣ်က့ၤအဂ့ၢ်န့ၣ်လီၤ. ဘၣ်ဆၣ် ဒၤနံးယ့လး ၁၂ ကတိၤတၢ်ဘၣ်ဃးၦၤတီၦၤလိၤဒီးၦၤတတီတလိၤခံဖုလၢၥ်အတၢ်ဂဲၤထၢၣ်သမူ ထီၣ်က့ၤအဂ့ၢ်န့ၣ်လီၤ. ဖဲမံၤက့လးဆၢထၢၣ်ဝဲအခါ, “ၦၤလၢအမံဝဲလၢဟီၣ်ခိၣ် အကမူၣ်အကျါအါဂၤန့ၣ် ကဖုသံနီၣ်ထီၣ်လီၤ. တနီၤနီၤလၢတၢ်မူအထူအယိၥ် အဂီၢ်, ဒီးတနီၤနီၤလၢတၢ်မဲၥ်ဆှးဒီးတၢ်မၤတရီတပါအီၤအထူအယိၥ်အဂီၢ်လီၤ” (ဒၤနံးယ့လး ၁၂း၂).

ၦၤအါဂၤဆိကမိၣ်ဝဲလၢ လံၥ်စီဆှံအဆၢဖိအံၤ ကဘၣ်မ့ၢ်တၢ်လၢအတဲတၢ် ဘၣ်ဃးဒီးၦၤလီၤဆီတဖုအတၢ်ဂဲၤထၢၣ်သမူထီၣ်က့ၤလၢအလီၤဆီတခါအဂ့ၢ်, ၦၤတီၦၤလိၤဒီးၦၤတတီတလိၤခံဖုလၢၥ်, ဖဲခရံၥ်ဟဲက့ၤလီၤကဒီးတဘျီအခါန့ၣ် လီၤ.

“တၢ်သွၣ်ခိၣ်တဖၣ်အိးထီၣ်အသး, ဒီး ‘ၦၤလၢအမံဝဲလၢဟီၣ်ခိၣ်အကမူၣ် အကျါအါဂၤကဖုသံနီၣ်ထီၣ်လီၤ...တနီၤနီၤလၢတၢ်မူအထူအယိၥ်အဂီၢ်, ဒီးတနီၤနီၤလၢတၢ်မဲၥ်ဆှးဒီးတၢ်မၤတရီတပါအီၤအထူအယိၥ်အဂီၢ်လီၤ’ ဒၤနံးယ့လး ၁၂း၂. ၦၤလၢအသံလၢတၢ်နၥ်မူခိၣ်ကလူးသၢဂၤတဂၤအတၢ်ကစီၣ် အပူၤကိးဂၤဟဲထီၣ်လၢတၢ်သွၣ်ခိၣ်အပူၤအိၣ်ဒီးတၢ်လၤကပီၤ, လၢကနၢ်ဟူဘၣ် ယွၤအတၢ်ဃူတၢ်ဖိးအတၢ်အၢၣ်လီၤအီလီၤဒီး ၦၤလၢအတိၢ်န့ၢ်အတၢ်မၤလိၥ်တဖၣ် န့ၣ်လီၤ. ‘ၦၤလၢအဆဲးစ့ၢ်ကီးအီၤ’ (လီၣ်ဖျါ ၁း၇), ၦၤလၢအဒုၣ်ဒွဲၣ်အီၤဒီး ၦၤလၢအနံၤဘၣ်ဖၣ်လဲခရံၥ်အတၢ်တူၢ်ဘၣ်တၢ်နးတၢ်ဖှီၣ်, ဒီးၦၤလၢအထီဒါ အတၢ်မ့ၢ်တၢ်တီဒီးအၦၤဂီၢ်မုၢ်တဖၣ်ဒီးမၤနးမၤဖှီၣ်အီၤနးနးကလဲၥ်တဖၣ်, ကဘၣ် တၢ်ဒုးဂဲၤထၢၣ်သမူထီၣ်အီၤ ဒ်သိးကထံၣ်ဘၣ်အီၤအိၣ်ဒီးအလၤကပီၤဒီးကထံၣ် ဘၣ်တၢ်လၤကပီၤလၢအဘၣ်တၢ်ပၥ်လီၤအီၤလၢ ၦၤလၢအသးတီတဖၣ်ဒီး ဒိကနၣ်အကလုၢ်တဖၣ်အလိၤန့ၣ်လီၤ.” E. G. White, The Great Controversy, p. 637.