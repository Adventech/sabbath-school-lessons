---
title:  လံၥ်စီဆှံအလီၢ်လံၤတကတြူၢ်အတၢ်မုၢ်လၢ်
date:  15/10/2022
---

### တၢ်မၤလိတနွံအံၤအဂီၢ်ဖ
ယိၤဘး ၁၉း၂၅-၂၇း  ၁တံၤမသ့း ၆း၁၆း   စံးထီၣ်ပတြၢၤ ၄၉း  ၇၁း   ယၡါယၤ ၂၆း၁၄, ၁၉း  ဒၤနံးယ့လး ၁၂.

> <p>တၢ်ကလုၢ်ထူ</p>
> “လၢတၢ်နၥ်, စီၤအၤဘြၤဟၣ်ဘၣ်တၢ်မၤကွၢ်အီၤဒီး, ပၥ်ထီၣ် စီၤအံၤစဲးလီၤ. ဒီးၦၤလၢအန့ၢ်ဘၣ်တၢ်စံးပၥ်တဖၣ်န့ၣ်, ပၥ်ထီၣ်အဖိခွါ တဂၤဃီလီၤ. ဒီးဆိကမိၣ်လၢ ယွၤဒုးဂဲၤဆၢထၢၣ်က့ၤအီၤလၢတၢ်သံအပူၤ သ့သတးဒီး, လၢအဝဲန့ၣ်အပူၤန့ၢ်ဘၣ်က့ၤအီၤ, လၢတၢ်အဒိအတဲၥ်လီၤ” (ဧ့ၤဘြံၤ ၁၁း၁၇, ၁၉).

လံၥ်စီဆှံအလီၢ်လံၤတကတြူၢ်အတၢ်မုၢ်လၢ်တအိၣ်သူၣ်လီၤအသးလၢ ၦၤဟ့းလ့ၣ်ဖိအတၢ်ထံၣ်ဘၣ်ဃးသးသမူအန့ဆၢၣ်သံတသ့ဘၣ်အဖီခိၣ်န့ၣ်ဘၣ်. လၢၦၤသံအတၢ်ဂဲၤဆၢထၢၣ်က့ၤလၢလီၢ်ခံကတၢၢ်လၢအမ့ၢ်လံၥ်စီဆှံအတၢ်သိၣ်လီၤ သီလီၤတၢ်အဖီခိၣ်န့ၣ်လီၤ.

ဘၣ်ဆၣ်ၦၤကညီအနီၢ်ခိလၢအကဲထီၣ်ဟီၣ်ခိၣ်ကမူၣ်, မ့တမ့ၢ်ဟးဂီၤ ကွံၥ်ဝဲလၢကျဲအဂၤတဘိဂ့ၤတဘိဂ့ၤလၢတအိၣ်လၢၤဘၣ်အံၤ မူထီၣ်ကဒါက့ၤ ကသ့ဝဲဒ်လဲၣ်. ၦၤလၢအသံတ့ၢ်တဂၤ, ဘၣ်တဘၣ်ကယံၥ်တ့ၢ်လံအနံၣ်လၢ အကယၤမ့တမ့ၢ်လၢအကထိအံၤ, ကဂဲၤထၢၣ်ကဒါက့ၤဒ်အနီၢ်ကစၢ်အသိး မ့တမ့ၢ်ဒ်အဝဲမ့ၢ်တ့ၢ်ၦၤလၢအပူၤကွံၥ်တဂၤအသိးကသ့ဝဲဒ်လဲၣ်.

တၢ်သံကွၢ်တဖၣ်အံၤ ဆှၢၦၤဒ်သိးပကဒုးနဲၣ်ဖျါသးသမူအတၢ်ကီတၢ်ခဲလၢ အအိၣ်သးအံၤအဖီခိၣ်န့ၣ်လီၤ. ပအိၣ်မူဝဲဒီးသးခုပဝဲတၢ်အိၣ်မူလၢယွၤဟ့ၣ် လီၤၦၤကိးနံၤဒဲးအံၤန့ၣ်လီၤ. သးသမူအခီၣ်ထံးခီၣ်ဘိလၢအလီၤလး, လၢတအိၣ် ဒီးအခီၣ်ထံးလၢပတနၢ်ပၢၢ်အီၤဒၣ်လဲၥ်, ပသ့ၣ်ညါဝဲလၢအခီၣ်ထံးန့ၣ် ယွၤဒုးအိၣ် ထီၣ်သးသမူအံၤလၢသးသမူတအိၣ်ဘၣ်အလီၢ်ခီဖျိလၢအကလုၢ်အစိကမီၤအဃိ န့ၣ်လီၤ. (၁မိၤၡ့ ၁း  စံးထီၣ်ပတြၢၤ ၃၃း၆, ၉). လၢတၢ်န့ၣ်အဃိ, ယွၤတ့လီၤ သးသမူအဆိကတၢၢ်တဘျီလၢဟီၣ်ခိၣ်အံၤ မ့ၢ်သ့ဝဲလၢတၢ်တအိၣ်ဘၣ်နီတမံၤ အပူၤဘၣ်န့ၣ်ဒီး (Latin ex nihilo), ဘၣ်မနုၤအဃိ ပကဘၣ်သးဒ့ဒီအကံၢ်အစီ ဒ်သိးကတ့လီၤကဒါက့ၤၦၤကညီအသးသမူဒီးမၤအိၣ်ထီၣ်ကဒါက့ၤဝဲဆူအခီၣ်ထံး ခီၣ်ဘိ ဒ်အမ့ၢ်တ့ၢ်ဝဲအသိးတသ့ဝဲဘၣ်န့ၣ်လဲၣ်.

တနွံအံၤ ပကဃုသ့ၣ်ညါတၢ်ဂဲၤထၢၣ်သမူထီၣ်က့ၤလၢလီၢ်ခံကတၢၢ် အတၢ်နၥ်လၢအပၥ်ဖျါထီၣ်န့ၢ်ၦၤလၢလံၥ်စီဆှံအလီၢ်လံၤတကတြူၢ်အပူၤ, ဃုၥ်ဒီး တၢ်ဃုကွၢ်ထံလီၤဆီတၢ်လၢစီၤယိၤဘးစံးတ့ၢ်ဝဲတဖၣ်အဖီခိၣ်, စံးထီၣ်ပတြၢၤ အတၢ်ကွဲးတနီၤ, ဒီး၀ံယၡါယၤဒီးဒၤနံးယ့လးအတၢ်ကွဲးအပူၤအဂ့ၢ်န့ၣ်လီၤ.