---
title:  “နၦၤသံန့ၣ်ကမူထီၣ်”
date:  19/10/2022
---

`ဖး ယၡါယၤ ၂၆း၁၄ ဒီး ၁၉ တက့ၢ်. တၢ်လီၤဆီမနုၤအိၣ်ဝဲလၢ ၦၤလၢ ကဘၣ်ဟးဂီၤလီၤစိၤ (ယၡါယၤ ၂၆း၁၄း  ကွၢ်စ့ၢ်ကီး မၤလကံ ၄း၁) ဒီးၦၤလၢ ကဒိးန့ၢ်ဘၣ်တၢ်မူအထူအယိၥ် (ယၡါယၤ ၂၆း၁၉) အဘၢၣ်စၢၤန့ၣ်လဲၣ်.`

၀ံယၡါယၤအလံၥ်ပၥ်ဖျါထီၣ်န့ၢ်ၦၤတၢ်လီၤဆီအခိၣ်ကျၢၢ်တခါလၢ ယွၤ အကံၢ်အစီလၢအဒိၣ်အမုၢ်ဒီးပၦၤကညီအတၢ်ဂံၢ်စၢ်ဘါစၢ် (ကွၢ်ယၡါယၤ ၄၀) အဘၢၣ်စၢၤအဂ့ၢ်န့ၣ်လီၤ. ပလီၤဂၥ်ဒီးနီၣ်ဧိၤမံဧိၤလၢအဃ့ထီတဖၣ်ဒီး ဖီလၢ အလီၤညွံးလီၤဘဲတဖၣ်ဒၣ်လဲၥ်, ယွၤအကလုၢ်ကထါအိၣ်ဂၢၢ်ဆိးကျၢၤထီဘိန့ၣ် လီၤ (ယၡါယၤ ၄၀း၆-၈). ဘၣ်ဆၣ်, ပၦၤကညီတဖၣ်အိၣ်ၦဲၤဒီးတၢ်ဒဲးဘး ဒၣ်လဲၥ်, ယွၤအဘျုးအဖှိၣ်လၢအုၣ်က့ၤခီၣ်က့ၤၦၤအံၤ အိၣ်ဝဲဒၣ်လၢၦၤကညီ ခဲလၢၥ်အဂီၢ် ဒီးတုၤလီၤတီၤလီၤဝဲဆူၦၤတခီဘီမုၢ်ဖိတဖၣ်အအိၣ်ဒၣ်လဲၥ် ၦၤလၢ အဖိးဃၥ်ယွၤအတၢ်အၢၣ်လီၤအီလီၤဒီးတိၢ်န့ၢ်အိၣ်ဘှံးနံၤတဖၣ်န့ၣ်လီၤ (ယၡါယၤ ၅၆).

လၢလံၥ်ယၡါယၤအပူၤ, တၢ်ဂဲၤထၢၣ်သမူထီၣ်က့ၤအတၢ်မုၢ်လၢ်အံၤ လဲၢ်ဒိၣ်ထီၣ်ဒီးအကါဒိၣ်ဝဲန့ၣ်လီၤ. ဖဲလံၥ်စီဆှံအတၢ်ဒုးသ့ၣ်ညါၦၤလၢ အပူၤကွံၥ် တဖၣ်ဘၣ်ဃးတၢ်ဂဲၤထၢၣ်သမူထီၣ်က့ၤဘၣ်တၢ်ပၥ်ဖျါအါဒိၣ်ထီၣ်ဝဲလၢ ၦၤတဂၤ အတၢ်ထံၣ်တဖၣ်အပူၤအခါ (ယိၤဘး ၁၉း၂၅-၂၇း  စံးထီၣ်ပတြၢၤ ၄၉း၁၅း  စံးထီၣ်ပတြၢၤ ၇၁း၂၀), ၀ံယၡါယၤကတိၤတၢ်အံၤ ဒ်အပၥ်ဃုၥ်ဒီးအကစၢ်ဒီး ၦၤစူၢ်က့ၤနၥ်က့ၤတၢ်ဖိအကရၢကရိတဖၣ်အတၢ်အၢၣ်လီၤအီလီၤခံမံၤလၢၥ်အသိး န့ၣ်လီၤ. (ယၡါယၤ ၂၆း၁၉).

ယၡါယၤ ၂၆ ထိၣ်သတြီၤၦၤအၢၦၤသီဒီးၦၤတီၦၤလိၤအတၢ်ဘူၣ်တၢ်တီၢ် လၢအလီၤဆီလိၥ်သးအဂ့ၢ်န့ၣ်လီၤ. လၢအတကပၤန့ၣ်, ၦၤအၢၦၤသီကအိၣ်ဒံးဒၣ် လၢတၢ်သံအပူၤလၢတဒိးန့ၢ်ဘၣ်ကဒါက့ၤသးသမူဘၣ်, ဖဲအစှၤကတၢၢ် “တၢ်သံ ခံဘျီတဘျီ” ၀ံၤအလီၢ်ခံန့ၣ်လီၤ (လီၣ်ဖျါ ၂၁း၈). အဝဲသ့ၣ်ကဟးဂီၤလၢၥ်လၢၥ် ဆ့ဆ့, ဒီးအဝဲသ့ၣ်အတၢ်သ့ၣ်ညါတၢ်ခဲလၢၥ်ကဟးဂီၤကွံၥ်ဝဲလီၤစိၤန့ၣ်လီၤ (ယၡါယၤ ၂၆း၁၄). လံၥ်စီဆှံအဆၢအံၤ ပၥ်ဖျါန့ၢ်ၦၤဆှဲဂ့ၤမးဘၣ်ဃးတၢ်သိၣ်လီၤ သီလီၤတၢ်လၢသးတဖၣ် မ့တမ့ၢ်နီၢ်သးတဖၣ်တအိၣ်မူဝဲနီတဖျၢၣ်လၢသံ၀ံၤ အလီၢ်ခံန့ၣ်လီၤ. လၢတဲတၢ်ဘၣ်ဃးၦၤအၢၦၤသီအတၢ်ဟးဂီၤလၢလီၢ်ခံကတၢၢ်, လၢအဟဲလၢခံန့ၣ်, ယွၤစံးဝဲဒၣ်လၢတၢ်လီၢ်တပူၤလၢၦၤအၢၦၤသီတဖၣ် မ့ၣ်အူ ကအီၣ်ကွံၥ်အဝဲသ့ၣ်လၢၥ်လၢၥ်ဆ့ဆ့, တပၥ်တ့ၢ်ကွံၥ် “အဂံၢ်မ့ၢ်ဂ့ၤ, အဒ့မ့ၢ်ဂ့ၤ” နီတမံၤဘၣ် (မၤလကံ ၄း၁).

လၢအဂၤတကပၤတခီ, ၦၤတီၦၤလိၤလၢအသံတဖၣ် ကဂဲၤထၢၣ်ကဒါက့ၤ လၢတၢ်သံအပူၤ ဒ်သိးကဒိးန့ၢ်ဘၣ်အဝဲသ့ၣ်အခိၣ်ဖးလၢအဘၣ်ဆိၣ်ဂ့ၤန့ၣ်လီၤ. ယၡါယၤ ၂၅ ပၥ်ဖျါန့ၢ်ၦၤဂ့ၤဒိၣ်မးလၢယွၤ “ကဘျၢလီၤတၢ်သံလီၤထူလီၤယိၥ်” ဒီးယွၤကထွါကွံၥ်အမဲၥ်ထံလၢကယဲၢ်အမဲၥ်” (ယၡါယၤ ၂၅း၈) န့ၣ်လီၤ. လၢ ယၡါယၤ ၂၆ အပူၤ ပထံၣ်ဘၣ်တၢ်ကတိၤလၢအဖီလၥ်တဖၣ်အံၤန့ၣ်လီၤ. “နၦၤသံန့ၣ်ကမူထီၣ်, ယၦၤအစိၣ်တဖၣ်ကဂဲၤဆၢထၢၣ်လီၤ. ဖုသံနီၣ်ထီၣ်ဒီး သး၀ံၣ်တၢ်, ၦၤလၢအအိၣ်အဆိးလၢဖၣ်ကမူၣ်ကျါသ့ၣ်ဧၢ, အဂ့ၢ်ဒ်အံၤ, ဒ်နီၣ်ဧိၤ မံၤဧိၤအပစီၤထံအသိးန့ၣ် မ့ၢ်နပစီၤထံ, ဒီးဟီၣ်ခိၣ်ကဟ့ၣ်ထီၣ်က့ၤၦၤသံတဖၣ် လီၤ” (ယၡါယၤ ၂၆း၁၉). ၦၤတီၦၤလိၤလၢဂဲၤထၢၣ်သမူထီၣ်က့ၤခဲလၢၥ် ကပၥ် ဃုၥ်ဝဲဒၣ်လၢမူးသးဖှံအပူၤ လၢယွၤကကတဲၥ်ကတီၤန့ၢ်အၦၤဂီၢ်မုၢ်ခဲလၢၥ်အဂီၢ်န့ၣ် လီၤ (ယၡါယၤ ၂၅း၆). တၢ်ဂဲၤထၢၣ်သမူထီၣ်က့ၤလၢလီၢ်ခံကတၢၢ်ကပၥ်ဖှိၣ် ၦၤတီၦၤလိၤခဲလၢၥ်လၢကိးစိၤဒဲး, လၢအပၥ်ဃုၥ်ဒီးၦၤလၢနအဲၣ်ဘၣ်အီၤတဖၣ် လၢအသံတ့ၢ်ဝဲလၢခရံၥ်အပူၤန့ၣ်လီၤ.

ဆိကမိၣ်ကွၢ်, ပမ့ၢ်တအိၣ်ဒီးတၢ်မုၢ်လၢ်နီတမံၤ, တၢ်အုၣ်ကီၤသးလီၤတံၢ် လီၤဆဲးနီတမံၤ, တၢ်ဂ့ၢ်တၢ်ကျိၤနီတမံၤလၢပကဆိကမိၣ်ဝဲလၢပတၢ်သံအံၤ တမ့ၢ် တၢ်နီတမံၤဘၣ်ဒီး မ့ၢ်ဒၣ်တၢ်ကိးမံၤဒဲးအကတၢၢ်လၢပဂီၢ်အဂ့ၢ်န့ၣ်တက့ၢ်. ဒီးလၢခံ, အၢဒိၣ်န့ၢ်တၢ်အံၤ, ၦၤလၢအသ့ၣ်ညါတ့ၢ်ၦၤကိးဂၤကသံကွံၥ်ဝဲခဲလၢၥ်, ဒီးတယံၥ် ဘၣ်န့ၣ် ကမၤအသးဒ်ပတအိၣ်မူဘၣ်ပဝဲနီတဘျီဘၣ်ဒီး လၢပတၢ်အိၣ်မူ အခီပညီတအိၣ်ဝဲနီတမံၤလ့ၤတက့ၤအဂ့ၢ်န့ၣ်တက့ၢ်. တၢ်ဘူၣ်တၢ်တီၢ်အံၤ လီၤဆီဝဲဒၣ်ဒီးတၢ်မုၢ်လၢ်လၢအအိၣ်ဒီးၦၤဒ်လဲၣ်.