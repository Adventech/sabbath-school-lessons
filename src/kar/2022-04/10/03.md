---
title:  လရၥ်အမ့ၣ်အူ
date:   28/11/2022
---

လၢဖိသၣ်တဖၣ်အဂီၢ်အလံၥ်ဖိအခိၣ်တီ “The Sight of Hell” အပူၤ (Dublin: James Duffy, [1874], p. 24),  ကီၤလၤ၀ါရိမ့ၤအသီခါ John Furniss (1809-1865) ဒုးနဲၣ်ပၥ်ဖျါထီၣ်တၢ်မၤအၢမၤနးတၢ်လီၤစိၤအဂ့ၢ် ခီဖျိလၢထးဖျၢၣ်ဖးဒိၣ်တဖျၢၣ်, ဒိၣ်န့ၢ်ဒံးမူခိၣ်ဒီးဟီၣ်ခိၣ်န့ၣ်လီၤ. “ဘၣ်တဘျီ ထိၣ်ဖိတဘ့ၣ်ဟဲလၢအနံၣ်လၢအကထိတဖၣ်အပူၤ ဒီးထိးဘၣ်ထးဖျၢၣ်ဖးဒိၣ်အံၤ ဒီးအဒံးအဆူၣ်ဖိတဘ့ၣ်န့ၣ်လီၤ.” ၦၤကွဲးလံၥ်အံၤ ဂ့ၢ်လိၥ်ဝဲလၢတၢ်ဆူးအူအီၣ် ၦၤတၢ်ဒဲးဘးဖိတဖၣ်ဒီး မ့ၣ်အူလၢလရၥ်ပူၤအံၤ ဘၣ်နးဘၣ်ဖှီၣ်ဒံးဒၣ်တၢ်ဖဲလၢ ထးဖျၢၣ်အံၤဟးဂီၤကွံၥ်ဝဲဒၣ်ဒီး တၢ်မၤအသးခီဖျိထိၣ်ဒံးဖိတဘ့ၣ်အတၢ်ထိးဘၣ် အီၤ၀ံၤအလီၢ်ခံဒၣ်လဲၥ်န့ၣ်လီၤ.

တၢ်လီၤသးအုးန့ၣ်မ့ၢ်ဝဲ, ၦၤခရံၥ်ဖိလၢအပၢၢ်ဆၢတၢ်အါမးတဖၣ်, တုၤမုၢ်မဆါတနံၤအံၤဒၣ်လဲၥ်, နၥ်တၢ်တမံၤလၢလီၤဂၥ်ဒီးၦၤလၢအကဘၣ်ဟးဂီၤ တဖၣ်အဂီၢ်န့ၣ်လီၤ.

`ဖး မၤလကံ ၄း၁ ဒီး ယူဒၤ ၇ တက့ၢ်. လံၥ်စီဆှံအဆၢတဖၣ်အံၤ မၤစၢၤ ဒုးနၢ်ပၢၢ်ၦၤဂ့ၤဒိၣ်ဝဲဘၣ်ဃး “မ့ၣ်အူအထူအယိၥ်” အတၢ်နၥ်မ့တမ့ၢ်တၢ်ထံၣ် ဒ်ယ့ၣ်ၡူးတဲဖျါထီၣ်ဝဲအသိး, လၢၦၤလၢကတုၤတၢ်ဟးဂီၤတဖၣ် ကတုၤလၢ “မ့ၣ်အူအထူအယိၥ်” အပူၤ (မးသဲ ၁၈း၈), မ့တမ့ၢ် “မ့ၣ်အူလၢတလီၤပံၥ် နီတဘျီဘၣ်” တခါအံၤအပူၤဒ်လဲၣ် (မၢ်ကူး ၉း၄၃).`

တၢ်ကတိၤ “အထူအယိၥ်” (Heb. ‘olam; Greek aion, aionios) အိၣ်ဒီးအခီပညီလၢအလီၤဆီအါမး, လၢအိၣ်သူၣ်လီၤအသးလၢတၢ်ဂ့ၢ်လၢ အဘၣ်ထွဲလိၥ်သးအဖီခိၣ်န့ၣ်လီၤ. အဒိ, ဖဲလၢအဘၣ်ထွဲလိၥ်သးဒီးယွၤ (၅မိၤၡ့ ၃၃း၂၇, “လီၤစိၤ”) အခါ, တၢ်ကတိၤအံၤပၥ်ဖျါထီၣ်ယွၤအတၢ်လီၤထူလီၤယိၥ် န့ၣ်လီၤ. ဖဲလၢအဘၣ်ထွဲလိၥ်သးဒီးၦၤကညီဖိတဖၣ် (၂မိၤၡ့ ၂၁း၆ “ထီဘိ”) အခါ, တၢ်ကတိၤအံၤအိၣ်ဒီးအဆၢခီဖျိလၢအဝဲသ့ၣ်အသးသမူအဖုၣ်အထီအဖီခိၣ် န့ၣ်လီၤ. ဖဲပၥ်ဖျါထီၣ်မ့ၣ်အူအကံၢ်အစီ (မးသဲ ၁၈း၈;  ၂၅း၄၁ “လီၤစိၤ”) အခါ, တၢ်အံၤဒုးဆိကမိၣ်ၦၤအခီပညီလၢမ့ၣ်အူအံၤတလီၤပံၥ်ဝဲတုၤတၢ်လၢအအီၣ်ဝဲ လၢၥ်ကွံၥ်တစုန့ၣ်လီၤ. တၢ်အံၤအခီပညီမ့ၢ်ဝဲ, “မ့ၣ်အူလီၤထူလီၤယိၥ်” ကအိၣ်ဝဲ လီၤစိၤလၢတၢ်သ့ၣ်ညါတၢ်ဒ်အံၤအပူၤလၢအကအီၣ်ကွံၥ်ၦၤအၢၦၤသီလၢၥ်လၢၥ် ဆ့ဆ့ဒီး ဒုးပတုၥ်ကွံၥ်အီၤတန့ၢ်ဘၣ်, လၢတပၥ်လီၤတဲၥ်ကွံၥ် “အဂံၢ်မ့ၢ်ဂ့ၤ, အဒ့ မ့ၢ်ဂ့ၤ” န့ၣ်လီၤ (မၤလကံ ၄း၁).

ၦၤအၢၦၤသီအတၢ်စံၣ်ညီၣ်လီၤထူလီၤယိၥ်တခါအတၢ်နၥ် အိၣ်ဒီးအခီပညီ လၢအဒိၣ်အယိၥ်တဖၣ်န့ၣ်လီၤ. ၦၤအၢၦၤသီတဖၣ် မ့ၢ်ဘၣ်တၢ်စံၣ်ညီၣ်အီၤထီဘိ အဃိန့ၣ်ဒီး, ဖျါလၢတၢ်အၢတၢ်သီလၢၥ်ကွံၥ်ဝဲတသ့နီတဘျီလၢၤဘၣ်န့ၣ်လီၤ. လၢန့ၣ်အမဲၥ်ညါ, ၦၤကညီအသးသမူခဲလၢၥ်ဟဲလီၤလၢယွၤအအိၣ် (၅မိၤၡ့ ၃၂း၃၉;  စံးထီၣ်ပတြၢၤ ၃၆း၉) အဃိ, တၢ်မ့ၢ်လၢ “ယွၤအသးကမုၥ်ကမုၥ်ဝဲဒီး ၦၤအၢၦၤသီတဖၣ်အတၢ်သံဒ်အံၤအသိးဘၣ်” (ယဃ့းစက့လး ၃၃း၁၁). လၢတၢ်န့ၣ်အဃိ, ဘၣ်မနုၤယွၤကဘၣ်ပျဲၦၤအၢၦၤသီအသးသမူကဘၣ်တူၢ် တၢ်နးတၢ်ဖှီၣ်လၢ ကတၢၢ်ကတၥ်တသ့ဘၣ်တခါအံၤအပူၤန့ၣ်လဲၣ်. တၢ်အံၤ တမ့ၢ်တၢ်ဂ့ၢ်တၢ်ကျိၤလၢအဘၣ်ဒိၣ်န့ၢ်ဒံးယွၤအဂီၢ် လၢကမၤကတၢၢ်ကွံၥ်အဝဲသ့ၣ် အတၢ်အိၣ်မူအံၤန့ၣ်လဲၣ်. ၦၤအၢၦၤသီတဖၣ်အံၤ မ့ၢ်ဘၣ်တၢ်စံၣ်ညီၣ်အဝဲသ့ၣ် “ဒ်အဝဲသ့ၣ်အတၢ်မၤတဖၣ်အသိး” အဃိ (လီၣ်ဖျါ ၂၀း၁၂), ဘၣ်မနုၤအဃိ ၦၤကညီအတၢ်အိၣ်မူလၢအဖုၣ်ကိၥ်ဖိအံၤ ကဘၣ်တၢ်စံၣ်ညီၣ်အီၤလၢကတၢၢ်ဝဲ တသ့ဘၣ်န့ၣ်လဲၣ်.

လံၥ်စီဆှံအတၢ်ကွဲးခဲလၢၥ် လၢအဘၣ်ဃးဒီး “မ့ၣ်အူလီၤထူလီၤယိၥ်” အံၤ ကြၢးလၢပထံၣ်ဘၣ်အီၤတၢ်တဲက့ၣ်တဲကူတၢ်တဖၣ်အသိး ဆူတချုးလၢနံၣ် အကထိတဖၣ်လၢအမ့ၢ် လီၣ်ဖျါ ၂၀ အ “နိၣ်မ့ၣ်အူ” အအိၣ် (ကွၢ်တၢ်မၤလိ ၁၃) န့ၣ်လီၤ. လၢတၢ်န့ၣ်အဃိ, တၢ်ကတိၤလၢအိၣ်ဘၣ်လၢလရၥ်မ့ၣ်အူအပူၤ ထီဘိအံၤ တမ့ၢ်လံၥ်စီဆှံအတၢ်သိၣ်တၢ်သီဘၣ်.

ဒ်တၢ်ဘူၣ်တၢ်တီၢ်တဂ့ၤဝဲဒ်လရၥ်မ့ၣ်အူအသိးန့ၣ်, တၢ်မ့ၢ်တၢ်တီမနုၤ ဘၣ်ဃးလရၥ်ပၥ်ဖျါန့ၢ်ၦၤတၢ်ဘၣ်ဃးယွၤအတၢ်အဲၣ်, လီၤဆီဒၣ်တၢ်လၢ တၢ်ထိၣ်သတြီၤတၢ်မၤနးမၤဖှီၣ်တၢ်လီၤစိၤအတၢ်ထံၣ်အပူၤန့ၣ်လဲၣ်.