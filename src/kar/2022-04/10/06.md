---
title:  လံၥ်စီဆှံအတၢ်ထံၣ်
date:   01/12/2022
---

`ဖး ၁ယိၤဟၣ် ၅း၃-၁၂ တက့ၢ်. ဘၣ်မနုၤအဃိ ၦၤတၢ်မၢဖိစီၤယိၤဟၣ် ပၥ်ဃၥ် “တၢ်မူအထူအယိၥ်” အဆၢထဲဒၣ်ၦၤလၢအအိၣ်လၢခရံၥ်အပူၤတဖၣ်န့ၣ်လဲၣ်.`

လံၥ်စီဆှံအတၢ်စူၢ်တၢ်နၥ်လၢ ၦၤကညီသံတသ့ဘၣ်အံၤ မ့ၢ်တၢ်လၢအအိၣ် သူၣ်လီၤအသးလၢတၢ်အိၣ်အသးအဖီခိၣ်အဂ့ၢ် ဒီးသးသမူအန့ဆၢၣ်လၢသံတသ့ ဘၣ်လၢတမ့ၢ်လံၥ်စီဆှံအတၢ်နၥ်ဘၣ်ခံခါအံၤ အတၢ်လီၤဆီလိၥ်သးအဂ့ၢ်န့ၣ် အိၣ်ဖျါဂ့ၤမးလၢ ၁ယိၤဟၣ် ၅း၁၁, ၁၂ အပူၤန့ၣ်လီၤ. ဒ်သိးပကနၢ်ပၢၢ်လံၥ်စီဆှံ အဆၢလၢအကါဒိၣ်အံၤ အခီပညီအဂီၢ်န့ၣ်, ပကဘၣ်သ့ၣ်နီၣ်ထီၣ်ပဝဲလၢ ထဲဒၣ် ယွၤတဂၤဧိၤ “အိၣ်ဒီးတၢ်သံတသ့ဘၣ် (၁တံၤမသ့း ၆း၁၅, ၁၆) ဒီးမ့ၢ်တၢ်မူ အခီၣ်ထံးခီၣ်ဘိထဲတဂၤဧိၤန့ၣ်လီၤ (စံးထီၣ်ပတြၢၤ ၃၆း၉;  ကလီးစဲ ၁း၁၅-၁၇;  ဧ့ၤဘြံၤ ၁း၂).

ဖဲတၢ်ဒဲးဘးဟဲနုၥ်လီၤဆူဟီၣ်ခိၣ်ခီဖျိစီၤအၤဒၣ်ဒီးနီၢ်အံၣ်အုအတၢ် လီၤကမၣ်အခါ (၁မိၤၡ့ ၃), အဝဲသ့ၣ်ဒီးအဝဲသ့ၣ်အစၢၤအသွဲၣ်တဖၣ် (လၢအပၥ်ဃုၥ်ဒီးၦၤ) တုၤဃီၤဝဲဆူနီၢ်ခိအတၢ်သံအတၢ်ဆိၣ်အၢအဖီလၥ်ဒီး တၢ်မူအထူအယိၥ်အတၢ်ဟ့ၣ်လီၤမၢ်ကွံၥ်ဝဲန့ၣ်လီၤ. ဘၣ်ဆၣ်ပကစၢ်ယွၤလၢ အအဲၣ်ၦၤတဂၤအံၤ ဒုးအိၣ်ထီၣ်တၢ်အုၣ်က့ၤခီၣ်က့ၤအတၢ်ကူၣ်ပၥ်လၢ ၦၤကညီ တဖၣ်အဂီၢ် ဒ်သိးကဒိးန့ၢ်ဘၣ်ကဒါက့ၤတၢ်မူအထူအယိၥ်, တၢ်မူလၢအမ့ၢ်တ့ၢ် အဝဲသ့ၣ်အဂီၢ်လၢအခီၣ်ထံးန့ၣ်လီၤ. ဒ်စီၤပီလူးကွဲးဝဲအသိး, “ဒ်အဃုထၢၦၤလၢ အဝဲဒၣ်အပူၤ လၢဟီၣ်ခိၣ်အခီၣ်ထံးတချုးကဲထီၣ်ဒံးဘၣ်, ဒ်သိးပကစီဆှံ, ဒီးတသံၣ်သူမီၢ်ကျၥ်ဘၣ်လၢအမဲၥ်ညါ, လၢတၢ်အဲၣ်တၢ်ကွံအပူၤအသိးလီၤ” (အ့းဖ့းစူး ၁း၄).

ၦၤတၢ်မၢဖိစီၤပီလူးတဲနၢ်ပၢၢ်ၦၤလၢ “ဒ်တၢ်ဒဲးဘးဟဲနုၥ်ဆူဟီၣ်ခိၣ်ချၢလၢ ၦၤတဂၤဃိ, ဒီးတၢ်သံတၢ်ၦၢ်လၢတၢ်ဒဲးဘးအဃိအသိးန့ၣ်,” ဒ်န့ၣ်အသိး ခီဖျိ “ၦၤတဂၤ, ယ့ၣ်ၡူးခရံၥ်” တၢ်မူအထူအယိၥ်အတၢ်ဟ့ၣ်လၢအိၣ်ၦဲၤဒီးအဘျုး အဖှိၣ်အံၤ အိၣ်ထီၣ်ဝဲလၢၦၤကညီဖိခဲလၢၥ်အဂီၢ်န့ၣ်လီၤ (ရိမ့ၤ ၅း၁၂-၂၁). ဖဲအံၤ စီၤပီလူးမၤတၢ်ကတိၤလီၤတံၢ်လီၤဆဲးတခါဆူ စီၤအၤဒၣ်နီၢ်နီၢ်တဂၤ လၢအဟဲစိၥ် တၢ်ဒဲးဘးဒီးတၢ်သံဆူဟီၣ်ခိၣ်အံၤအပူၤန့ၣ်လီၤ. ၦၤဒုးအိၣ်ထီၣ်တၢ်အခီပညီလၢ တၢ်တမံၤတသ့ဝဲနီတဂၤလၢလံၥ်စီဆှံပူၤ လၢတအိၣ်ဘၣ်ဒီးစီၤအၤဒၣ်နီၢ်နီၢ်လၢ, ခီဖျိတၢ်လုၢ်သ့ၣ်ခါပတၥ်တၢ်, ဆှၢတၢ်ဒဲးဘးဒီးတၢ်သံဆူဟီၣ်ခိၣ်အပူၤအံၤန့ၣ်ဘၣ်.

လၢတၢ်န့ၣ်အဃိ, ၦၤတၢ်မၢဖိစီၤယိၤဟၣ်မၤအါထီၣ်ဝဲ, “ယွၤဟ့ၣ်လီၤၦၤ လၢတၢ်မူအထူအယိၥ်, ဒီးတၢ်လၢတၢ်မူန့ၣ် အိၣ်ဝဲလၢအဖိခွါအပူၤလီၤ. ၦၤအိၣ်ဒီး အဖိခွါန့ၣ် အိၣ်ဒီးတၢ်မူ, ဒီးၦၤလၢအတအိၣ်ဘၣ်ဒီးယွၤအဖိခွါဘၣ်န့ၣ်, တအိၣ် ဘၣ်ဒီးတၢ်မူဘၣ်လီၤ” (၁ယိၤဟၣ် ၅း၁၁, ၁၂).

တၢ်အိၣ်အသးဒီတခါဖျါဂ့ၤဒိၣ်ဝဲလၢ ယ့ၣ်ၡူးအတၢ်ကွဲးဒုးသ့ၣ်ညါၦၤ တၢ်ကပီၤအပူၤန့ၣ်လီၤ- “အဂ့ၢ်ဒ်အံၤကယဲၢ်ၦၤလၢအထံၣ်ဖိခွါဒီးစူၢ်က့ၤနၥ်က့ၤ အီၤတဂၤလၢ်လၢ်န့ၣ် ဒ်သိးကန့ၢ်ဘၣ်တၢ်မူအထူအယိၥ်န့ၣ်, မ့ၢ်ယပၢ်အသးလီၤ. ဒီးယကဒုးဂဲၤဆၢထၢၣ်က့ၤအီၤလၢမုၢ်နံၤကတၢၢ်လီၤ” (ယိၤဟၣ် ၆း၄၀), ဒီး “ယဲဒၣ်အံၤ ယမ့ၢ်တၢ်ဂဲၤဆၢထၢၣ်က့ၤဒီးတၢ်မူလီၤ. ၦၤလၢအစူၢ်က့ၤနၥ်က့ၤ ယၤန့ၣ် မ့ၢ်သံဘၣ်ဆၣ်ဒီးကမူထီၣ်ဝဲလီၤ” (ယိၤဟၣ် ၁၁း၂၅).

တၢ်အံၤအခီပညီမ့ၢ်ဝဲ တၢ်မူအထူအယိၥ်အံၤ မ့ၢ်ယွၤအတၢ်ဟ့ၣ်တခါ ခီဖျိလၢခရံၥ်, လၢအဘၣ်တၢ်မၤန့ၢ်အီၤဖဲတၢ်ဆၢကတီၢ်အခဲအံၤ ဘၣ်ဆၣ် ပကသးခုဒိးန့ၢ်ဘၣ်အီၤလၢလၢၦဲၤၦဲၤထဲဒၣ်လၢၦၤတီၦၤလိၤအတၢ်ဂဲၤထၢၣ် သမူထီၣ်က့ၤလၢလီၢ်ခံကတၢၢ်န့ၣ်လီၤ. တၢ်ကွဲးကတၢၢ်တၢ်အံၤညီဒိၣ်မးလီၤ. တၢ်မူအထူအယိၥ်အံၤ မ့ၢ်ဘၣ်တၢ်ဟ့ၣ်လီၤအီၤထဲဒၣ်ၦၤလၢအအိၣ်လၢခရံၥ်အပူၤ တဖၣ်အဃိ, ၦၤလၢအတအိၣ်ဘၣ်လၢအပူၤန့ၣ် တအိၣ်ဒီးတၢ်မူအထူအယိၥ် ဘၣ်န့ၣ်လီၤ (၁ယိၤဟၣ် ၅း၁၁, ၁၂). လၢတၢ်ထိၣ်သတြီၤအပူၤ, သးသမူ သံတသ့ဘၣ်အတၢ်နၥ်ဟ့ၣ်ၦၤတၢ်မူအထူအယိၥ်-အိၣ်လၢပၤရဒံစူးအပူၤမ့ၢ်ဂ့ၤ လၢလရၥ်ပူၤမ့ၢ်ဂ့ၤ-လၢၦၤကညီခဲလၢၥ်အဂီၢ်, ၦၤလၢအတအိၣ်လၢခရံၥ်အပူၤ တဖၣ်ဒၣ်လဲၥ်အဂီၢ်န့ၣ်လီၤ. တၢ်သိၣ်လီၤသီလီၤတၢ်အံၤ အမံၤဟူသၣ်ဖျါဝဲ ဘၣ်ဆၣ်, တမ့ၢ်ဒ်လံၥ်စီဆှံအတၢ်သိၣ်တၢ်သီအသိးဘၣ်.