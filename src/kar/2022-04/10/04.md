---
title:  ၦၤစီဆှံတဖၣ်လၢလရၥ်ဖိအပူၤ
date:   29/11/2022
---

ၦၤရိမ့ၤဖိအတၢ်အိၣ်ဖှိၣ်ဟံးဃၥ်အတၢ်နၥ်လၢ ၦၤသံလၢတကြၢးတုၤဆူ လရၥ်အပူၤတဖၣ်ဒီး တအိၣ်ကတဲၥ်ကတီၤဒံးဘၣ်အသး ဒ်သိးကထီၣ်ဘၣ်ဆူ မူခိၣ်တဖၣ် ဒိးန့ၢ်ဘၣ်တၢ်မၤလီၤမၢ်ကွံၥ်အတၢ်ကမၣ်ဖဲအိၣ်လၢလရၥ်ဖိအပူၤအခါ သ့ဝဲ ဒီးလၢခံကထီၣ်ဘၣ်ဝဲဆူမူခိၣ်အဂီၢ်န့ၣ်လီၤ. အဝဲသ့ၣ်အတၢ်တူၢ်ဘၣ်ခီၣ်ဘၣ် တၢ်လၢ လရၥ်ဖိအပူၤတဖၣ် ဘၣ်တၢ်မၤစှၤလီၤအီၤ ခီဖျိလၢတၢ်ထုကဖၣ်တဖၣ်ဒီး တၢ်ပီၢ်ယၢ်လီၤသးတဖၣ်လၢ ၦၤလၢအအဲၣ်အီၤတဖၣ်န့ၣ်လီၤ.

ရိမ့ၤအတၢ်အိၣ်ဖှိၣ်အတၢ်သံကွၢ်တၢ်ဒီး စံးဆၢတၢ်ဘၣ်ဃးတၢ်စူၢ်တၢ်နၥ်အံၤ ထံဆးဝဲဘၣ်ဃးလရၥ်ဖိအဂ့ၢ်န့ၣ်လီၤ. “ၦၤလၢအသံခဲလၢၥ်လၢယွၤအဘျုး အဖှိၣ်ဒီး အတၢ်ရ့လိၥ်မုၥ်လိၥ်သးဒီးယွၤအပူၤတဖၣ်, လၢတလၢတၦဲၤဝဲဒံးဘၣ်န့ၣ် အဝဲသ့ၣ်အတၢ်အုၣ်က့ၤခီၣ်က့ၤလီၤထူလီၤယိၥ်ဘၣ်တၢ်မၤလီၤတံၢ်အီၤသၦၢ်တၢၢ် န့ၣ်လီၤ. ဘၣ်ဆၣ်လၢသံ၀ံၤအလီၢ်ခံ အဝဲသ့ၣ်လဲၤခီဖျိဘၣ်တၢ်မၤကဆှီထီၣ်သး, ဒ်သိးကဒိးန့ၢ်ဘၣ်တၢ်စီတၢ်ဆှံလၢအလိၣ်ဒီးနုၥ်လီၤဘၣ်ဆူမူခိၣ်အတၢ်သးခုအပူၤ အဂီၢ်န့ၣ်လီၤ.” Catechism of the Catholic Church, (New York: Doubleday, 1995), p. 291. တၢ်အံၤတဲစ့ၢ်ကီးဝဲလၢ အဝဲသ့ၣ်အတၢ်နး တၢ်ဖှီၣ်ဘၣ်တၢ်မၤစှၤလီၤအီၤသ့ ခီဖျိၦၤလၢအအဲၣ်ဝဲတဖၣ် အတၢ်ထုကဖၣ်ဃုၥ်ဒီး ၦၤဂၤအတၢ်မၤတဖၣ်လၢၦၤသံအဂီၢ်န့ၣ်လီၤ. “တၢ်အိၣ်ဖှိၣ်ဆီၣ်ထွဲစ့ၢ်ကီး တၢ်ဟ့ၣ်တၢ်မၤဘူၣ်, တၢ်သးအိၣ်ကွၢ်ကပၥ်ကွံၥ်တၢ်ကမၣ်တဖၣ်, ဒီးတၢ်ပီၢ်ယၢ် လီၤသးအတၢ်မၤတဖၣ်ဟံးန့ၢ်မူဒါလၢၦၤသံအဂီၢ်န့ၣ်လီၤ.” Catechism of the Catholic Church, p. 291.

`ဖး စံၣ်တဲၤတဲလီၤတၢ် ၉း၁၀;  ယဃ့းစက့လး ၁၈း၂၀-၂၂;  ဒီး ဧ့ၤဘြံၤ ၉း၂၇ တက့ၢ်. လံၥ်စီဆှံအဆၢတဖၣ်အံၤ နဲၣ်ဖျါလရၥ်ဖိအတၢ်နၥ်အံၤ မ့ၢ်တၢ်လၢ အကမၣ်အဂ့ၢ်န့ၣ်ဒ်လဲၣ်.`

လရၥ်ဖိအတၢ်လီၤတံၢ်လီၤဆဲးပၥ်ဖှိၣ်အသးဒီးလရၥ်မ့ၣ်အူလၢအမ့ၢ် ၦၤသူခိၣ်ဖိအတၢ်နၥ်ဒီး တၢ်ထုကဖၣ်တၢ်လၢၦၤသံအဂီၢ် လၢၦၤသူခိၣ်ဖိမၤညီနုၢ်ဝဲ န့ၣ်လီၤ. တၢ်လီၤတံၢ်လီၤဆဲးအံၤ တဘၣ်တၣ်တူၢ်လိၥ်အီၤလၢၦၤနၥ်လံၥ်စီဆှံ အတၢ်သိၣ်တဖၣ်န့ၣ်ဘၣ်. (၁) မ့ၢ်လၢၦၤသံတဖၣ်အိၣ်ဒံးဒၣ်လၢတၢ်သွၣ်ခိၣ်ပူၤ အဃိန့ၣ်လီၤ (စံၣ်တဲၤတဲလီၤတၢ် ၉း၁၀);  (၂) မ့ၢ်လၢၦၤလီၤကမၣ်ဖိလၢအတီ အလိၤတဂၤဘၣ်တၢ်ဆီတလဲအီၤဆူၦၤကညီလၢအလီၤကမၣ်အဂၤတဂၤအအိၣ် တသ့ဘၣ်အဃိလီၤ (ယဃ့းစက့လး ၁၈း၂၀-၂၂);  (၃) မ့ၢ်လၢပၦၤဃ့န့ၢ်တၢ်ထဲ တဂၤဧိၤန့ၣ် မ့ၢ်ယ့ၣ်ၡူးခရံၥ်အဃိလီၤ (၁တံၤမသ့း ၂း၅);  ဒီး (၄) မ့ၢ်လၢတၢ်သံအံၤ တၢ်စံၣ်ညီၣ်လၢလီၢ်ခံကတၢၢ်ပိၥ်ထီၣ်အခံအဃိ, လၢတအိၣ်ဘၣ်ဒီးအခွဲးအယၥ် ခံဘျီတဘျီဘၣ်, ဒ်သိးကပီၢ်ယၢ်လီၤက့ၤသးလၢတၢ်အိၣ်မူအံၤအတၢ်လီၤပျံၤ လီၤဖုးတဖၣ်အပူၤအဃိလီၤ (ဧ့ၤဘြံၤ ၉း၂၇).

တၢ်ဂ့ၢ်နီၢ်နီၢ် လၢအကါဒိၣ်အါဒိၣ်န့ၢ်ဒံးတၢ်အံၤဒၣ်လဲၥ်န့ၣ် မ့ၢ်ဝဲလရၥ်ဖိ အတၢ်စူၢ်တၢ်နၥ်လၢတမ့ၢ်လံၥ်စီဆှံအတၢ်သိၣ်တၢ်သီအံၤ မၤဟးဂီၤယွၤအကစၢ် ဒၣ်ဝဲအသကဲးပဝာ်န့ၣ်လီၤ. သၦၢ်တၢၢ်လီၤ, “စးထီၣ်လၢတၢ်လီၤကမၣ်၀ံၤ အလီၢ်ခံ, မုၣ်ကီၤလံၢ်အတၢ်ဖံးတၢ်မၤန့ၣ် မ့ၢ်ဒၣ်ကဒုးနၢ်ပၢၢ်ကမၣ်ၦၤလၢ ပပၢ်လၢ မူခိၣ်အဂ့ၢ်အဂီၢ်န့ၣ်လီၤ. အဝဲဟ့ၣ်ကူၣ်သးသမူသံတသ့ဘၣ်အတၢ်လီၤတံၢ် လီၤဆဲး--တၢ်ထံၣ်လၢအမ့ၢ်လရၥ်မ့ၣ်အူလၢအအိၣ်လီၤစိၤတခါအံၤန့ၣ် မ့ၢ်ဒၣ် မုၣ်ကီၤလံၢ်အတၢ်မၤန့ၣ်လီၤ. လရၥ်ဖိအတၢ်နၥ်အံၤ မ့ၢ်တၢ်လၢအဝဲဒုးအိၣ်ထီၣ်ဝဲ န့ၣ်လီၤ. တၢ်သိၣ်တၢ်သီတဖၣ်အံၤ မၤဟးဂီၤယွၤအသကဲးပဝာ်, လၢကဘၣ် တၢ်ပၥ်ကဲယွၤဒ်ၦၤစံၣ်ညီၣ်ဆါတၢ်, ၦၤဟ့ၣ်ကၣ်တၢ်, ၦၤမၤ^ကီတၢ်, ၦၤလၢ တပျၢ်ပတၢ်ကမၣ်တဖၣ်အသိးန့ၣ်လီၤ.” E. G. White, Manuscript 51 (Dec. 10), 1890. လၢၦၤသံတဖၣ်မံဝဲအလီၢ်န့ၣ်, တၢ်ထံၣ်အံၤစံးဝဲလၢ အဝဲသ့ၣ်အိၣ်လၢလရၥ်ဖိပူၤ, တူၢ်ဘၣ်တၢ်ဖဲန့ၣ်တုၤၦၤတဂၤမၤပူၤဖျဲးအီၤတစုန့ၣ် လီၤ.

တၢ်ကမၣ်မနုၤတဖၣ်လၢအလီၤဂၥ်ဒီးလရၥ်ဖိ မ့တမ့ၢ်တၢ်မၤအၢမၤနး တၢ်လီၤစိၤအံၤ သိၣ်လိၦၤတၢ်မနုၤဘၣ်ဃးတၢ်စူၢ်တၢ်နၥ်လၢအကါဒိၣ်န့ၣ်လဲၣ်. ဘၣ်မနုၤတၢ်လၢပနၥ်အံၤအကါဒိၣ်ဝဲ, ဒီးတမ့ၢ်ထဲပနၥ်တၢ်လၢမတၤတဂၤအပူၤ ဘၣ်န့ၣ်လဲၣ်.