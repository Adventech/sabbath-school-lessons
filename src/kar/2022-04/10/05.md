---
title:  ပၤရဒံစူးတခါလၢအိၣ်ဒီးသးလၢအတအိၣ်ဘၣ်ဒီးနီၢ်ခိတဖၣ်
date:   30/11/2022
---

ခရံၥ်ဖိအကရၢကရိအဂၤတဖၣ် တတူၢ်လိၥ်လရၥ်ဖိအတၢ်နၥ်ဒၣ်လဲၥ်, တမံၤဂ့ၤတမၠိဂ့ၤ အဝဲသ့ၣ်အါဂၤနၥ်ဝဲလၢ ၦၤတီၦၤလိၤလၢအသံအသးသမူတဖၣ် သးခုလၢပၤရဒံစူးလၢယွၤအဂီၤထံးလံန့ၣ်လီၤ. ၦၤတနီၤဂ့ၢ်လိၥ်ဝဲလၢ သးသမူ တဖၣ်န့ၣ် မ့ၢ်ဒၣ်သးလၢတအိၣ်ဘၣ်ဒီးနီၢ်ခိတဖၣ်န့ၣ်လီၤ. ၦၤအဂၤတခီနၥ်ဝဲလၢ ၦၤတဖၣ်န့ၣ် မ့ၢ်သးတဖၣ်လၢတအိၣ်ဒီးနီၢ်ခိဘၣ်ဆၣ် ဘၣ်တၢ်ဘၢအီၤဒီး တၢ်လၤကပီၤသးအနီၢ်ခိတခါန့ၣ်လီၤ.

ဖဲဒၣ်အဝဲသ့ၣ်ကတယၥ်ဒိလီၤၦၤသံအတၢ်အိၣ်အသးဒ်အံၤဒ်နုၤဒၣ်လဲၥ်, တၢ်နၥ်တဖၣ်အံၤမၤဟးဂီၤလံၥ်စီဆှံအတၢ်စူၢ်တၢ်နၥ်လၢ အမ့ၢ်တၢ်ဂဲၤထၢၣ်သမူ ထီၣ်က့ၤလၢလီၢ်ခံကတၢၢ်ဒီး ၦၤလၢအသံတဖၣ်ကဘၣ်တၢ်စံၣ်ညီၣ်အီၤန့ၣ်လီၤ. ၦၤတီၦၤလိၤအသးသမူမ့ၢ်သူၣ်ဖှံသးညီလံလၢ ပၤရဒံစူးအပူၤ (မူခိၣ်) လံန့ၣ်ဒီး ဘၣ်မနုၤအဃိလၢတၢ်ဂဲၤထၢၣ်သမူထီၣ်က့ၤဒီးတၢ်စံၣ်ညီၣ်တၢ်အိၣ်ဒံးဝဲန့ၣ်လဲၣ် (လီၣ်ဖျါ ၂၀း၁၂-၁၄).

`ဖး မၤတၢ် ၂း၂၉, ၃၄, ၃၅ ဒီး ၁ကရံၣ်သူး ၁၅း၁၆-၁၈ တက့ၢ်. လံၥ်စီဆှံ အဆၢတဖၣ်အံၤ ဟ့ၣ်လီၤၦၤတၢ်ကပီၤလၢ ၦၤသံအတၢ်အိၣ်သးအဂ့ၢ် ဒီးၦၤလၢ အခိးကွၢ်လၢ်တၢ်ဂဲၤထၢၣ်သမူထီၣ်က့ၤအဂ့ၢ်န့ၣ်ဒ်လဲၣ်.`

လံၥ်စီဆှံသိၣ်လိၦၤလၢ ၦၤကညီခဲလၢၥ်လၢအတုၤလံလၢမူခိၣ် လၢအဘၣ် တၢ်ဆီတလဲအီၤဒီးတတူၢ်ဘၣ်တၢ်သံန့ၣ် မ့ၢ်ဝဲဒ်စီၤဃနိၥ် (၁မိၤၡ့ ၅း၂၄ ဒီး ၀ံအ့ၤလံယၤ (၂စီၤပၤ ၂း၉-၁၁) အသိး, ဒီးလၢအဘၣ်တၢ်ဂဲၤထၢၣ်သမူထီၣ်က့ၤ လၢတၢ်သံဒ်စီၤမိၤၡ့ (ယူဒၤ ၉) ဒီးၦၤလၢအဂဲၤထၢၣ်သမူထီၣ်ဃုၥ်ဒီးခရံၥ် (မးသဲ ၂၇း၅၁-၅၃) အသိးန့ၣ်လီၤ.

ဒ်ပထံၣ်ဘၣ်တ့ၢ်အဝဲအသိး, တၢ်တဲက့ၣ်တဲကူတၢ်ဆူသးသမူလၢ “တၢ်လုၢ်လီၢ်အဖီလၥ်” တဖၣ် ကိးပသူထီၣ်တၢ်ဆူယွၤအအိၣ် လၢတၢ်မၤကၣ်က့ၤ တၢ်အဂီၢ် (လီၣ်ဖျါ ၆း၉-၁၁) န့ၣ် မ့ၢ်ဒၣ်တၢ်တဲဒိတခါလၢ တၢ်တီတၢ်လိၤအဂီၢ်ဒီး တမ့ၢ်တၢ်အုၣ်အသးလၢသးသမူအန့ဆၢၣ်သံတသ့ဘၣ်အတၢ်နၥ်န့ၣ်ဘၣ်. မ့တမ့ၢ် ဘၣ်ဒ်န့ၣ်ဒီး, ၦၤတဖၣ်အံၤ ဖျါဝဲကကီဒ်အဝဲသ့ၣ်သးခုဒိးန့ၢ်ဘၣ်အခိၣ်ဖးလီၤထူ လီၤယိၥ်အသိးန့ၣ်လီၤ. လၢတၢ်နီၢ်နီၢ်အပူၤ, တၢ်သွၣ်ခိၣ်အံၤ မ့ၢ်တၢ်အိၣ်ဘှံး အလီၢ်လၢၦၤသံအဂီၢ်, ၦၤလၢတသ့ၣ်ညါတၢ်နီတမံၤလၢအိၣ်ခိးတၢ်ဂဲၤထၢၣ်သမူ ထီၣ်က့ၤလၢလီၢ်ခံကတၢၢ်, ဖဲအဝဲသ့ၣ်ကဒိးန့ၢ်ဘၣ်က့ၤအတၢ်သ့ၣ်ညါအခါတဖၣ် အဂီၢ်န့ၣ်လီၤ. ၦၤသံလၢၦၤလၢအတီအလိၤတဖၣ်အကျါဒၣ်လဲၥ်, တမ့ၢ်သးသမူ လၢတအိၣ်ဘၣ်ဒီးအနီၢ်ခိတဖၣ်လၢဟး၀့ၤ၀ီၤလၢမူခိၣ်, အိၣ်ခိးဝဲလၢတၢ်၀ံသးစူၤ အပူၤ ဒ်သိးကပၥ်ဖှိၣ်က့ၤအသးဒီးအနီၢ်ခိဖဲတၢ်ဂဲၤထၢၣ်သမူထီၣ်က့ၤအဆၢကတီၢ် န့ၣ်ဘၣ်.

လၢန့ၣ်အမဲၥ်ညါ, တၢ်လၢစီၤပီလူးစံးဝဲလၢအကဲထီၣ်သးဘၣ်ဃး  ၁ကရံၣ်သူး ၁၅း၁၈ အပူၤန့ၣ်, ဖဲအဝဲစံးဝဲလၢၦၤသံမ့ၢ်တဂဲၤဆၢထၢၣ်က့ၤဝဲနီတဂၤ ဘၣ်န့ၣ်, “ၦၤလၢအမံလၢခရံၥ်အပူၤတဖၣ် ကတုၤဆူတၢ်ဟးဂီၤအပူၤလီၤ.” အဝဲသ့ၣ်မ့ၢ်အိၣ်ဘၣ်တ့ၢ်လံလၢမူခိၣ်အတၢ်မုၥ်တၢ်ပၢၤအပူၤဒီး အိၣ်ဘၣ်ဝဲယံၥ် တ့ၢ်မးဖဲလၢသံအခါလံန့ၣ်ဒီး အဝဲသ့ၣ်တုၤဆူတၢ်ဟးဂီၤအပူၤကသ့ဝဲဒ်လဲၣ်. လံၥ်စီဆှံအသီတကတြူၢ်အခိၣ်ကျၢၢ်ဒီး အနီၣ်၀ံၥ်လၢအမ့ၢ်ၦၤသံအတၢ်ဂဲၤထၢၣ် သမူထီၣ်က့ၤ ဖဲခရံၥ်ဟဲက့ၤလီၤခံဘျီတဘျီအခါအံၤ ကဘၣ်တၢ်ဒုးဟးဂီၤအီၤဒီး ဒုးကဲထီၣ်အီၤကလီကလီ ခီဖျိလၢတၢ်သိၣ်ကမၣ်သီကမၣ်တၢ်လၢၦၤတီၦၤလိၤလၢ အသံတဖၣ်ထီၣ်ဆူမူခိၣ်တထံၣ်ဃီဒီး ဒိးန့ၢ်ဘၣ်ခိၣ်ဖးလီၤထူလီၤယိၥ် ဖဲအဝဲသ့ၣ် သံ၀ံၤအလီၢ်ခံအခါန့ၣ်လီၤ. သနၥ်က့, ပနၢ်ဟူဘၣ်တၢ်ဂ့ၢ်အံၤထီဘိ, လီၤဆီဒၣ်တၢ် ဖဲပခူၣ်လီၤဘါဘၢၦၤသံတဖၣ်အခါန့ၣ်လီၤ.

ကျဲမနုၤတဖၣ်လၢ နမၤစၢၤဒုးနၢ်ပၢၢ်ၦၤတၢ်ထံၣ်လၢ ၦၤသံလၢဟီၣ်ခိၣ်လၥ် တဖၣ်အံၤမ့ၢ် “တၢ်ကစီၣ်လၢအဂ့ၤ” နီၢ်နီၢ်, လၢတၢ်သ့ၣ်ညါနၢ်ပၢၢ်တၢ်တခါအပူၤ လၢအဝဲသ့ၣ်အိၣ်ဘှံးဘၣ်ဝဲခုၣ်ခုၣ်မုၥ်မုၥ်သၦၢ်တၢၢ်ဒီး တသ့ၣ်ညါဘၣ်တၢ်ဆူး တၢ်ဆါဒီးတၢ်နးတၢ်ဖှီၣ်နီတမံၤဘၣ်န့ၣ်လဲၣ်.