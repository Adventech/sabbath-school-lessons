---
title:  တၢ်ဆိကမိၣ်ဆူညါအဂီၢ်
date:   02/12/2022
---

ဖး E. G. White အလံၥ် “The First Great Deception,” ကဘျံးပၤ ၅၃၁-၅၅၀; “The First Great Deception,” ကဘျံးပၤ ၅၅၁-၅၆၂, လၢ The Great Controversy  အပူၤတက့ၢ်.

“လၢန့ဆၢၣ်အတၢ်သံတသ့ဘၣ်အတၢ်နၥ်ကမၣ်တၢ်အခီၣ်ထံးခီၣ်ဘိ အဖီခိၣ်န့ၣ် တၢ်သ့ၣ်ညါဒံးတၢ်လၢတၢ်သံအပူၤအတၢ်နၥ်-တၢ်နၥ်တခါ, လၢအလီၤဂၥ်ဒီးတၢ်မၤနးမၤဖှီၣ်တၢ်လီၤစိၤအိၣ်သူၣ်လီၤအသးအံၤ မ့ၢ်တၢ်လၢ အထီဒါလိၥ်သးဒီးလံၥ်စီဆှံအတၢ်သိၣ်တၢ်သီ, ဆူတၢ်ဂ့ၢ်တၢ်ကျိၤလၢ ၦၤကဟံးဃၥ်ဝဲ, ဒီးဆူၦၤကညီအတၢ်သူၣ်ဟူးသးဂဲၤတဖၣ်န့ၣ်လီၤ. ဒ်တၢ်နၥ်လၢ ၦၤအါဂၤဘၣ်အသးအသိး, ၦၤလၢအဘၣ်တၢ်အုၣ်က့ၤခီၣ်က့ၤအီၤလၢ မူခိၣ် တဖၣ်သ့ၣ်ညါတၢ်ဂ့ၤဂ့ၤဘၣ်ဘၣ် ဒီးတၢ်ခဲလၢၥ်လၢအမၤအသးလၢဟီၣ်ခိၣ်ဒီး လီၤဆီဒၣ်တၢ်ဃုၥ်ဒီးတံၤသကိးလၢအအိၣ်လီၤတဲၥ်လၢလီၢ်ခံတဖၣ်အတၢ်အိၣ်မူ အဂ့ၢ်န့ၣ်လီၤ. ဘၣ်ဆၣ်တၢ်တဖၣ်အံၤ ကမ့ၢ်တၢ်သးဖှံအခီၣ်ထံးခီၣ်ဘိတခါလၢ ၦၤသံအဂီၢ် ဒ်သိးကသ့ၣ်ညါတၢ်အိၣ်မူအတၢ်နးတၢ်ဖှီၣ်တဖၣ်, ကအုၣ်အသးလၢ တၢ်ဒဲးဘးလၢအဘၣ်တၢ်မၤကမၣ်အီၤတဖၣ် ခီဖျိအဝဲသ့ၣ်အတံၤသကိးလၢ အအဲၣ်ဝဲတဖၣ်ဒီး ကထံၣ်ဘၣ်အဝဲသ့ၣ်တူၢ်ဘၣ်တၢ်ကိၢ်တၢ်ဂီၤခဲလၢၥ်, တၢ်သူၣ်အုးသးအုးခဲလၢၥ်, ဒီးသးသမူအတၢ်ကိၢ်တၢ်ဂီၤကသ့ဝဲဒ်လဲၣ်. မူခိၣ် အတၢ်မုၥ်တၢ်ပၢၤကဟ့ၣ်အီၤတၢ်သးခုခီဖျိၦၤလၢအဟး၀့ၤ၀ီၤလၢကလံၤကျါတဖၣ် လၢအတံၤသကိးလၢဟီၣ်ခိၣ်အဖီခိၣ်ဆံးအါန့ၣ်လဲၣ်. ဒီးတၢ်နၥ်လၢဖဲသးသမူ ဟးထီၣ်ကွံၥ်လၢနီၢ်ခိ၀ံၤအလီၢ်ခံအခါ ၦၤလၢတပီၢ်ယၢ်လီၤက့ၤသး အသးသမူ ဘၣ်တၢ်ဆှၢအီၤဆူလရၥ်မ့ၣ်အူတဖၣ်အပူၤအံၤ ကမ့ၢ်တၢ်လၢအလီၤသးအုးဆံးဒိၣ် လဲၣ်. ၦၤလၢထံၣ်ဘၣ်အတံၤသကိးလၢအလဲၤလီၤဘၣ်ဆူတၢ်သွၣ်ခိၣ်အပူၤ လၢတအိၣ်ကတဲၥ်ကတီၤဘၣ်အသးတဖၣ်, လဲၤနုၥ်လီၤဘၣ်ဝဲဆူတၢ်သူၣ်အုး သးအုးဒီးတၢ်ဒဲးဘးလီၤထူလီၤယိၥ်အပူၤအံၤ, လၢအဝဲသ့ၣ်အဂီၢ်အသးကဘၣ်ဒိ ဘၣ်ထံးဆံးဒိၣ်ဆံးအါလဲၣ်.” E. G. White, The Great Controversy, p. 545.