---
title:  လရၥ်အမ့ၣ်အူ
date:   26/11/2022
---

### တၢ်မၤလိတနွံအံၤအဂီၢ်
မၢ်ကူး ၉း၄၂-၄၈;  မၤလကံ ၄း၁;  ယူဒၤ ၇;  ၁တံၤမသ့း ၂း၅;  မၤတၢ် ၂း၂၉, ၃၄, ၃၅;  ၁ယိၤဟၣ် ၅း၃-၁၂.

> <p>တၢ်ကလုၢ်ထူ</p>
> “ပစီကွၢ်တၢ်ခဲလၢၥ်, ဟံးဃၥ်တၢ်အဂ့ၤတက့ၢ်” (၁သ့းစၤလနံ ၅း၂၁).

အံးတလံၢ်အၦၤကွဲးထါ Dante Alighieri ကွဲးထါဖိတယုၢ်လၢအမံၤဟူ သၣ်ဖျါ “The Divine Comedy” ဘၣ်ဃးသးသမူအတၢ်လဲၤလၢအဘၣ် တၢ်ဆိကမိၣ်န့ၢ်အီၤဖဲသံ၀ံၤအလီၢ်ခံအဂ့ၢ်န့ၣ်လီၤ. သးသမူလဲၤဆူလရၥ်လၢ ဟီၣ်ခိၣ်အံၤ, မ့တမ့ၢ်ဆူလရၥ်ဖိအပူၤ, ဖဲၦၤကညီအသးမၤဂ့ၤထီၣ်အကစၢ်အသး ဒီးကဲထီၣ်ၦၤလၢကြၢးဝဲဘၣ်ဝဲဒ်သိးကထီၣ်ဘၣ်ဆူမူခိၣ်, မ့တမ့ၢ်ဆူပၤရဒံစူးလၢ ယွၤအိၣ်တၢ်အလီၢ်န့ၣ်လီၤ.

ထဲဒၣ်ထါဖိတယုၢ်လၢအဘၣ်တၢ်ဆိကမိၣ်ကွဲးန့ၢ်အီၤဒၣ်လဲၥ်, Dante အတၢ်ကွဲးအံၤအသဟီၣ်ဆူၣ်ဝဲဒိၣ်မးဒီး ဆှၢၦၤဆူခရံၥ်ဖိအတၢ်စူၢ်တၢ်နၥ်အအိၣ် လီၤဆီဒၣ်တၢ်ၦၤရိမ့ၤဖိအတၢ်အိၣ်ဖှိၣ်အဂီၢ်န့ၣ်လီၤ. သးသမူသံတသ့ဘၣ်လၢ အလဲၤဆူလရၥ်မ့ၢ်ဂ့ၤ, လရၥ်ဖိမ့ၢ်ဂ့ၤ, ပၤရဒံစူးမ့ၢ်ဂ့ၤ အတၢ်နၥ်အခိၣ်ကျၢၢ်န့ၣ် မ့ၢ်တၢ်အိၣ်ဖှိၣ်တဖုအံၤအခီၣ်ထံးခီၣ်ဘိန့ၣ်လီၤ. ခရံၥ်ဖိအကရၢကရိလၢအထီဒါ တၢ်လဲလိၥ်သးဖးဒိၣ်တဖၣ် နၥ်စ့ၢ်ကီးဝဲလၢ သးသမူသံတသ့ဘၣ်တဖျၢၣ်အံၤ မ့ၢ်သံ၀ံၤအလီၢ်ခံထီၣ်ဆူမူခိၣ်မ့ၢ်ဂ့ၤ လီၤဆူလရၥ်ပူၤမ့ၢ်ဂ့ၤန့ၣ်လီၤ. သၦၢ်တၢၢ်လီၤ, ၦၤကညီအသးသမူမ့ၢ်တသံနီတဘျီလၢၤဘၣ်န့ၣ် နီၢ်ခိလၢအိၣ်ဒီးသးသမူဟးထီၣ် ၀ံၤအလီၢ်ခံ ကဘၣ်လဲၤဝဲတပူၤပူၤန့ၣ်လီၤ. လၢအဖုၣ်တခီ, တၢ်နၢ်ပၢၢ်ကမၣ် ၦၤကညီအန့ဆၢၣ်တခါအံၤ ဆှၢၦၤဆူတၢ်စူၢ်တၢ်နၥ်လၢအလီၤပျံၤလီၤဖုးလၢ အကမၣ်တဖၣ်အအိၣ်န့ၣ်လီၤ.

တနွံအံၤပကမၤလိတၢ်ဘူၣ်တၢ်ဘါအတၢ်စူၢ်တၢ်နၥ်လၢအတလီၤပလိၥ် လိၥ်သးဒီးလံၥ်စီဆှံတနီၤအဂ့ၢ်ဃုၥ်ဒီးလံၥ်စီဆှံအတၢ်ထံၣ်ဘၣ်ဃးတၢ်မနုၤ မၤအသးဖဲသံ၀ံၤအလီၢ်ခံအဂ့ၢ်န့ၣ်လီၤ.