---
title:  တၢ်သးအိၣ်လၢအသဘျ့, တဂ့ၢ်ခိၣ်ကျၢၢ်လၢတၢ်အဲၣ်အဂီၢ်
date:  26/09/2022
---

`ဖး 1ယိၤဟၣ် 4:7-16 တက့ၢ်. လံၥ်စီဆှံအဆၢအံၤ တဲဘၣ်ၦၤတၢ်မနုၤ ဘၣ်ဃးတၢ်သးအိၣ်လၢအသဘျ့ဒ်တၢ်အိၣ်အသးတခါ ဒ်သိးကမၤဒိၣ်ထီၣ် ထီထီၣ်တၢ်အဲၣ်တၢ်ကွံအသိးန့ၣ်လဲၣ်.`

ဖီဖိလၢၦၤကညီမၤကဲထီၣ်ဝဲတဖၣ်ဃံလၤဒီးထုးန့ၢ်ပသးဒိၣ်မးသ့ဝဲ ဘၣ်ဆၣ်ဒိၣ်ထီၣ်ဒီးဘိၣ်ထီၣ်ဖီထီၣ်ဝဲဒ်ဖီနီၢ်နီၢ်လၢယွၤတ့လီၤဝဲအသိးတသ့ဘၣ်. စဲးဖီကဟၣ်မၤတၢ်သ့ဒ်ၦၤကညီအသိးတဖၣ် ဘၣ်တၢ်သုးကျဲၤဃၥ်အီၤလၢ ကကတိၤတၢ်ဒီးကမၤတၢ်မၤအကလုၥ်ကလုၥ်အမၠိမၠိ, ဘၣ်ဆၣ်အဝဲသ့ၣ်အသး သမူတအိၣ်ဘၣ်ဒီးအတၢ်သူၣ်ဟူးသးဂဲၤတအိၣ်ဘၣ်န့ၣ်လီၤ. နီၢ်နီၢ်န့ၣ်, သးသမူ ဒီးတၢ်သးအိၣ်လၢအသဘျ့အံၤ မ့ၢ်တၢ်အိၣ်အသးတဖၣ်လၢတအိၣ်ဘၣ်ဒီးတၢ်လၢ ကဘၣ်သန့ၤသးဒ်သိးၦၤဂၤကဒိးန့ၢ်ဘၣ်, ကမၤဂ့ၤထီၣ်အသး, ဒီးကနီၤလီၤ တၢ်အဲၣ်တၢ်ကွံအဂီၢ်န့ၣ်ဘၣ်. လၢတၢ်န့ၣ်အဃိ, ပယွၤလၢအအဲၣ်တၢ်တဂၤ တ့လီၤမူခိၣ်ကလူးတဖၣ် (လၢအပၥ်ဃုၥ်ဒီးမုၢ်ဆ့ၣ်အဆၣ်တူၢ်ဂီၤ) ဒီးၦၤကညီ တဖၣ်, ဒီးတၢ်သဘျ့ဒ်သိးအဝဲသ့ၣ်ကမၤအကစၢ်ဒၣ်ဝဲအတၢ်ဃုထၢတဖၣ်, လၢအပၥ်ဃုၥ်ဒီးတၢ်လူၤပိၥ်ထွဲကျဲလၢအကမၣ်သ့ဝဲန့ၣ်လီၤ. လၢတၢ်ကတိၤအဂၤ အပူၤ, ယွၤတ့လီၤမူဟီၣ်ကယၢဒီတခါ ဒ်တၢ်အခိၣ်အဃၢၤလၢအလၢအၦဲၤဒီး အဃူအဖိးတခါအသိး လၢတၢ်ဘၣ်တ့တဖၣ်အဂီၢ် ဒ်သိးကဒိၣ်ထီၣ်လၢတၢ်အဲၣ် တၢ်ကွံအပူၤ ဒီးတၢ်ကူၣ်ဘၣ်ကူၣ်သ့အပူၤအဂီၢ်န့ၣ်လီၤ.

လၢ 1ယိၤဟၣ် 4:7-16 အပူၤ, ၦၤတၢ်မၢဖိစီၤယိၤဟၣ်ပၥ်ဖျါထီၣ်ဝဲလၢ “ယွၤမ့ၢ်တၢ်အဲၣ်တၢ်ကွံ” ဒီးလၢအဝဲပၥ်ဖျါအတၢ်အဲၣ်ဆူပအိၣ်ခီဖျိဆှၢလီၤအကစၢ် အဖိခွါဒ်သိးကတူၢ်သံအသးလၢပတၢ်ဒဲးဘးအဂီၢ်န့ၣ်လီၤ. ဒ်အဘျုးတခါအသိး, ပကြၢးပၥ်ဖျါထီၣ်ပတၢ်စံးဘျုးဆၢက့ၤအတၢ်အဲၣ်လၢအကတၢၢ်ကတၥ်တသ့ ဘၣ်အံၤ ခီဖျိလၢပတၢ်အဲၣ်လိၥ်ကွံလိၥ်သးတဂၤဒီးတဂၤန့ၣ်လီၤ. တၢ်အဲၣ်ဒ်အံၤ, အိၣ်သူၣ်ထီၣ်အသးလၢယွၤ, ကဘၣ်မ့ၢ်တၢ်အုၣ်အသးလၢထုးန့ၢ်ပသးအဒိၣ် ကတၢၢ်လၢယွၤအိၣ်ဆိးလၢပပူၤ ဒီးလၢပအိၣ်ဆိးလၢအပူၤန့ၣ်လီၤ. တၢ်ကွဲဃီၤအံၤ ဒ်သိးပကလီၣ်ဖျါယွၤအတၢ်အဲၣ်ဆူတဂၤဒီးတဂၤအိၣ်ဒီးအခီပညီထဲတခါဧိၤ ဖဲဘၣ်တၢ်ဒုးသ့ၣ်ညါဝဲဆူတၢ်ဘၣ်တ့တဖၣ်လၢအဃုထၢမၤဂ့ၤထီၣ်ဒီးပၥ်ဖျါထီၣ် တၢ်အဲၣ်အံၤသ့ဝဲ မ့တမ့ၢ်, လၢအထီဒါလိၥ်သးတခီ, ဒ်သိးကအိၣ်မူလၢတၢ်အဲၣ် လီၤဒၣ်ထဲအကစၢ်အသးအဂီၢ်န့ၣ်လီၤ. ဘၣ်ဆၣ်, တၢ်ဃုထၢအတၢ်သဘျ့အံၤ ပသူကမၣ်အီၤညီဝဲသ့, တၢ်ဂ့ၢ်လၢအလီၤသးအုးတခါဘၣ်တၢ်ဒုးအိၣ်ထီၣ်အီၤလၢ မုၢ်ဆ့ၣ်အဆၣ်တူၢ်ဂီၤအတၢ်ပူထီၣ်တၢ်လၢအလီၤသးအုးဒိၣ်မးလၢမူခိၣ်န့ၣ်လီၤ.

ၦၤတနီၤနီၤတူၢ်လိၥ်တၢ်သးအိၣ်အတၢ်သဘျ့ဒၣ်လဲၥ်, အသးဒ့ဒီဒံ:ဝဲလၢ ယွၤမ့ၢ်သ့ၣ်ညါမုၢ်ဆ့ၣ်အဆၣ်တူၢ်ဂီၤကပူထီၣ်တၢ်အဃိ ဘၣ်မနုၤအဝဲတ့လီၤအီၤ န့ၣ်လဲၣ်. လၢတၢ်န့ၣ်အဃိ တၢ်တ့လီၤမုၢ်ဆ့ၣ်အဆၣ်တူၢ်ဂီၤအံၤ မ့ၢ်ဒၣ်ယွၤအမူဒါ အိၣ်ဝဲလၢတၢ်ဒဲးဘးဟဲအိၣ်ထီၣ်ဝဲအခီၣ်ထံးခီၣ်ဘိအဂီၢ်န့ၣ်လီၤတမ့ၢ်ဘၣ်ဧါ.

တၢ်အံၤမ့ၢ်တၢ်သံကွၢ်လၢအကီဒိၣ်မးတခါ လၢပကစံးဆၢအီၤအဂီၢ်အံၤန့ၣ် မ့ၢ်လၢအိၣ်သူၣ်လီၤအသးလၢတၢ်ဂ့ၢ်မိၢ်ၦၢ်တဘျုးမံၤအဖီခိၣ်လၢအပၥ်ဃုၥ်ဒီး အခီပညီလီၤတံၢ်လီၤဆဲးခီဖျိလၢတၢ်ကတိၤ “မူဒါ” အံၤန့ၣ်လီၤ. တၢ်ဒဲးဘး အခီၣ်ထံးခီၣ်ဘိဒီးအန့ဆၢၣ်အံၤ မ့ၢ်တၢ်လၢပနၢ်ပၢၢ်အီၤကီဒိၣ်မးလၢၦၤကတဲနၢ်ပၢၢ် ၦၤလၢလၢၦဲၤၦဲၤတသ့ဝဲနီတဂၤဘၣ်န့ၣ်လီၤ.

ဘၣ်ဆၣ်, ယွၤတဒုးအိၣ်ထီၣ်တၢ်ဒဲးဘးဘၣ်, အဝဲပျဲအခွဲးလၢ ကအိၣ် ထီၣ်ဝဲတခီဒီးလၢခံဖဲထူၣ်စုညါအခါန့ၣ်, အဝဲအကစၢ်တူၢ်တၢ်ဒဲးဘးအံၤအဘူး အလဲအဃိ, အဝဲမၤလီၤမၢ်ကွံၥ်တၢ်ဒဲးဘးအံၤလၢၥ်လၢၥ်ဆ့ဆ့သ့ဝဲဒၣ်န့ၣ်လီၤ. လၢပတၢ်ဆိကမိၣ်ထီၣ်တၢ်ဆူးတၢ်ဆါလၢပတူၢ်ဘၣ်အီၤခဲလၢၥ်ဘၣ်ဃးတၢ်အၢ တၢ်သီအံၤအပူၤ, ပတဘၣ်သးပ့ၤနီၣ်ကွံၥ်ဝဲလၢ ယွၤအကစၢ်ဟ့ၣ်တ့ၢ်ဝဲ (တူၢ်တ့ၢ်ဝဲ) အလုၢ်အၦ့ၤအအါကတၢၢ်လၢတၢ်ဒဲးဘးဒီးတၢ်အၢတၢ်သီအတၢ်ဟဲအိၣ်ထီၣ်ဝဲအံၤ အဂီၢ်န့ၣ်ဘၣ် (ကွၢ် မးသဲ 5:43-48; ရိမ့ၤ 5:6-11), ဒီးလၢအဝဲတူၢ်တ့ၢ်တၢ်လၢ အအါဒိၣ်န့ၢ်ဒံးပဝဲတဂၤစုၥ်စုၥ်တူၢ်ဘၣ်ဝဲဒံးန့ၣ်လီၤ.

`တၢ်သးအိၣ်လၢအသဘျ့, တၢ်ဟ့ၣ်တခါလၢယွၤ, အံၤစီဆှံဝဲ, ဘၣ်ဆၣ် ဟဲအိၣ်ထီၣ်ဝဲအိၣ်ဒီးအဘူးအလဲလၢအဃၢဒိၣ်မးလၢၦဲၤဒီးအစိကမီၤ, တမ့ၢ်ထဲလၢ နကစၢ်အဂီၢ်ဒၣ်နဲဘၣ်. လၢၦၤအဂၤတဖၣ်အဂီၢ်စ့ၢ်ကီးန့ၣ်လီၤ. တၢ်ဆၢတဲၥ်လၢ အကါဒိၣ်မနုၤတဖၣ်လၢနမၤအီၤ, လၢနတၢ်သူတၢ်ဟ့ၣ်အံၤ, ဘၣ်ဃးဒီးနကမၤ အီၤ, ဒီးဖဲဒၣ်တၢ်ဃုထၢတမံၤလၢ်လၢ်လၢနမၤအီၤအဘူးအလဲတဖၣ်ကမ့ၢ်ဝဲ တၢ်မနုၤလၢနဂီၢ်န့ၣ်လဲၣ်.`