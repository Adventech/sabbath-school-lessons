---
title:  တၢ်တ့လီၤပၥ်လီၤတၢ်, တၢ်ပၥ်ဖျါထီၣ်တၢ်အဲၣ်တၢ်ကွံတခါ
date:  25/09/2022
---

လၢန့ဆၢၣ်ခဲအံၤအပူၤ ပထံၣ်ဘၣ်ပဝဲတၢ်ကစီၣ်လၢအလီၤတံၢ်လီၤဆဲးလၢ အဃါဃုၥ်လိၥ်သးဒီးတၢ်ဂ့ၤဒီးတၢ်အၢန့ၣ်လီၤ. ဖီတၤဆှုၣ်အကရူၢ်တဖၣ် ဒုးအိၣ် ထီၣ်ဖီဖိလၢအလီၤအဲၣ်ဒီးနၢမူနၢဆှီဝဲဘၣ်ဆၣ် အိၣ်ဒီးအဆှုၣ်တဖၣ်လၢအမၤဆါ ၦၤသ့ဝဲန့ၣ်လီၤ. ထိၣ်ခၠ့တဘ့ၣ်ထိၣ်ဟူးထိၣ်ဂဲၤပသးဒီးအတၢ်ဃံတၢ်လၤ ဒီးလၢခံ ဒုးသးအုးၦၤခီဖျိလၢမၤဟးဂီၤထိၣ်အဂၤတဖၣ်အသွံဒီးအီၣ်ကွံၥ်အဝဲသ့ၣ်အဖိဆံး တဖၣ်န့ၣ်လီၤ. ၦၤကညီဖိတဖၣ်ဒၣ်လဲၥ်, လၢအိၣ်ဒီးတၢ်သူၣ်ဂ့ၤသး၀ါသ့တစိၢ် တလီၢ်, အၢသီဒီးသးဟ့တၢ်သ့ဝဲ, မၤဟးဂီၤတၢ်လၢအဟံၣ်ဒူၣ်ပူၤဒၣ်လဲၥ်န့ၣ်လီၤ. ပကမၢကမၣ်တၢ်အလီၢ်တအိၣ်ဝဲလၢဘုကၠူၣ်ဒီးနီၣ်စံစၣ်အပူအဒိအတဲၥ်ပူၤ, အခ့ အၦၤတဖၣ်သံကွၢ်စံၥ်ကစၢ်, “ကစၢ်ဧၢ, နဖှံတၢ်ချံအဂ့ၤလၢနစံၥ်ပူၤတမ့ၢ်ဘၣ်ဧါ. မၤသးဒ်န့ၣ်ဒီး အိၣ်ဒီးနီၣ်စံစၣ်ဒ်လဲၣ်” (မးသဲ ၁၃း၂၇). ဒီးစံၥ်ကစၢ်စံးဆၢဝဲ, “မ့ၢ်တၢ်အဒုၣ်အဒါတဂၤမၤတၢ်အံၤလီၤ” (မးသဲ ၁၃း၂၈). ဒ်န့ၣ်အသိး, ယွၤတ့ လီၤမူဟီၣ်ကယၢလၢလၢၦဲၤၦဲၤဘၣ်ဆၣ် ဒုၣ်ဒါတဂၤမၤဟးဂီၤကွံၥ်အီၤဒီး တၢ်ဒဲးဘးအချံလၢပနၢ်ပၢၢ်အီၤကီဒိၣ်မးတဖၣ်န့ၣ်လီၤ.

`ဖး ၁ယိၤဟၣ် ၄း၈, ၁၆ တက့ၢ်. တၢ်နီၢ်နီၢ်မနုၤလၢအတဲဘၣ်ၦၤ “ယွၤမ့ၢ် တၢ်အဲၣ်တၢ်ကွံ” ဘၣ်ဃးအတၢ်တ့လီၤပၥ်လီၤတၢ်အတၢ်မၤတဖၣ်အန့ဆၢၣ်သ့ဝဲ န့ၣ်လဲၣ်.`

တၢ်ဂ့ၢ်လၢ “ယွၤမ့ၢ်တၢ်အဲၣ်တၢ်ကွံ” (၁ယိၤဟၣ် ၄း၈) အံၤ ဒုးသ့ၣ်ညါၦၤ တၢ်ဂ့ၢ်အခီၣ်ထံးခီၣ်ဘိနီၢ်နီၢ်အစှၤကတၢၢ်သၢခါန့ၣ်လီၤ. အဆိကတၢၢ်တခါန့ၣ်, တၢ်အဲၣ်တၢ်ကွံခီဖျိလၢအန့ဆၢၣ်အိၣ်ဘူးဒၣ်အတၢ်တသ့ဘၣ်, ကဘၣ်တၢ်ပၥ်ဖျါ ထီၣ်အီၤန့ၣ်လီၤ. (တၢ်အဲၣ်လၢအတဘၣ်တၢ်ပၥ်ဖျါထီၣ်အီၤန့ၣ် မ့ၢ်တၢ်အဲၣ်မနုၤ လဲၣ်). ယွၤအတၢ်အဲၣ်တၢ်ကွံဘၣ်တၢ်နီၤလီၤသကိးဝဲဆူ ယွၤသၢဂၤတဂၤဃီ အသိးအကျါ, ဒ်သိးကရ့လိၥ်သးဒီးအတၢ်ဘၣ်တ့ခဲလၢၥ်တဖၣ်လၢတၢ်လီၢ်အဂုၤ အဂၤန့ၣ်လီၤ. ခံထံၣ်တထံၣ်န့ၣ်, တၢ်လၢယွၤမၤဝဲခဲလၢၥ်န့ၣ် မၤဝဲလၢအကပၥ် ဖျါထီၣ်န့ၢ်ၦၤအတၢ်အဲၣ်လၢတအိၣ်ဘၣ်ဒီးအဂ့ၢ်အကျိၤဒီးဆီတလဲအသးတသ့ ဘၣ်တခါအဖီခိၣ်န့ၣ်လီၤ. တၢ်အံၤပၥ်ဃုၥ်ဝဲဒီးအတၢ်တ့လီၤပၥ်လီၤတၢ်အတၢ်မၤ တဖၣ်, အတၢ်အုၣ်က့ၤခီၣ်က့ၤတၢ်အတၢ်မၤတဖၣ်, ဒီးအတၢ်စံၣ်ညီၣ်လၢ ပၥ်ဖျါထီၣ်ဝဲတဖၣ်ဒၣ်လဲၥ်န့ၣ်လီၤ. နီၢ်နီၢ်န့ၣ်, “ယွၤအတၢ်အဲၣ်ဘၣ်တၢ်ပၥ်ဖျါထီၣ် တ့ၢ်ဝဲလၢအတၢ်တီတၢ်လိၤအပူၤ တစှၤန့ၢ်ဒံးအတၢ်သးကညီၤၦၤအပူၤဘၣ်. တၢ်တီ တၢ်လိၤမ့ၢ်အလီၢ်ပစိၥ်အဂံၢ်ခိၣ်, ဒီးမ့ၢ်အတၢ်အဲၣ်အသူအသၣ်န့ၣ်လီၤ.” Ellen G.

White, The Desire of Ages, p. 762. ဒီးသၢထံၣ်တထံၣ်န့ၣ်, မ့ၢ်လၢ ယွၤမ့ၢ်တၢ်အဲၣ်တၢ်ကွံဒီး တၢ်လၢအမၤဝဲခဲလၢၥ်န့ၣ် ပၥ်ဖျါထီၣ်ဝဲလၢအတၢ်အဲၣ် တၢ်ကွံအပူၤအဃိ, အဝဲတမ့ၢ်ၦၤလၢအဒုးအိၣ်ထီၣ်တၢ်ဒဲးဘးဘၣ်, မ့ၢ်လၢတၢ်ဒဲးဘး အံၤထီဒါလိၥ်သးဒီးအကစၢ်ဒၣ်ဝဲအသကဲးပဝာ်အဃိလီၤ.

ဘၣ်ဆၣ်ယွၤဘၣ်ဝဲနီၢ်နီၢ် ဒ်သိးကဘၣ်တ့လီၤဝဲမူဟီၣ်ကယၢအံၤန့ၣ်လီၤ ဧါ. လၢအစိဒိၣ်ကမီၤထီအတၢ်ထံၣ်အပူၤ, ၦၤတဂၤကစံးဝဲ “တမ့ၢ်ဘၣ်” န့ၣ်လီၤ. မ့ၢ်လၢတၢ်အံၤမ့ၢ်အတၢ်သးအိၣ်သဘျ့လၢအဆၢတဲၥ်ဝဲတခါအဃိလီၤ. ဘၣ်ဆၣ်လၢအန့ဆၢၣ်အိၣ်ၦဲၤဒီးတၢ်အဲၣ်တၢ်ကွံအတၢ်ထံၣ်အပူၤ, အဝဲလိၣ်ဘၣ် မူဟီၣ်ကယၢတခါ ဒ်ကျဲတဘိလၢကပၥ်ဖျါထီၣ်အတၢ်အဲၣ်တၢ်ကွံအဂီၢ်န့ၣ်လီၤ. ဒီးအဝဲတ့လီၤသးသမူအက့ၢ်အဂီၤတနီၤအံၤလီၤလးဝဲဆံးဒိၣ်လဲၣ်. လီၤဆီဒၣ်တၢ် ဒ်ၦၤကညီတဖၣ်အသိး, တမ့ၢ်ထဲစံးဆၢယွၤအတၢ်အဲၣ်သ့ဝဲတခါဧိၤဘၣ်, နီၤလီၤ ဒီးပၥ်ဖျါထီၣ်တၢ်အဲၣ်အံၤသ့ဝဲစ့ၢ်ကီး, တမ့ၢ်ထဲဒၣ်ဆူယွၤအအိၣ်ဘၣ်, ဆူၦၤကညီ ကဒဲကဒဲတဖၣ်အအိၣ်စ့ၢ်ကီးန့ၣ်လီၤ (ကွၢ်စ့ၢ်ကီး မၢ်ကူး ၁၂း၃၀, ၃၁ တက့ၢ်).

ကွၢ်ဃီၤဟီၣ်ခိၣ်လၢအဘၣ်တၢ်တ့လီၤအီၤအခိၣ်အဃၢၤတက့ၢ်. လၢကျဲ မနုၤတဖၣ်အပူၤ မ့ၢ်နထံၣ်ဘၣ်ယွၤအတၢ်အဲၣ်လီၣ်ဖျါထီၣ်အသးလၢအပူၤသ့ဝဲ ဖဲလၢတၢ်ဒဲးဘးမၤဟးဂီၤအီၤဒၣ်လဲၥ်န့ၣ်လဲၣ်. ပမၤလိထုးန့ၢ်တၢ်မုၢ်လၢ်အတၢ်မၤလိ မနုၤတဖၣ်ကသ့ဝဲလၢ ယွၤအတၢ်အဲၣ်ဘၣ်တၢ်ပၥ်ဖျါထီၣ်အီၤလၢအအိၣ်ဖျါဝဲလၢ တၢ်ဘၣ်တ့အပူၤဒ်လဲၣ်.