---
title:  တၢ်တစူၢ်တနၥ်တၢ်အတၢ်လဲၢ်ထီၣ်အါထီၣ်
date:  29/09/2022
---

`ဖး လီၣ်ဖျါ (၁၂) တက့ၢ်. လံၥ်စီဆှံအဆၢဒိၣ်အံၤ သိၣ်လိၦၤတၢ်မနုၤ ဘၣ်ဃးတၢ်ပူထီၣ်တၢ်လၢမူခိၣ်သလၣ်လီၤအသးဆူဟီၣ်ခိၣ်အံၤန့ၣ်လဲၣ်.`

မုၢ်ဆ့ၣ်အဆၣ်တူၢ်ဂီၤအတၢ်လီၤကမၣ်အံၤ တမ့ၢ်တၢ်ကူၣ်ထီၣ်ဖးလီၤလၢ အထီဒါတၢ်အတၢ်အ့ၣ်လိၥ်ဆိးက့လိၥ်သးလၢအယိယိဖိတခါန့ၣ်ဘၣ်. လီၣ်ဖျါ (၁၂) တဲဘၣ်ၦၤလၢတၢ်ဒုးတၢ်ယၤဖးဒိၣ်တခါအိၣ်ထီၣ်ဝဲလၢမူခိၣ် လၢမုၢ်ဆ့ၣ် အဆၣ်တူၢ်ဂီၤဒီးအကလူးတဖၣ်အိၣ်ဝဲတခီပၤ ဒီးခရံၥ်ဒီးအမူခိၣ်ကလူးတဖၣ် အိၣ်ဝဲလၢအဂၤတခီပၤအဘၢၣ်စၢၤအဂ့ၢ်န့ၣ်လီၤ. လၢလံၥ်အဆၢဒိၣ်အံၤအပူၤ, မုၢ်ဆ့ၣ်အဆၣ်တူၢ်ဂီၤဘၣ်တၢ်ကိးအီၤလၢ “ပယိၤဖးဒိၣ်,” “ဂုၢ်လၢအအိၣ်လၢသီ တဘိ,” တၢ်အၢတၢ်သီဒီးမုၣ်ကီၤလံၢ်,” ဒီး “ၦၤလၢအပၥ်တၢ်ကမၣ်လၢပဒီပုၢ်ဝဲၢ် အလိၤ” န့ၣ်လီၤ (လီၣ်ဖျါ ၁၂း၉, ၁၀). ခရံၥ်ဘၣ်တၢ်ကတိၤယၢၤထီၣ်အီၤဒ် “မံၤက့လး” အသိး (လီၣ်ဖျါ ၁၂း၇) လၢအခီပညီမ့ၢ်ဝဲ “ၦၤလၢအလီၤဂၥ်လိၥ်သး ဒီးယွၤ” န့ၣ်လီၤ.

ခီဖျိယၢၤထီၣ်တရံးက့ၤတၢ်ဆူ “မူခိၣ်ကလူးအခိၣ်မံၤက့လး” (ယူဒၤ ၉) အဃိ, ၦၤကွဲးကျိးတၢ်တနီၤနၥ်ဝဲလၢ အဝဲမ့ၢ်ဒၣ်ထဲသိးဒီးမူခိၣ်ကလူးတဂၤဧိၤန့ၣ် လီၤ. ဘၣ်ဆၣ်လၢ လံၥ်ဒၤနံးယ့လးအပူၤ, တၢ်ထံၣ်တၢ်လၢညါခီအခိၣ်ကျၢၢ်တခါ စုၥ်စုၥ် မၤကတၢၢ်ကွံၥ်ဝဲဒီးခရံၥ်ဒီးအဘီအမုၢ်အထူအယိၥ်-ဒ်တၢ်ကူးတဲၥ်ကွံၥ် လၢၢ်တဖျၢၣ်တအိၣ်ဘၣ်ဒီးစုအသိး (ဒၤနံးယ့လး ၂း၃၄, ၄၅), ဒ်ၦၤကညီဖိခွါ တဂၤအသိး (ဒၤနံးယ့လး ၇း၁၃), ဒ်တၢ်သုးမုၢ်ဂီၢ်မုၢ်အခိၣ်ဒီးပဒိၣ်ဖးဒိၣ်တဖၣ် အပဒိၣ်ဖးဒိၣ်တဂၤအသိး (ဒၤနံးယ့လး ၈း၁၁, ၂၅), ဒီးဒ်တၢ်အခိၣ်ဖးဒိၣ်, မံၤက့လးအသိး (ဒၤနံးယ့လး ၁၂း၁) န့ၣ်လီၤ. လၢတၢ်န့ၣ်အဃိ, ဒ်ယွၤအမူခိၣ် ကလူးမ့ၢ်ယွၤအကစၢ်ဒၣ်ဝဲအသိး (၂မိၤၡ့ ၃း၁-၆း  မၤတၢ် ၇း၃၀-၃၃, ဒီးအဂၤ တဖၣ်), မံၤက့လးကဘၣ်မ့ၢ်ၦၤလၢအလီၤဂၥ်ဒီးယွၤတဂၤဃီ, ခရံၥ်အကစၢ်ဒၣ်ဝဲ န့ၣ်လီၤ.

လီၣ်ဖျါ (၁၂) ကတဲၥ်ကတီၤန့ၢ်တၢ်ထီဒုၣ်ဒါလိၥ်သးလၢ အအိၣ်ဒံးဝဲ တခါအံၤ အတၢ်သမံသမိးကဒါက့ၤအီၤတခါ, လၢ (၁) တထံၣ်န့ၣ်, စးထီၣ်ဝဲဒၣ် လၢမူခိၣ်ဒီးမုၢ်ဆ့ၣ်အဆၣ်တူၢ်ဂီၤအတၢ်ပူထီၣ်တၢ်ဒီးမူခိၣ်ကလူးသၢပူတပူ ဒီး (၂) တထံၣ်န့ၣ်, ထီၣ်ဘးဝဲထီကတၢၢ်ဒီးခရံၥ်အတၢ်မၤနၢၤတၢ်လီၤတံၢ်လီၤဆဲးလၢ ထူၣ်စုညါအလိၤ ဒီး (၃) တထံၣ်န့ၣ်လဲၤဒံးအသးဆူညါလၢအထီဒါယွၤအၦၤ အိၣ်လီၤတဲၥ်တဖုလၢမုၢ်နံၤခံကတၢၢ်အံၤန့ၣ်လီၤ.

လၢတၢ်ဒုးသ့ၣ်ညါၦၤတၢ်ထီဒုၣ်ဒါလိၥ်သးစးထီၣ်ဝဲအဖီခိၣ်အံၤ, E. G. White တဲနၢ်ပၢၢ်ၦၤလၢ, “ယွၤလၢအတၢ်သးကညီၤဖးဒိၣ်အပူၤ, ၀ံသးစူၤ တၢ်ယံၥ်မးဒီးမုၢ်ဆ့ၣ်အဆၣ်တူၢ်ဂီၤန့ၣ်လီၤ. အဝဲတဘၣ်တၢ်ပၥ်စှၤလီၤကွံၥ်အီၤ လၢအလီၢ်ထီၣ်ထီအဖီခိၣ်တထံၣ်ဃီ ဖဲအဝဲလူၤဘၣ်အသးအဆိကတၢၢ်လၢ တအိၣ်ဘၣ်ဒီးတၢ်သးမံအခါန့ၣ်ဘၣ်, ဒီးဖဲအဝဲစးထီၣ်ပၥ်ဖျါအတၢ်ဃ့ကမၣ် တၢ်လၢမူခိၣ်ကလူးလၢအသးတီတဖၣ်အမဲၥ်ညါဒၣ်လဲၥ်န့ၣ်ဘၣ်. အဝဲ ဘၣ်တၢ်ပၥ်ဃၥ်အီၤလၢမူခိၣ်ယံၥ်မးန့ၣ်လီၤ. တဘျီ၀ံၤတဘျီအဝဲဘၣ်တၢ်ဟ့ၣ်အီၤ အခွဲးလၢကမၤပူၤဖျဲးအသး ဒ်သိးကပီၢ်ယၢ်လီၤက့ၤအသးဒီးဟ့ၣ်လီၤအးလီၤအသး အဂီၢ်န့ၣ်လီၤ.” E. G. White, The Great Controversy, pp. 495, 496.

ပတသ့ၣ်ညါပဝဲလၢတၢ်မၤအသးအံၤ ယံၥ်ဝဲလၢမူခိၣ်ဆံးဒိၣ်လဲၣ်န့ၣ်ဘၣ်. လၢတၢ်ဆၢကတီၢ်ကမ့ၢ်ဝဲဆံးယံၥ်ဆံးအါဒၣ်လဲၥ်, တၢ်မၤအသးအသနၢၣ်လၢ အကါဒိၣ်ကတၢၢ်လၢတၢ်ဂဲၤလိၥ်ဒီတခါအံၤအပူၤန့ၣ် မ့ၢ်ဝဲမုၣ်ကီၤလံၢ်ဒီးအမူခိၣ် ကလူးတဖၣ် “ဘၣ်တၢ်မၤနၢၤကွံၥ်အီၤ, ဒီးအဝဲသ့ၣ်အလီၢ်တအိၣ်လၢၤဘၣ်လၢ မူခိၣ်ဘၣ်” (လီၣ်ဖျါ ၁၂း၈, ကွၢ်စ့ၢ်ကီး လူၤကၣ် ၁၀း၁၈ တက့ၢ်). သၦၢ်တၢၢ် လီၤ, တၢ်ကီတၢ်ခဲအိၣ်ထီၣ်ဝဲအခဲအံၤန့ၣ် မ့ၢ်ဝဲအဝဲသ့ၣ်ဟဲလီၤဝဲဆူဟီၣ်ခိၣ်အံၤ န့ၣ်လီၤ.

ကျဲမနုၤတဖၣ်လၢ ပထံၣ်ဘၣ်ပဝဲတၢ်ဒုးအံၤအိၣ်ဝဲလၢဟီၣ်ခိၣ်အဖီခိၣ်အံၤ နီၢ်နီၢ်န့ၣ်သ့ဝဲဒၣ်န့ၣ်လဲၣ်. ပတၢ်မုၢ်လၢ်မနုၤထဲတခါဧိၤ ဒ်သိးဒီးပကမၤနၢၤကွံၥ် ပဒုၣ်ပဒါလၢတၢ်ဒုးအံၤအပူၤအဂီၢ်န့ၣ်လဲၣ်.