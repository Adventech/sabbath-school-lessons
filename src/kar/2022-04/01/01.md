---
title:  တၢ်ပူထီၣ်တၢ်လၢမူဟီၣ်ကယၢအလၢၦဲၤတဖျၢၣ်အပူၤ
date:  24/09/2022
---

### တၢ်မၤလိတနွံအံၤအဂီၢ်ဖ
၁ယိၤဟၣ် ၄း၈, ၁၆း  ၁ယိၤဟၣ် ၄း၇-၁၆း  ယဃ့းစက့လး ၂၈း၁၂-၁၉း  ယၡါယၤ ၁၄း၁၂-၁၅း  လီၣ်ဖျါ ၁၂.

> <p>တၢ်ကလုၢ်ထူ</p>
> “နလီၤတဲၥ်လၢမူခိၣ်ဒ်လဲၣ်, ဆၣ်တူၢ်ဂီၤ, မုၢ်ဆ့ၣ်အဖိဧၢ, နဘၣ် တၢ်ကူၥ်လီၤတ့ၢ်လၢဟီၣ်ခိၣ်အဖီခိၣ်ဒ်လဲၣ်, ၦၤလၢအမၤဃၣ်ၦၤကလုၥ် တဖၣ်န့ၣ်နဲဧၢ” (ယၡါယၤ ၁၄း၁၂).

ၦၤဆိကမိၣ်တၢ်အါဂၤကျဲးစၢးတဲနၢ်ပၢၢ်တၢ်အၢတၢ်သီအခီၣ်ထံးခီၣ်ဘိ အဂ့ၢ်န့ၣ်လီၤ. တနီၤနီၤစံးဝဲလၢ တၢ်အၢတၢ်သီအံၤ အိၣ်ထီၣ်ဝဲထီဘိ မ့ၢ်လၢအဝဲသ့ၣ် အတၢ်ထံၣ်အပူၤ, တၢ်ဂ့ၤကဘၣ်တၢ်စံးဘျုးအီၤထဲဒၣ်ဖဲပထိၣ်သတြီၤအီၤဒီး တၢ်အၢတၢ်သီအခါန့ၣ်လီၤ. ၦၤဂၤတဖၣ်နၥ်ဝဲလၢ ဟီၣ်ခိၣ်အံၤဘၣ်တၢ်တ့လီၤအီၤ လၢၦဲၤဝဲဘၣ်ဆၣ်, လၢကျဲတဘိဘိအပူၤန့ၣ်, တၢ်အၢတၢ်သီဟဲအိၣ်ထီၣ်ဝဲန့ၣ်လီၤ. အဒိ, လၢဟ့းလ့ၣ်အပူလၢပျၢၤအတၢ်တဲမုၥ်နၢ်အပူၤ, တၢ်အၢတၢ်သီစးထီၣ်ဝဲ ဖဲပိၥ်မုၣ်လီၤဆီတဂၤ အိးထီၣ်တလါလၢအဘၣ်တၢ်ကးဘၢဃၥ်အီၤတဖျၢၣ်အခါ တၢ်အၢတၢ်သီခဲလၢၥ်ယူၤထီၣ်ကွံၥ်ဝဲလၢဟီၣ်ခိၣ်အံၤန့ၣ်လီၤ. (ဘၣ်ဆၣ်ပူမုၥ်နၢ် အံၤတတဲနၢ်ပၢၢ်ၦၤတၢ်အၢတၢ်သီတဖၣ်အခီၣ်ထံးခီၣ်ဘိအဂ့ၢ်လၢ အအိၣ်ခူသူၣ်သး လၢတလါပူၤအဂ့ၢ်န့ၣ်ဘၣ်).

ခီဖျိလၢအထီဒါလိၥ်သးန့ၣ်, လံၥ်စီဆှံသိၣ်လိဝဲလၢ ပကစၢ်ယွၤလၢအအဲၣ် ၦၤတဂၤအံၤ ၦဲၤဒီးအစိကမီၤ (၁ကွဲးနီၣ်တၢ် ၂၉း၁၀, ၁၁) ဒီးလၢၦဲၤဝဲဒၣ်န့ၣ်လီၤ (မးသဲ ၅း၄၈). တၢ်ခဲလၢၥ်လၢအမၤဝဲန့ၣ် ကဘၣ်လၢၦဲၤဝဲစ့ၢ်ကီး (၅မိၤၡ့ ၃၂း၄, လၢအပၥ်ဃုၥ်ဒီးအဝဲတ့လီၤပဟီၣ်ခိၣ်အံၤဒ်လဲၣ်အဂ့ၢ်န့ၣ်လီၤ. မ့မ့ၢ်ဒ်န့ၣ်ဒီး တၢ်အၢတၢ်သီဒီးတၢ်ဒဲးဘးအံၤ ဟဲအိၣ်ထီၣ်ဝဲလၢ ဟီၣ်ခိၣ်လၢအလၢၦဲၤတဖျၢၣ်အံၤ အပူၤကသ့ဝဲဒ်လဲၣ်. ဒ် ၁မိၤၡ့ (၃) စံးဝဲအသိး, စီၤအၤဒၣ်ဒီးနီၢ်အံၣ်အုအတၢ် လီၤကမၣ်ဟဲစိၥ်န့ၢ်ၦၤတၢ်ဒဲးဘး, တၢ်အၢတၢ်သီ, ဒီးတၢ်သံဖဲအံၤန့ၣ်လီၤ.

ဘၣ်ဆၣ်တၢ်စံးဆၢအံၤ ဒုးအိၣ်ထီၣ်တၢ်ဂ့ၢ်အဂၤတခါကဒီးန့ၣ်လီၤ. တချုးလၢတၢ်လီၤကမၣ်အိၣ်ထီၣ်ဝဲဒံးဒၣ်လဲၥ်, တၢ်အၢတၢ်သီအိၣ်ပၥ်စၢၤ, အိၣ်ဖျါဝဲခီဖျိလၢ “ဂုၢ်” ၦၤလၢအလီန့ၢ်နီၢ်အံၣ်အုန့ၣ်လီၤ. (၁မိၤၡ့ ၃း၁-၅). ဘၣ်ဆၣ်, ပလိၣ်က့ၤကဒါက့ၤ, တချုးလၢတၢ်လီၢ်ကမၣ်အိၣ်ထီၣ်ဝဲဒံးဒၣ်လဲၥ်, ဒ်သိးပကထံၣ်န့ၢ်အထံးအခံဒီး တၢ်အၢတၢ်သီအခီၣ်ထံးခီၣ်ဘိ လၢအပၢဆှၢပတၢ် အိၣ်တၢ်ဆိးလၢမုၢ်မဆါတနံၤအံၤဒီး ဒုးအိၣ်ထီၣ်န့ၢ်ၦၤတၢ်နးတၢ်ဖှီၣ်အါစုအါဘျီ န့ၣ်လီၤ.