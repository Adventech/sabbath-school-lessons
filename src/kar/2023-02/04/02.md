---
title:  ပျံၤယွၤတက့ၢ်
date:   16/04/2023
---

လံၥ်လီၣ်ဖျါအတၢ်ပညိၣ်လၢပဝဲဒၣ်အိၣ်မူလၢဆၢကတီၢ်ခဲအံၤ အဂီၢ်န့ၣ် မ့ၢ်တၢ်ဟ့ၣ်ပလီၢ်ၦၤဂီၢ်မုၢ်တဖၣ်လၢ ကအိၣ်ကတဲၥ်ကတီၤသးလၢ ကစၢ်ခ၇ံၥ်အတၢ်ဟဲက့ၤဒီး ကပၥ်ဖှိၣ်ထီၣ်အသးဒီးအီၤအဂီၢ် လၢကဟ့ၣ်လီၤ အမုၢ်နံၤခံကတၢၢ်အတၢ်ကစီၣ်ဆူဟီၣ်ခိၣ်ချၢအံၤန့ၣ်လီၤ. လံၥ်လီၣ်ဖျါပၥ်ဖျါ ထီၣ်ကစၢ်ယွၤအတၢ်တိၥ်ပၥ်တဖၣ်ဒီး ထုးကွံၥ်မုၣ်ကီၤလံၢ်အတၢ်ကူၣ်ပၥ်သ့ၣ် တဖၣ်န့ၣ်လီၤ. ဟ့ၣ်လီၤကစၢ်ယွၤအတၢ်သကွံၢ်ကညးလၢအလီၢ်ခံကတၢၢ်, အတၢ်ကစီၣ်လၢအ၇့ဒိၣ်, လၢအထူအယိၥ်လၢၦၤဟီၣ်ခိၣ်ဖိခဲလၢၥ်အဂီၢ်န့ၣ် လီၤ.

`ဖးၦၤတၢ်မၢဖိစီၤယိၤဟၣ်အတၢ်ဃ့ကညးအ၇့ဒိၣ်လၢ မုၢ်နံၤခံကတၢၢ် အဂီၢ်ဖဲ လီၣ်ဖျါ ၁၄း၇ တက့ၢ်. (ကွၢ်စ့ၢ်ကီးဒီး ၁မိၤၡွ ၂၂း၁၂; စံးထီၣ်ပတြၢၤ ၈၉း၇း ကတိၤဒိ ၂း၅; စံၣ်တဲၤတဲလီၤ ၁၂း၁၃, ၁၄; အ့းဖ့းစူး ၅း၂၁ တက့ၢ်). မ့ၢ်အဟ့ၣ်ၦၤတၢ်သိၣ်လိသီလိအလီၤတံၢ်လီၤဆဲးမနုၤတမံၤလဲၣ်.`

လံၥ်မဲၥ်ဖျၢၣ် "ပျံၤ" အံၤ လၢဟ့းလ့ၣ်အကျိၥ်ဖဲ လီၣ်ဖျါ ၁၄း၇ အပူၤန့ၣ် မ့ၢ်ဝဲ phobeo န့ၣ်လီၤ. ဘၣ်တၢ်သူအီၤဖဲအံၤတမ့ၢ်လၢကဘၣ်ပျံၤယွၤဘၣ်, မ့မ့ၢ်တခီ မ့ၢ်ဝဲတၢ်ယူးယီၣ်ပၥ်ကဲ, ဒီးတၢ်ပျံၤလၢတၢ်ယူးယီၣ်ပၥ်ကဲအဃိန့ၣ် လီၤ. ဟ့ၣ်ထီၣ်တၢ်ဆိကမိၣ်လၢအမ့ၢ်တၢ်တီဒီးယွၤလၢၥ်လၢၥ်ဆ့ဆ့ ဒီးဟ့ၣ် လီၤအသးလၢၥ်လၢၥ်ဆ့ဆ့ဆူအတၢ်ဘၣ်သးအပူၤန့ၣ်လီၤ. မ့ၢ်တၢ်ပၥ်သူၣ် ပၥ်သးတမံၤလၢအအိၣ်သူၣ်လီၤသးလၢယွၤအပူၤ ဒီးတမ့ၢ်လၢနီၢ်ကစၢ်ဒၣ်ဝဲ အပူၤဘၣ်န့ၣ်လီၤ. ထီဒါမုၣ်ကီၤလံၢ်အတၢ်ပၥ်သူၣ်ပၥ်သးဖဲ ယၡါယၤ ၁၄း၁၃, ၁၄ အပူၤလၢအစံးဝဲဒၣ်, "ယကထီၣ်ဘးဆူမူခိၣ်, ယကပၥ်ယလီၢ်ပစိၥ်လၢ ကစၢ်အဆၣ်ဧိၤဖီဧိၤအဖီခိၣ်, ယကဆ့ၣ်နီၤလၢတၢ်အိၣ်ဖှိၣ်အကစၢၢ်ကလိၤ လၢကလံၤစိးကတၢၢ်လီၤ. ယကထီၣ်ဘးတၢ်အၢၣ်အတၢ်ထီအဖီခိၣ်, ယကပၥ်ယသးဒ်တၢ်ထီကတၢၢ်တဂၤအသိးန့ၣ်လီၤ" (ယၡါယၤ ၁၄း၁၃-၁၄).

လၢအလီၢ်န့ၣ် မ့ၢ်ကစၢ်ခ၇ံၥ်အတၢ်ပၥ်သး "အိၣ်ဒီးယွၤအက့ၢ်အဂီၤ ဘၣ်ဆၣ်ညိကွံၥ်အလၤကပီၤ, ဒီးလိၣ်ထီၣ်အသးလၢၦၤကညီဒီးဒိးန့ၢ်ကုၢ် အက့ၢ်အဂီၤလီၤ" (ဖံလံးပံၤ ၂း၆, ၈).

တၢ်ဟ့ၣ်လီၤသးလၢယွၤအပူၤန့ၣ် မ့ၢ်တၢ်အသံးအကၥ်လၢ တၢ်ဒုး ဖးဒိၣ်အံၤအဂီၢ်န့ၣ်လီၤ. မုၣ်ကီၤလံၢ်မ့ၢ်ၦၤလၢအအဲၣ်လီၤသးတဂၤန့ၣ်လီၤ. အဝဲဂ့ၢ်လိၥ်လၢကဟ့ၣ်လီၤသးဆူတၢ်ပၢတၢ်ြပးအဂၤခဲလၢၥ်အဖီလၥ်န့ၣ်လီၤ. လၢကဆီၣ်လီၤအသးလၢယွၤအဖီလၥ်အဂီၢ်န့ၣ်, အဝဲအဲၣ်ဒိးပၢတၢ်ဒီးဆ့ၣ်နီၤ လၢလီၢ်ပစိၥ်အဖီခိၣ်န့ၣ်လီၤ. တၢ်ပျံၤယွၤန့ၣ် မ့ၢ်တၢ်ဟ့ၣ်လီၤပသး, တၢ်ဟ့ၣ် လီၤပတၢ်ဆိကမိၣ်အဆိကတၢၢ်လၢယွၤအစုပူၤန့ၣ်လီၤ. မ့ၢ်တၢ်လၢကဘၣ် ညိကွံၥ်တၢ်အဲၣ်လီၤသးဒၣ်ဝဲဒီး ပတၢ်ပၥ်ထီၣ်ထီသးဒီးအိၣ်မူလၢၥ်လၢၥ်ဆ့ဆ့ လၢယွၤအဂီၢ်န့ၣ်လီၤ.

ဒီးမ့ၢ်စဲဃဲၤတၢ်အိၣ်ဖျါတမံၤလၢအ၇့ဒိၣ်နီၢ်မးလီၤ, အဂ့ၢ်ဒ်လဲၣ် မ့ၢ်တၢ်ကတိၤလၢအဟးထီၣ်ဝဲလၢမူခိၣ်ကလူးအခိၣ်တိကတၢၢ်တဂၤအထးခိၣ် န့ၣ်လီၤ.

`နတၢ်လဲၤခီဖျိလၢအမ့ၢ်တၢ်ပျံၤယွၤတမံၤအံၤမ့ၢ်မနုၤလဲၣ်. မ့ၢ်နတဲဖျါ ထီၣ်လၢအဂ့ၤတမံၤဆူၦၤဂၤအအိၣ်လၢတၢ်ပျံၤယွၤန့ၣ် မ့ၢ်တၢ်လၢအဂ့ၤတမံၤ အဂ့ၢ်လၢကျဲဒ်လဲၣ်.`