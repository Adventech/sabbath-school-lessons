---
title:  တမ့ၢ်တၢ်လံၣ်တၢ်လီလၢအကလီကလီဘၣ်
date:   16/05/2023
---

လၢတၢ်ဂုၥ်ကျဲးစၢးမၤဟးဂီၤတၢ်တ့လီၤၦၤလၢ အလီၤဂၥ်တၢ်ဂၤ တသ့ဘၣ်အံၤအဂီၢ်, မုၣ်ကီၤလံၢ်ဒုးအိၣ်ထီၣ်တၢ်လီၤဂၥ်လိၥ်အသးလၢ အတမ့ၢ်တၢ်ကလီကလီဘၣ်အံၤန့ၣ်လီၤ. တၢ်လၢအလီၤဂၥ်လိၥ်အသးအံၤ ပဝဲဒၣ်တနီၤနီၤဒၣ်လဲၥ် တူၢ်လိၥ်ဝဲဒၣ်လၢအမ့ၢ်ဒ်အံၤအသိးန့ၣ်လီၤ... ကစၢ်ယွၤန့ၣ် မ့ၢ်ၦၤလၢအဒုးအိၣ်ထီၣ်တၢ်ဘၣ်တ့န့ၣ်လီၤ. ဘၣ်ဆၣ်, ဟံးန့ၢ် တၢ်ဆၢကတီၢ်ယံၥ်ဝဲဒၣ်အါအါ ဒ်သိးတၢ်ဘၣ်တ့သ့ၣ်တဖၣ်အံၤ ကဟဲကဲထီၣ် အသးအဂီၢ်န့ၣ်လီၤ. အဝဲသူဝဲကျဲတဘိလၢအမ့ၢ်တၢ်လဲလိၥ်အသးတဆီဘၣ် တဆီအံၤန့ၣ်လိၤ. ကျိၤကျဲအံၤဒုးဃူလိၥ်ဖိးလိၥ် "စဲးအ့ၣ်အတၢ်ဃုသ့ၣ်ညါ အတၢ်ကွဲးနီၣ်ကွဲးဃါ" ဒီးလံၥ်စီဆှံလၢအမ့ၢ် ၁မိၤၡွအံၤ အတၢ်ပၥ်ဖျါထီၣ်သ့ၣ် တဖၣ်န့ၣ်လီၤ. ပၥ်ဖျါထီၣ်ဝဲသၦၢ်ၦၢ်လၢ တၢ်ဘၣ်တ့မုၢ်နံၤသ့ၣ်တဖၣ်န့ၣ်ထီဝဲ, ယံၥ်ဝဲမး, တၢ်ဆၢကတီၢ်လၢအတလီၤတံၢ်လီၤဆဲးဝဲဘၣ်ဒီး တၢ်အသးသမူလၢ ဟီၣ်ခိၣ်အံၤ သးၦၢ်တ့ၢ်ဝဲအနံၣ်လၢအကကွဲၢ်ဃၣ်ဃၣ်ညါလံန့ၣ်လီၤ.

`ဖး စံးထီၣ်ပတြၢၤ ၃၃း၆, ၉ ဒီး ဧ့ၤဘြံၤ ၁၁း၃ တက့ၢ်. လံၥ်စီဆှံ အဆၢသ့ၣ်တဖၣ်အံၤ ပၥ်ဖျါထီၣ်ဝဲတၢ်မနုၤတမံၤထံထံဆးဆးလၢကစၢ်ယွၤ တ့လီၤဟီၣ်ခိၣ်အံၤန့ၣ်လဲၣ်.`

လံၥ်စီဆှံအတၢ်ပၥ်ဖျါအံၤ ၡဲမးန့ၣ်လီၤ, ယွၤ "ကတိၤဝဲဒီးတၢ်ကဲထီၣ်, မၤလိၥ်ဝဲ, ဒီးတၢ်အိၣ်ဂၢၢ်အိၣ်ကျၢၤလီၤ" စံးထီၣ်ပတြၢၤ ၃၃း၉. "လၢတၢ်နၥ်ပသ့ၣ်ညါလၢဟီၣ်ခိၣ်ဘၣ်တၢ်တ့အီၤလၢယွၤအကလုၢ်ကထါလီၤ" ဧ့ၤဘြံၤ ၁၁း၃.

၁မိၤၡွအဆၢဒိၣ် (၁) ပၥ်ဂၢၢ်ပၥ်ကျၢၤဝဲလၢ ကစၢ်ယွၤတ့လီၤ ဟီၣ်ခိၣ်လၢဃုနံၤအတီၢ်ပူၤ ဒီးအိၣ်ဘှံးဝဲလၢနွံနံၤတနံၤန့ၣ်လီၤ. ကျိၥ်အတၢ် ပၥ်ဖျါဖဲ ၁ ဒီး ၂မိၤၡွအပူၤအံၤန့ၣ် တူၢ်လိၥ်တၢ်ဂုၤဂၤတသ့နီတမံၤလၢၤဘၣ်. ၦၤသ့လံၥ်သ့လဲၢ်သ့ၣ်တဖၣ်ဒၣ်လဲၥ် လၢတနၥ်တၢ်ဘၣ်တ့အံၤဘၣ်န့ၣ် ပၥ်ပနီၣ်ဝဲလၢၦၤကွဲးလံၥ်စီဆှံအံၤ သးအိၣ်သိၣ်လိဝဲလၢတၢ်ဘၣ်တ့အံၤ အိၣ်ထီၣ်အသးလၢဃုနံၤအတီၢ်ပူၤန့ၣ်လီၤ.

ဧ့ၤဘြံၤအတၢ်ကတိၤလၢအမ့ၢ် "မုၢ်နွံနံၤ" ဖဲ ၁မိၤၡွအပူၤန့ၣ် မ့ၢ်ဝဲ "yom" န့ၣ်လီၤ. လၢလံၥ်စီဆှံဒီတဘ့ၣ်ညါအပူၤအံၤ တၢ်မ့ၢ်ပၥ်ဖျါထီၣ် မုၢ်နံၤလၢအမ့ၢ် "yom" အဂ့ၢ်အကျိၤတဘျီလၢ်လၢ်န့ၣ်, ပၥ်လီၤဝဲအဆၢလၢ အမ့ၢ် ၂၄ နၣ်၇ံၣ်န့ၣ်လီၤ. လံၥ်စီဆှံတပၥ်ဖျါထီၣ်ဝဲနီတထံၣ်လၢ "yom" အံၤ မ့ၢ်တၢ်ဆၢကတီၢ်လၢအတအိၣ်ဒီးတၢ်လီၤတံၢ်လီၤဆဲးဘၣ်အဂ့ၢ်န့ၣ်ဘၣ်. မ့ၢ် ၂၄ နၣ်၇ံၣ်အတီၢ်ပူၤလီၤ, တၢ်ဂုၤဂၤလၢအလီၤဆီန့ၣ်တအိၣ်ဝဲဘၣ်.
ဒ်န့ၣ်အသိး, ကစၢ်ယွၤမ့ၢ်တတ့လီၤဟီၣ်ခိၣ်လၢဃုနံၤအတီၢ်ပူၤအံၤ ဘၣ်ဒီး, မုၢ်နွံနံၤအမုၢ်အိၣ်ဘှံးနံၤအံၤ အခီပညီအိၣ်လၢပဂီၢ်ကသ့ဒ်လဲၣ်. ကစၢ်ယွၤမၤလိၥ်ၦၤဒ်လဲၣ်. တၢ်ဘၣ်တ့လၢဃုနံၤအတီၢ်ပူၤအံၤ မ့ၢ်တအိၣ် ဘၣ်ဒီးမုၢ်အိၣ်ဘှံးနံၤအံၤ အခီပညီတအိၣ်ဝဲဘၣ်န့ၣ်လီၤ. တၢ်တူၢ်လိၥ် တၢ်ဘၣ်တ့အကတီၢ်လၢအတီအံၤန့ၣ် ကိးတၤထီၣ်တၢ်လိၣ်လၢမုၢ်နွံနံၤ အမုၢ်အိၣ်ဘှံးနံၤအဂီၢ်န့ၣ်လီၤ. ဒုးအိၣ်ထီၣ်တၢ်သံကွၢ်သ့ၣ်တဖၣ်လၢ အဘၣ်ဃးဒီးလံၥ်စီဆှံအတၢ်တီတၢ်လိၤအဂ့ၢ်အကျိၤအံၤန့ၣ်လီၤ.

တၢ်ထီဒါအိၣ်ဘှံးနံၤအံၤန့ၣ် မ့ၢ်မုၣ်ကီၤလံၢ်အတၢ်ကိးတၤထီၣ် ကစၢ်ယွၤအတၢ်စိတၢ်ကမီၤဒီး လၢကမၤဟးဂီၤတၢ်ဘၣ်တ့အကျဲဒိၣ်န့ၢ်ဒံး တၢ်ဂ့ၢ်လိၥ်ဃုနံၤတၢ်ဘၣ်တ့အကတီၢ်အတၢ်သ့ၣ်နီၣ်အံၤန့ၣ်တအိၣ်လၢၤဘၣ်. ၦၤအါဒံအါဂၤဃုၥ်ဒီးၦၤခ၇ံၥ်ဖိသ့ၣ်တဖၣ် ဂ့ၢ်လိၥ်ဒီးကွၢ်ကပၥ်မုၢ်နွံနံၤအမုၢ် အိၣ်ဘှံးနံၤအံၤန့ၣ် တမ့ၢ်တၢ်လီၤကမၢကမၣ်လၢပဂီၢ်ဘၣ်. မ့ၢ်တၢ်လံၣ်တၢ်လီ လၢအသူၣ်လီၤအသးကျၢၤမးတမံၤအဃိန့ၣ်လီၤ.