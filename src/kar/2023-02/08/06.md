---
title:  မုၢ်အိၣ်ဘှံးနံၤဒီးတၢ်အိၣ်ဘှံးအထူအယိၥ်
date:   18/05/2023
---

မုၢ်အိၣ်ဘှံးနံၤန့ၣ် မ့ၢ်တၢ်ပူၤဖျဲးအလီၢ်လၢဟီၣ်ခိၣ်အတၢ်သူၣ်အုး သးအုးအံၤအပူၤန့ၣ်လီၤ. ပပၥ်တ့ၢ်ကွံၥ်ဟီၣ်ခိၣ်အတၢ်ဘၣ်ယိၣ်ဘၣ်ဘီတဖၣ် ဒီးလဲၤနုၥ်လီၤဆူကစၢ်ယွၤအတၢ်အိၣ်တဒၢအလီၢ် လၢအမ့ၢ်မုၢ်အိၣ်ဘှံးအနံၤ န့ၣ်လီၤ. ၦၤယူဒၤဖိအၦၤကွဲးလံၥ်လၢအမံၤဟူသၣ်ဖျါတဂၤ, Abraham Heschel ကိးမုၢ်အိၣ်ဘှံးအနံၤလၢ, "နူၢ်ဧိၤစီၤဧိၤတဖျၢၣ်လၢ တၢ်လိၣ်အဆၢ ကတီၢ်" န့ၣ်လီၤ. လၢမုၢ်နွံနံၤကိးနံၤဒဲးအတီၢ်ပူၤန့ၣ် ကစၢ်ယွၤအနူၢ်အစီၤလၢ မူခိၣ်ဘီမုၢ်န့ၣ် ဟဲလီၤဆူဟီၣ်ခိၣ်, ဒီးကစၢ်ယွၤကွဲမုၥ်ၦၤလၢကလဲၤနုၥ်လီၤဆူ အတၢ်လၤတၢ်ကပီၤအပူၤလၢ ၂၄ နၣ်၇ံၣ်အံၤ ဒ်သိးက၇့လိၥ်သးဒီးအီၤ ဘူးဘူးတံၢ်တံၢ်အဂီၢ်န့ၣ်လီၤ.

Abraham Heschel ကွဲးဘၣ်ဃးဒီးမုၢ်အိၣ်ဘှံးအနံၤအတၢ်ဂ့ၤ တၢ်၀ါဒီး အတၢ်သညူးသၦၢ်အဂ့ၢ်ဒ်အံၤန့ၣ်လီၤ. "မုၢ်အိၣ်ဘှံးနံၤန့ၣ် မ့ၢ်မူခိၣ် ဘီမုၢ်အဒိတမံၤဒီး တၢ်အုၣ်အသးလၢကစၢ်ယွၤအတၢ်အိၣ်ဘူးဒီးၦၤ, ဒီးလၢ ပတၢ်ထုကဖၣ်တဖၣ်အပူၤ ပထံၣ်စိပၥ်တၢ်အုၣ်က့ၤခီၣ်က့ၤကစၢ်အတၢ်ဟဲ ဆၢကတီၢ်လၢအမ့ၢ်မုၢ်အိၣ်ဘှံးနံၤအံၤဒီး အိၣ်ဘှံးနံၤကိးနံၤဒဲးန့ၣ် ကတဲၥ် ကတီၤၦၤလၢကဒိးန့ၢ်ဘၣ်တၢ်လဲၤခီဖျိအဝဲအံၤန့ၣ်လီၤ. ၦၤတဂၤလၢ်လၢ် မ့ၢ်တသ့ၣ်ညါဒံးအိၣ်ဘှံးနံၤအံၤအ၀ံၣ်အဆၢအဂ့ၢ်ဘၣ်န့ၣ်...ဒိးန့ၢ်ဘၣ် တၢ်သူၣ်ဖှံသးညီအ၀ံၣ်အဆၢလၢ ဟီၣ်ခိၣ်ကဟဲတဖျၢၣ်အတၢ်လီၤထူလီၤယိၥ် အပူၤန့ၣ်တသ့ဝဲဘၣ်."

ကစၢ်ခ၇ံၥ်တ့လီၤန့ၣ်ၦၤတၢ်လီၢ်လီၤဆီလၢအိၣ်ဆိးအဂီၢ် ဖဲအတ့လီၤ တၢ်အဆၢကတီၢ်န့ၣ်လီၤ. ပဒိးန့ၢ်ဘၣ်တၢ်သဒၢအလီၢ်ဖဲန့ၣ်သ့ဝဲလီၤ. ပအိၣ်ဒီး တၢ်ပူၤဖျဲးအလီၢ်သ့ဝဲဖဲန့ၣ်လီၤ. အတၢ်မၤလၢထီၣ်ၦဲၤထီၣ်ဒီး၀ံၤဝဲလံ. ဖဲပအိၣ်ဘှံးလၢမုၢ်အိၣ်ဘှံးအနံၤန့ၣ်, ပအိၣ်ဘှံးလၢအတၢ်အဲၣ်အကဟုကယၥ် အပူၤန့ၣ်လီၤ. ပအိၣ်ဘှံးလၢပတၢ်ထံၣ်စိဃီၤပၥ်တၢ်မူအထူအယိၥ်လၢ မူခိၣ် ဒီးဟီၣ်ခိၣ်အသီလၢအကဟဲဝဲအံၤအပူၤန့ၣ်လီၤ.

`ဖး ယၡါယၤ ၆၅း၁၇;  ၆၆း၂၂;  ၂ပ့းတရူး ၃း၁၇ ဒီး လီၣ်ဖျါ ၂၁း၁ တက့ၢ်. တၢ်ပၢၤမုၢ်အိၣ်ဘှံးအနံၤအံၤ ဒုးနဲၣ်ဆိၦၤဆူညါလၢ တၢ်အထူအယိၥ် အပူၤန့ၣ်ဒ်လဲၣ်.`

ကစၢ်တဂၤဃီလၢ အတ့လီၤဟီၣ်ခိၣ်လၢအခီၣ်ထံးန့ၣ်, ကတ့လီၤ ကဒီးဝဲတဘျီ, ဒီးအိၣ်ဘှံးနံၤအိၣ်လီၤတဲၥ်လၢ အမ့ၢ်တၢ်ဒိအထူအယိၥ် ဒ်ယွၤအံၤမ့ၢ်ဝဲၦၤတ့လိၤတၢ်တဂၤအသိးန့ၣ်လီၤ. (ယၡါယၤ ၆၆း၂၃). အနီၢ်နီၢ်န့ၣ်, ၦၤယူဒၤဖိသ့ၣ်တဖၣ်ထံၣ်တ့ၢ်အိၣ်ဘှံးနံၤအံၤလၢ အမ့ၢ်တၢ်အဒိ တမံၤ, တၢ်လ့ၣ်ကွၢ်ဆူညါ ဒ်ၦၤယူဒၤဖိကိးဝဲလၢအမ့ၢ် "olam haba" လၢဟီၣ်ခိၣ်ကဟဲဝဲတဖျၢၣ်အပူၤအံၤန့ၣ်လီၤ. မူခိၣ်ကလူးယူၤ၀့ၤ၀ီၤလၢ တၢ်ဖးဖီအတၢ်ကစီၣ်အံၤ ဃ့ကညးၦၤလၢ ကဘူၣ်ထီၣ်ဘါထီၣ်တၢ်ဘၣ်တ့ အကစၢ်အံၤ မ့ၢ်မူခိၣ်အတၢ်စံးဆၢလၢၦၤသူၣ်ဟးဂူၥ်သးဟးဂီၤလၢ အတၢ်မုၢ်လၢ်အတအိၣ်ဘၣ်တဖၣ်အဂီၢ် လၢမုၢ်မဆါတနံၤညါအံၤန့ၣ်လီၤ. ဒုးနဲၣ်ၦၤဆူတၢ်ဘၣ်တ့ကစၢ်, ၦၤလၢအမၤတၢ်ခဲလၢၥ်လၢအခီၣ်ထံး, ဒီးပတၢ်အုၣ်က့ၤခီၣ်က့ၤအကစၢ်, ၦၤလၢကမၤဂ့ၤထီၣ်က့ၤတၢ်လၢအသီတဂၤ အံၤအအိၣ် ဖဲတၢ်ဒဲးဘးဟးဂီၤကွံၥ်ဝဲ, တၢ်စံၣ်ညီၣ်၀ံၤဝဲအလီၢ်ခံန့ၣ်လီၤ. "ဒီးၦၤဆ့ၣ်နီၣ်လၢလီၢ်ပစိၥ်အဖီခိၣ်တဂၤန့ၣ်စံးဝဲဒၣ်, ကွၢ်ကွၢ်, ယမၤတၢ်အသီ ခဲလၢၥ်လီၤ. ဒီးစံးဘၣ်ယၤ ကွဲးတၢ်တက့ၢ်. အဂ့ၢ်ဒ်အံၤ, တၢ်ကတိၤအံၤ မ့ၢ်အမ့ၢ်အတီဒီးအကလုၢ်တီလီၤ" (လီၣ်ဖျါ ၂၁း၅).

`မ့ၢ်နဒုးအိၣ်ထီၣ်မုၢ်အိၣ်ဘှံးနံၤအံၤလၢ အမ့ၢ်တၢ်လ့ၣ်ကွၢ်ဆိမူခိၣ် ဘီမုၢ်အဂ့ၢ်အကျိၤလၢနတၢ်အိၣ်မူအပူၤဒီး နဟံၣ်ဖိဃီဖိအတၢ်အိၣ်မူအပူၤန့ၣ် သ့ဝဲလၢကျဲဒ်လဲၣ်.`