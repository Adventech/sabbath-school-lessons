---
title:  တၢ်ထံၣ်မူခိၣ်ဘီမုၢ်တဘျး
date:   26/04/2023
---

ဖဲလီၣ်ဖျါ ၄ အပူၤန့ၣ်, စီၤယိၤဟၣ်ထံၣ်မူခိၣ်ဘီမုၢ်အပဲတြီအိးထီၣ် အသးဒီး ဘၣ်တၢ်ကွဲမုၥ်အီၤ "ဟဲက့ၤထီၣ်ဖဲအံၤ, ဒီးယကဒုးနဲၣ်နၤလၢ တၢ်လၢ အဘၣ်မၤအသးလၢတၢ်န့ၣ်တဖၣ်အလီၢ်ခံလီၤ" လီၣ်ဖျါ ၄း၁. ကစၢ်ခ၇ံၥ် ကွဲမုၥ်တၢ်မၢဖိစီၤယိၤဟၣ်လၢ ကကွၢ်စိဃီၤမူခိၣ်အဘီအမုၢ်အံၤ ခီဖျိပဲတြီ အိးထီၣ်အသးအံၤ ဒ်သိးကထံၣ်တၢ်ဒုးလၢတၢ်အၢဒီးတၢ်ဂ့ၤအဘၢၣ်စၢၤအံၤ အတၢ်မၤအသးသ့ၣ်တဖၣ်န့ၣ်လီၤ. ပဝဲဒၣ်စ့ၢ်ကီး, ပကွၢ်ဃီၤတၢ်ခီဖျိမူခိၣ် အပဲတြီအံၤ ဒ်သိးကထံၣ်တၢ်အုၣ်က့ၤခီၣ်က့ၤအထူအယိၥ်အတၢ်တိၥ်ပၥ်န့ၣ် လီၤ. ပမ့ၢ်ၦၤအုၣ်အသးသ့ၣ်တဖၣ်လၢ တၢ်စံၣ်ညီၣ်အလီၢ်အံၤလၢအဘၣ်ဃး ဒီးတၢ်ဂ့ၢ်တၢ်ကျိၤလၢ ကဘၣ်ဆၢတဲၥ်အီၤသ့ၣ်တဖၣ်န့ၣ်လီၤ. တၢ်ဂ့ၢ်တၢ်ကျိၤ အခီၣ်ထံးခီၣ်ဘိတဖၣ်လၢ တၢ်ဂ့ၤဒီးတၢ်အၢအတၢ်ထီဒါလိၥ်သးအပူၤအံၤ အိၣ်ဖျါထီၣ်ဝဲလၢပမဲၥ်ညါန့ၣ်လီၤ.

`ဖး လီၣ်ဖျါ ၄း၂-၄ တက့ၢ်. နထံၣ်တၢ်ဒ်သိးလိၥ်အသးတဖၣ် ဖဲအံၤဒီးလံၥ်ဒၤနံးယ့လး ၇ လၢအဘၣ်ဃးဒီးတၢ်စံၣ်ညီၣ်န့ၣ်မ့ၢ်မနုၤလဲၣ်.`

အဝဲအံၤဖျါစဲဃဲၤလၢအမ့ၢ်မူခိၣ်အတၢ်စံၣ်ညီၣ်အတၢ်အိၣ်ဖျါန့ၣ်  လီၤ. ပၢ်ကစၢ်ယွၤဆ့ၣ်နီၤလၢလီၢ်ပစိၥ်အဖီခိၣ်လၢအအိၣ်၀းတ၇ံးဒီး ၦၤမူခိၣ်ဖိတဖၣ်န့ၣ်လီၤ. လီ၀ၢ်ဒံးဒီးလီသီၣ်အံၤ ဘၣ်တၢ်ဒိလီၤအီၤလၢ ကစၢ်ယွၤအတၢ်စံၣ်ညီၣ်န့ၣ်လီၤ. ပသ့ၣ်ညါစ့ၢ်ကီးလၢ လီၣ်ဖျါ ၄း၄ အပူၤန့ၣ် ၦၤသူၣ်က့သးၦၢ် ၂၄ ဂၤအိၣ်စ့ၢ်ကီးဖဲကစၢ်ယွၤအလီၢ်ပစိၥ်ကပၤန့ၣ်လီၤ.

ၦၤသူၣ်က့သးၦၢ် ၂၄ ဂၤအံၤ မ့ၢ်မတၤသ့ၣ်တဖၣ်လဲၣ်. ၦၤအံၣ်စ၇့လးဖိလၢပျၢၤန့ၣ် လၢတၢ်ဘူၣ်ထီၣ်ဘါထီၣ်အဂီၢ် ၦၤလုၢ်တၢ်ဒိၣ်အိၣ်ဝဲ ၂၄ ဒူၣ်န့ၣ်လီၤ. ၦၤလုၢ်တၢ်ဒိၣ်သ့ၣ်တဖၣ်အံၤ ဘၣ်ကဲၦၤဂီၢ်မုၢ်သ့ၣ်တဖၣ် အခၢၣ်စးလၢ ယွၤအမဲၥ်ညါန့ၣ်လီၤ. ဖဲ ၁ပ့းတရူး ၂း၉ န့ၣ်, တၢ်မၢဖိစံးဝဲလၢ ၦၤစူၢ်က့ၤနၥ်က့ၤတၢ်လၢလံၥ်စီဆှံအသီတကတြူၢ်အပူၤတဖၣ်အံၤမ့ၢ် "တၢ်အစၢၤအသွဲၣ်လၢ အဘၣ်တၢ်ဃုထၢအီၤ" "ၦၤလုၢ်တၢ်ဒိၣ်စီၤပၤ" န့ၣ်လီၤ. ၦၤသူၣ်က့သးၦၢ် ၂၄ ဂၤအံၤ ကမ့ၢ်ၦၤလၢအကဲၦၤခၢၣ်စးလၢအဘၣ်တၢ်အုၣ် က့ၤခီၣ်က့ၤအီၤတဖၣ်လၢ ကသူၣ်ဖှံသးညီလၢကစၢ်ယွၤအလီၢ်ပစိၥ်အကပၤ မ့တမ့ၢ်, အဝဲသ့ၣ်အံၤကမ့ၢ်သ့ၣ်သ့ၣ်ၦၤလၢအကဲခၢၣ်စးလၢၦၤဂီၢ်မုၢ်တဖၣ်လၢ အဂဲၤဆၢထၢၣ်က့ၤ ဖဲကစၢ်ခ၇ံၥ်ဂဲၤဆၢထၢၣ်က့ၤဝဲဒီး က့ၤထီၣ်ဆူမူခိၣ်ဃုၥ်ဒီး အီၤသ့ၣ်တဖၣ်န့ၣ်လီၤ. (မးသဲ ၂၇း၅၂;  အ့းဖ့းစူး ၄း၇, ၈).

လၢကျဲတမံၤဂ့ၤတမၠိဂ့ၤအပူၤန့ၣ်, တၢ်အံၤမ့ၢ်တၢ်ကစီၣ်လၢအဂ့ၤန့ၣ် လီၤ. လၢကစၢ်ယွၤအလီၢ်ပစိၥ်အခိၣ်အဃၢၤန့ၣ်, ၦၤဟီၣ်ခိၣ်ဖိလၢအဘၣ် တၢ်အုၣ်က့ၤခီၣ်က့ၤအီၤသ့ၣ်တဖၣ် အိၣ်ဝဲစ့ၢ်ကီးန့ၣ်လီၤ. အဝဲသ့ၣ်ဘၣ်သဂၢၢ် ဒီးတၢ်လ့ပစီတဖၣ် ဒ်ပဘၣ်သဂၢၢ်အသိးန့ၣ်လီၤ. ခီဖျိကစၢ်ခ၇ံၥ်အတၢ် သးကညီၤဒီးသးစီဆှံအတၢ်စိတၢ်ကမီၤအပူၤန့ၣ်, အဝဲသ့ၣ်မၤနၢၤတၢ်န့ၣ်လီၤ. အဝဲသ့ၣ်ကူထီၣ်သိးထီၣ် "ဆ့၀ါတဖၣ်" ဒုးနဲၣ်ဖျါတၢ်အခီပညီလၢကစၢ်ခ၇ံၥ် အတၢ်တီတၢ်လိၤကးဘၢဒီးမၤကဆှီအဝဲသ့ၣ်တၢ်ဒဲးဘးတဖၣ်န့ၣ်လီၤ. အဝဲသ့ၣ် အိၣ်ဒီးခိၣ်သလုးထူလၢအခိၣ်လိၤ ဒုးနဲၣ်ဖျါအခီပညီလၢအဝဲသ့ၣ်မၤနၢၤတၢ်အၢ အတၢ်ဒုးဒီးကဲထီၣ်မူခိၣ်အစီၤပၤအစၢၤအသွဲၣ်အၦၤစူၢ်က့ၤနၥ်က့ၤတၢ်အလၢ အၦဲၤတဖၣ်န့ၣ်လီၤ.

ပထံၣ်မူခိၣ်ဘီမုၢ်အလီၢ်ပစိၥ်လၢကစၢ်ယွၤဆ့ၣ်နီၤဝဲလၢအဖီခိၣ်န့ၣ် လီၤ. ၦၤမူခိၣ်ဖိသ့ၣ်တဖၣ် အိၣ်၀းတ၇ံးလီၢ်ပစိၥ်ဒီး တယံၥ်ဘၣ်အတီၢ်ပူၤန့ၣ် ကသူၣ်၀ံၣ်သးဆၢတၢ်ဒီး တၢ်သး၀ံၣ်ကသီၣ်ဒိၣ်ထီၣ်ဒီးဒိၣ်ထီၣ်ဝဲ, "ယွၤ ပကစၢ်ဧၢ, နဂ့ၤဒိးန့ၢ်တၢ်လၤကပီၤ, ဒီးတၢ်ယူးတၢ်ယီၣ်, ဒီးတၢ်စိတၢ်ကမီၤ လီၤ. အဂ့ၢ်ဒ်အံၤ, နတ့လီၤတၢ်ခဲလၢၥ်, ဒီးမ့ၢ်နသးအိၣ်ဒီး, ကဲထီၣ်ဝဲ, ဒီးဘၣ်တၢ်တ့လီၤအီၤလီၤ" (လီၣ်ဖျါ ၄း၁၁).