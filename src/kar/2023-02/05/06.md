---
title:  ကစၢ်ခ၇ံၥ်မ့ၢ်ၦၤလၢအကြၢးဝဲဘၣ်ဝဲတဂၤ
date:   27/04/2023
---

ဖဲ လီၣ်ဖျါ ၅း၁-၃ အပူၤန့ၣ်, ပထံၣ်လီၢ်ပစိၥ်ကဒီးတဘျီန့ၣ်လီၤ. ဘၣ်တၢ်ပၥ်ဖျါထီၣ်လံၥ်အိၣ်ကွဲးအသးလၢအပူၤ ဒီးလၢအချၢတဘ့ၣ်န့ၣ်လီၤ. ယွၤစဲပနီၣ်ဃၥ်လံၥ်အဝဲအံၤဒီး မတၤတဂၤမးလၢဟီၣ်ခိၣ်ဒီးလၢမူခိၣ်အံၤ အိးထီၣ်ဝဲတသ့ဘၣ်. မူခိၣ်ဖိတဖၣ် ကနိးကစုၥ်ဝဲန့ၣ်လီၤ. တၢ်ဂ့ၢ်တၢ်ကျိၤအံၤ ဒိၣ်ဝဲမုၢ်ဝဲမးန့ၣ်လီၤ. မူခိၣ်အကလူးတဂၤမး ကဲထီၣ်ၦၤဟီၣ်ခိၣ်ဖိအခၢၣ်စးလၢ ဟီၣ်ခိၣ်အတၢ်စံၣ်ညီၣ်အလီၢ်ခံကတၢၢ်အဂီၢ်အံၤအပူၤတသ့ဝဲနီတဂၤဘၣ်. စီၤယိၤဟၣ်ဟီၣ်ဝဲ မ့ၢ်လၢၦၤအိးထီၣ်တသ့နီတဂၤဘၣ်အဃိန့ၣ်လီၤ. လၢတၢ်အံၤအဃိ, ၦၤသူၣ်က့သးၦၢ်တဂၤ, ၦၤဟီၣ်ခိၣ်ဖိလၢအဘၣ်တၢ်အုၣ်က့ၤ ခီၣ်က့ၤအီၤအကျါတဂၤ, စံးကတိၤဟ့ၣ်သဆၣ်ထီၣ်စီၤယိၤဟၣ်န့ၣ်လီၤ. ကစၢ်ခ၇ံၥ်, ယွၤအသိဖိအံၤ, ကြၢးဝဲဘၣ်ဝဲလၢကအိးထိၣ်လံၥ်အိၣ်ကွဲးသးအံၤ န့ၣ်လီၤ.

စီၤယိၤဟၣ်ထံၣ်န့ၢ်တၢ်ဒဲးဘးအတၢ်ကီတၢ်ခဲအတၢ်စံးဆၢအံၤ ဖဲ လီၣ်ဖျါ ၅း၅ အပူၤန့ၣ်လီၤ. ၀ံသးၦၢ်အံၤ ထံၣ်န့ၢ်ဝဲဖဲအံၤထဲလၢကျဲတဘိဧိၤ လၢၦၤတဂၤလၢ်လၢ်လဲၤခီဂၥ်တၢ်စံၣ်ညီၣ်လၢအလီၢ်ခံကတၢၢ်သ့ဝဲလၢ         ယွၤအလီၢ်ပစိၥ်အမဲၥ်ညါအံၤန့ၣ်လီၤ. “ဒီးၦၤသူၣ်က့သးၦၢ်တဂၤစံးဘၣ်ယၤ, “ဟီၣ်တဂ့ၤ, ကွၢ်ကွၢ်, ခ့ယုၢ်ဘၣ်ဃးဒီးယူဒၤအဒူၣ်, ဒီးစီၤဒၤ၀ံးအဂံၢ်တဂၤ, မၤနၢၤတၢ်ဒ်သိးအကအိးထီၣ်လံၥ်, ဒီးအတၢ်စဲပနီၣ်, … ဒီးယထံၣ်သိဖိ ဒ်အဘၣ်တၢ်မၤသံအီၤအသိး, …” (လီၣ်ဖျါ ၅း၅, ၆).

`ဖး လီၣ်ဖျါ ၅း၈-၁၂ တက့ၢ်. မူခိၣ်ဘီမုၢ်ဒီတဘ့ၣ်စံးဆၢက့ၤလၢ တၢ်၇ၤလီၤဘၣ်ဃးကစၢ်ခ၇ံၥ်အံၤ မ့ၢ်ၦၤလၢအကြၢးအဘၣ်တဂၤလၢ ကအိးထီၣ်လံၥ်အတၢ်စံၣ်ညီၣ်ဒီးအုၣ်ခီၣ်က့ၤၦၤအံၤအဃိန့ၣ်ဒ်လဲၣ်.`

ကစၢ်ခ၇ံၥ်, ယွၤအသိဖိလၢအဟ့ၣ်လီၤအသးသမူလၢၦၤဟီၣ်ခိၣ်ဖိ အတၢ်အုၣ်က့ၤခီၣ်က့ၤအဂီၢ်အံၤ, ဟံးန့ၢ်တၢ်စံၣ်ညီၣ်အလံၥ်ဒီး အိးထီၣ်ဝဲန့ၣ် လီၤ. မူခိၣ်အဘီအမုၢ်ဒီတဘ့ၣ်ညါ အိၣ်ဒီးတၢ်စံးထီၣ်ပတြၢၤဖးဒိၣ်လၢ တၢ်သူၣ်ခုသးခုအပူၤန့ၣ်လီၤ. အတၢ်မၤနၢၤမုၣ်ကီၤလံၢ်တၢ်လ့ပစီတဖၣ်, အတၢ်သံလၢထူၣ်စုညါအလိၤ, အတၢ်ဂဲၤဆၢထၢၣ်သမူထီၣ်က့ၤ, အၦၤလုၢ်တၢ် ဒိၣ်တၢ်ဖံးတၢ်မၤတဖၣ်အံၤကတီၤပၥ်တၢ်အုၣ်က့ၤခီၣ်က့ၤလၢ ၦၤလၢအဃုထၢ အတၢ်သးကညီၤခီဖျိတၢ်နၥ်အပူၤအံၤန့ၣ်လိၤ. တၢ်စံၣ်ညီၣ်အံၤ မ့ၢ်တၢ်ကစီၣ် လၢအဂ့ၤတမံၤလၢကစၢ်ယွၤအၦၤဂီၢ်မုၢ်သ့ၣ်တဖၣ်အဂီၢ်န့ၣ်လီၤ. စံးကတိၤ တၢ်ဂ့ၢ်ဘၣ်ဃးတၢ်ဒဲးဘးအတၢ်ပၢတၢ်ြပးကတၢၢ်ကွံၥ်ဝဲဒီး တၢ်အုၣ်က့ၤခီၣ်က့ၤ လၢယွၤအၦၤဂီၢ်မုၢ်အဂီၢ်န့ၣ်လီၤ.

တၢ်ဟ့ၣ်ဂံၢ်ဟ့ၣ်ဘါဒိၣ်န့ၢ်အါန့ၢ်အအံၤ အိၣ်ဝဲသ့တမံၤမံၤဧါ. ကစၢ်ခ၇ံၥ်ဆၢထၢၣ်လၢပဂီၢ် ဖဲတၢ်စံၣ်ညီၣ်အကတီၢ်န့ၣ်လီၤ. အတၢ်အိၣ်မူ အတီအလိၤလၢၦဲၤဝဲအံၤ ကးဘၢၦၤန့ၣ်လီၤ. အတၢ်တီတၢ်လိၤမၤတၢ်လၢပပူၤ ဒုးသီထီၣ်က့ၤၦၤန့ၣ်လီၤ. အတၢ်သးကညီၤပျၢ်ကွံၥ်ပတၢ်ဒဲးဘး, လဲလိၥ်က့ၤ ပက့ၢ်ပဂီၤ ဒီးလုၢ်ဘၢၦၤလၢအတၢ်စိတၢ်ကမီၤဒ်ကအိၣ်မူလၢတၢ်အဲၣ်ယွၤ အဂီၢ်န့ၣ်လီၤ.

တလိၣ်လၢပကဘၣ်အိၣ်ဒီးတၢ်ပျံၤတၢ်ဖုးဘၣ်. ကစၢ်ခ၇ံၥ်ဆၢထၢၣ် လၢပဂီၢ် လၢတၢ်စံၣ်ညီၣ်အပူၤဒီး တၢ်အၢအတၢ်စိတၢ်ကမီၤတဖၣ်န့ၣ် ဘၣ်တၢ်မၤနၢၤကွံၥ်အီၤန့ၣ်လီၤ. တၢ်စံၣ်ညီၣ်အံၤ ဘၣ်တၢ်ဆၢတဲၥ်အီၤ “ဘၣ်တၢ်ကွၢ်မဲၥ်အီၤ” လၢယွၤအၦၤဂီၢ်မုၢ်အဂီၢ်န့ၣ်လီၤ. တၢ်စံၣ်ညီၣ်အတၢ် တိၥ်ပၥ်အံၤ တမ့ၢ်တၢ်ဃုထံၣ်န့ၢ်ပတၢ်အၢတၢ်သီထဲလဲၣ်အဂ့ၢ်အကျိၤဘၣ်, မ့မ့ၢ်တခီလီၣ်ဖျါထီၣ်ကစၢ်ယွၤန့ၣ် ဂ့ၤဝဲဆံးဒိၣ်လဲၣ်အဂ့ၢ်န့ၣ်လီၤ.

`မၤကဒီးတစု, ဆိကမိၣ်ထံတၢ်မုၢ်လၢ်ဖးဒိၣ်အိၣ်ဒီးၦၤလၢတၢ်စံၣ်ညီၣ် အပူၤအံၤတက့ၢ်. ကစၢ်ခ၇ံၥ်မ့ၢ်ပခၢၣ်စးတဂၤန့ၣ်လီၤ. ဘၣ်မနုၤလၢ အမ့ၢ် ပတၢ်မုၢ်လၢ်ထဲတမံၤဧိၤအံၤန့ၣ်လဲၣ်.`