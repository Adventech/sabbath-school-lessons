---
title:  တၢ်ဘျုးတၢ်ဖှိၣ်အတၢ်ဃဲၤပူတယုၢ်
date:   11/04/2023
---

မူခိၣ်ကလူးသၢဂၤအတၢ်ကစီၣ်အံၤ မ့ၢ်တၢ်ဘျုးတၢ်ဖှိၣ်အပူတယုၢ် န့ၣ်လီၤ. တၢ်ကစီၣ်အံၤ မ့ၢ်ဝဲကစၢ်ခ၇ံၥ်အတၢ်အဲၣ်လၢထိၣ်အီၤဒွးအီၤတန့ၢ် ဘၣ်- ကစၢ်ခ၇ံၥ်အပူလၢအဲၣ်ၦၤအါအါကလဲၥ်တုၤဒၣ်လဲၥ်ဒိးတၢ်သံအါန့ၢ်ဒံး အဲၣ်ဒိးလၢပကလီၤမၢ်ကွံၥ်ဝဲအဂီၢ်န့ၣ်လီၤ. မ့ၢ်ပူတဖၣ်လၢအကတၢၢ်တအိၣ် ဘၣ်, သ့ၣ်ညါနၢ်ပၢၢ်အီၤတသ့ဘၣ်, သံတသ့ဘၣ်ဒီးတၢ်အဲၣ်လၢအကတၢၢ်ဝဲ တသ့ဘၣ်န့ၣ်လီၤ.

ကစၢ်ယွၤန့ၣ် တသူၣ်ဟူးသးဂဲၤလၢတၢ်လီၤကမၢကမၣ်အပူၤနီတစု ဘၣ်. အဝဲတအိၣ်လၢၦၤကညီတၢ်ဃုထၢအဆီလဲအသးသ့အံၤအတၢ်စိ တၢ်ကမီၤအဖီလၥ်ဘၣ်. ဒ်ပထံၣ်ဘၣ်အသိး, အတၢ်ကူၣ်ပၥ်လၢကအုၣ်က့ၤ ခီၣ်က့ၤၦၤလၢတၢ်ဒဲးဘးအတၢ်ပၢတၢ်ြပးအပူၤန့ၣ် တမ့ၢ်တၢ်မၤအသးလၢ တၢ်ဒဲးဘးအိၣ်ထီၣ်အလီၢ်ခံန့ၣ်ဘၣ်. ကစၢ်ယွၤတလီၤကမၢကမၣ်လၢ တၢ်ဒဲးဘးအတၢ်အိၣ်ဖျါထီၣ်အံၤန့ၣ်ဘၣ်.

`ဖး လီၣ်ဖျါ ၁၃း၈ ဒီး ၁ပ့းတရူး ၁း၁၈-၂၀ တက့ၢ်. လံၥ်စီဆှံ အဆၢသ့ၣ်တဖၣ်အံၤ သိၣ်လိနဲၣ်လိၦၤလၢတၢ်အုၣ်က့ၤခီၣ်က့ၤအတၢ်ကူၣ်ပၥ် အဂ့ၢ်န့ၣ်ဒ်လဲၣ်.`

လံၥ်ကျိၤလၢအမ့ၢ်, "တၢ်သးခုအကစီၣ်လီၤထူလီၤယိၥ်" ဖဲလီၣ်ဖျါ ၁၄း၆ အပူၤအံၤ ကတိၤဘၣ်ဃးတၢ်ဆၢကတီၢ်လၢအပူၤကွံၥ်, ခဲအံၤဒီး ခါဆူညါ အဂီၢ်န့ၣ်လီၤ. ဖဲကစၢ်ယွၤတ့လီၤၦၤကညီလၢအိၣ်ဒီးတၢ်ခွဲးတၢ်ယၥ်လၢ ကဃုထၢတၢ်အဂီၢ်န့ၣ်, အဝဲသ့ၣ်ညါဆိပၥ်စၢၤလၢ ၦၤကညီကဃုထၢတၢ်လၢ အကမၣ်န့ၣ်လီၤ. တုၤမ့ၢ်အတၢ်ဘၣ်တ့တဖၣ်အိၣ်ဒီးတၢ်ခွဲးယၥ်လၢ ကဃုထၢ တၢ်အဂီၢ်ဒီး, အဝဲသ့ၣ်အိၣ်ဒီးတၢ်ခွဲးယၥ်လၢကပူထီၣ်ကစၢ်ယွၤအတၢ်အဲၣ် အန့ဆၢၣ်န့ၣ်လီၤ. တၢ်လၢကဟးဆှဲးတၢ်ကမၤအသးနီၢ်နီၢ်ဒ်အံၤအဂီၢ်န့ၣ်, သ့ဒၣ်ထဲတမံၤလၢတ့လီၤၦၤကညီလၢအမ့ၢ်စဲးပၢဆှၢအီၤဒီး သူအီၤလၢယွၤ အတၢ်တိၥ်ပၥ်တနီၤအဂီၢ်န့ၣ်လီၤ. တၢ်မၤဆူၣ်အတၢ်သူၣ်အိၣ်သးအိၣ်တၢ်န့ၣ် မ့ၢ်တၢ်တမံၤလၢအထီဒါကစၢ်ယွၤအန့ဆၢၣ်သကဲၥ်ပ၀းန့ၣ်လီၤ. တၢ်အဲၣ် ကဘၣ်အိၣ်ဝဲဒီးတၢ်ဃုထၢ, ဒီးတုၤမ့ၢ်ၦၤကညီတဖၣ်တၢ်ဟ့ၣ်လီၤအီၤတၢ်စိ တၢ်ကမီၤလၢဃုထၢတၢ်န့ၣ်, တၢ်မၤအသးသ့လၢကဃုထၢတၢ်ကမၣ်တဖၣ် အိၣ်ထီၣ်အသးန့ၣ်လီၤ. လၢတၢ်န့ၣ်အဃိ, တၢ်အုၣ်က့ၤခီၣ်က့ၤအတၢ် တိၥ်ပၥ်န့ၣ် အိၣ်ထီၣ်အသးလၢကစၢ်ယွၤအသးကံၢ်ပူၤတချုးလၢပမိၢ်ပၢ် အခိၣ်တိတဖၣ်အတၢ်ပူထီၣ်အိၣ်ထီၣ်အသးလၢသ၀ီဧ့ၤဒ့ၣ်အပူၤဒ်ဘၣ်န့ၣ်လီၤ.

"တၢ်အုၣ်က့ၤခီၣ်က့ၤတၢ်တိၥ်ပၥ်အံၤ တမ့ၢ်တၢ်ဆိကမိၣ်ထီၣ်က့ၤ အီၤလၢအလီၢ်ခံဘၣ်, တမ့ၢ်တၢ်တိၥ်ပၥ်လၢအဘၣ်တၢ်ကတဲၥ်ကတီၤအီၤလၢ စီၤအၤဒၣ်လီၤကမၣ်၀ံၤအလီၢ်ခံန့ၣ်ဘၣ်. မ့ၢ်တၢ်လီၣ်ဖျါတၢ်ခူသူၣ်လၢ အအိၣ်ဘံၣ်ဝဲအစိၤအဃၣ်လၢပျၢၤ" န့ၣ်လီၤ. (၇ိမ့ၤ ၁၆း၂၅) မ့ၢ်တၢ်အိးထီၣ် တၢ်သိၣ်တၢ်သီတဖၣ်လၢ အမ့ၢ်ကစၢ်ယွၤအလီၢ်ပစိၥ်အခီၣ်ထံးခီၣ်ဘိလၢ အစိၤစိၤအဃၣ်ဃၣ်အပူၤန့ၣ်လီၤ." Ellen G. White, The Desire of Ages, p. 22.

"တၢ်သးခုအကစီၣ်အထူအယိၥ်" တစံးကတိၤတၢ်ထဲလၢ တၢ်လဲၤပူၤကွံၥ်ဒီးတၢ်ဆၢကတီၢ်ခဲအံၤအဂီၢ်ဘၣ် - မ့ၢ်တၢ်အခီၣ်ထံးလၢ ဆၢကတီၢ်ခါဆူညါအတၢ်မုၢ်လၢ်အပူၤန့ၣ်လီၤ. စံးကတိၤဘၣ်ဃးတၢ်အိၣ်မူ လီၤစိၤလီၤထီဃုၥ်ဒီးၦၤတဂၤလၢအသူၣ်အိၣ်သးအိၣ်လၢကအိၣ်တပူၤဃီဒီး ၦၤလီၤထူလီၤယိၥ်န့ၣ်လီၤ.

`ဖး အ့းဖ့းစူး ၁း၄ တက့ၢ်. ဆိကမိၣ်ထီၣ်တၢ်အခီပညီမနုၤတမံၤလၢ တချုး "ဟီၣ်ခိၣ်ကဲထီၣ်ဒ်အသးဘၣ်" န့ၣ်တၢ် "ဃုထၢ" တ့ၢ်နၤလၢ နကဒိးန့ၢ် ဘၣ်တၢ်အုၣ်က့ၤခီၣ်က့ၤလၢခ၇ံၥ်ပူၤအဂီၢ်န့ၣ်လံန့ၣ်လဲၣ်. ဘၣ်မနုၤလၢ နထံၣ်န့ၢ်တၢ်မ့ၢ်တၢ်တီအံၤလၢအဟ့ၣ်ဂံၢ်ဟ့ၣ်ဘါနၤသ့ဝဲန့ၣ်လဲၣ်.`