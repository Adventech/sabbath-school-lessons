---
title:  ဘူၣ်ထီၣ်ဘါထီၣ်တၢ်ဘၣ်တ့အကစၢ်
date:   06/05/2023
---

### တၢ်မၤလိတနွံအံၤအဂီၢ်ဖး
လီၣ်ဖျါ ၁း၉; ယၡါယၤ ၄၀း၂၆; ၂က၇ံၣ်သူး ၅း၁၇; ကလီးစဲ ၁း၁၇; လီၣ်ဖျါ ၄း၁၁; ယိၤဟၣ် ၁၉း၁၆-၃၀.

> <p>တၢ်ကလုၢ်ထူ</p>
> "ယွၤပကစၢ်ဧၢ, နဂ့ၤဒိးန့ၢ်တၢ်လၤကပီၤ, ဒီးတၢ်ယူးတၢ်ယီၣ်, ဒီးတၢ်စိတၢ်ကမီၤလီၤ. အဂ့ၢ်ဒ်အံၤ, နတ့လီၤတၢ်ခဲလၢၥ်, ဒီးမ့ၢ်နသးအိၣ်ဒီး, ကဲထီၣ်ဝဲ, ဒီးဘၣ်တၢ်တ့လီၤအီၤလီၤ" (လီၣ်ဖျါ ၄း၁၁).

ညီမးဝဲလၢပကပၥ်တၢ်အါအါကလဲၥ်သ့ၣ်တဖၣ်လၢ အမ့ၢ်တၢ်တဆိ ကမိၣ်ဆိကမးဘၣ်အပူၤ, လီၤဆီဒၣ်တၢ်, တၢ်သ့ၣ်တဖၣ်လၢပသ့ၣ်ညါအီၤဒီး ပလဲၤခီဖျိဘၣ်အီၤထီဘိန့ၣ်လီၤ. ပဟ့ၣ်အဒိ, ညီမးဝဲလၢဖိသၣ်သ့ၣ်တဖၣ် တဆိကမိၣ်အမိၢ်ပၢ်အဂ့ၢ်အကျိၤဒိၣ်ဒိၣ်ယိၥ်ယိၥ်လၢ အဝဲသ့ၣ် သ့ၣ်ညါဝဲလၢ အတၢ်အိၣ်မူတစိၢ်ဖိအံၤအတီၢ်ပူၤအံၤဆံးဒိၣ်လဲၣ်. ညီမးဝဲလၢပဂီၢ်စ့ၢ်ကီး လၢတပၥ်မုၢ်, မူခိၣ်, ကလံၤ, မ့တမ့ၢ် ဟီၣ်ခိၣ်လၢအအိၣ်လၢပခီၣ်ညါသး အဖီလၥ်အံၤဒိၣ်ဒိၣ်ယိၥ်ယိၥ်ဘၣ်န့ၣ်ဆံးဒိၣ်လဲၣ်. လၢတၢ်န့ၣ်အပူၤ မ့ၢ်ပဆိ ကတီၢ်ဒီးသံကွၢ်တၢ်ဆိကမိၣ်အတၢ်သံကွၢ်လၢအမ့ၢ်, ဘၣ်မနုၤတၢ်အိၣ်ဝဲဒၣ် လၢတၢ်တအိၣ်နီတမံၤဘၣ်အလီၢ်န့ၣ်လဲၣ်.

ဘၣ်မနုၤလၢတၢ်ဘၣ်တ့တဖၣ်ခဲလၢၥ်, ဒီးတၢ်သ့ၣ်တဖၣ်လၢအလီၤ ကမၢကမၣ်ဝဲဒိၣ်ဒိၣ်မုၢ်မုၢ်အံၤ အိၣ်ထီၣ်အသးန့ၣ်လဲၣ်. တၢ်ဘၣ်တ့သ့ၣ်တဖၣ် မ့ၢ်တအိၣ်ဖဲအံၤဘၣ်န့ၣ်, တၢ်မနုၤတမံၤလၢအကထီဒါတၢ်ဆိကမိၣ်ဒ်အံၤ ကအိၣ်ဖျါထီၣ်အသးလဲၣ်. ဒ်စဲးအ့ၣ်ပီညါအတၢ်ကူၣ်သ့လၢခံကတၢၢ်အတၢ် ဆိကမိၣ်အသိး, တၢ်ဘၣ်တ့သ့ၣ်တဖၣ်အံၤ တအိၣ်တ့ၢ်ဝဲနီတဘျီဘၣ်. လၢအဂၤတမံၤန့ၣ်, ပတၢ်အိၣ်ထီၣ်အသးအံၤ မ့ၢ်တၢ်ဘၣ်န့ၢ်အတီၤ, ဒီးမ့ၢ်တၢ်လီၤလးတမံၤလၢပအိၣ်ထီၣ်အသးအံၤန့ၣ်လီၤ. ဒီးတၢ်ဃဲၤမုၥ်နၢ်လၢ အဟဲကဲထီၣ်သးတသ့ဘၣ်အကျါအပူၤ, လၢအမ့ၢ်တၢ်ဘၣ်တ့တဖၣ်ဟဲအိၣ်ထီၣ် အသးလၢတၢ်တအိၣ်နီတမံၤဘၣ်အကျါအပူၤအံၤသနၥ်က့, ပတၢ်ဘၣ်တ့ ခဲလၢၥ်အိၣ်ထီၣ်အသးမ့ၢ်လၢယွၤ, ၦၤလၢအတ့လီၤတၢ်တဂၤမၤဝဲဒီးတၢ်လၢ အိၣ်လၢအပူၤခဲလၢၥ်အံၤအဃိန့ၣ်လီၤ.