---
title:  ကစၢ်လၢအအိၣ်ဘူးတဂၤ
date:   09/05/2023
---

ယွၤလၢအတ့လီၤတၢ်, ဒုးအိၣ်ထီၣ်မုၢ်, လါဒီးဆၣ်တဖၣ်, အတၢ်စိ တၢ်ကမီၤလၢအလီၤကမၢကမၣ်လၢအတ့လီၤဟီၣ်ခိၣ်သ့ၣ်တဖၣ်ဒီး မၤလၢၦဲၤဝဲ ဒီးတၢ်အါအါကလဲၥ်သ့ၣ်တဖၣ်အံၤ မ့ၢ်စ့ၢ်ကီးယွၤတဂၤလၢအသးအိၣ်ပဝဲဒၣ် တဂၤစုၥ်စုၥ်န့ၣ်လီၤ. အဝဲမ့ၢ်ယွၤတဂၤလၢအဒုးထူၣ်ဖျဲးထီၣ်ကွံၥ်အၦၤဂီၢ်မုၢ်လၢ ကီၢ်အဲၤကူးပတူးအတၢ်မၢကဲကုၢ်အပူၤ, ဆှၢအဝဲသ့ၣ်လၢၦၢ်မုၢ်နၢအပူၤ, ဒုးလီၤကိၣ်မၤနၤလၢမူခိၣ်, ဒုးလီၤၦီၢ်ကွံၥ်၀့ၢ်ယ၇ံၤဃိဒီး မၤနၢၤကွံၥ်အံၣ်စ၇့လး အဒုၣ်အဒါသ့ၣ်တဖၣ်န့ၣ်လီၤ. မ့ၢ်ယွၤတဂၤဃီလၢပၥ်ဖျါထီၣ်အတၢ်စိတၢ်ကမီၤ လၢအတ့လီၤမူခိၣ်ဒီးဟီၣ်ခိၣ်အံၤ ပၥ်ဖျါထီၣ်အတၢ်စိတၢ်ကမီၤလၢ ကမၤ ဟးဂီၤတၢ်အၢတၢ်သီအတၢ်စိတၢ်ကမီၤတဖၣ်လၢ အဒုးတၢ်ဒီးသးသမူတဖၣ် န့ၣ်လီၤ.

`ဖး ၂က၇ံၣ်သူး ၅း၁၇;  စံးထီၣ်ပတြၢၤ ၁၃၉း၁၅-၁၈;  မၤတၢ် ၁၇း၂၇ ဒီး ကလီးစဲ ၁း၁၇ တက့ၢ်. လံၥ်စီဆှံအဆၢသ့ၣ်တဖၣ်အံၤ သိၣ်လိၦၤလၢ ကစၢ်ယွၤအတၢ်အိၣ်ဘူးအဂ့ၢ်အကျိၤဒ်လဲၣ်.`

ၦၤကူၣ်သ့လၢသ့ၣ်ညါတၢ်ဘူၣ်တၢ်ဘါအဂ့ၢ်အကျိၤတဖၣ် စံးကတိၤ တၢ်ဘၣ်ဃးကစၢ်ယွၤအတၢ်က့ၤထီၣ်အဂ့ၢ်န့ၣ်လီၤ. တၢ်အံၤမ့ၢ်တၢ်ဆိကမိၣ် တမံၤလၢကစၢ်ယွၤန့ၣ် အိၣ်လၢတၢ်ဖီခိၣ်ဒီး လၢတၢ်ဘၣ်တ့သ့ၣ်တဖၣ်ခဲလၢၥ် အဖီခိၣ်န့ၣ်လီၤ. အဝဲသ့ၣ်စံးကတိၤစ့ၢ်ကီးယွၤအတၢ်ဖံးတၢ်မၤလၢ တၢ်ကိးမံၤဒဲး အပူၤန့ၣ်လီၤ. တၢ်အံၤမ့ၢ်တၢ်တမံၤစ့ၢ်ကီးလၢ ကစၢ်ယွၤန့ၣ် အိၣ်လၢပဟီၣ်ခိၣ် တဖျၢၣ်အံၤအပူၤ, ဒ်လံၥ်စီဆှံဒုၣ်နဲၣ်ဖျါထီၣ်ဝဲအသိး, ဒုးစဲဘူးအသးဒီး ဟီၣ်ခိၣ်အံၤဘူးဘူးတံၢ်တံၢ်န့ၣ်လီၤ. ကစၢ်ယွၤန့ၣ် မ့ၢ်အိၣ်ဆိးလၢ "တၢ်ထီၣ်ထီ ဒီးတၢ်စီဆှံအလီၢ်" ဘၣ်ဆၣ်ဒီးအဝဲအိၣ်ဆိးစ့ၢ်ကီးဒီးၦၤလၢ "ၦၤအသူၣ်ကၢ် အသးလီၤဒီးၦၤဆီၣ်လီၤအသး" တဖၣ်အကျါန့ၣ်လီၤ. (ယၡါယၤ ၅၇း၁၅). ဒ်ကစၢ်ခ၇ံၥ်အနီၢ်ကစၢ်ဒၣ်ဝဲစံးအသိး, စံးကတိၤတၢ်ဘၣ်ဃးဒီးၦၤပိၥ်အခံလၢ အအိၣ်တီအိၣ်လိၤတဖၣ်အဂ့ၢ်, "ယအိၣ်လၢအဝဲသ့ၣ်အပူၤ, ဒီးနအိၣ်လၢယပူၤ, ဒ်သိးအဝဲသ့ၣ်ကလၢထီၣ်ၦဲၤထီၣ်လၢတၢ်တမံၤဃီ, ဒ်သိးဟီၣ်ခိၣ်ကသ့ၣ်ညါလၢ နမၢလီၤယၤ, ဒီးနအဲၣ်အီၤဒ်နအဲၣ်ယၤအသိးန့ၣ်လီၤ" (မးသဲ ၁၇း၂၃). တၢ်လၢ ကဘူးန့ၣ်ဒ်အအံၤန့ၣ်တအိၣ်လၢၤဘၣ်.

တၢ်ကစီၣ်အဒိၣ်အမုၢ်အဂ့ၢ်လၢပဂီၢ် ဘၣ်ဃးဒီးပကစၢ်ယွၤအဂ့ၢ်န့ၣ် မ့ၢ်ဝဲအတၢ်ဒိၣ်တၢ်မုၢ်ဒီးတၢ်စိတၢ်ကမီၤအံၤ လဲၢ်ဝဲထီဝဲတုၤဒၣ်လဲၥ်အိၣ်၀းတ၇ံး မူကပိၤလိၤဒီး တုၤလီၤလၢပသူၣ်ကံၢ်သးလဲအပူၤခဲလၢၥ်န့ၣ်လီၤ. အဝဲအၢၣ် လီၤလၢကမၤက့ၤၦၤ, ဘှီဂ့ၤက့ၤၦၤလီၤဂၥ်ဒ်အနီၢ်ကစၢ်ဒၣ်ဝဲအသိးန့ၣ်လီၤ. ဆိကမိၣ်ထီၣ်တၢ်အံၤအခီပညီန့ၣ်တက့ၢ်. ကစၢ်ယွၤလၢအတ့လီၤ, ဒုးမူဒုးဂဲၤ, ကွၢ်ထွဲဆၣ်ဧိၤဖီဧိၤလၢအကဘီဒီးအကဘီတဖၣ်န့ၣ်, မ့ၢ်ယွၤတဂၤဃီ, တမ့ၢ် ထဲလၢ "ပမူ, ပဂဲၤဒီးပအိၣ်လၢအပူၤ" အံၤဘၣ်, အဝဲမၤစ့ၢ်ကီးတၢ်လၢ ပသူၣ်ကံၢ်သးလဲအပူၤ, ဟ့ၣ်ၦၤသးအသီတဖၣ်, မၤကဆှီထီၣ်က့ၤပတၢ်ဒဲးဘး, ဒီးဒုးကဲထီၣ်ၦၤလၢ ၦၤသီတဖၣ်လၢကစၢ်ခ၇ံၥ်အပူၤန့ၣ်လီၤ. မ့ၢ်တၢ်ဆိကမိၣ် လၢအစိကမီၤအတၢ်မၤမုၥ်ပသးဆူၣ်မးတမံၤလၢ ပသ့ၣ်ညါပကစၢ်လၢ အအိၣ်ဒီးစိကမီၤဒ်အံၤ, အဲၣ်ၦၤဒီးအံးက့ၤကွၢ်က့ၤၦၤန့ၣ်လီၤ.

`မ့ၢ်ပကမၤလိလၢကဒိးန့ၢ်တၢ်မုၢ်လၢ်ဒီးတၢ်သူၣ်မုၥ်သးမုၥ်လၢ ပတၢ်သ့ၣ်ညါကစၢ်ယွၤအတၢ်ဖံးမၤအိၣ်ဆိးလၢတၢ်ကိးမံၤဒဲးအံၤအပူၤ ကသ့ဝဲ ဒ်လဲၣ်. မ့တမ့ၢ်, အဒုးလီၤပျံၤလီၤဖုးနၤလၢ ယွၤသ့ၣ်ညါနတၢ်ခူသူၣ်လၢ တၢ်ခံးကျါခဲလၢၥ်အဃိန့ၣ်ဧါ. တၢ်သးခုအကစီၣ်ဟ့ၣ်နၤတၢ်မုၥ်တၢ်ခုၣ်လၢ တၢ်အံၤအပူၤလၢကျဲဒ်လဲၣ်.`