---
title:  တၢ်မၤကဆှီကွံၥ်တၢ်လီၢ်စီဆှံ
date:   30/04/2023
---

ဒ်ပထံၣ်သ့ၣ်ညါတ့ၢ်အသိး, တၢ်စံၣ်ညီၣ်ကဘၣ်အိၣ်ထီၣ်အသး တချုးလၢကစၢ်ခ၇ံၥ်ဟဲက့ၤဒံးဘၣ်န့ၣ်လီၤ. ကလူးစံးဝဲလၢ အကလုၢ်သီၣ်  ဖးဒိၣ်, “စံၣ်ညီၣ်တၢ်အနၣ်၇ံၣ်ဘၣ်လံ” (လီၣ်ဖျါ ၁၄း၇). လံၥ်ဒၤနံးယ့လး ဟ့ၣ်ၦၤတၢ်ဆၢကတီၢ်ဖဲတၢ်စံၣ်ညီၣ်စးထီၣ်အသးန့ၣ်လီၤ.

`ဖး ဒၤနံးယ့လး ၈း၁၄ တက့ၢ်. တၢ်ဆၢကတီၢ်လီၤတံၢ်လီၤဆဲးလၢ စီၤဒၤနံးယ့လးဟ့ၣ်ၦၤလၢ အဘၣ်ဃးဒီးတၢ်မၤကဆှီတၢ်လီၢ်စီဆှံအံၤန့ၣ် မ့ၢ်မနုၤလဲၣ်.`

ၦၤယူဒၤဖိတဂၤစုၥ်စုၥ်နၢ်ပၢၢ်ဝဲတၢ်အခီပညီတမံၤအံၤလၢ အမ့ၢ် တၢ်မၤကဆှီတၢ်စီဆှံအလီၢ်လၢ ဟီၣ်ခိၣ်ချၢအံၤန့ၣ်လီၤ. ဘၣ်တၢ်မၤအီၤ ဖဲတၢ်ပျၢ်တၢ်ကမၣ်အမုၢ်နံၤ, လၢအမ့ၢ်တၢ်စံၣ်ညီၣ်အမုၢ်နံၤအံၤန့ၣ်လီၤ. စီၤဒၤနံးယ့လးနၢ်ပၢၢ်တၢ်အခီပညီလၢ အမ့ၢ်တၢ်မၤကဆှီတၢ်လီၢ်စီဆှံဒီး တၢ်စံၣ်ညီၣ်အံၤဘၣ်ဆၣ်သနၥ်က့, အဝဲတသ့ၣ်ညါနၢ်ပၢၢ် ၂၃၀၀ နံၤအံၤဘၣ် န့ၣ်လီၤ.

`ဖး ဒၤနံးယ့လး ၈း၂၇ ဒီး ဒၤနံးယ့လး ၉း၂၁, ၂၂ တက့ၢ်. စီၤဒၤနံးယ့လးစံးဆၢက့ၤတၢ်ဘၣ်ဃးဒီးအတၢ်ထံၣ်လၢအမ့ၢ် ၂၃၀၀ နံၤအံၤ ဒီးကစၢ်ယွၤအတၢ်စံးဆၢအီၤအဂ့ၢ်န့ၣ်ဒ်လဲၣ်.`

ဖဲလံၥ်ဒၤနံးယ့လးအဆၢဒိၣ် ၈ အကတၢၢ်န့ၣ်, စီၤဒၤနံးယ့လး အသးလီၤဘှါဒီးစံးဝဲဒၣ်, “ဒီးယသးကတုၤလၢတၢ်ထံၣ်တၢ်လၢညါခီအဃိ, ဒီးၦၤအနၢ်တပၢၢ်ဘၣ်ဝဲနီတဂၤဘၣ်” (ဒၤနံးယ့လး ၈း၂၇). အဝဲအံၤ မ့ၢ်အနံၤ ၂၃၀၀ အတၢ်ထံၣ်လၢညါခီလီၤ. (တၢ်ထံၣ်လၢညါခီအဂၤတဖၣ်န့ၣ် ဘၣ်တၢ်တဲဖျါထီၣ်တ့ၢ်အီၤလံန့ၣ်လီၤ). (ကွၢ် ဒၤနံးယ့လး ၈း၁၉-၂၂ တက့ၢ်). အဆၢဒိၣ်ဆူညါတဆၢလၢ အမ့ၢ် ဒၤနံးယ့လး ၉ အပူၤအံၤ, တၢ်ကွဲးဖျါ ကၤဘြံၤအ့လးဟဲဆူစီၤဒၤနံးယ့လးအအိၣ်, ပၥ်ဖျါထီၣ်န့ၢ်အီၤအနံၤ ၂၃၀၀ ၀ံအကလုၢ်ကထါအံၤအဂ့ၢ်အကျိၤန့ၣ်လီၤ. “စီၤဒၤနံးယ့လးဧၢ, ယဟဲထီၣ် ဒ်သိးယကသိၣ်လိနၤလၢတၢ်ကူၣ်တၢ်ဆးလီၤ” (ဒၤနံးယ့လး ၉း၂၂).

ကၤဘြံၤအ့လးဒုးကမၢကမၣ်စီၤဒၤနံးယ့လးလၢ အတၢ်စံးဆၢ စီၤဒၤနံးယ့လးအတၢ်ထုကဖၣ်အဂီၢ် အါန့ၢ်ဒံးစီၤဒၤနံးယ့လးဆိကမိၣ်ဝဲန့ၣ် လီၤ. မူခိၣ်ကလူးကၤဘြံၤအ့လးပၥ်ဖျါထိၣ်တၢ်ဆၢကတီၢ်တဆီဘၣ်တဆီဒီး လီၣ်ဖျါထီၣ်တၢ်မ့ၢ်တၢ်တီဘၣ်ဃးဒီးမ့ၤၡံအၤအတၢ်ဟဲ, ဟ့ၣ်လီၤမုၢ်နံၤမုၢ်သီ လီၤတံၢ်လီၤဆဲးလၢအတၢ်ဖံးတၢ်မၤစးထီၣ်အသးဒီးအတၢ်သံ, တၢ်မၤအသး တဖၣ်လၢအစဲဘူးဒီးတၢ်မၤကဆှီတၢ်လီၢ်စီဆှံဖဲ ဒၤနံးယ့လးအဆၢဒိၣ် ၈ အပူၤ န့ၣ်လီၤ. မ့ၢ်စံးလၢအဂၤတမံၤန့ၣ်, ကစၢ်ခ၇ံၥ်အတၢ်သံဒီးတၢ်စံၣ်ညီၣ်န့ၣ် စဲဘူးလိၥ်အသးလၢတၢ်ဒုးလီၤဖးအီၤတသ့ဝဲဘၣ်န့ၣ်လီၤ.

`ဘၣ်မနုၤလၢကစၢ်ခ၇ံၥ်အတၢ်သံအံၤ, ဒ်တၢ်ပၥ်ဖျါထီၣ်အီၤ ဖဲဒၤနံးယ့လး ၉း၂၄-၂၉ အသိး, အ၇့ဒိၣ်မးဝဲလၢ အစဲဘူးလိၥ်အသးဒီး တၢ်စံၣ်ညီၣ် ဖဲ ဒၤနံးယ့လး ၈း၁၄ အပူၤအံၤန့ၣ်လဲၣ်. တၢ်မ့ၢ်တၢ်တီအဒိၣ် အမုၢ်လၢ လၢအဟ့ၣ်ၦၤတၢ်မၤလိလၢတၢ်စဲဘူးလိၥ်သးဒ်အံၤန့ၣ် မ့ၢ်မနုၤလဲၣ်.`