---
title:  ၁၈၄၄ နံၣ်
date:   04/05/2023
---

နံၣ်အဆိ ၄၉၀ နံၣ်လၢ ၂၃၀၀ အပူၤအံၤန့ၣ်, ဘၣ်တၢ်ပၥ်ပနီၣ်ဃၥ် လၢၦၤယူဒၤဖိလၢပျၢၤအဘီအမုၢ်ဒီး ကစၢ်ခ၇ံၥ်အတၢ်ဟဲအဂီၢ်န့ၣ်လီၤ. အနံၣ် ၂၃၀၀ လၢအလီၢ်ခံတကတီၢ်အဂီၢ်န့ၣ် မ့ၢ်တၢ်လၢအဘၣ်ဃးဒီးကစၢ်ယွၤ အၦၤဂီၢ်မုၢ်လၢ အမ့ၢ်ၦၤယူဒၤဖိဒီး ၦၤတခီဘီမုၢ်ဖိခံဖုလၢၥ်အဂီၢ်, ဒီးတၢ်သ့စီ ကွံၥ်တၢ်လီၢ်စီဆှံလၢမူခိၣ်ဘီမုၢ်အပူၤ ဒီးလၢအကတၢၢ်န့ၣ် မ့ၢ်ကစၢ်ခ၇ံၥ် အတၢ်ဟဲက့ၤခံဘျီတဘျီန့ၣ်လီၤ.

အနံၣ် ၄၉၀ အဆိန့ၣ် ဘၣ်တၢ်ပၥ်လီၤအီၤလၢ မ့ၤၡံအၤအတၢ်ဟဲ ဒီးကတၢၢ်ဝဲဖဲ AD ၃၄ န့ၣ်လီၤ. မ့ၢ်ထုးကွံၥ် ၄၉၀ နံၣ်လၢ ၂၃၀၀ နံၣ် အပူၤအံၤကအိၣ်ဝဲ ၁၈၁၀ နံၣ်န့ၣ်လီၤ. တၢ်အနံၣ် ၁၈၁၀ အံၤ ဘၣ်တၢ်ပၥ် လီၤအီၤလၢကစၢ်ယွၤအၦၤဂီၢ်မုၢ်အဂီၢ်န့ၣ်လီၤ. ပမ့ၢ်စးထီၣ်ဖဲ AD ၃၄ ဒီး ပၥ်ဖှိၣ် ၁၈၁၀ နံၣ်ဒီး ပကတုၤလၢ ၁၈၄၄ နံၣ်န့ၣ်လီၤ.

တၢ်ထံၣ်လၢအဘၣ်ဃးဒီးတၢ်သ့စီ မ့တမ့ၢ်တၢ်မၤဂ့ၤထီၣ်က့ၤ တၢ်မ့ၢ်တၢ်တီလၢအဘၣ်ဃးဒီးတၢ်စီဆှံအလီၢ်ဒီး မူခိၣ်အတၢ်စံၣ်ညီၣ်လၢ မုၢ်နံၤခံကတၢၢ်အံၤအဂီၢ်န့ၣ်, ကစၢ်ယွၤဒုးအိၣ်ထီၣ်အတၢ်ဃ့ကညးလၢခံ ကတၢၢ်ဖဲ လီၣ်ဖျါ ၁၄း၆, ၇ အပူၤ လၢဒ်သိးကဟ့ၣ်ဆၢက့ၤအတၢ်အဲၣ်, တူၢ်လိၥ်တၢ်သးကညီၤအိၣ်မူလၢတၢ်အဲၣ်ဒီးတၢ်ဒိကနၣ်ယွၤအပူၤန့ၣ်လီၤ.

`ဖး ၃မိၤၡွ ၁၆း၁၆ တက့ၢ်. တၢ်ဂ့ၢ်တၢ်ကျိၤလၢ ကဘၣ်မၤကဆှီ တၢ်စီဆှံအလီၢ်န့ၣ် မ့ၢ်မနုၤလဲၣ်, ဒီးတၢ်အံၤသိၣ်လိၦၤလၢအဘၣ်ဃးဒီး တၢ်သးခုအကစီၣ်န့ၣ်ဒ်လဲၣ်.`

မ့ၢ်လၢၦၤဂီၢ်မုၢ်အတၢ်ကမၣ်, ၦၤဂီၢ်မုၢ်အတၢ်အၢတၢ်သီအဃိ, တၢ်လီၢ်စီဆှံအံၤ ကဘၣ်တၢ်သ့စီကွံၥ်အီၤသ့ဝဲတမံၤထဲဆၣ်ဖိကီၢ်ဖိအသွံၣ်န့ၣ် လီၤ. မ့ၢ်တၢ်တမံၤဃီဃုၥ်ဒီးပဝဲဒၣ်အဂီၢ်န့ၣ်လီၤ. ပလိၣ်တၢ်အုၣ်က့ၤ ခီၣ်က့ၤၦၤလၢ အတၢ်အိၣ်မူဘၣ်တၢ်ဒိလီၤအီၤလၢ ဆၣ်ဖိကီၢ်ဖိတဖၣ်လၢ အဘၣ်တၢ်မၤသံအီၤဖဲတၢ်ပျၢ်တၢ်ကမၣ်အမုၢ်နံၤလၢ အမ့ၢ်ထဲကျဲတဘိဧိၤလၢ ကပူၤဒီးတၢ်စံၣ်ညီၣ်အဂီၢ်န့ၣ်လီၤ.

`ဖး ၃မိၤၡွ ၂၃း၂၆-၂၉ တက့ၢ်. ကစၢ်ယွၤမၢအၦၤဂီၢ်မုၢ်တဖၣ်လၢ ကဘၣ်မၤတၢ်မနုၤတမံၤ ဖဲတၢ်စံၣ်ညီၣ်အမုၢ်နံၤအံၤကတီၢ်န့ၣ်လဲၣ်. ဒီးတၢ်အံၤ အခီပညီအိၣ်လၢပဂီၢ် လၢမုၢ်မဆါတနံၤညါအံၤအပူၤန့ၣ်ဒ်လဲၣ်.`

ၦၤအံၣ်စ၇့လးဖိသ့ၣ်တဖၣ် ကဘၣ် "ဆီၣ်လီၤအသး" န့ၣ်လီၤ. တၢ်ပၥ်ဖျါအံၤ ဒုးနဲၣ်ဝဲလၢအဝဲသ့ၣ်ကဘၣ်ဆီၣ်လီၤအသးဒီး သမံသမိးက့ၤ အသူၣ်အသးဒၣ်ဝဲ, ဃ့ပျၢ်တၢ်ကမၣ်, ပီၢ်ယၢ်လီၤသးဒီးဃ့ယွၤလၢကမၤကဆှီ အဝဲသ့ၣ်ဒ်ၦၤလုၢ်တၢ်ဒိၣ်မၤကဆှီကွံၥ်ဟီၣ်ခိၣ်အတၢ်လီၢ်စီဆှံအကတီၢ်အံၤ န့ၣ်လီၤ.

၀ံကလုၢ်ကထါလၢ ဒၤနံးယ့လးအဆၢဒိၣ် ၇-၉ ဒီး လီၣ်ဖျါအဆၢဒိၣ် ၁၄ အပူၤအံၤ ကွၢ်ထံဆိကမိၣ်လီၤဆီဒၣ်တၢ်လၢ အမ့ၢ်တၢ်စံၣ်ညီၣ်အနၣ်၇ံၣ် အတၢ်ဃ့ကညးအကိၢ်အဂီၤလၢကအိၣ်ကတီၤသးအဂီၢ်န့ၣ်လီၤ. စးထီၣ်လၢ ၁၈၄၄ နံၣ်န့ၣ်, ပအိၣ်မူလၢတၢ်စံၣ်ညီၣ်အနၣ်၇ံၣ်အပူၤ, ဒီးလံၥ်လီၣ်ဖျါ အတၢ်ကစီၣ်လၢမူခိၣ်ကလူးတၢတဂၤ၇ၤလီၤဝဲလၢအမ့ၢ်, "စံၣ်ညီၣ်တၢ်အနၣ်၇ံၣ် ဘၣ်လံ" အံၤန့ၣ်လီၤ. (လီၣ်ဖျါ ၁၄း၇) လၢတၢ်န့ၣ်အဃိ, ပဝဲဒၣ်လၢမုၢ်မဆါ တနံၤအံၤ ပအိၣ်ဒီး "တၢ်ဆီၣ်လီၤသး" လၢကျဲဒ်လဲၣ်.