---
title:  တၢ်မၤဂ့ၤထီၣ်က့ၤတၢ်ဆဲးလဲၤဆူညါ
date:   20/06/2023
---

ကစၢ်ယွၤဒုးအိၣ်ထီၣ်ၦၤဂီၢ်မုၢ်လၢခံတဖု ဒ်သိးကဆၢထၢၣ်လၢ ၦၤမၤတၢ်ဆီတလဲတၢ်ဖိလၢအပူၤကွံၥ်တဖၣ်အလီၢ်ဃုၥ်ဒီးလံၥ်စီဆှံအံၤ လၢအမ့ၢ်အဝဲသ့ၣ်အတၢ်သိၣ်တၢ်သီန့ၣ်လီၤ. ကစၢ်ခ၇ံၥ်တဂၤဧိၤအံၤန့ၣ် မ့ၢ်အဝဲသ့ၣ်အတၢ်အုၣ်က့ၤခီၣ်က့ၤအခီၣ်ထံးခီၣ်ဘိ, သးစီဆှံမ့ၢ်အတၢ်ဂံၢ် တၢ်ဘါထဲတမံၤဧိၤ, ဒီးကစၢ်ခ၇ံၥ်အတၢ်ဟဲက့ၤအံၤ မ့ၢ်အဝဲသ့ၣ်အတၢ် မုၢ်လၢ်လၢအကတၢၢ်န့ၣ်လီၤ. တၢ်မ့ၢ်တၢ်တီလၢအိၣ်လီၤဘၢအသးလၢ တၢ်ခံးသူအတၢ်ကမၣ်ဒီးအလုၢ်အလၢ်အပူၤ, ဃုၥ်ဒီးအိၣ်ဘှံးနံၤအတၢ်မ့ၢ် တၢ်တီအံၤန့ၣ်, ကဘၣ်တၢ်၇ၤလီၤအီၤဆူဟီၣ်ခိၣ်ချၢတချုးလၢခ၇ံၥ်အတၢ် ဟဲက့ၤလီၤဒ်ဘၣ်န့ၣ်လီၤ.

မူခိၣ်ကလူးသၢဂၤအတၢ်ကစီၣ် ဒုးအိၣ်ထီၣ်မုၢ်နံၤခံကတၢၢ်အတၢ်ဟူး တၢ်ဂဲၤလၢကမၤလၢထီၣ်ၦဲၤထီၣ်က့ၤတၢ်မၤဂ့ၤထီၣ်က့ၤတၢ်ဒီး မၤသကိးတၢ် ဒီးကစၢ်ခ၇ံၥ်လၢကမၤ၀ံၤတၢ်မၤလၢဟီၣ်ခိၣ်ချၢအံၤန့ၣ်လီၤ. ၀ံကလုၢ်ကထါ အဒိၣ်အမုၢ်လၢ လံၥ်စီဆှံအကတၢၢ်တဘ့ၣ်အံၤအပူၤ ပၥ်ဖျါထီၣ်ကစၢ်ယွၤ အတၢ်ဟူးတၢ်ဂဲၤလၢအအိၣ်ထီၣ်အသးလၢတၢ်သူၣ်ဟးဂူၥ်သးဟးဂီၤအပူၤ ဒ်သိးက၇ၤလီၤကစၢ်ယွၤအတၢ်ကစီၣ်အလီၢ်ခံကတၢၢ်ဆူဟီၣ်ခိၣ်ချၢအံၤန့ၣ် လီၤ. လီၣ်ဖျါအဆၢဒိၣ် ၁၄ ပၥ်ဖျါထီၣ်ဟီၣ်ခိၣ်ဒီဘ့ၣ်အတၢ်အိၣ်ဖှိၣ်တဖုလၢ အအိၣ်ဒီးတၢ်သးခုကစီၣ်အလီၤထူလီၤယိၥ်န့ၣ်လီၤ.

မူခိၣ်ကလူးသၢဂၤလၢ လီၣ်ဖျါ ၁၄ အံၤအပူၤန့ၣ်, ပၥ်ဖှိၣ်ထီၣ်အသးဒီး မူခိၣ်ကလူးလွံၢ်ဂၤတဂၤလၢ လီၣ်ဖျါ ၁၈ အပူၤအံၤန့ၣ်လီၤ. မူခိၣ်ကလူးအံၤ ဟ့ၣ်လီၤတၢ်စိတၢ်ကမီၤလၢ က၇ၤလီၤမူခိၣ်ကလူးသၢဂၤအတၢ်ကစီၣ်အဂီၢ် ဒီးဟီၣ်ခိၣ်ကပီၤထီၣ်လၢယွၤအတၢ်ကြပုၢ်က့ပီၤန့ၣ်လီၤ. လီၣ်ဖျါအဆၢဒိၣ် ၁၈ ကွၢ်ထံဆိကမိၣ်တၢ်ဂ့ၢ်မိၢ်ၦၢ်အတၢ်မၤအသးလၢ ၦၤကညီအတၢ်စံၣ်စိၤတဲစိၤ အကတၢၢ်အံၤ ဖဲတၢ်သးခုအကစီၣ်ကမၤနၢၤကွံၥ်တၢ်န့ၣ်လီၤ.

`ဖး လီၣ်ဖျါ ၁၈း၁ တက့ၢ်. တၢ်မနုၤသၢမံၤလၢ စီၤယိၤဟၣ်ကတိၤၦၤ ဘၣ်ဃးဒီးကလူးအံၤအဂ့ၢ်န့ၣ်လဲၣ်. (ကွၢ်စ့ၢ်ကီး ဃဘးကူၥ် ၂း၁၄).`

မူခိၣ်ကလူးလၢအဟဲလီၤလၢယွၤအလီၢ်ပစိၥ်အမဲၥ်ညါအံၤ ဘၣ်တၢ်ဟ့ၣ်လီၤအီၤမူဒါလၢက၇ၤလီၤကစၢ်ယွၤအတၢ်သးကညီၤအတၢ် ကစီၣ်လၢအလီၢ်ခံကတၢၢ် ဒီးဟ့ၣ်ပလီၢ်ၦၤဟီၣ်ခိၣ်ဖိတဖၣ်လၢ တၢ်ကမၤ အသးလၢဒီးဟီၣ်ခိၣ်တဖျၢၣ်အံၤအဂ့ၢ်န့ၣ်လီၤ.

လံၥ်စီဆှံစံးၦၤလၢ ကလူးအံၤဟဲဒီး, "တၢ်စိဒိၣ်ကမီၤဒိၣ်" န့ၣ်လီၤ. လံၥ်စီဆှံအသီတဘ့ၣ်ပၥ်ဖျါထီၣ်ၦၤဟ့းလ့ၣ်ဖိအကျိၥ်လၢအမ့ၢ်, "တၢ်စိ တၢ်ကမီၤ" အံၤလၢ "exousia" န့ၣ်လီၤ. ကစၢ်ခ၇ံၥ်သူတၢ်ကတိၤအံၤ လၢလံၥ်မးသဲအပူၤ လၢအဘၣ်ထွဲဒီးအတၢ်ပျၢ်လီၤအပျဲၢ်အဘီၣ်အံၤအဂီၢ် န့ၣ်လီၤ. ဖဲ မးသဲ ၁၀း၁ အပူၤန့ၣ်, ကစၢ်ခ၇ံၥ်ဟ့ၣ်လီၤအပျဲၢ်အဘီၣ်လၢ, “တၢ်စိတၢ်ကမီၤ” လၢမုၣ်ကီၤလံၢ်ဒီးတၢ်အၢတၢ်သီသ့ၣ်တဖၣ်အဖီခိၣ်န့ၣ်လီၤ. ကစၢ်ခ၇ံၥ်မၢလီၤအဝဲသ့ၣ်လၢ ယွၤအတၢ်စိတၢ်ကမီၤအပူၤ ကဒိးန့ၢ်ဘၣ် တၢ်မၤနၢၤလၢတၢ်ဒုးလၢတၢ်ဂ့ၤဒီးတၢ်အၢအဘၢၣ်စၢၤအံၤန့ၣ်လီၤ. ဖဲ မးသဲ ၂၈း၁၈, ၁၉ အပူၤန့ၣ်, အဝဲမၢလီၤကဒီးအပျဲၢ်အဘီၣ်တဖၣ်လၢ “တၢ်စိ တၢ်ကမီၤ” လၢမူခိၣ်ဒီးဟီၣ်ခိၣ်ခဲလၢၥ်အပူၤ လၢကလဲၤဒီး, “ဒုးကဲထီၣ် ၦၤကလုၥ်တဖၣ်ခဲလၢၥ်လၢယပျဲၢ်ယဘီၣ်” အဂီၢ်န့ၣ်လီၤ.

`တၢ်ဂ့ၢ်တၢ်ကျိၤလၢအဘၣ်ဃးဒီးမုၢ်နံၤခံကတၢၢ်အံၤ ဟဲဒီးတၢ်စိ တၢ်ကမီၤဒ်လဲၣ်တကလုၥ်လဲၣ်. ပလူၤပိၥ်ထွဲမတၤတဂၤအတၢ်စိတၢ်ကမီၤ လဲၣ်. ပပိၥ်ကစၢ်ယွၤအတၢ်စိတၢ်ကမီၤအခံဧါ, မ့တမ့ၢ် ပနီၢ်ကစၢ်ဒၣ်ဝဲ အတၢ်စိတၢ်ကမီၤအခံဂၤ, ပပိၥ်ထီၣ်တၢ်ဒူတၢ်ဃိၤအတၢ်စိတၢ်ကမီၤအခံဧါ, မ့တမ့ၢ် တၢ်ဂုၤဂၤအစိအကမီၤဧါ. မ့ၢ်နလူၤပိၥ်ထွဲတၢ်စိတၢ်ကမီၤမနုၤ တမံၤအခံန့ၣ်လဲၣ်.`