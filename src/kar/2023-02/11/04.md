---
title:  ကူးတၢ်လၢပဖှံအီၤ
date:   06/06/2023
---

၀ံအတၢ်ထံၣ်လၢညါ ဘၣ်ဃးဒီးတၢ်ဒူတၢ်ဃိၤအတၢ်ပနီၣ်န့ၣ် မ့ၢ်ဝဲ တၢ်တြီတၢ်ဘူၣ်ထီၣ်ဘါထီၣ်တၢ်, မုၢ်ကျိၤဝဲကွၥ်အတၢ်တြီဃၥ်တၢ်ၦ့ၤတၢ်ဆါ, တၢ်မၤအၢမၤနးတၢ်ဒီး တၢ်သိၣ်တၢ်သီလၢအဒုးအိၣ်ထီၣ်တၢ်မၤသံတၢ်တဖၣ် န့ၣ်လီၤ. လီၤကမၢကမၣ်ဒိၣ်မးလၢတၢ်ဟ့ၣ်ဂံၢ်ဟ့ၣ်ဘါအတၢ်ကစီၣ်အိၣ်ဝဲ စ့ၢ်ကီးအဃိန့ၣ်လီၤ. လၢတၢ်ဆၢကတီၢ်အအၢဒိၣ်ကတၢၢ်အပူၤဒၣ်လဲၥ်, ကစၢ်ယွၤကပၢၤဃၥ်ၦၤဂီၢ်မုၢ်လၢ, "အတိၢ်န့ၢ်ယွၤအကလုၢ်ကထါဒီး တၢ်နၥ် ဘၣ်ဃးဒီးယ့ၣ်ရှူးခ၇ံၥ်" န့ၣ်လီၤ. (လီၣ်ဖျါ ၁၄း၁၂). ဒီးလၢတၢ်မၤလိၥ် တဖၣ်အကျါန့ၣ်, မ့ၢ်တၢ်မၤလိၥ်လွံၢ်ထံၣ်တထံၣ်လၢအဘၣ်ဃးဒီးမုၢ်နွံနံၤ အမုၢ်အိၣ်ဘှံးအနံၤန့ၣ်လီၤ.

၀ံကလုၢ်ကထါလၢအဘၣ်ဃးဒီးတၢ်ဒူတၢ်ဃိၤအတၢ်ပနီၣ်ဖဲ လီၣ်ဖျါ ၁၃ အပူၤအံၤ စံးကတိၤၦၤလၢမုၣ်ကီၤလံၢ်အတၢ်ဒုးဒီးယွၤလၢအအၢကတၢၢ်, ဒိၣ်ဝဲယိၥ်ဝဲကတၢၢ်အဂ့ၢ်အကျိၤန့ၣ်လီၤ. အတၢ်ကူၣ်ထီၣ်ဖးလီၤအခိၣ်တိ တထံၣ်န့ၣ် မ့ၢ်ဝဲအတၢ်ဒုးလၢအမ့ၢ်တၢ်လံၣ်တၢ်လီအံၤန့ၣ်လီၤ. လီၣ်ဖျါ ၁၃ ကတိၤဖျါထီၣ်ဝဲလၢ မုၢ်တနံၤန့ၣ် မုၣ်ကီၤလံၢ်ကမၤတၢ်ခီဖျိဟီၣ်ခိၣ်အတၢ်ဘူၣ် တၢ်ဘါဒီးထံရူၢ်ကီၢ်သဲးအတၢ်စိတၢ်ကမီၤအပူၤလၢ တၢ်ကိးအီၤလၢတၢ်ဒူ တၢ်ဃိၤဒီးကသူတၢ်မၤဆူၣ်တၢ်အတၢ်စိတၢ်ကမီၤန့ၣ်လီၤ.

တၢ်ဘူၣ်တၢ်ဘါအတၢ်မၤအၢမၤနးအံၤ တမ့ၢ်တၢ်အသီတမံၤဘၣ်. အိၣ်လၢအပူၤကွံၥ်အဆၢကတီၢ်ဖဲစီၤကၤယံၣ်မၤသံစီၤဟ့းဘ့းလးလၢ အတၢ်ဘူၣ်ထီၣ်ဘါထီၣ်တၢ်လၢယွၤအဲၣ်ဒိးလၢကဘူၣ်ထီၣ်ဘါထီၣ်ဝဲအဂီၢ်န့ၣ် လီၤ. (၁မိၤၡွ ၄း၁-၈). ကစၢ်ခ၇ံၥ်စံးဝဲလၢ တၢ်မၤအၢမၤနးကအိၣ်ထီၣ်အသး ဖဲအနံၣ်တကယၤအတီၢ်ပူၤ တုၤလီၤလၢအစိၤစိၤအဃၣ်ဃၣ်လီၤ. ကစၢ်ခ၇ံၥ် ဟ့ၣ်ပလီၢ်လၢ, "အဆၢကတီၢ်ကဘၣ်ဝဲလၢ ကယဲၢ်ၦၤလၢအမၤသံသုန့ၣ်, ကဆိကမိၣ်လၢအမၤယွၤအတၢ်လီၤ" ယိၤဟၣ် ၁၆း၂;  ကွၢ်စ့ၢ်ကီး မးသဲ ၁၀း၂၂;  ၁ပ့းတရူး ၄း၁၂ တက့ၢ်.

၀ံအတၢ်စံးပၥ်လၢအဘၣ်ဃးဒီးတၢ်ဒူတၢ်ဃိၤအတၢ်ပနီၣ်အံၤ မ့ၢ်တၢ်တဒိကနၣ်ယွၤအကလုၢ်ဘၣ်အတၢ်ဟဲဘူးလိၥ်အသးလၢအလီၢ်ခံ ကတၢၢ်န့ၣ်လီၤ. ဒ်တၢ်မၤအၢမၤနးလၢအပူၤကွံၥ်အသိး, ကမၤန့ၣ်ဆူၣ် ၦၤကိးဂၤဒဲးလၢကဘူၣ်ထီၣ်ဘါထီၣ်တၢ်အကျိၤအကျဲတမံၤန့ၣ်လီၤ.

`ဖး လီၣ်ဖျါ ၁၃း၁၅-၁၇ တက့ၢ်. ကစၢ်ယွၤအၦၤဂီၢ်မုၢ်လၢ မုၢ်နံၤခံကတၢၢ်အံၤ ကဘၣ်သဂၢၢ်ဒီးတၢ်ကီတၢ်ခဲမနုၤလဲၣ်.`

၀ံကလုၢ်ကထါစံးဝဲလၢ တၢ်မၤအၢမၤနးတၢ်ကအိၣ်ထီၣ်အသး ဆိကတၢၢ်လၢအမ့ၢ်မုၢ်ကျိၤဝဲၤကွၥ်ဒီး ကျိၣ်စ့အတၢ်သိၣ်တၢ်သီလၢအတြီတၢ် န့ၣ်လီၤ. ၦၤတဂၤလၢ်လၢ်လၢအတအိၣ်ဒီး "တၢ်ပနီၣ်" ဘၣ်န့ၣ်, ၦ့ၤတၢ်ဆါ တၢ်တန့ၢ်ဘၣ်လီၤ. ဖဲတၢ်ဆၢကတီၢ်အံၤတုၤဝဲန့ၣ်, ၦၤအါအါဂီၢ်ဂီၢ်ကလူၤ ပိၥ်ထွဲဒီးဆီၣ်လီၤအသးလၢအဖီလၥ်န့ၣ်လီၤ. ၦၤလၢအဂ့ၢ်လိၥ်တၢ်တဂၤ လၢ်လၢ်န့ၣ် ကလီၤဘၣ်လၢတၢ်သံအတၢ်သိၣ်တၢ်သီအဖီလၥ်န့ၣ်လီၤ.

မုၣ်ကီၤလံၢ်န့ၣ် ကတီၤအသးလၢကဒုးကဲထီၣ်ခ၇ံၥ်ဖိသ့ၣ်တဖၣ် ဒ်သိးကမၤဃူမၤဖိးတၢ်ဒီး ဒိးန့ၢ်တၢ်ဒူတၢ်ဃိၤအတၢ်ပနီၣ် ဖဲတၢ်မၤကွၢ် အလီၢ်ခံကတၢၢ်ဟဲတုၤလၢခါဆူညါအကတီၢ်န့ၣ်လီၤ. ကစၢ်ယွၤအတၢ်အဲၣ် လၢပဝဲဒၣ်အဂီၢ်တဂၤစုၥ်စုၥ်အံၤ ကပၢၤၦၤလၢတၢ်ကီတၢ်ခဲအကတီၢ်လၢ ကဟဲခါဆူညါအံၤန့ၣ်လီၤ.

`ဖး ကလၤတံ ၆း၇-၉ တက့ၢ်. လံၥ်စီဆှံအတၢ်ကွဲးအံၤ မ့ၢ်တဘၣ်ဃးဒီးမုၢ်နံၤခံကတၢၢ်အတၢ်မၤသးဘၣ်ဆၣ်, တၢ်လၢအဘၣ် ထွဲလိၥ်အသးဒီးတၢ်ဒူတၢ်ဃိၤအတၢ်ပနီၣ်န့ၣ် မ့ၢ်မနုၤလဲၣ်ဒီး ပဆၢထၢၣ် အိၣ်တီအိၣ်လိၤသ့ဝဲဒ်လဲၣ်.`