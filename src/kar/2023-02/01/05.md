---
title:  ပိၥ်မုၣ်လၢၦၢ်မုၢ်ကနၢအပူၤတဂၤ
date:   29/03/2023
---


`ဖး လီၣ်ဖျါ ၁၂း၆ ဒီးထိၣ်သတြီၤအီၤဒီး လီၣ်ဖျါ ၁၂း၁၄-၁၆ တက့ၢ်. ကွၢ်ထံဆိကမိၣ်တၢ်ဆၢကတီၢ်ဖဲအံၤလီၤတံၢ်လီၤဆဲးလၢ အဘၣ်ဃးဒီး မုၣ်ကီၤလံၢ်လူၤမၤသံပိၥ်မုၣ် (တၢ်အိၣ်ဖှိၣ်) ဒီးကစၢ်ယွၤအတၢ်ကတဲၥ်ကတီၤ လၢအၦၤဂီၢ်မုၢ်တဖၣ်အဂီၢ်န့ၣ်တက့ၢ်. လံၥ်စီဆှံအဆၢတဖၣ်အံၤ စံးကတိၤ မနုၤအဂ့ၢ်လဲၣ်.`

မုၢ်နံၤမုၢ်သီတကထိခံကယၤဃုဆံ ဖဲလီၣ်ဖျါ ၁၂း၆ အံၤ ဒ်သိးဒီး တၢ်ဆၢကတီၢ်လၢအမ့ၢ်, ဆၢအလီၢ်တဆၢ, ဒီးအဆၢတဖၣ်, တခီဆၢ ဖဲလီၣ်ဖျါခိၣ် ၁၂း၁၄ အပူၤန့ၣ်လီၤ. ၀ံအကလုၢ်ကထါအံၤ ဒ်သိးလိၥ်သးဒီး ၀ံအကလုၢ်ကထါလၢအဘၣ်ဃးဒီးတၢ်ဆၢကတီၢ်ဖဲ ၀ံဒၤနံးယ့လး ၇း၂၅, လီၣ်ဖျါ ၁၁း၂-၃ ဒီး လီၣ်ဖျါ ၁၃း၅ အပူၤန့ၣ်လီၤ. အဂ့ၢ်ဒ်လဲၣ်န့ၣ် ၀ံကလုၢ်ကထါ သ့ၣ်တဖၣ်အံၤ မ့ၢ်တၢ်အဒိအတဲၥ်တမံၤ (မ့မ့ၢ်တၢ်အနီၢ်ကီၢ်န့ၣ်, ပိၥ်မုၣ် အိၣ်ဒီးအဒံးဆ့တဃ့ၢ်ကွံဆူၦၢ်မုၢ်ကနၢဘၣ်) ပသူ၀ံကလုၢ်ကထါအတၢ် ဆၢကတီၢ်လၢအမ့ၢ်မုၢ်တနံၤဘၣ်တၢ်ဒိလီၤအီၤလၢတနံၣ်အံၤအတၢ်ဘျၢန့ၣ် လီၤ. (ကွၢ်တၢ်အဒိဖဲ ၄မိၤၡွ ၁၄း၃၄ ဒီး ယဃ့းစက့လး ၄း၄-၆ တက့ၢ်) တၢ်အခီပညီန့ၣ် မ့ၢ်ဝဲ၀ံကလုၢ်ကထါတနံၣ်န့ၣ်တၢ်ပၥ်လီၤန့ၢ်ၦၤလၢမုၢ်တနံၤ န့ၣ်လီၤ. (The Andrews University Study Bible) စံးကတိၤတၢ်ဂ့ၢ် ဘၣ်ဃးဒီးတၢ်ဆၢကတီၢ်ဖဲ လီၣ်ဖျါ ၁၁း၂ အပူၤန့ၣ်လၢအမ့ၢ် "ၦၤသ့လံၥ်လဲၢ် လၢတၢ်စံၣ်စိၤတဲစိၤအပူၤတဖၣ် ကတိၤဖျါဝဲလၢ ၀ံကလုၢ်ကထါအဆၢကတီၢ်လၢ အမ့ၢ် ၁၂၆၀ နံၣ်အံၤ အခီပညီမ့ၢ်ဝဲ အနံၣ် ၁၂၆၀ စးထီၣ်လၢ A.D. ခ၇ံၥ်နံၣ် ၅၃၈ တုၤလၢ ၁၇၉၈ နံၣ်န့ၣ်လီၤ. တၢ်အိၣ်ဖှိၣ်လၢအအိၣ်ဒီးတၢ်သံၣ်သူ မီၤကျၥ်မၤသကိးတၢ်ဒီးထံကီၢ်လၢအတတီဘၣ်ဒီး ဆီၣ်ဘံးဆီၣ်ဘၢ, မၤနးမၤဖှီၣ်, မၤသံမၤ၀ီကစၢ်ယွၤအၦၤဂီၢ်မုၢ်သ့ၣ်တဖၣ်န့ၣ်လီၤ.

မုၣ်ကီၤလံၢ်အတၢ်မၤအၢမၤသီၦၤလၢ အတီဒီးကစၢ်ယွၤကလုၢ်ကထါ တဖၣ်အံၤ မ့ၢ်ဝဲတၢ်မၤထီထီၣ်တၢ်ဒုးတၢ်ယၥ်လၢတၢ်ဂ့ၤဒီးတၢ်အၢအဘၢၣ်စၢၤ အံၤန့ၣ်လီၤ. ဒ်သိးကထူၣ်ဖျဲးထီၣ်လၢတၢ်ခံးသူလၢဆၢကတီၢ်အံၤအဂီၢ်, ဖဲတၢ်မၤဂ့ၤထီၣ်က့ၤတၢ်ဘူၣ်တၢ်ဘါအဆၢကတီၢ်အံၤအဖၢမုၢ်, ၦၤဂီၢ်မုၢ်တဖၣ် ဘၣ်သဂၢၢ်ဒီးတၢ်ဃုထၢတထံၣ်န့ၣ်လီၤ. မ့ၢ်အဝဲသ့ၣ်ကအိၣ်တီအိၣ်လိၤလၢ ကစၢ်ယွၤကလုၢ်ကထါအပူၤဧါ, မ့တမ့ၢ် ကဒိကနၣ်သီခါဖးဒိၣ်သ့ၣ်တဖၣ် အတၢ်သိၣ်တၢ်သီသ့ၣ်တဖၣ်န့ၣ်ဧါ. မၤကဒီးတစု, တၢ်မ့ၢ်တၢ်တီမၤနၢၤတၢ်ဒီး ကစၢ်ယွၤအိၣ်ဒီးအၦၤဂီၢ်မုၢ်လၢအတီဒီးအီၤလၢတၢ်မၤအၢမၤနးဆူၣ်ဆူၣ်အံၤ အကျါန့ၣ်လီၤ.

ကစၢ်ယွၤအတၢ်ဟ့ၣ်ဂံၢ်ဟ့ၣ်ဘါအိၣ်ဝဲအါအါကလဲၥ်လၢ လံၥ်စီဆှံ အဆၢတဖၣ်အံၤအပူၤန့ၣ်လီၤ. လီၣ်ဖျါ ၁၂း၆ သူတၢ်ကတိၤလၢအမ့ၢ် "ယွၤကတဲၥ်ကတီၤအလီၢ်" န့ၣ်လီၤ. လီၣ်ဖျါ ၁၂း၁၄ စံးကတိၤဝဲလၢ ပိၥ်မုၣ်န့ၣ်တၢ် "ကလုၢ်အီၣ်လုၢ်အီအီၤ" လၢၦၢ်မုၢ်ကနၢအပူၤဒီး လီၣ်ဖျါ ၁၂း၁၆ စံးဝဲလၢ "ဟီၣ်ခိၣ်မၤစၢၤပိၥ်မုၣ်" န့ၣ်လီၤ. ဆၢကတီၢ်ဖဲတၢ်မၤနးမၤဖှီၣ်အခါန့ၣ်, ကစၢ်ယွၤကတဲၥ်ကတီၤတၢ်လၢတၢ်အိၣ်ဖှိၣ်အဂီၢ်န့ၣ်လီၤ. ဒ်အမၤတ့ၢ်ဝဲ ဖဲအဆၢကတီၢ်န့ၣ်အသိး, ကမၤဝဲစ့ၢ်ကီးလၢမုၢ်နံၤခံကတၢၢ်လၢအၦၤအိၣ်လီၤ တဲၥ်သ့ၣ်တဖၣ်အဂီၢ်န့ၣ်လီၤ.

ပၥ်ဖျါထီၣ်တၢ်ဆၢကတီၢ်အကီအခဲ မ့တမ့ၢ်တၢ်လ့ပစီအကတီၢ်လၢ နတၢ်အိၣ်မူအပူၤ ဖဲနသးဟးဂီၤသ့ဝဲညီကဒၣ်န့ၣ်တက့ၢ်, ဘၣ်ဆၣ်ကစၢ်ယွၤ ကတီၤတၢ်လီၢ်သဒၢလၢကလုၢ်အီၣ်လုၢ်အီနၤန့ၣ်လီၤ. ကစၢ်ယွၤကတီၤတၢ်လၢ နဂီၢ် ဖဲနလိၣ်ဘၣ်အီၤအဆၢကတီၢ်န့ၣ်ဒ်လဲၣ်တကလုၥ်လဲၣ်.