---
title:  တၢ်သးထီၣ်အစပံးထံ
date:   22/05/2023
---

`ဖး လီၣ်ဖျါ ၁၇း၁, ၂, ၁၅ ဒီး လီၣ်ဖျါ ၁၈း၁-၄ တက့ၢ်. ဘၤဘူၤလိၣ် အတၢ်စိတၢ်ကမီၤလီၤဘၣ်တၢ်န့ၣ် မ့ၢ်ဒိၣ်ဝဲလဲၢ်ဝဲဆံးအါလဲၣ်.`

တၢ်အိၣ်ဖှိၣ်လၢအလီၤကမၣ်အံၤ အိၣ်ဒီးအစိအကမီၤလၢၦၤဂီၢ်မုၢ် တဖၣ်အဖီခိၣ် လၢဟီၣ်ခိၣ်ဒီဘ့ၣ်ညါအပူၤ ဘၣ်ဃးဒီးအတၢ်လံၣ်တၢ်လီတဖၣ် န့ၣ်လီၤ. မုၣ်ကီၤလံၢ်သးဒိၣ်ထီၣ်လၢ ကစၢ်ယွၤအတၢ်သးခုကစီၣ်အံၤ လဲၤဆူ ၦၤကလုၥ်ခဲလၢၥ်, ၦၤအဒူၣ်ဒီးၦၤကတိၤတၢ်အကျိၥ် ဒီးၦၤဂီၢ်မုၢ်ခဲလၢၥ်တဖၣ် အအိၣ်ဃိလီၤ. လၢတၢ်န့ၣ်အဃိ အဝဲသူတၢ်လံၣ်တၢ်လီလၢ မၤဝဲသ့ကတၢၢ် လၢကဖီၣ်စၢဃၥ် "ၦၤဟီၣ်ခိၣ်ဖိတဖၣ်" အသူၣ်ကံၢ်အသးလဲန့ၣ်လီၤ. (လီၣ်ဖျါ ၁၄း၆;  မးသဲ ၂၄း၁၄;  လီၣ်ဖျါ ၁၇း၂).

လီၣ်ဖျါ ၁၇း၂ ဆဲးပၥ်ဖျါထီၣ်ဝဲလၢ တၢ်ခူသူၣ်ဘၤဘူၤလိၣ်ဖးဒိၣ်အံၤ လၢအမ့ၢ်ပိၥ်မုၣ်လၢဟီၣ်ခိၣ်အစီၤပၤမၤကမၣ်အသးဒီးအီၤန့ၣ်လီၤ. တၢ်မၤ ကမၣ်မုၣ်ကမၣ်ခွါန့ၣ် မ့ၢ်မနုၤလဲၣ်. မ့ၢ်တၢ်ဃုၥ်ဆိဃုၥ်လၢတဘၣ်လိၥ် အသးဒီးတၢ်သိၣ်တၢ်သီဘၣ်န့ၣ်လီၤ. တၢ်အိၣ်ဖှိၣ်လၢအလီၤကမၣ်အံၤ စၢဖှိၣ်ထီၣ်အသးဒီးထံကီၢ်အတၢ်စိတၢ်ကမီၤတဖၣ်န့ၣ်လီၤ. တၢ်အိၣ်ဖှိၣ် အမ့ၢ်အတီအကျိၤအကျဲန့ၣ် စၢဖှိၣ်ထီၣ်အသးဒီးကစၢ်ခ၇ံၥ်န့ၣ်လီၤ. တၢ်အိၣ်ဖှိၣ်လၢအလီၤကမၣ်န့ၣ် ကွၢ်ဆူထံကီၢ်ခိၣ်နၢ်တဖၣ်အတၢ်စိတၢ်ကမီၤ ဒီးအတၢ်ပၢတၢ်ြပးအပူၤန့ၣ်လီၤ. ဃုထံကီၢ်တဖၣ်လၢကမၤလၢထီၣ်ၦဲၤထီၣ် အတၢ်သိၣ်တၢ်သီသ့ၣ်တဖၣ်န့ၣ်လီၤ. လၢကဟံးန့ၢ်တၢ်ဂံၢ်တၢ်ဘါလၢ ကစၢ်ခ၇ံၥ်အအိၣ်အလီၢ်န့ၣ်, အဝဲကွၢ်ဆူဟီၣ်ခိၣ်အတၢ်စိတၢ်ကမီၤတဖၣ်လၢ တၢ်မၤစၢၤအဂီၢ်န့ၣ်လီၤ.

လီၣ်ဖျါ ၁၇း၂ ဆဲးပၥ်ဖျါထီၣ်တၢ်အက့ၢ်အဂီၤဒံးအံၤလီၤ. "ဒီးၦၤအိၣ်ဝဲဆိးဝဲလၢဟီၣ်ခိၣ်ချၢတဖၣ်အီမူၤအသးလၢအတၢ်မၤကမၣ်မုၣ် ကမၣ်ခွါအစပံးထံလီၤ." တၢ်ဒိတၢ်တဲၥ်ဘၣ်ဃးဒီးစပံးထံလၢအကဆှီအံၤ အိၣ်ကွဲးအသးလၢလံၥ်စီဆှံအသီတကတြူၢ်အပူၤအါအါဂီၢ်ဂီၢ်လၢ အမ့ၢ် တၢ်တဘၣ်အၢဘၣ်, ကစၢ်ခ၇ံၥ်အသွံၣ်လၢအကဆှီလၢဘၣ်ဂၢ်လီၤအသး ဖဲထူၣ်စုညါအလိၤလၢပတၢ်အုၣ်က့ၤခီၣ်က့ၤအဂီၢ်အံၤန့ၣ်လီၤ. (မးသဲ ၂၆း၂၇-၂၉) ဖဲ လူၤကၣ် ၂၂း၂၀ အပူၤန့ၣ် ကစၢ်ခ၇ံၥ်စံးကတိၤဝဲ, "လီခီအံၤ မ့ၢ်တၢ်အၢၣ်လီၤအီလီၤအသီလၢယသွံၣ်လၢအဘၣ်တၢ်ဂၢ်လီၤအီၤလၢသုဂီၢ် လီၤ." ဖဲစပံးထံကဆှီလၢအမ့ၢ်တၢ်သးခုအကစီၣ်စပံးထံအသီအံၤ တၢ်မၤ လီၤဆီက့ၤအက့ၢ်အဂီၤဒီး, ကစၢ်ယွၤအကလုၢ်ကထါအတၢ်သိၣ်လိနဲၣ်လိအံၤ ဘၣ်တၢ်လဲလိၥ်က့ၤအလီၢ်လၢၦၤကညီအတၢ်ဘူၣ်တၢ်ဘါခိၣ်နၢ်တဖၣ်အတၢ် သိၣ်လိနဲၣ်လိအံၤဒီး, ကဲထီၣ် "ဘၤဘူၤလိၣ်အစပံးထံ" န့ၣ်လီၤ. (ကွၢ် မးသဲ ၁၅း၉ တက့ၢ်).

ကွၢ်ထံဆိကမိၣ်စ့ၢ်ကီးလၢ ကစၢ်ယွၤန့ၣ် ကိးထီၣ်ကွံၥ်အၦၤဂီၢ်မုၢ်လၢ ဘၤဘူၤလိၣ်အပူၤန့ၣ်တက့ၢ်. မ့ၢ်စံးလၢအဂၤတမံၤန့ၣ်, တၢ်သူၣ်လီၤသးအံၤ မ့ၢ်အၢဒီးတတီတလိၤဘၣ်သနၥ်က့, တုၤထီၣ်, ထီၣ်ဘးလၢတၢ်လီၢ်လဲၢ်လဲၢ်၀း၀း တုၤဒၣ်လဲၥ်က၀ီၤတံၢ်ဃၥ်ကစၢ်ယွၤအၦၤတီၦၤလိၤ မ့တမ့ၢ်ကစၢ်ယွၤအၦၤ ဂီၢ်မုၢ်သ့ၣ်တဖၣ်န့ၣ်လီၤ. ဘၣ်ဆၣ်ဒီးဆၢကတီၢ်တုၤလံလၢကစၢ်ယွၤန့ၣ် ကကိးထီၣ်က့ၤအဝဲသ့ၣ်လၢတၢ်တတီတလိၤဒီးတၢ်အၢတၢ်သီအတၢ်သူၣ်လီၤသး အပူၤ တုၤဒၣ်လဲၥ်အဝဲသ့ၣ်ဘူးကလီၤတဲၥ်မးဆူတၢ်အၢတၢ်သီအံၤအပူၤ, လၢအမ့ၢ် "တၢ်၀ံတၢ်နါအတၢ်အိၣ်တၢ်ဆိးအလီၢ်" ဒီးကယဲၢ်သးတကဆှီ ဘၣ်ခိးတၢ်အလီၢ်, ဒီးထိၣ်တကဆှီဘၣ်ဒီးဘၣ်တၢ်သးဟ့အီၤခဲလၢၥ်ခိးတၢ် အလီၢ်လီၤ" (လီၣ်ဖျါ ၁၈း၂).

ၦၤလၢအ၇ၤလီၤမူခိၣ်ကလူးသၢဂၤအတၢ်ကစီၣ်လၢယွၤသူအဝဲသ့ၣ် အံၤ, အတၢ်မၤအိၣ်မနုၤတမံၤလၢကကိးထီၣ်က့ၤ "ယၦၤဂီၢ်မုၢ်" (ယွၤအၦၤ ဂီၢ်မုၢ်အံၤ) လၢဘၤဘူၤလိၣ်အလီၢ်န့ၣ်ဒ်လဲၣ်.