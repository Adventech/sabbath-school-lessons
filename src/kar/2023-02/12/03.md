---
title:  တၢ်လီၤတဲၥ်ကွံၥ်လၢအယံၤ
date:   12/06/2023
---

`ဖး ၂သ့းစၤလနံ ၂း၃, ၄, ၉-၁၂ တက့ၢ်. စီၤပီလူးကတိၤဘၣ်ဃးဒီး မုၢ်နံၤခံကတၢၢ်အဂ့ၢ်ဒ်လဲၣ်. တၢ်ဒူတၢ်ဃိၤအတၢ်ပနီၣ်လၢ အပၥ်ဖျါထီၣ်ဝဲ, တၢ်စိတၢ်ကမီၤလၢအထီဒါကစၢ်ခ၇ံၥ်န့ၣ် မ့ၢ်မနုၤလဲၣ်.`

တၢ်မၢဖိစီၤပီလူးဟ့ၣ်ပလီၢ်ၦၤခ၇ံၥ်ဖိသ့ၣ်တဖၣ်လၢ သုတ "လီၤတဲၥ် ကွံၥ်" လၢကစၢ်ယွၤအတၢ်မ့ၢ်တၢ်တီအပူၤတဂ့ၤန့ၣ်လီၤ. အဝဲအိၣ်ဒီး တၢ်ဘၣ်ယိၣ်လၢတၢ်ညိကွံၥ်တၢ်စူၢ်တၢ်နၥ်အချံသ့ၣ်တဖၣ်န့ၣ် အိၣ်ဝဲလၢ တၢ်အိၣ်ဖှိၣ်အပူၤ, လၢကသလၣ်လီၤအသးခါဆူညါတချုးလၢကစၢ်ခ၇ံၥ် ဟဲက့ၤလီၤဒံးဘၣ်အကတီၢ်န့ၣ်လီၤ. တၢ်သးခုကစီၣ်လၢတမ့ၢ်တတီဘၣ် ကဟဲနုၥ်လီၤလၢတၢ်အိၣ်ဖှိၣ်အပူၤ မၤဟးဂီၤကွံၥ်ကစၢ်ယွၤအကလုၢ်ကထါ အက့ၢ်အဂီၤနီၢ်ကီၢ်န့ၣ်လီၤ.

မုၣ်ကီၤလံၢ်မ့ၢ်ၦၤလၢဒုုးအိၣ်ထီၣ်တၢ်ညိကွံၥ်တၢ်စူၢ်တၢ်နၥ်အမ့ၢ် အတီန့ၣ်လီၤ. အဝဲမ့ၢ် "တၢ်ဒဲးဘးအပိၥ်ခွါ" အနီၢ်ကီၢ်လၢအအဲၣ်ဒိး "ပၥ်ထီၣ်ထီအသးလၢကယဲၢ်တၢ်လၢတကိးအီၤလၢကစၢ်" ဒီးဆ့ၣ်နီၤလၢ "ကစၢ်ယွၤအတၢ်လုၢ်ဟံၣ်အပူၤ" န့ၣ်လီၤ. ၂သ့းစၤလနံ ၂း၄. ဘၣ်ဆၣ်ဒီး, "တၢ်လံၣ်တၢ်လီကစၢ်" အံၤ မၤတၢ်လၢၦၤကညီအပူၤ ဒ်သိးကမၤလၢၦဲၤ အတၢ်တိၥ်ပၥ်တဖၣ်န့ၣ်လီၤ. နၢၤဖိလၢ ဒၤနံးယ့လး ၇, တၢ်ဒူတၢ်ဃိၤလၢ လီၣ်ဖျါ ၁၃ ဒီး ၁၄ ဒီး "တၢ်အၢတဂၤ" ဖဲ ၂သ့းစၤလနံ ၂ အပူၤန့ၣ် မ့ၢ်တၢ်အိၣ်ဖျါတမံၤဃီန့ၣ်လီၤ.

ၦၤမုၢ်နွံနံၤဖိအလံၥ်ပၥ်ဖျါထီၣ်လံၥ်စီဆှံအခီပညီ, (SDA Bible Commentary) ပၥ်ဖျါထီၣ်ဝဲဒ်အံၤ, "ထိၣ်သတြီၤဒၤနံးယ့လးအတၢ်ထံၣ် လၢညါဘၣ်ဃးတၢ်ကတိၤတ၇ီတပါယွၤအတၢ်စိတၢ်ကမီၤလၢအဟံးန့ၢ်၇ိမ့ၤ အဘီအမုၢ်အလီၢ် ဒီးတၢ်ဒူတၢ်ဃိၤလၢအလီၤဂၥ်ခ့စံၣ်ပိၣ်လၢစီၤယိၤဟၣ် ပၥ်ဖျါထီၣ်အီၤန့ၣ် အိၣ်ဒီးတၢ်ဒ်သိးလိၥ်အသးအါအါလၢတၢ်ပၥ်ဖျါသၢမံၤ အကျါ (နၢၤဖိ, တၢ်ဒူတၢ်ဃိၤအတၢ်စိတၢ်ကမီၤ, တၢ်အၢတဂၤ) အံၤန့ၣ်လီၤ. အအံၤဆှၢၦၤဆူတၢ်နၢ်ပၢၢ်လီၤတံၢ်လၢ ဒၤနံးယ့လး, စီၤပီလူးဒီးစီၤယိၤဟၣ် ကတိၤတၢ်ဂ့ၢ်ဘၣ်ဃးတၢ်စိတၢ်ကမီၤတမံၤဃီ---လၢအမ့ၢ်ပၢ်ပၢ်အတၢ်ပၢ တၢ်ြပးန့ၣ်လီၤ.

တၢ်အ၇့ဒိၣ်နီၢ်မးလၢ ကဘၣ်သ့ၣ်နီၣ်ထီၣ်၀ံကလုၢ်ကထါလၢ လံၥ်စီဆှံအပူၤအံၤ ပၥ်ဖျါထီၣ်တၢ်ဘူၣ်ထီၣ်ဘါထီၣ်အကျၢၤတမံၤလၢ အဒုး အိၣ်ထီၣ်တၢ်သးဒ့ဒီလၢကစၢ်ယွၤကလုၢ်ကထါအပူၤ, လဲလိၥ်ၦၤကညီအလုၢ် အလၢ်လၢကစၢ်ယွၤအတၢ်သးခုကစီၣ်အလီၢ်ဒီး လီၤထွံကွံၥ်ယံၤဒီးလံၥ်စီဆှံ အတၢ်မ့ၢ်တၢ်တီအပူၤန့ၣ်လီၤ. ၀ံကလုၢ်ကထါအံၤ ဘၣ်တၢ်ဟ့ၣ်လီၤၦၤလၢ ယွၤလၢအအဲၣ်တၢ်လီၤလိၣ်လီၤလးတဂၤ ဒ်သိးကအိၣ်ကတီၤသးလၢကစၢ်ခ၇ံၥ် အတၢ်ဟဲက့ၤလီၤခံဘျီတဘျီအဂီၢ်န့ၣ်လီၤ. မ့ၢ်တၢ်သိၣ်က့ၤသီက့ၤတမံၤလၢ တၢ်ဘူၣ်ထီၣ်ဘါထီၣ်က၇ၢလၢအညိကွံၥ်တၢ်မ့ၢ်တၢ်တီလၢဟးသဒၣ်ကစၢ်ယွၤ အကလုၢ်ကထါအဂီၢ်န့ၣ်လီၤ. ပတၢ်ကစီၣ်အံၤ ဘၣ်ဃးဒီးတၢ်က၇ၢတမံၤလၢ အလီန့ၢ်ၦၤဂီၢ်မုၢ်လၢအကကွဲၢ်တဖၣ်န့ၣ်လီၤ. ၦၤဂီၢ်မုၢ်သ့ၣ်တဖၣ်အံၤ, ဘၣ်တၢ်လံၣ်တၢ်လီအဝဲသ့ၣ်ဘၣ်ဆၣ်, ကစၢ်ခ၇ံၥ်အဲၣ်အဝဲသ့ၣ်ဒိၣ်မးဒံးလီၤ. လၢတၢ်န့ၣ်အံၤအဃိ, ပဘၣ်ပၥ်အဝဲသ့ၣ်ဒ်ကစၢ်ခ၇ံၥ်အတၢ်ပၥ်သးအသိး န့ၣ်လီၤ.

"မၤသးဒ်န့ၣ်ဒီး ဖဲဒၣ်တၢ်လၢသုဆၢလၢၦၤကညီကမၤသုခဲလၢၥ်န့ၣ် မၤအီၤဒ်န့ၣ်အသိးတက့ၢ်" မးသဲ ၇း၁၂. မ့ၢ်ပသူတၢ်သိၣ်လိနဲၣ်လိအံၤ လၢကဘၣ်ထွဲလိၥ်သးဒီးတၢ်ဂ့ၢ်မိၢ်ၦၢ်လၢတၢ်ဒူတၢ်ဃိၤအတၢ်စိတၢ်ကမီၤဖဲ လီၣ်ဖျါ ၁၃, ၁၄ အပူၤန့ၣ် ကသ့ဝဲလၢကျဲဒ်လဲၣ်.