---
title:  ကစၢ်ယွၤအတၢ်စဲပနီၣ်ဒီးတၢ်ဒူတၢ်ဃိၤအတၢ်ပနီၣ် (၂)
date:   10/06/2023
---

### တၢ်မၤလိတနွံအံၤအဂီၢ်ဖး
လီၣ်ဖျါ ၁၂း၆, ၁၄; ဒၤနံးယ့လး ၇း၂၅; ၂သ့းစၤလနံ ၂း၃, ၄;  ၅မိၤၡွ ၆း၈;  ၅မိၤၡွ ၁၁း၁၈;  ၂မိၤၡွ ၂၀း၈-၁၁.

> <p>တၢ်ကလုၢ်ထူ</p>
> "ဒီးယထံၣ်ကလူးအဂၤတဂၤ, အိၣ်ဒီးယွၤလၢအမူဝဲ, အတၢ်စဲပနီၣ် ဃၥ်, ဟဲထီၣ်လၢမုၢ်ထီၣ်တခီ, ဒီးကိးပသူထီၣ်လၢအကလုၢ်ဖးဒိၣ် ဒီးစံးဘၣ် အကလူးလွံၢ်ဂၤလၢတၢ်ဟ့ၣ်အမၤအၢဟီၣ်ခိၣ်ဒီးပီၣ်လဲၣ်, ဒီးစံးဝဲဒၣ်, တချုး ပစဲပနီၣ်ဃၥ်ယွၤအခ့အၦၤလၢအမဲၥ်တူၢ်ခိၣ်အလိၤဒံးဘၣ်ဒီး, ဟီၣ်ခိၣ်မ့ၢ်ဂ့ၤ, ပီၣ်လဲၣ်မ့ၢ်ဂ့ၤ, သ့ၣ်မ့ၢ်ဂ့ၤ, သုတမၤအၢအီၤတဂ့ၤ" (လီၣ်ဖျါ ၇း၂, ၃).

ဖဲအနံၣ် ၁၅၀၀ အဆၢကတီၢ်န့ၣ်, Piedmont အတြီၤပူၤ, Alps အကစၢၢ်ဂ့ၢ်ခိၣ်, ကီၢ်အံၤတလံၤအကလံၤစိးအလီၢ်န့ၣ်, မ့ၢ်၀ီဒဲစဲၣ် (Waldeness) ၦၤတဖုလၢဆၢတဲၥ်လီၤအသးလၢကအိၣ်တီအိၣ်လိၤလၢ လံၥ်စီဆှံအတၢ်သိၣ်တၢ်သီအပူၤအိၣ်တၢ်အလီၢ်န့ၣ်လီၤ. မ့ၢ်လၢအဝဲသ့ၣ် အိၣ်ဒီးတၢ်တီတၢ်လိၤဆူကစၢ်ခ၇ံၥ်အပူၤအဃိ, အဝဲသ့ၣ်ဘၣ်တၢ်မၤအၢမၤနး အီၤဒိၣ်ဒိၣ်ကလဲၥ်န့ၣ်လီၤ. ဖဲ ၁၄၈၈ နံၣ်န့ၣ်, ၦၤ၀ီဒဲစဲၣ် အိၣ်ဖဲ Loyse  အတြီၤပူၤအံၤ ၇ိမ့ၤအတၢ်အိၣ်ဖှိၣ်မၤသံမၤ၀ီအဝဲသ့ၣ်အၢအၢသီသီ ခီဖျိ အဝဲသ့ၣ်တၢ်စူၢ်တၢ်နၥ်အဃိန့ၣ်လီၤ.

တၢ်မၤနးမၤဖှီၣ်အိၣ်ကဒီးတဘျီဖဲ နံၣ် ၁၇၀၀ အတီၢ်ပူၤ, ဖဲ Savoy အၦၤပၢတၢ်စီၤသီဆှၢဃီၤအၦၤသုးဖိ ၈၀၀၀ ဂၤဒီး မၤန့ၢ်ဆူၣ်ၦၤဒူဖိသ၀ီဖိသ့ၣ် တဖၣ်လၢ ကဒုးအိၣ်သုးဖိလၢအဝဲသ့ၣ်အဟံၣ်ဃီအပူၤန့ၣ်လီၤ. ၦၤကမျၢၢ်သ့ၣ် တဖၣ် ဘၣ်ဟ့ၣ်လီၤအဟံၣ်ဃီန့ၣ်လီၤ. ဘၣ်ဆၣ်ဒီးသုးဖိသ့ၣ်တဖၣ်န့ၢ်ဘၣ် တၢ်ခွဲးယၥ်လၢကမၤနၢၤၦၤထံဖိကီၢ်ဖိအဂီၢ်လီၤ. ဖဲ လါအ့ဖြ့ၣ် ၂၄ သီ, ၁၆၅၅ နံၣ်အနံၤ, ဂီၤခီ ၄ နၣ်၇ံၣ်အဆၢကတီၢ်န့ၣ်, တၢ်ကလုၢ်လီၤဝဲလၢ ကဘၣ် မၤသံၦၤဒူဖိသ၀ီဖိ, ၦၤဂီၢ်မုၢ်တဖၣ်ခဲလၢၥ်န့ၣ်လီၤ. တဘျီအံၤၦၤဂီၢ်မုၢ်လၢ တၢ်မၤသံအီၤန့ၣ်, အါန့ၢ်ဒံးအဂၤ ၄၀၀၀ န့ၣ်လီၤ.

တၢ်စံၣ်စိၤတဲစိၤန့ၣ်, မၤကဒီးအသးခဲအံၤခဲအံၤသ့ဝဲန့ၣ်လီၤ. တၢ်ဒူ တၢ်ဃိၤအတၢ်ပနီၣ်န့ၣ် မ့ၢ်ၦၤလၢတဒိကနၣ်ယွၤဘၣ်တဖၣ် အတၢ်ဘူၣ်တၢ်ဘါ တၢ်မၤအၢမၤနးအလီၢ်ခံကတၢၢ်လၢအဂံၢ်စဲၤအသးအစိၤစိၤလၢအပူၤကွံၥ်လံ န့ၣ်လီၤ. ဒ်တၢ်မၤအၢမၤနးအိၣ်တ့ၢ်လၢအပူၤကွံၥ်အသိး, ကမၤန့ၢ်ဆူၣ် ၦၤကိးဂၤလၢကလူၤပိၥ်ထွဲတၢ်ဘူၣ်ထီၣ်ဘါထီၣ်လၢအဝဲသ့ၣ်အတၢ်၇ဲၣ်တၢ်ကျဲၤ အပူၤန့ၣ်လီၤ. ဒ်လၢအပူၤကွံၥ်အသိး, ကစၢ်ယွၤကအိၣ်ဒီးအၦၤဂီၢ်မုၢ်လၢ တဟ့ၣ်လီၤအသးလၢတၢ်မၤဆူၣ်အံၤအပူၤဘၣ်န့ၣ်လီၤ.