---
title:  ပျၤထီၣ်တ့ၢ်လၢထူၣ်စုညါအလိၤ
date:   03/03/2026
---

`ဖး ကလီးစဲ ၂း၁၁-၁၅ တက့ၢ်. တၢ်ဂ့ၢ်တၢ်ကျိၤဖျါမးဝဲလၢ စီၤပီလူးဘၣ်ထီဒါအီၤဖဲအံၤန့ၣ် မ့ၢ်မနုၤလဲၣ်.`

အါစုအါဘျီ မ့ၢ်ပထံၣ်လံၥ်စီဆှံဆၢသ့ၣ်တဖၣ်အံၤ, လီၤဆီဒၣ်တၢ် ကလီးစဲ ၂း၁၄ လၢအဘၣ်တၢ်သူကမၣ်အီၤလၢတၢ်ဂ့ၢ်လိၥ်ဘှီလိၥ်တၢ်ထီဒါ မုၢ်နွံနံၤအမုၢ်အိၣ်ဘှံးအနံၤန့ၣ်ဒ်လဲၣ်.

ဒ်သိးကမၤစၢၤလၢကနၢ်ပၢၢ်လံၥ်စီဆှံအဆၢသ့ၣ်တဖၣ်အံၤအဂီၢ်, တၢ်အခီပညီအိၣ်ဝဲခံမံၤလၢ ၦၤမုၢ်နွံနံၤဖိသ့ၣ်တဖၣ် ဟ့ၣ်ကူၣ်ဟ့ၣ်ဖးဝဲန့ၣ်လီၤ. အဆိကတၢၢ်တထံၣ်န့ၣ်, "စုလီၢ်" လၢအဘၣ်တၢ်ပျၤထီၣ်ထီအီၤလၢထူၣ်စုညါ အလိၤအံၤ မ့ၢ်တၢ်ပၥ်တၢ်ကမၣ်တဖၣ်လၢအ "ထီဒါၦၤ" ဒ်သိးဒီးတၢ်ကွဲးလၢ စီၤပံလးဘျးထီၣ်လၢယ့ၣ်ရှူးထူၣ်စုညါလိၣ်န့ၣ်လီၤ. (မးသဲ ၂၇း၃၇; ယိၤဟၣ် ၁၉း၁၉, ၂၀). မ့တမ့ၢ်ဘၣ်န့ၣ်, ခံထံၣ်တထံၣ်န့ၣ်, တၢ်သိၣ်တၢ်သီလၢ အဘၣ်ဃးဒီးလုၢ်လၢ်သ့ၣ်တဖၣ်လၢ စီၤမိၤၡွကွဲးတ့ၢ်တဖၣ်န့ၣ် ဘၣ်တၢ်ပျၤထီၣ် တ့ၢ်လၢထူၣ်စုညါအလိၤလံလီၤ (ကွၢ် ၅မိၤၡွ ၃၁း၂၄-၂၆).

ဖဲပကွၢ်လံၥ်စီဆှံဆၢအံၤ လၢတၢ်ထံၣ်ဒိၣ်ယိၥ်အပူၤန့ၣ်, ပထံသၣ် ဖျါဝဲၡဲၡဲလၢ အစံးကတိၤတၢ်ဂ့ၢ်ဘၣ်ဃးဒီးတၢ်သိၣ်တၢ်သီလၢအမ့ၢ်လုၢ်လၢ် အတၢ်ဖံးတၢ်မၤတဖၣ်လီၤ. စီၤပီလူးစ့ၢ်ကီး ပၥ်ဖျါဝဲလၢ, "ဒိးတၢ်ကူးတ၇ံးလၢ တၢ်ကူးတ၇ံးတမၤဘၣ်အသးလၢပစုဘၣ်" (ကလီၤစဲ ၂း၁၁) တၢ်အံၤမ့ၢ်ဝဲ "တၢ်လၢသူၣ်လၢသး" (၇ိမ့ၤ ၂း၂၈, ၂၉; ထိၣ်သတြီၤဒီး ၅မိၤၡွ ၃၀း၁၆) လၢတၢ်ထိၣ်သတြီၤဒီးတၢ်ကူးတ၇ံးလၢအဖံးအညၣ် ဒ်အမ့ၢ်တၢ်အ၇့ဒိၣ် ကတၢၢ်တမံၤလၢလုၢ်လၢ်အတၢ်သိၣ်တၢ်သီအပူၤန့ၣ်လီၤ (၃မိၤၡွ ၁၂း၃; ထိၣ်သတြီၤဒီး ၂မိၤၡွ ၁၂း၄၈).

မၤကဒီးတစု, စီၤပီလူးဒုးစဲဘူးတၢ်ဆီတလဲလၢအပူၤအံၤဃုၥ်ဒီး "ဘၣ်တၢ်ခူၣ်လီၤကွံၥ်ဃုၥ်ဒီးအီၤ" လၢတၢ်ဒိးဘျၢန့ၣ်လီၤ. လၢတၢ်ဒိးဘျၢအံၤ အပူၤ ပဘၣ်ဃးဒီးကစၢ်ခ၇ံၥ်အတၢ်သံဒီးအတၢ်ဂဲၤဆၢထၢၣ်က့ၤန့ၣ်လီၤ (ကလီးစဲ ၂း၁၁, ၁၂).

တၢ်ဆီတလဲကွံၥ်အတၢ်လဲၤခီဖျိအံၤ ဘၣ်တၢ်ပၥ်အီၤဒ်သိးဒီး "တၢ်သံလၢတၢ်လီၤကမၣ်ပူၤ" ဒီး "မၤမူထီၣ်ဃုၥ်ဒီး" ကစၢ်ခ၇ံၥ်, ၦၤလၢ "အပျၢ်ကွံၥ်သုတၢ်ကမၣ်တဖၣ်ခဲလၢၥ်" တဂၤအံၤန့ၣ်လီၤ (ကလီၤစဲ ၂း၁၃).

တၢ်ကတိၤလၢအမ့ၢ် "တၢ်သိၣ်တၢ်သီတဖၣ်" (ကလီးစဲ ၂း၁၄) ဘၣ်တၢ်ပၥ်အီၤလၢအမ့ၢ်တၢ်မၤလိၥ်ကွဲးသးလၢအစု, ထံကီၢ်တၢ်သိၣ်တၢ်သီ မ့ၢ်ဂ့ၤ, (လူၤကၣ် ၂း၁; မၤတၢ် ၁၇း၇) တၢ်မၢဖိအတၢ်သိၣ်လိနဲၣ်လိမ့ၢ်ဂ့ၤ န့ၣ်လီၤ. (မၤတၢ် ၁၆း၄) ဟ့းလ့ၣ်အကျိၥ်အံၤ အိၣ်ဖျါထီၣ်လၢအဂၤထဲလၢ စီၤပီလူးအတၢ်ကွဲးလၢအဘၣ်ထွဲဒီးလုၢ်လၢ်အတၢ်သိၣ်တၢ်သီ လၢအအိၣ်ဒီး တိၥ်အဆၢလၢအနီၤဖးၦၤယူဒၤဖိဒီးၦၤတခီဘီမုၢ်ဖိန့ၣ်လီၤ (အ့းဖ့းစူး ၂း၁၄, ၁၅).

မ့ၢ်လၢစီၤပီလူးဒုးဘၣ်ထွဲတၢ်ပျၢ်တၢ်ဒဲးဘးတဖၣ် ဒီးသးအတၢ်ဆီတလဲ လၢတၢ်ဒိးဘျၢအတၢ်ပၥ်ဖျါအဃိ, တမ့ၢ်လၢအဝဲကက့ၤကွၢ်ကဒါက့ၤတၢ်ဂ့ၢ် မိၢ်ၦၢ်ကဒီးတဘျီလၢ တၢ်အဒိအတဲၥ်လီၤဆီလၢအတဘၣ်တၢ်သူအီၤလၢ လံၥ်စီဆှံပူၤနီၢ်တတီၤဘၣ်အံၤန့ၣ်လီး. အါန့ၢ်ဒံးအအံၤန့ၣ်, ဖျါမးလၢစီၤပီလူး ပၥ်ဖျါဆူၣ်ထီၣ်တၢ်ဂ့ၢ်တၢ်ကျိၤတမံၤဃီအံၤ ဒ်အမၤအသးလၢအ့းဖ့းစူးဖိတဖၣ် အကျါအသိး-လၢၦၤတခီဘီမုၢ်စူၢ်က့ၤနၥ်က့ၤတၢ်တဖၣ် ဖဲကလီးစဲအပူၤအံၤ တလိၣ်သူၣ်ကိၢ်သးဂီၤဘၣ်ဃးဒီးလုၢ်လၢ်အတၢ်သိၣ်တၢ်သီအဂ့ၢ်ဘၣ်ဃုၥ်ဒီး တၢ်ကူးတ၇ံးဒီးတၢ်မၤကဆှီသးလုၢ်လၢ်အတၢ်သိၣ်တၢ်သီတဖၣ်လၢ အအိၣ် ဃုၥ်ဒီးတၢ်ဟ့ၣ်လီၤသးလၢအပူၤအံၤန့ၣ်လီၤ. (ထိၣ်သတြီၤ မၤတၢ် ၁၀း၂၈, ၃၄, ၃၅)

ဖျါၡဲမးလၢ စီၤပီလူးတဟ့ၣ်ကူၣ်ဟ့ၣ်ဖးလၢတၢ်မၤလိၥ်ဘီတဆံအံၤ ဘၣ်တၢ်ပျၤထီၣ်အီၤလၢထူၣ်စုညါအလိၤအံၤန့ၣ်လံဘၣ်, တပၥ်ဖျါထီၣ်ဝဲ နီတတီၤဘၣ်ဖဲအစံးကတိၤတၢ်ဒဲးဘးဒ်အမ့ၢ်တၢ်လုၢ်သ့ၣ်ခါပတၥ်အတၢ် မၤလိၥ်အဘီတဆံအံၤအကတီၢ်န့ၣ်လီၤ (၇ိမ့ၤ ၇း၇).