---
title:  ဆၢထၢၣ်လၢယွၤအတၢ်ဘၣ်အသးခဲလၢၥ်အပူၤ
date:   21/03/2026
---

### တၢ်မၤလိတနွံအံၤအဂီၢ်ဖး
ကလီးစဲ ၄း၇-၁၄; အ့းဖ့းစူး ၆း၂၁; မၤတၢ် ၁၅း၃၆-၄၀း ၂တံၤမသ့း ၄း၁၀, ၁၁; ၂ပ့းတရူး ၃း၁၀-၁၄; ယၡါယၤ ၆၀း၁-၃.

> <p>တၢ်ကလုၢ်ထူ</p>
> "လၢတၢ်ခဲလၢၥ်အပူၤန့ၣ်, စံးထီၣ်ပတြၢၤတၢ်အဘျုးအဖှိၣ်တက့ၢ်. အဂ့ၢ်ဒ်အံၤ, အဝဲန့ၣ် မ့ၢ်တၢ်ဘၣ်ယွၤအသးလၢယ့ၣ်ရှူးခ၇ံၥ်အပူၤလၢသုဂီၢ် လီၤ" (၁သ့းစၤလနံ ၅း၁၈).

လံၥ်ကလီးစဲလၢ အကတၢၢ်အံၤ လီၣ်ဖျါထီၣ်စီၤပီလူးအၦၤမၤသကိး တၢ်ဒီးအီၤတဖၣ်အတၢ်ဘျးစဲလိၥ်အသးလၢတၢ်မၤအဂီၢ်န့ၣ်လီၤ. လံၥ်မၤတၢ် ပၥ်ဖျါထီၣ်အတၢ်မၤသကိးတၢ်အဆိကတၢၢ်ဒီး စီၤဘၢ်နါဘၤ, ၀ံၤကဒီးန့ၣ် စီၤစံလၤ, ဒီး၀ံၤကဒီးတစု, ဟ့ၣ်လီၤတၢ်ဂ့ၢ်တၢ်ကျိၤဘၣ်ဃးတၢ်လဲၤတၢ်က့ၤ သၢဘျီန့ၣ်လီၤ.

တနွံအံၤ ပကကွၢ်စီၤပီလူးအတၢ်မၤတၢ်ကူၣ်ထီၣ်ဖးလီၤအဂ့ၢ်လၢ အပၣ်ဃုၥ်ဒီးတၢ်သူတၢ်ဆၢကတီၢ်လၢလၢၦဲၤၦဲၤဒီးတၢ်အပီးအလီတဖၣ်လၢ ကတုၤဃီၤဆူ၇ိမ့ၤအတၢ်ပၢအကံၢ်အလဲပူၤ, ဃုၥ်ဒီးတၢ်သိၣ်လိၦၤမၤတၢ်ဖိလၢ အမ့ၢ်တၢ်အိၣ်ဖှိၣ်ဖိသ့ၣ်တဖၣ် ဒ်သိးကလဲၤတုၤလၢ၀့ၢ်ဒိၣ်၀့ၢ်ထီလၢစီၤပီလူး လဲၤတတုၤဘၣ်တဖၣ် ဒ်အမ့ၢ် ၀့ၢ်ကလီးစဲ, လီၤဒံၤကံဒီး ဟံၣ်၇ိးပလံန့ၣ်လီၤ.

ခီဖျိအနီၢ်ကစၢ်ဒၣ်ဝဲအတၢ်ဟးအိၣ်သကိးတၢ်ဖဲ အတၢ်လဲၤအကတီၢ် ဒီးလီၤဆီဒၣ်တၢ်ဒ်အမ့ၢ်ၦၤဃိၥ်ဖိတဂၤအသိး, ခီဖျိအလံၥ်တဖၣ်အံၤန့ၣ်, စီၤပီလူးဒုးစဲဘူးၦၤဂီၢ်မုၢ်သ့ၣ်တဖၣ် ဒီးတၢ်အိၣ်ဖှိၣ်ထီဘိလီၤ. အဝဲသ့ၣ်ညါလၢ တၢ်သးခုအကစီၣ်တၢ်မၤအတၢ်ကဲထီၣ်အသးန့ၣ် သန့ၤထီၣ်အသးလၢ ၦၤကိးဂၤဒဲးအတၢ်မၤသကိးတၢ်, ခ၇ံၥ်ဖိတဖၣ်လၢ အမ့ၢ်ၦၤယူဒၤဖိဒီး ၦၤပိၥ်မုၣ်ဒီးပိၥ်ခွါ, ၦၤဒ်သိးဒီးစီၤတူဃံၤကူး, စီၤအ၇ံးစတၢ်ဃူး, စီၤယူစတူး, စီၤအ့းပၤ့ဖါ, စီၤလူၤကၣ်ဒီး စီၤနူၣ်ဖၤ တဖၣ်န့ၣ်လီၤ. တၢ်လၢအလီၤကမၢ ကမၣ်န့ၣ်, ပနၢ်ဟူဘၣ်စ့ၢ်ကီးလံၥ်လၢအဝဲကွဲးဆူၦၤလီၤဒံၤကံဖိအအိၣ် လၢအတဘၣ်တၢ်ပၥ်ကီၤအီၤလၢပဂီၢ်ဘၣ်န့ၣ်လီၤ. စီၤပီလူးကွဲးတၢ်အါအါ ကလဲၥ်လၢ လံၥ်စီဆှံဆၢအလီၢ်ခံတဖၣ်အံၤအပူၤ, ပၣ်ဃုၥ်ဒီးအနီၢ်ကစၢ်ဒၣ်ဝဲ အတၢ်ဟ့ၣ်ဂံၢ်ဟ့ၣ်ဘါဆူစီၤအၢ်ဃံးပူးန့ၣ်လီၤ. အဝဲမၤတၢ်အဂ့ၤကတၢၢ် လၢကဟ့ၣ်ဂံၢ်ဟ့ၣ်ဘါတၢ်အိၣ်ဖှိၣ်တဖၣ် ဖဲအမၤဝဲသ့ဒံးအကတီၢ်န့ၣ်လီၤ.