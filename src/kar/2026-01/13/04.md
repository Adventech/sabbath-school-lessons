---
title:  ကဆၢထၢၣ်အိၣ်လၢထီၣ်ၦဲၤထီၣ်ဒီးလၢၥ်လၢၥ်ဆ့ဆ့
date:   24/03/2026
---

လံၥ်သ့ၣ်တဖၣ် ဘၣ်တၢ်ကွဲးအီၤဘၣ်ဃးတၢ်ဟ့ၣ်ဂံၢ်ဟ့ၣ်ဘါတၢ်အိၣ်မူ အတၢ်တိၥ်ပၥ်ဒီး တၢ်ဟ့ၣ်ဂံၢ်ဟ့ၣ်ဘါတၢ်အိၣ်ဖှိၣ်အတၢ်တိၥ်ပၥ်အဂ့ၢ်န့ၣ်လီၤ. ဖဲ "တၢ်ဟ့ၣ်ဂံၢ်ဟ့ၣ်ဘါတၢ်တိၥ်ပၥ်" မၤအသးသ့ဝဲလၢ တဘၣ်ဝဲဘၣ် အကတီၢ်န့ၣ်, "တၢ်တိၥ်ပၥ်အတၢ်ကွၢ်ထံကွၢ်ဆး" ဖျါဖျါအံၤ မ့ၢ်တၢ်လၢ အ၇့ဒိၣ်မးတမံၤလၢ တၢ်မၤ၀ံၤတၢ်လၢအခီပညီအိၣ်ဝဲတမံၤလၢ်လၢ်န့ၣ်လီၤ. စီၤပီလူးအတၢ်အိၣ်မူဒီးအတၢ်မၤအံၤ, ဃုၥ်စ့ၢ်ကီးဒီးအၦၤမၤသကိးတၢ်ဒီး တၢ်မၢဖိအဂၤတဖၣ်န့ၣ်, ကဲထီၣ်တၢ်ဒိဂ့ၤတဲၥ်ဘၣ်လၢ တၢ်ကွၢ်ထံဆိကွၢ်ဆး တၢ်အံၤအဂီၢ်န့ၣ်လီၤ (ကွၢ် ဖံလံးပံၤ ၃း၁၃, ၁၄). တၢ်မၤလၢအကဲထီၣ်သးအံၤ စံးကတိၤအနီၢ်ကစၢ်ဒၣ်ဝဲအဂ့ၢ်အကျိၤ-တၢ်သးခုအကစီၣ်၇ၤလီၤအသး ခ့ျခ့ျလၢ၇ိမ့ၤအတၢ်ပၢဒီတဘ့ၣ်ညါအပူၤဒီးဆူညါန့ၣ်လီၤ (ကလီးစဲ ၁း၂၃). တၢ်ကွၢ်ထံကွၢ်ဆးအံၤ လိၣ်စ့ၢ်ကီးဝဲတမံၤဃီလၢ မုၢ်မဆါတနံၤအံၤအဂီၢ်န့ၣ် လီၤ.

`ဖး ကလီးစဲ ၄း၁၂, ၁၃ တက့ၢ်.တၢ်တိၥ်ပၥ်လၢ အဘၣ်တၢ်ပၥ်ဖျါ ထီၣ်အီၤဖဲအံၤန့ၣ် မ့ၢ်မနုၤလဲၣ်ဒီး ကလၢထီၣ်ၦဲၤထီၣ်ဝဲဒ်လဲၣ်တကလုၥ်လဲၣ်.`

ဒ်ပပၥ်ဖျါထီၣ်လၢ တၢ်မၤလိအပူၤကွံၥ်အသိး, စီၤအ့းပၤ့ဖါ ကမ့ၢ် တၢ်စုဒုၣ်စုတီၤတမံၤလၢ တၢ်၇ၤလီၤတၢ်သးခုအကစီၣ်ဆူ ကလီးစဲအပူၤ ဒီး၀့ၢ်လၢအဘူးသ့ၣ်တဖၣ်ဖဲ လီၤဒံၤကံဒီး ဟံၣ်၇ိးပလံအပူၤန့ၣ်လီၤ (ကွၢ် တၢ်မၤလိ ၁). အတၢ်ဆၢဂ့ၤဆၢ၀ါဒီး တၢ်ထုကဖၣ်တဖၣ်လၢ တၢ်အိၣ်ဖှိၣ် ဖဲန့ၣ်သ့ၣ်တဖၣ်အဂီၢ်အံၤ ကဲထီၣ်တၢ်ဟ့ၣ်ဂံၢ်ဟ့ၣ်ဘါဒိၣ်ဒိၣ်န့ၣ် ပသးဒ့ဒီ အလီၢ်တအိၣ်ဘၣ်. စီၤအ့းပၤ့ဖါအတၢ်ထုကဖၣ်အိၣ်ဒီးအတၢ်ကွၢ်ထံကွၢ်ဆး ဖျါဖျါ-လၢၦၤကလီးစဲဖိသ့ၣ်တဖၣ် "ကဆၢထၢၣ်အိၣ်လၢထီၣ်ၦဲၤထီၣ်ဒီး စူၢ်ဂၢၢ်နၥ်ကျၢၤလၢယွၤအတၢ်ဘၣ်သးခဲလၢၥ်အပူၤလီၤ" (ကလီးစဲ ၄း၁၂). မ်ပကွၢ်ဆိကမိၣ်တၢ်ထုကဖၣ်အက့ၢ်အဂီၤလၢ အထူးတီၤတဖၣ်အံၤ အါထီၣ် တက့ၢ်.

ဆၢထၢၣ်, တၢ်ကတိၤအခီပညီအံၤ မ့ၢ်ဝဲတၢ်ဆၢထၢၣ်ဂၢၢ်ကျၢၤဒီး တဟူးတဂဲၤဘၣ်, လၢညီမးဝဲထဲတမံၤဧိၤခီဖျိတၢ်, "အိၣ်သူၣ်လီၤသးဒီး အိၣ်ဂၢၢ် ဆိးကျၢၤ" လၢတၢ်နၥ်အပူၤ, ဒီးတသုးကွံၥ်သုလီၢ်လၢတၢ်မုၢ်လၢ်ဘၣ်ဃးဒီး တၢ်သးခုအကစီၣ်ဘၣ်လီၤ. (ကလီးစဲ ၁း၂၃). တၢ်ကတိၤတမံၤဃီအံၤ ဘၣ်တၢ်သူအီၤအါစုအါဘျီလၢ စီၤပီလူးအတၢ်ပၥ်ဖျါထီၣ်ဘၣ်ဃးတၢ်ဒုးတၢ်ယၤ ထီဒါ "မုၣ်ကီၤလံၢ်အတၢ်လီတၢ်၀့ၤ" (အ့းဖ့းစူး ၆း၁၁) ဒီး ခီၣ်ဆၢတၢ်ခံးသူ အတၢ်ဂံၢ်တၢ်ဘါ ခီဖျိယွၤအတၢ်စိတၢ်ကမီၤလၢ တၢ်သိးထီၣ် "ယွၤအစုကဝဲၤ ခဲလၢၥ်" န့ၣ်လီၤ. (အ့းဖ့းစူး ၆း၁၀-၁၈, ထိၣ်သတြီၤဒီး ၂တံၤမသ့း ၂း၁၉).

လၢၦဲၤ, တၢ်ကတိၤအံၤ တၢ်ပၥ်အီၤလၢအမ့ၢ် တၢ်တကဲၥ်ပ၀း အလၢအၦဲၤဒ်အမ့ၢ်တၢ်အဲၣ်လၢအဟ့ၣ်လီၤသးသမူသ့ဝဲ (မးသဲ ၅း၄၄, ၄၈) ဆူၦၤတကြၢးဒိးန့ၢ်ဘၣ်ဝဲသ့ၣ်တဖၣ်အဂီၢ်န့ၣ်လီၤ. (ဖံလံးပံၤ ၃း၁၂-၁၅).

လၢၥ်လၢၥ်ဆ့ဆ့, တၢ်ကတိၤလၢအစိကမီၤဆူၣ်တထံၣ်အံၤ အခီပညီ မ့ၢ်ဝဲ သူၣ်မံသးမံလၢလၢၦဲၤၦဲၤ မ့တမ့ၢ် ဟဲစိၥ်တၢ်တမံၤလၢတၢ်ထိၣ်အီၤဒွးအီၤ လၢလၢၦဲၤၦဲၤအပူၤလီၤ. ဘၣ်တၢ်သူအီၤလၢ စီၤအၤဘြၤဟၣ်န့ၣ် "နၥ်ဝဲလၢလၢ ၦဲၤၦဲၤ" လၢယွၤကမၤတၢ်လၢအအၢၣ်လီၤအီလီၤတ့ၢ်ဝဲ, မ့ၢ်တညီလၢၦၤကညီ အမဲၥ်ညါဘၣ်ဆၣ် (၇ိမ့ၤ ၄း၂၁) ဒီးစီၤပီလူးဘၣ်တၢ်ဟ့ၣ်ဂံၢ်ဟ့ၣ်ဘါအီၤလၢ ယွၤ လၢ "တၢ်စံၣ်တဲၤတဲလီၤကဘၣ်တၢ်ပၥ်ဖျါထီၣ်အီၤလၢလၢၦဲၤၦဲၤ" ခီဖျိ အီၤန့ၣ်လီၤ (၂တံၤမသ့း ၄း၁၇). ယွၤတၢ်ဘၣ်အသးခဲလၢၥ်, တၢ်ကတိၤ "ခဲလၢၥ်" အံၤ မ့ၢ်တၢ်လၢအဟံးဃၥ်တၢ်အဘျုးမံၤန့ၣ်လီၤ. စီၤပီလူးအနီၢ် ကစၢ်ဒၣ်ဝဲ ဃ့ဘါထုကဖၣ်လၢ ၦၤကလီးစဲသ့ၣ်တဖၣ် ကလၢၦဲၤဒီးတၢ်သ့ၣ်ညါ ယွၤအတၢ်ဘၣ်သး, "ကလဲၤတၢ်ဒ်အကြၢးဒီးကစၢ်, လၢတၢ်ဘၣ်အသးခဲလၢၥ်" (ကလီးစဲ ၁း၉, ၁၀) ဒ် "အလၤကပီၤအစိအကမီၤအသိး" န့ၣ်လီၤ (ကလီးစဲ ၁း၁၁).