---
title:  တၢ်မၤလိတဖၣ်လၢတၢ်လဲၤတုၤဆူလီၢ်ယံၤ
date:   22/03/2026
---

ပမၤလိဘၣ်အါအါကလဲၥ် ဘၣ်ဃးဒီးစီၤပီလူးအတၢ်၇ၤလီၤ တၢ်သးခုကစီၣ်အဂ့ၢ်အကျိၤန့ၣ်လီၤ. အတၢ်လဲၤလီၢ်အိၣ်ဝဲ ၁၃, ၄၀၀ မံးလး န့ၣ်လီၤ. အတၢ်လဲၤအံၤ မ့ၢ်စ့ၢ်ကီးတၢ်လဲၤလၢခီၣ်ဒီးအါစုအါဘျီ အဝဲဘၣ် အိၣ်စ့ၢ်ကီးလၢဃိၥ်ပူၤလီၤ.

စီၤပီလူးသူအတၢ်ဆၢကတီၢ်အါအါကလဲၥ် ဖဲတၢ်ပနံၥ်တၢ်ကၤတၢ် အလီၢ်တဖၣ်, ဒ်အမ့ၢ် ၀့ၢ်က၇ံၣ်သူးဒီး အ့းဖ့းစူးအံၤ လၢတၢ်ကစီၣ်၇ၤလီၤ အသးကသ့ဝဲဆူ၀့ၢ်လၢအယံၤဒီးပီၣ်လဲၣ်တဖၣ်န့ၣ်လီၤ. အဝဲဟဲက့ၤကဒါက့ၤ စ့ၢ်ကီးလၢ တၢ်အိၣ်ဖှိၣ်သ့ၣ်တဖၣ်လၢ အဒုးအိၣ်ထီၣ်တ့ၢ်ဝဲအံၤအအိၣ် ဒ်သိး ကဟ့ၣ်ဂံၢ်ဟ့ၣ်ဘါၦၤစူၢ်က့ၤနၥ်က့ၤတၢ်အသီတဖၣ်ဖဲန့ၣ်လီၤ. ဖဲအဝဲလဲၤ ဟးအိၣ်သကိးတၢ်အိၣ်ဖှိၣ်သ့ၣ်တဖၣ်လၢ အနီၢ်ကစၢ်ဒၣ်ဝဲမ့ၢ်တသ့ဘၣ်ဒီး, အဝဲဆှၢဃီၤလံၥ်တဖၣ်လီၤ. လၢတၢ်မၤဒ်အံၤအဃိ, ၦၤစူၢ်က့ၤနၥ်က့ၤတၢ်သ့ၣ် တဖၣ်န့ၣ် သ့ၣ်ညါလၢ အဝဲသ့ၣ်နီၣ်အဝဲသ့ၣ်ဒီး အံးက့ၤကွၢ်က့ၤအဝဲသ့ၣ်န့ၣ် လီၤ.

`ဖး ကလီးစဲ ၄း၇-၉ အံၤ, ထိၣ်သတြီၤဒီး အ့းဖ့းစူး ၆း၂၁ တက့ၢ်. စီၤတူဃံၤကူးအံၤ ဘၣ်တၢ်စံးကတိၤအဂ့ၢ်ဒ်လဲၣ်, ဒီးတၢ်ဂ့ၢ်တၢ်ကျိၤလၢ စီၤပီလူးစံးကတိၤ လၢအဆှၢအီၤဒီး စီၤအီးန့ၤစံမူး ဆူ၀့ၢ်ကလီးစဲန့ၣ် မ့ၢ်မနုၤ လဲၣ်.`

တၢ်ဂ့ၢ်တၢ်ကျိၤတနီၤနီၤ တၢ်ဆဲးကျိးလၢတၢ်ကတိၤထးခိၣ်အီၤန့ၣ် ဂ့ၤဒိၣ်န့ၢ်ဒံးတၢ်ကွဲးန့ၣ်လီၤ. ကမ့ၢ်မးတၢ်လၢအလီၤသးအိၣ်တမံၤလၢ ၦၤခံဂၤအံၤ စိၥ်တၢ်ကစီၣ်မနုၤတမံၤဆူ ၦၤကလီးစဲဖိတဖၣ်အအိၣ်န့ၣ်လီၤ. လၢပတၢ်ထံၣ်စီၤပီလူးအတၢ်သးအိၣ်အပူၤအံၤန့ၣ်, တၢ်သ့ၣ်တဖၣ်အံၤ ကမ့ၢ်ဝဲ "မၤမုၥ်ထီၣ်သး" ဒီး "တၢ်ဟ့ၣ်ဂံၢ်ဟ့ၣ်ဘါ" အဝဲသ့ၣ်, ဘၣ်သ့ၣ်သ့ၣ် ကပၣ်ဃုၥ် စ့ၢ်ကီးဒီးစီၤပီလူးတၢ်အိၣ်အသးလၢဃိၥ်ပူၤလီၤတံၢ်လီၤဆဲးအဂ့ၢ်န့ၣ်လီၤ. လၢတၢ်မၤအသးတမံၤဂ့ၤအပူၤန့ၣ်, တၢ်ဆဲးကျိးအံၤ အ၇့ဒိၣ်မးဝဲစ့ၢ်ကီး ဒ်အမ့ၢ်ကျဲဧိၤကပူၤဧိၤတဖၣ်လၢ ကဒုးအိၣ်ဂၢၢ်ဆိးကျၢၤတၢ်စၢဃၥ်လၢ ၦၤစူၢ်က့ၤနၥ်က့ၤတၢ်တဖၣ်အကျါန့ၣ်လီၤ.

စီၤတူဃံၤကူး, မံၤလၢအခီပညီမ့ၢ်ဝဲ, "လၢအတၢ်ဟဲ၀ံဟဲစိၥ်ဂ့ၤ" အံၤ, မ့ၢ်ၦၤလၢတၢ်မၢလီၤအီၤတဂၤလၢ အဘၣ်တၢ်နၥ်န့ၢ်အီၤဖျါဖျါလီၤ. ဘၣ်တၢ်ပၥ်ဖျါအဂ့ၢ်လၢအမ့ၢ်, "ၦၤလၢအကလုၢ်တီ" ဒီး "ကုၢ်သကိးကုၢ်ဒီး ၦၤလၢကစၢ်အပူၤယ" ၦၤခံဂၤအကျါတဂၤ လၢစီၤပီလူးဃုထၢထီၣ်လၢ ကီၢ်အၤစံအပူၤ (မၤတၢ် ၂၀း၄) ဒ်သိးကလဲၤဃုၥ်တၢ်ဒီးအီၤ ဃုၥ်ဒီးအတၢ် ဃုမၤန့ၢ်တၢ်မၤဘူၣ်လၢအလိၣ်ဝဲ ဖဲယရုၤၡလ့ၣ်ၦၤစူၢ်က့ၤနၥ်က့ၤတၢ်တဖၣ် အဂီၢ်န့ၣ်လီၤ. အဝဲအိၣ်စ့ၢ်ကီးဒီးစီၤပီလူး ဖဲအတၢ်အိၣ်ဃိၥ်ပူၤခံဘျီတဘျီ အဆၢကတီၢ်ဖဲ ၀့ၢ်၇ိမ့ၤအပူၤ, ဖဲအဝဲဘၣ်တၢ်ဆှၢဃီၤအီၤဆူ အ့းဖ့းစူးလၢ ကဒုးဆူၣ်ထီၣ်တၢ်ဖံးတၢ်မၤဖဲန့ၣ်လီၤ (၂တံၤမသ့း ၄း၁၂). စီၤပီလူး ဆိကမိၣ်ထီၣ်စ့ၢ်ကီးလၢ ကဆှၢအီၤဆူစီၤတံတူးအအိၣ်, ဖဲကြ့တ့ၤအကိးပူၤ န့ၣ်လီၤ (တံတူး ၃း၁၂). ၦၤလၢအလဲၤဃုၥ်တၢ်ဒီးအီၤန့ၣ် မ့ၢ်ဝဲစီၤအီးန့ၤစံမူး, ၦၤလၢစီၤပီလူးဆီတလဲကွံၥ်အတၢ်အိၣ်ဖဲ၇ိမ့ၤတဂၤအံၤ, ဘၣ်တၢ်ပၥ်ဖျါထီၣ်အီၤ ဒ်အမ့ၢ် "တီလိၤ" န့ၣ်လီၤ (ကွၢ် တၢ်မၤလိ ၁). ဖျါမးစ့ၢ်ကီးလၢ စီၤပီလူး အဲၣ်ဒိးသ့ၣ်ညါဘၣ်ဃးၦၤစူၢ်က့ၤနၥ်က့ၤတၢ်သ့ၣ်တဖၣ်ဖဲ ကလီးစဲအံၤ အတၢ်အိၣ်တၢ်ဆိးအဂ့ၢ်အကျိၤန့ၣ်လီၤ. စီၤတူဃံၤကူး မ့ၢ်တဆှၢဃီၤက့ၤ တၢ်ဂ့ၢ်တၢ်ကျိၤလၢအနီၢ်ကစၢ်ဒၣ်ဝဲဘၣ်ဆၣ်, တကီမးဝဲဘၣ်လၢ ကဆှၢတၢ်ဂ့ၤ တဖၣ်အံၤ ခီဖျိၦၤတဂၤဂၤန့ၣ်လီၤ. တၢ်အံၤမ့ၢ် ကျဲအဂၤတဘိလၢ စီၤပီလူး ဆှၢဃီၤအတၢ်အဲၣ်ဒီးအတၢ်သးအိၣ်လၢၦၤစူၢ်က့ၤနၥ်က့ၤတၢ်တဖၣ်ဖဲန့ၣ်, လၢအဝဲလဲၤအိၣ်သကိးတၢ်အိၣ်ဖှိၣ်လၢအနီၢ်ကစၢ်ဒၣ်ဝဲတသ့ဘၣ်ဒၣ်လဲၥ် အကတီၢ်ဒီးဟ့ၣ်ဂံၢ်ဟ့ၣ်ဘါအဝဲသ့ၣ်လၢတၢ်နၥ်အပူၤ ဒ်သိးကတုၤဆူၦၤဂၤ တဖၣ်အအိၣ်ဒ်လဲၣ်ဒ်လဲၣ်အဂ့ၢ်န့ၣ်လီၤ.

`စီၤပီလူးနီၢ်ကစၢ်ဒၣ်ဝဲ ဒုးနဲၣ်ဖျါတၢ်ဂ့ၢ်တၢ်ကျိၤတဖၣ်လၢ အလံၥ် ပ၇ၢပူၤအံၤ တမ့ၢ်ထဲလၢတၢ်ဆီၣ်လီၤသးအဂ့ၢ်ဘၣ်, ဘၣ်ဆၣ်, လၢအစှၤ ကတၢၢ်အပူၤန့ၣ်, ပၥ်ဂၢၢ်ပၥ်ကျၢၤလၢအတၢ်ဖံးတၢ်မၤအံၤ အိၣ်ဒီးအဂ့ၢ်အကျိၤ ဒ်လဲၣ်တကလုၥ်လဲၣ်.`