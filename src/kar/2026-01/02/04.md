---
title:  သူစွဲနီၢ်သးအတၢ်ပဲၥ်ထံနီၤဖးတၢ်
date:   06/01/2026
---

ၦၤဖံလံးပံၤဖိသ့ၣ်တဖၣ် သူၣ်ဘၣ်ဒိသးဘၣ်ဒိဒိၣ်ဒိၣ်ကလဲၥ် ဖဲအဝဲသ့ၣ်နၢ်ဟူစီၤပီလူးလီၤဘၣ်လၢဃိၥ်ပူၤအဂ့ၢ်န့ၣ်လီၤ. အဆၢကတီၢ် ခဲအံၤန့ၣ် အတၢ်ဖံးတၢ်မၤဘၣ်ဒိဘၣ်ထံးဝဲဒိၣ်မးလီၤ. အဝဲလဲၤတၢ်က့ၤတၢ် တသ့ဝဲဘၣ်. စံၣ်တဲၤတဲလီၤတၢ်တသ့ဘၣ်. အဝဲလဲၤဆူတၢ်လုၢ်ဟံၣ်ဒီး သိၣ်လီၤသီလီၤတၢ်ဘၣ်ဃးယ့ၣ်ရှူးခ၇ံၥ်ဒီးမ့းၡံအၤအဂ့ၢ်တသ့လၢၤဘၣ်. အဝဲ ဒုးအိၣ်ထီၣ်တၢ်အိၣ်ဖှိၣ်တသ့လၢၤဘၣ်. ၦၤဖံလံးပံၤဖိသ့ၣ်တဖၣ် ဆှၢဃီၤ စီၤအ့းပၤဖ၇ိးဒံတူး (Epahproditus) လၢကဃုသ့ၣ်ညါစီၤပီလူးတၢ်အအိၣ် အသးအဂ့ၢ်အကျိၤ, လၢကဟ့ၣ်ဂံၢ်ဟ့ၣ်ဘါအီၤ, ဒီးမၤလီၤတံၢ်တၢ်ဂ့ၢ်လၢ အနီၢ်ခိအတၢ်လိၣ်ဘၣ်တဖၣ်အဂီၢ်လီၤ.

`ဖး ဖံလံးပံၤ ၁း၁၂-၁၈ တက့ၢ်. စီၤပီလူးထံၣ်အတၢ်အိၣ်လၢဃိၥ် ပူၤအံၤဒ်လဲၣ်တကလုၥ်လဲၣ်. ဖဲအဝဲအိၣ်ဘၣ်လၢတၢ်ဆၢကတီၢ်တမံၤလၢ်လၢ် အပူၤဒၣ်လဲၥ် တၢ်မၤလိလၢပဒိးန့ၢ်ဘၣ်အီၤလၢ တၢ်ပၥ်သူၣ်ပၥ်သးဒ်အံၤန့ၣ် မ့ၢ်မနုၤလဲၣ်.`

တၢ်ကစီၣ်လၢ စီၤပီလူးဆှၢဃီၤကဒါက့ၤန့ၣ် ကဒုးကမၢကမၣ် ၦၤဖံလံးပံၤဖိသ့ၣ်တဖၣ်န့ၣ်လီၤ. စီၤပီလူးထံၣ်တၢ်အိၣ်အသးလၢအဂီၢ်အံၤ လၢကျဲလီၤဆီတဖၣ်အပူၤလီၤ. အနီၢ်သးတၢ်သ့ၣ်ညါအတၢ်ပဲၥ်ထံနီၤဖးအံၤ ဆှၢအီၤလၢကထံၣ်အတၢ်အိၣ်လၢဃိၥ်ပူၤအံးလၢအမ့ၢ်တၢ်ဂ့ၤတမံၤလီၤ. တမၤတံၥ်တၥ်အတၢ်ဖံးတၢ်မၤနီတစဲးဘၣ်, မ့မ့ၢ်တခီ, "ကဲထီၣ်ကဒါက့ၤ တၢ်မၤစၢၤတၢ်သးခုအကစီၣ်" န့ၣ်လီၤ (ဖံလံးပံၤ ၁း၁၂). ဖဲၦၤဂၤသ့ၣ်တဖၣ် ထံၣ်ထဲလၢပျံၤထးသွဲဒီးထးဖျၢၣ်တြီဃၥ်တၢ်တဖၣ်အကတီၢ်န့ၣ်, စီၤပီလူး ထံၣ်ၦၤပၢၤအီၤသ့ၣ်တဖၣ်အံၤလၢ အမ့ၢ်သးသမူတဖၣ်လၢယွၤအဘီအမုၢ်ပူၤ အဂီၢ်လီၤ. အဝဲထံၣ်စ့ၢ်ကီးအတၢ်အိၣ်လၢဃိၥ်ပူၤအံၤ ဒ်အမ့ၢ်တၢ်ဟ့ၣ်ဂံၢ် ဟ့ၣ်ဘါအဒိၣ်တမံၤဆူၦၤဂၤအဂီၢ် ဒ်သိးကအိၣ်ဒီးတၢ်သူၣ်ဆူၣ်သးဆူၣ် အါထီၣ်ဒီးတၢ်ဆၢတဲၥ်အါထီၣ်လၢက၇ၤလီၤတၢ်သးခုအကစီၣ်, စံးကတိၤ တၢ်ဂ့ၢ်တၢ်ကျိၤဒူဒူလၢကစၢ်ခ၇ံၥ်အဂီၢ် လၢတအိၣ်ဒီးတၢ်ပျံၤတၢ်ဖုးဘၣ်လၢ တၢ်ကမၤအသးဒီးအဝဲသ့ၣ်န့ၣ်လီၤ.

ကီမးဝဲလၢ ကဆိမိၣ်ထီၣ်အဂ့ၢ်န့ၣ်လီၤ. ဘၣ်ဆၣ်ဒီး ၦၤတနီၤနီၤ ဆိကမိၣ်လၢစီၤပီလူးအတၢ်စၢဃၥ်လၢဃိၥ်ပူၤအံၤ အဘျုးအဖှိၣ်အိၣ်ဝဲလီၤ. ဖျါမးဝဲလၢ, အဝဲသ့ၣ်ဆိကမိၣ်လၢစီၤပီလူးအတၢ်အိၣ်သဒၢအံၤ ကဆှၢအဝဲသ့ၣ် ဆူတၢ်သးအိၣ်အါထီၣ်အပူၤ ဒီးအဝဲသ့ၣ်အနီၢ်ကစၢ်ဒၣ်ဝဲအတၢ်စံၣ်တဲၤ တဲလီၤတၢ်သးခုအကစီၣ်လီၤ. ၦၤကညီအတၢ်ဒိတၢ်တဲၥ်လၢတၢ်အဲၣ်လီၤသး အပူၤအံၤ လီၤသးအုးမးတုၤဒၣ်လဲၥ်လၢတၢ်အိၣ်ဖှိၣ်အပူၤန့ၣ်လီၤ. ဒ်၀ံယံး၇မံယၤစံးကတိၤတ့ၢ်ပၥ်ယံၥ်တ့ၢ်မးလၢ စီၤပီလူးအမဲၥ်ညါအံၤလၢအမ့ၢ်, "ၦၤကညီအသးန့ၣ် လီန့ၢ်တၢ်ဒိၣ်န့ၢ်အါန့ၢ်တၢ်ခဲလၢၥ်တက့ၢ်, ဒီးအၢဝဲဒိၣ်မး လီၤ. မ့ၢ်မတၤသ့ၣ်ညါအီၤသ့တဂၤလဲၣ်" (ယံး၇မံယၤ ၁၇း၉).

မ့ၢ်ထိၣ်သတြီၤလၢတၢ်ဂ့ၢ်အပူၤန့ၣ် ၦၤမၤတၢ်လၢအတီအလိၤတဖၣ် စ့ၢ်ကီး အိၣ်ဒီးတၢ်သးဆူၣ်ဒိၣ်ထီၣ်လၢတၢ်၇ၤလီၤတၢ်သးခုအကစီၣ်အဂီၢ်လီၤ. အဝဲသ့ၣ်အဲၣ်စီၤပီလူးဒိၣ်ဒိၣ်ကလဲၥ်လၢ အတၢ်ထံၣ်စီၤပီလူးအတၢ်တူၢ်ဘၣ် တၢ်နးတၢ်ဖှီၣ်အံၤ အိၣ်ဂၢၢ်ကျၢၤလၢအတၢ်နၥ်ပူၤအဃိ, ဟ့ၣ်ဂံၢ်ဟ့ၣ်ဘါ အဝဲသ့ၣ်လၢ ကစူၢ်နၥ်ကစၢ်ခ၇ံၥ်အါထီၣ်ဒီးဟ့ၣ်အဝဲသ့ၣ်တၢ်သူၣ်ဒူသးဒူလၢ ကအိၣ်ဒီးတၢ်သူၣ်ဆူၣ်သးဆူၣ်လၢယွၤအဂီၢ်လီၤ. ဟ့ၣ်ဂံၢ်ဟ့ၣ်ဘါအဝဲသ့ၣ်လၢ ကလဲၤတၢ်လီၢ်ဆူအဝဲသ့ၣ်ပျံၤလၢကလဲၤဝဲအဂီၢ်, ဆှၢအဝဲသ့ၣ်လၢ ကစံးကတိၤ တၢ်ဂ့ၢ်လၢအဝဲသ့ၣ်အိၣ်ဘှီၣ်ကလၥ်လၢအပူၤကွံၥ်အဆၢကတီၢ်, ဒုးအိၣ်ထီၣ် တၢ်လၢၦၤဂီၢ်မုၢ်အါအါကလဲၥ်တူၢ်လိၥ်ကစၢ်ခ၇ံၥ်ဒီး၇ၤလီၤတၢ်အုၣ်က့ၤ ခီၣ်က့ၤအတၢ်သးခုအကစီၣ်န့ၣ်လီၤ.

`နတၢ်လဲၤခီဖျိဘၣ်မ့ၢ်တဂ့ၤဝဲဘၣ်ဆၣ်သနၥ်က့, နဒိးန့ၢ်ဘၣ်တၢ်မၤလိ လၢတၢ်လဲၤခီဖျိအံၤအပူၤ လၢနဒိးန့ၢ်ဘၣ်အဘျုးစ့ၢ်ကီးန့ၣ် မ့ၢ်မနုၤလဲၣ်. တၢ်မၤအသးလၢတၢ်အဘျုးအဖှိၣ်မ့ၢ်တအိၣ်ဝဲဖျါဖျါဘၣ်ဆၣ်, ပကမၤလိလၢ ကစူၢ်က့ၤနၥ်က့ၤယွၤကသ့ဝဲလၢကျဲဒ်လဲၣ်.`