---
title:  ပမၤတၢ်လၢပနီၢ်ကစၢ်ဒၣ်ဝဲလၢယွၤမၤဝဲလၢပဂီၢ်အပူၤ
date:   25/01/2026
---

ပၥ်ဖျါထီၣ်တ့ၢ်ကစၢ်ခ၇ံၥ်လၢ အမ့ၢ်တၢ်ဆီၣ်လီၤသးဒီးတၢ်ဒိကနၣ် ယွၤအတၢ်ဘၣ်သးအဒိအတဲၥ်လၢ အလၢဝဲၦဲၤဝဲအံၤ၀ံၤဒီး, ခဲအံၤန့ၣ် စီၤပီလူး ဃၣ်အသးဆူၦၤဖံလံးပံၤဖိသ့ၣ်တဖၣ်အအိၣ်လီၤ. စီၤပီလူးပၥ်ဂၢၢ်ပၥ်ကျၢၤဝဲလၢ အဝဲသ့ၣ်အတၢ်ဒိကနၣ်ကစၢ်ယွၤလၢ အဝဲသ့ၣ်ဒိးန့ၢ်ဘၣ်တၢ်သးခုအကစီၣ်၀ံၤ အလီၢ်ခံ (ကွၢ် မၤတၢ် ၁၆း၁၃-၁၅, ၃၂, ၃၃) ဒီးဟ့ၣ်သဆၣ်ထီၣ်အဝဲသ့ၣ်လၢ ကဆဲးအိၣ်မူလၢတၢ်ဒိကနၣ်အပူၤလီၤ.

တုၤမ့ၢ်ပၥ်ဖျါထီၣ်ကစၢ်ခ၇ံၥ်အတၢ်အိၣ်မူဒီး ထူၣ်စုညါအတၢ်ဒိ တၢ်တဲၥ်ဒ်အမ့ၢ်တၢ်အုၣ်က့ၤခီၣ်က့ၤအကျဲ၀ံၤဒီး, အဆၢကတီၢ်ခဲအံၤန့ၣ်, စီၤပီလူးကွၢ်ထံကွၢ်ဆးလီၢ်တံၢ်လီၤဆဲးလၢ တၢ်သ့ၣ်တဖၣ်အံၤ ဘၣ်တၢ်မၤအီၤ ဒ်လဲၣ်ဒ်လဲၣ်အဂ့ၢ်န့ၣ်လီၤ.

`ဖး ဖံလံးပံၤ ၂း၁၂, ၁၃ တက့ၢ်. စီၤပီလူးစံးတၢ်လၢအမ့ၢ်, "မၤသု တၢ်အုၣ်က့ၤခီၣ်က့ၤဒၣ်သုဝဲ" အံၤ အခီပညီမ့ၢ်မနုၤလဲၣ်. နပၥ်ဖျါထီၣ် တၢ်ဘၣ်ထွဲလိၥ်သးလၢတၢ်နၥ်ဒီးတၢ်မၤတဖၣ်အဘၢၣ်စၢၤသ့ဝဲဒ်လဲၣ်.`

လၢလံၥ်စီဆှံဆၢခံဆၢအံၤအပူၤန့ၣ်, စီၤပီလူးတဟ့ၣ်လီၤတၢ်သးခု ကစီၣ်လၢအလီၤဆီခံမံၤလၢ အဘၣ်တၢ်ဒုးနဲၣ်ဖျါထီၣ်အီၤလၢ ၇ိမ့ၤဒီးအလံၥ် အဂၤတဖၣ်အပူၤန့ၣ်ဘၣ်. ပအိၣ်ဒီးတၢ်လီၤတံၢ်လီၤဆဲးသ့ဝဲလၢ အတၢ်ကစီၣ် ဖဲအံၤန့ၣ် လီၤပလိၥ်သးဒီးတၢ်ပၥ်တီပၥ်လိၤတၢ်သးခုအကစီၣ် ခီဖျိတၢ်စူၢ် တၢ်နၥ်လၢအဝဲစံၣ်တဲၤတဲလီၤဖဲဖံလံးပံၤအပူၤ ဒီးတၢ်လီၢ်လၢအဂၤတဖၣ်န့ၣ် လီၤ. ဘၣ်ဆၣ်ဒီးအ၇့ဒိၣ်စ့ၢ်ကီးဝဲလၢ ကဘၣ်ဆိကမိၣ်လၢလံၥ်စီဆှံခဲလၢၥ် စံးကတိၤတၢ်ဂ့ၢ်အံၤလီၤဆီဒၣ်တၢ်လၢ အဘၣ်ဃးဒီးတၢ်အုၣ်က့ၤခီၣ်က့ၤ အဂ့ၢ်အကျိၤလၢ အဘၣ်တၢ်နၢ်ပၢၢ်ကမၣ်အီၤဒိၣ်ဒိၣ်အံၤလီၤ.

`ဖး ၇ိမ့ၤ ၃း၂၃, ၂၄; ၇ိမ့ၤ ၅း၈; ဒီး အ့းဖ့းစူး ၂း၈-၁၀ တက့ၢ်. လံၥ်စီဆှံအဆၢသ့ၣ်တဖၣ်အံၤ သိၣ်လိဘၣ်ဃးတၢ်အုၣ်က့ၤခီၣ်က့းအဂ့ၢ်လၢ မနုၤတမံၤလဲၣ်.`

တၢ်အုၣ်က့ၤခီၣ်က့ၤအံၤ မ့ၢ်ယွၤအတၢ်မၤန့ၣ် တၢ်သံကွၢ်အလီၢ် တအိၣ်ဝဲဘၣ်, ဒီးပဟံးန့ၢ်အီၤလၢပနီၢ်ကစၢ်ဒၣ်ဝဲအတၢ်မၤဂ့ၤလၢၥ်လၢၥ် ဆ့ဆ့န့ၣ်တသ့ဝဲဘၣ်လီၤ. တုၤဒၣ်လဲၥ် တၢ်နၥ်ဒၣ်ဝဲစ့ၢ်ကီး မ့ၢ်တၢ်ဟ့ၣ်လၢ အဘၣ်တၢ်ဟ့ၣ်လီၤအီၤလၢသးစီဆှံအံၤန့ၣ်လီၤ. ပနီၢ်ကစၢ်ဒၣ်ပဝဲအတၢ်မၤန့ၣ် တအုၣ်က့ၤခီၣ်က့ၤၦၤဘၣ်, မ့ၢ်နၥ်သက့ဒီး, ခီဖျိတၢ်အိၣ်ဖျဲၣ်အသီအံၤအဃိ, ကစၢ်ယွၤမၤသီထီၣ်က့ၤၦၤလၢနီၢ်သးအပူၤ, ဟ့ၣ်ၦၤတၢ်သ့တၢ်ဘၣ်လၢ ကမၤ တၢ်ဂ့ၤအဂီၢ်လီၤ. ယွၤအသးမၤတၢ်လၢပပူၤ, ဟ့ၣ်စိဟ့ၣ်ကမီၤပသးလၢ ကဃုထၢတၢ်လၢအဘၣ်, လၢကတြီဆၢတၢ်လ့ပစီ, ဒီးကမၤတၢ်ဃုထၢတၢ်လၢ အဘၣ်တဖၣ်လီၤ.

လၢတၢ်န့ၣ်အဃိ, ပမၤတၢ်လၢပနီၢ်ကစၢ်ဒၣ်ဝဲလၢယွၤမၤဝဲလၢပဂီၢ် အပူၤ "လၢတၢ်ပျံၤဒီးတၢ်ကနိး" န့ၣ်လီၤ. တၢ်အံၤအခီပညီမ့ၢ်ဝဲလၢ ပကဘၣ် အိၣ်ဒီးတၢ်ပျံၤယွၤအတၢ်စံၣ်ညီၣ်လၢအါစုအါဘျီပတၢ်ဂံၢ်စၢ်ဘါစၢ်လၢ တၢ်ဒိကနၣ်အပူၤအံၤန့ၣ်ဧါ. တမ့ၢ်ဝဲဘၣ်သၦၢ်ကတၢၢ်လီၤ. လံၥ်ကျိၤအံၤ ဒုးနဲၣ်ဝဲဆူတၢ်သ့ၣ်ညါယွၤအတၢ်အိၣ်ဆိး (ကွၢ် စံး ၂း၁၁) ဒီးပတၢ်လိၣ်လၢ ကဘၣ်ဒိကနၣ်အီၤန့ၣ်လီၤ.

`နလဲၤခီဖျိဘၣ်ကစၢ်ခ၇ံၥ်မၤတၢ်လၢနပူၤ လၢကျဲမနုၤတမံၤလဲၣ်. မ့ၢ်နၥ်သက့ဒီး, နလီၤကမၣ်အန့ဆၢၣ်အံၤ ထီဒါတၢ်လၢယွၤမၤလၢနပူၤသ့ဝဲ ဒ်လဲၣ်, ဒီးမ့ၢ်နတြီဆၢတၢ်ထုးဃၢနၤအံၤကသ့ဒ်လဲၣ်.`