---
title:  "ပၥ်ၦၤသ့ၣ်တဖၣ်န့ၣ်လၢတၢ်ယူးယီၣ်အပူၤ"
date:   29/01/2026
---

`ဖး ဖံလံးပံၤ ၂း၂၅-၃၀ တက့ၢ်. စီၤပီလူးပၥ်ဖျါထီၣ်စီၤအ့းပၤဖ၇ီးဒံ အဂ့ၢ်ဒ်လဲၣ်. ခ၇ံၥ်ဖိအၦၤမၤတၢ်ဖိအံၤ အတၢ်ပၥ်သူပၥ်သးဒီး အတၢ်မၤ လီၤတံၢ်လီၤဆဲးလီၣ်ဖျါထီၣ်အတကဲၥ်ပ၀းမနုၤတမံၤလဲၣ်.`

စီၤအ့းပၤဖ၇ီးဒံအံၤ ဘၣ်တၢ်ပၥ်ဖျါထီၣ်အဂ့ၢ်ထဲလၢလံၥ်အံၤအပူၤ လီၤ, ဘၣ်ဆၣ်ပမၤလိဘၣ်အဂ့ၢ်အကျိၤဒိၣ်ဒိၣ်တမံၤလၢ တၢ်ပၥ်ဖျါထီၣ်အဂ့ၢ် ဖုၣ်ကိၥ်ဖိအံၤအပူၤန့ၣ်လီၤ. မ့ၢ်ဘၣ်ကွၢ်လၢအမံၤဒီး (ဘၣ်ဃးဒီးတၢ်ဘူၣ်ထီၣ် ဘါထီၣ် Aphrodite အကစၢ်) အဝဲဆီတလဲကွံၥ်အသးလၢ တၢ်ဘူၣ်ထီၣ် ဘါထီၣ်တၢ်ဂီၤတၢ်ဖီၣ်န့ၣ်လီၤ. တၢ်ကိးအီၤလၢ "ၦၤမၤသကိးတၢ်" ဟ့ၣ်ကူၣ် ဟ့ၣ်ဖးလၢအဝဲမ့ၢ်ၦၤသးဆူၣ်လၢတၢ်မၤအပူၤတဂၤ, ဘၣ်သ့ၣ်သ့ၣ်လၢ အတၢ်မၤသကိးတၢ်ဃုၥ်ဒီးစီၤပီလူးဖဲဖံလံးပံၤအပူၤန့ၣ်လီၤ. ဒ်အမ့ၢ် "သုးဖိလၢ အမၤသကိးတၢ်အသိး" (ထိၣ်သတြီၤ ဖံလံးပံၤ ၁း၂၇) ကမ့ၢ်ဝဲတၢ်ဘၣ်ထွဲ လိၥ်အသးဒီးစီၤအ့းပၤဖ၇ီးဒံ ဘၣ်သဂၢၢ်ဒီးတၢ်ထီဒါလိၥ်သးလၢအတၢ်၇ၤလီၤ တၢ်သးခုအကစီၣ်အံၤ, လၢအသးအိၣ်မးတုၤဒၣ်လဲၥ်တၢ်ဘၣ်ယိၣ်အိၣ်လၢ အသးသမူအဂီၢ်လီၤ (ဖံလံးပံၤ ၂း၃၀).

ဒ်အမ့ၢ်ၦၤ "စိၥ်တၢ်ကစီၣ်တဂၤ" (ဟ့းလ့ၣ်အကျိၥ် Apostolos) လၢ အဘၣ်တၢ်ဟ့ၣ်လီၤအီၤမူဒါလၢ ဖံလံးပံၤတၢ်အိၣ်ဖှိၣ်အသိး, စီၤအ့းပၤဖ၇ီးဒံ ဘၣ်တၢ်ဆှၢအီၤဒ်သိးကမၤစၢၤစီၤပီလူးလၢဃိၥ်ပူၤအံၤအကတီၢ် ဒီးကွၢ်ထွဲအီၤ လၢအတၢ်လိၣ်ဘၣ်အဖီခိၣ်န့ၣ်လီၤ (ဖံလံးပံၤ ၂း၂၅). အဝဲမ့ၢ်ၦၤတဂၤလၢ ၦၤဖံလံးပံၤဖိသ့ၣ်တဖၣ် နၥ်အီၤလၢအတၢ်ဟ့ၣ်လီၤကျိၣ်စ့လၢ စီၤပီလူးအဂီၢ် န့ၣ်လီၤ (ဖံလံးပံၤ ၄း၁၈). တၢ်မၤဘူၣ်သ့ၣ်တဖၣ်အံၤ အ၇့ဒိၣ်ဝဲမးလီၤ, အဂ့ၢ်ဒ်လဲၣ် တၢ်အီၣ်တၢ်အီ, ကူကၤ, လီၢ်ခူလီၢ်ဒါ, မ့တမ့ၢ် တၢ်လိၣ်ဂုၤဂၤ တဖၣ်လၢ ၇ိမ့ၤအၦၤဃိၥ်ဖိသ့ၣ်တဖၣ်လိၣ်ဝဲန့ၣ်, ကဘၣ်တၢ်ၦ့ၤန့ၢ်အီၤလၢ အနီၢ်ကစၢ်ဒၣ်ဝဲအတၢ်လၢၥ်ဘူၣ်လၢၥ်စ့အဂီၢ် မ့တမ့ၢ် အနီၢ်ကစၢ်ဒၣ်ဝဲ အဟံၣ်ဖိဃီဖိဒီး တံၤသကိးသ့ၣ်တဖၣ်ကဘၣ်ၦ့ၤန့ၢ်အီၤလီၤ (ထိၣ်သတြီၤဒီး မၤတၢ် ၂၄း၂၃). ဘူးထီၣ်လၢ အတၢ်လီၤဘၣ်ဃိၥ်ပူၤ ဖဲ၇ိမ့ၤပူၤ ခံဘျီတဘျီ အကတၢၢ်န့ၣ်, စီၤပီလူးစံးဘၣ်စီၤတံၤမသ့းလၢက "မၤသၦၢ်ၦၢ်ဒ်သိးနကဟဲလၢ တၢ်ဂီၢ်အကတီၢ်တချုးဘၣ်ဒံးဘၣ်" ဒီး "ဟဲစိၥ်န့ၢ်ယၤယဆ့ဖးဒိၣ်" လၢယပၥ် လီၤတဲၥ်လၢတြိၤအါအပူၤန့ၣ်တက့ၢ် (၂တံၤမသ့း ၄း၂၁, ၁၃). စီၤပီလူး ကလိၣ်ဝဲဆ့ကၤအဖီခိၣ်တဘ့ၣ်လၢ အတီၣ်ဒီးဘၣ်တၢ်မၤအီၤလၢသိဆူၣ် ဖဲတၢ်ဂိၢ်ဒိၣ်ဒိၣ်အကတီၢ်အံၤန့ၣ်လီၤ. စီၤအ့းပၤဖ၇ီးဒံဘၣ်တၢ်နၥ်န့ၢ်အီၤ စ့ၢ်ကီးလၢ ကက့ၤစိၥ်ကဒါလံၥ်ပ၇ၢဆူဖံလံးပံၤအအိၣ်လီၤ. (ကွၢ် Ellen G. White, The Acts of the Apostles, p. 479).

ဘၣ်သ့ၣ်သ့ၣ် ကမ့ၢ်တၢ်ကီတၢ်ခဲတဖၣ် ဖဲဖံလံးပံၤအပူၤအံၤဃိ, (ကွၢ် တၢ်မၤလိ ၄ တက့ၢ်), စီၤပီလူး "ကပၥ်လၢအမ့ၢ်တၢ်လိၣ်တမံၤ" ဒ်သိးကဆှၢ ကဒါက့ၤစီၤအ့းပၤဖ၇ီးဒံ ဆိန့ၢ်ဒံးဆၢမုၢ်လၢ်အီၤအသိး, ဒီးလၢတၢ်အံၤအဃိ သဆၣ်ထီၣ်ၦၤဖံလံးပံၤဖိသ့ၣ်တဖၣ်လၢက "တူၢ်လိၥ်အီၤလၢယွၤအပူၤဃုၥ်ဒီး တၢ်သူၣ်ဖံှသးညီ" န့ၣ်လီၤ (ဖံလံးပံၤ ၂း၂၉). စီၤပီလူးအဲၣ်ဒိးမၤလီၤတံၢ် လီၤဆဲးတၢ်လၢအဝဲသ့ၣ်သုတသူၣ်ကိၢ်သးဂီၤဘၣ်ဃးအတၢ်အိၣ်အသးလၢ ဃိၥ်ပူၤအံၤတဂ့ၤအဂီၢ်န့ၣ်လီၤ. အဝဲပၥ်ပနီၣ်စ့ၢ်ကီးလၢ စီၤအ့းပၤဖ၇ီးဒံအံၤ ကမ့ၢ်ၦၤတဂၤလၢ ခ၇ံၥ်ဖိသ့ၣ်တဖၣ်ကဘၣ်ယူးယီၣ်ပၥ်ကဲအီၤဒိၣ်ဒိၣ်, တမ့ၢ်လၢ အဝဲသ့ၣ်အတၢ်ထူးတၢ်တီၤ မ့တမ့ၢ် အလီၢ်အလၤဘၣ်, မ့မ့ၢ်တခီ မ့ၢ်လၢ အဝဲသ့ၣ်တၢ်သးအိၣ်ဟ့ၣ်လီၤအသးလၢ တၢ်လူၤပိၥ်ထွဲကစၢ်ခ၇ံၥ်အတၢ်ဒိ တၢ်တဲၥ်န့ၣ်လီၤ (ဖံလံးပံၤ ၂း၆-၁၁; ထိၣ်သတြီၤဒီး လူၤကၣ် ၂၂း၂၅-၂၇). ဟ့းလ့ၣ်တၢ်ကတိၤလၢ တၢ်ယူးယီၣ် မ့တမ့ၢ် တၢ်ယူးယီၣ်ပၥ်ကဲဖျါထဲ စှၤကိၥ်ဘျီဖဲလံၥ်စီဆှံအသီတကတြူၢ်အပူၤ-ၦၤသုးဖိတကယၤအခိၣ်, အကုၢ် အၦၤ "လၢအအဲၣ်ဝဲတဂၤ" (လူၤကၣ် ၇း၂). ၦၤလၢအဘၣ်တၢ်ဟ့ၣ်လီၤ အလီၢ်ဖဲဘူၣ်ပူၤ (လူၤကၣ် ၁၄း၈) ဒီး ဘၣ်ဃးကစၢ်ခ၇ံၥ်ဒ်အမ့ၢ် "လုၢ်ဒိၣ် ၦ့ၤဒိၣ်" လၢအမ့ၢ်လၢၢ်တၢ်ခီၣ်ထံးအသနၢၣ်န့ၣ်လီၤ (၁ပ့းတရူး ၂း၄, ၆). ဒ်သိး စီၤအ့းပၤဖ၇ီးဒံအံၤ တၢ်ကဒုးပၣ်ဃုၥ်အီၤလၢ ၦၤသ့ၣ်တဖၣ်အံၤအပူၤအဂီၢ်န့ၣ်, အဝဲကဘၣ်မ့ၢ်ၦၤလၢအတီဝဲနီၢ်နီၢ်တဂၤလီၤ.