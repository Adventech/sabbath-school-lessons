---
title:  တၢ်ကပီၤလၢဟီၣ်ခိၣ်ခံးသူအပူၤ
date:   26/01/2026
---

ဖဲ ဖံလံးပံၤ ၂း၁၄ အပူၤန့ၣ်, စီၤပီလူးဟ့ၣ်ဂံၢ်ဟ့ၣ်ဘါၦၤဖံလံးပံၤဖိ သ့ၣ်တဖၣ်လၢက "မၤတၢ်လၢတၢ်ကဒူးကဒ့ၣ်တၢ်ဒီး တၢ်ဂ့ၢ်လိၥ်ဘှီလိၥ်တၢ် တအိၣ်ဘၣ်" အပူၤလီၤ. တၢ်ကိးတၤတၢ်လၢတၢ်အိၣ်ဖှိၣ်အတၢ်ဃူတၢ်ဖိး အဂီၢ်အံၤ မ့ၢ်တၢ်ဘၣ်ယိၣ်အဒိၣ်တမံၤလၢ တၢ်ဟံးဃၥ်ဂၢၢ်ကျၢၤအီၤတသ့ဘၣ် ဖဲပတၢ်ဂုၥ်ကျဲးစၢးမၤတၢ်တအိၣ်ဘၣ်ဝဲအလီၢ်န့ၣ်လီၤ. တၢ်ဃူတၢ်ဖိးလၢ တၢ်အိၣ်ဖှိၣ်အပူၤန့ၣ် မ့ၢ်တၢ်အိၣ်ထီၣ်အသးတမံးလၢ ပတၢ်ပၥ်ဖှိၣ်ထီၣ်သး ဒီးကစၢ်ခ၇ံၥ်ဒီးပတၢ်ဒိကနၣ်အကလုၢ်ကထါန့ၣ်လီၤ. ဒီးမ့ၢ်တၢ်လၢအလီၢ် အိၣ်ဒိၣ်မးတမံၤလၢပတၢ်အုၣ်သးအဂီၢ်, ဒ်စီၤပီလူးဒုးနဲၣ်ဝဲ, ကိးဃီၤၦၤဒ်သိး ကမ့ၢ် "တၢ်ကပီၤလၢဟီၣ်ခိၣ်ချၢ" န့ၣ်လီၤ (ဖံလံးပံၤ ၂း၁၅, ၁၆).

ဖဲလါခံးအမုၢ်နၤအကတီၢ်, ယံၤဒီး၀့ၢ်ကျဲမုၢ်ကျဲဘိအတၢ်ကပီၤ အကတီၢ်, ဖဲဆၣ်အါအါကလဲၥ်သ့ၣ်တဖၣ်ဖျါဝဲ, ဒီးဖျါမးဝဲလၢအဝဲသ့ၣ်တဖၣ်အံၤ ကပီၤဒိၣ်ဝဲလီၤ. မ့ၢ်တၢ်ထိၣ်သတြီၤလၢအဒုးအိၣ်ထီၣ်တၢ်လီၤဆီလီၤ. မူခိၣ် ဒ်ခံးဆၣ်ကပီၤဒံံးဒိၣ်လီၤ. ပတၢ်အုၣ်အသးအံၤ ဒ်န့ၣ်စ့ၢ်ကီးလီၤ. တၢ်တကဲၥ် ပ၀းလၢပခိၣ်ပဃၢၤခံးသူဒံးအါထီၣ်, တၢ်ထိၣ်သတြီၤအိၣ်ဒိၣ်ထီၣ်ဝဲလၢ ၦၤပိၥ်ယွၤအခံအမ့ၢ်အတီဒီး ၦၤအအံၤတဃၣ်လၢအသူၣ်လီသးကွံဟီၣ်ခိၣ် အံၤန့ၣ်လီၤ. လၢတၢ်န့ၣ်အဃိ, အ၇့ဒိၣ်မးလၢသုတပျဲဟီၣ်ခိၣ်အတၢ်ဆိကမိၣ်, အတၢ်ဆီၣ်သနံး, အလုၢ်အလၢ်တဖၣ်အတၢ်ကပီၤလၢအတမ့ၢ်တၢ်နီၢ်ကီၢ် ဘၣ်အံၤမၤလီၤမၢ်, မၤကဒုပတၢ်အုၣ်အသး မ့တမ့ၢ် ဒုးလီၤမၢ်ကွံၥ်ပတၢ်အုၣ် အသးလၢၥ်လၢၥ်ဆ့ဆ့အံၤတသ့ဝဲဘၣ်လီၤ.

`ဖး ဖံလံးပံၤ ၂း၁၅, ၁၆ တက့ၢ်. ဒ်ပမ့ၢ်ယွၤအဖိသ့ၣ်တဖၣ်အသိး, စီၤပီလူးပၥ်ဖျါထီၣ်တၢ်သ့ၣ်တဖၣ်လၢ ကဘၣ်အိၣ်ဒီးၦၤ, ဒီးကဘၣ်မၤအီၤ ဒ်လဲၣ်ဒ်လဲၣ်အဂ့ၢ်န့ၣ်လဲၣ်.`

"တၢ်ပၥ်တၢ်ကမၣ်တအိၣ်"အခီပညီန့ၣ်မ့ၢ်ဝဲ "တၢ်ကမၣ်တအိၣ်, လၢတၢ်ပၥ်ဒ့ၣ်ပၥ်ကမၢ်တအိၣ်ဝဲ" ဘၣ်လီၤ. ဘၣ်တၢ်သူအီၤလီၤဆီဒၣ်တၢ် ဘၣ်ဃးဒီးစီၤယိၤဘး ဒီးအတၢ်တကဲၥ်ပ၀းလၢတၢ်ပၥ်တၢ်ကမၣ်လၢအဖီခိၣ် တအိၣ်ဝဲဘၣ်အဂ့ၢ်လီၤ (ကွၢ် ယိၤဘး ၁း၁, ၈; ယိၤဘး ၂း၃ ကွၢ်စ့ၢ်ကီး ယိၤဘး ၁၁း၄; ယိၤဘး ၃၃း၉). တၢ်ကတိၤ "မၤဆူးမၤဆါတၢ်တသ့ဘၣ်" အံၤ တၢ်ကွဲးခီဟဲလၢ ဟ့းလ့ၣ်အကျိၥ်အခီပညီလိၤလိၤန့ၣ်မ့ၢ်ဝဲ "တကျဲၣ်ကျီဘၣ်, ကဆှဲကဆှီ" လီၤ. ခီဖျိကစၢ်ယ့ၣ်ရှူးထံၣ်စိပၥ်အတၢ်အုၣ်အသးလၢ ကဘၣ် သဂၢၢ်ဒီးတၢ်ထီဒါဆူၣ်ဆူၣ်ကလဲၥ်အံၤအပူၤန့ၣ်, အဝဲဟ့ၣ်ဂံၢ်ဟ့ၣ်ဘါၦၤလၢ "တကူၣ်ဘၣ်တၢ်အၢဒ်ထိၣ်လွံၢ်အသိး" လီၤ (မးသဲ ၁၀း၁၆). စီၤပီလူး ဟ့ၣ်သဆၣ်ထီၣ်ၦၤတမံၤဃီလၢ "သုသးတဖးဘၣ်လၢတၢ်အၢအဂီၢ်" ဘၣ်လီၤ (၇ိမ့ၤ ၁၆း၁၉). တၢ်၇ၤလီၤတၢ်ကစီၣ်သန့လၢ ဆၢကတီၢ်ခဲအံၤတဖၣ် တဘၣ် တၢ်သ့ၣ်ညါအီၤလၢအအိၣ်ဒီးတၢ်ကဆှီ, တၢ်မၤဂ့ၤထီၣ်တၢ်ဒီး တၢ်ဒုးထိၣ် ဟူးထိၣ်ဂဲၤသးလၢအဂ့ၤသ့ၣ်တဖၣ်ဘၣ်န့ၣ်လီၤ. လၢဆၢကတီၢ်ဒ်အံၤသ့ၣ်တဖၣ် အပူၤန့ၣ်, စီၤဒၤ၀ံးအတၢ်မၤ မ့ၢ်တၢ်သိၣ်တၢ်သီအဒိၣ်တမံၤလၢပဂီၢ် ဖဲမုၢ်မဆါ တနံၤအံၤလီၤ. "တၢ်မၤအၢန့ၣ်ယတပၥ်ဘၣ်လၢယမဲၥ်ညါနီတပူၤဘၣ်, တၢ်မၤ ကမၣ်န့ၣ်ယသးဟ့လီၤ" (စံး ၁၀၁း၃).

ပတဘၣ်ပျံၤလၢ ပလီၤဆီတ့ၢ်လံဒီးၦၤဂၤဘၣ်-ပတၢ်နၥ်ကဘၣ် ထုးဖးၦၤလီၤဆီအါထီၣ်လီၤ. ဖီတၢၣ်န့ၣ်ကဘၣ် "ကပီၤထီၣ်လၢဟီၣ်ခိၣ်ချၢ" လီၤ (ဖံလံးပံၤ ၂း၁၆). ကျဲထဲတဘိလၢကမၤတၢ်အံၤအဂီၢ်န့ၣ် မ့ၢ်ဝဲတၢ်ဂ့ၢ်လိၥ် ၦၤအံၤတဃၣ်ဖိအက့ၢ်အဂီၤ (၇ိမ့ၤ ၁၂း၂) ခီဖျိ "တၢ်ယူၥ်ထီၣ်တၢ်မူအကလုၢ် ကထါလီၤ" (ဖံလံးပံၤ ၂း၁၆). ပတၢ်ဃုထၢသ့ၣ်တဖၣ် ဆၢတဲၥ်လၢပအိၣ်မူ တ့ၢ်ဃုၥ်ဒီး "ကစၢ်ခ၇ံၥ်အမုၢ်နံၤ" လၢပထံၣ်ဘၣ်အီၤ မ့တမ့ၢ် "ဃ့ၢ်လၢ တၢ်ကလီကလီအပူၤ" ဧါန့ၣ်လီၤ (ဖံလံးပံၤ ၂း၁၆; ထိၣ်သတြီၤဒီး ၁က၇ံၣ်သူး ၉း၂၄-၂၇).

`လၢနတၢ်အိၣ်မူအပူၤအံၤ နမ့ၢ်ဆိကမိၣ်လၢအအိၣ်ဒီး "ၦၤအံၤ တဃၣ်" အက့ၢ်အဂီၤန့ၣ်, နကမၤဟါမၢ်ကွံၥ်အီၤလၢကျဲဒ်လဲၣ်.`