---
title:  ဆဲးကြပုၢ်လီၤဒံးတၢ်ကပီၤတဖၣ်လၢမုၢ်နၤ
date:   24/01/2026
---

### တၢ်မၤလိတနွံအံၤအဂီၢ်ဖး
ဖံလံးပံၤ ၂း၁၂-၃၀း ၇ိမ့ၤ ၃း၂၃, ၂၄; ၇ိမ့ၤ ၅း၈; ၂တံၤမသ့း ၄း၆; ၂က၇ံၣ်သူး ၄း၁၇; ၂တံၤမသ့း ၄း၂၁, ၁၃; လူၤကၣ် ၇း၂.

> <p>တၢ်ကလုၢ်ထူ</p>
> "တၢ်ကဒူးကဒ့ၣ်တၢ်ဒီး တၢ်ဂ့ၢ်လိၥ်ဘှီလိၥ်တအိၣ်ဘၣ်ဒီး, မၤသုတၢ် ခဲလၢၥ်, ဒ်သိးသုကကဲထီၣ်ၦၤလၢတၢ်ပၥ်တၢ်ကမၣ်လၢအလိၤအလီၢ်တအိၣ် ဘၣ်, ဒီးၦၤတမၤအၢဘၣ်တၢ်ဘၣ်, ယွၤအဖိလၢအတၢ်ကမၣ်တအိၣ်ဘၣ်, လၢၦၤသူၣ်က့ၣ်သးက့ၣ်, သူၣ်ကီသးကီတစိၤအကျါန့ၣ်တက့ၢ်" (ဖံလံးပံၤ ၂း၁၄, ၁၅).

ကစၢ်ယွၤစံးဘၣ်ၦၤဧ့ၤဘြံၤဖိသ့ၣ်တဖၣ်လၢ ကဒိကနၣ်တၢ်လီၤ, အဂ့ၢ်ဒ်လဲၣ် တၢ်ဒိကနၣ်အံၤန့ၣ် "မ့ၢ်တၢ်ကူၣ်သ့ဒီးတၢ်သ့ၣ်ညါနၢ်ပၢၢ်လၢ ၦၤသ့ၣ်တဖၣ်လၢအနၢ်ဟူတၢ်မၤလိၥ်ခဲလၢၥ်အံၤ, ဒီးကစံး, "မ့ၢ်မးၦၤဂီၢ်မုၢ် အဒိၣ်အအါအံၤ မ့ၢ်ၦၤတကလုၥ်လၢအကူၣ်တၢ်သ့အကူၣ်တၢ်ဘၣ်ဒီး အသူၣ်ဆးအသးဆးလီၤ" (၅မိၤၡွ ၄း၆).

နံၣ်ကယၤတဖၣ်၀ံၤအလီၢ်ခံ, ကစၢ်ယွၤစံးဝဲလၢ, "ယမ့ၢ်ဟီၣ်ခိၣ် အကပီၤလီၤ. ၦၤလၢအပိၥ်ယခံတဖၣ်န့ၣ်, တဟးဘၣ်ဝဲလၢတၢ်ခံးကျါဘၣ်, ဒီးကန့ၢ်ဘၣ်တၢ်မူအတၢ်ကပီၤလီၤ" (ယိၤဟၣ် ၈း၁၂). အဝဲစံးစ့ၢ်ကီးလၢ, "သုဝဲဒၣ်အံၤ သုမ့ၢ်ဟီၣ်ခိၣ်အတၢ်ကပီၤလီၤ. ၀့ၢ်တ၀့ၢ်အိၣ်ဝဲလၢကစၢၢ်ဒီခိၣ်န့ၣ် အိၣ်တဒၢအသ့ဘၣ် (မးသဲ ၅း၁၄). ပကမ့ၢ်တၢ်ကပီၤအဝဲန့ၣ်ကသ့ဒ်လဲၣ်. ထဲလၢခီဖျိတၢ်စဲဘူးဒီးယ့ၣ်ရှူးဘူးဘူးတံၢ်တံၢ်လၢအမ့ၢ်, "တၢ်ကပီၤအနီၢ်ကီၢ်လၢ အဒုးကပီၤထီၣ်ၦၤကိးဂၤဒဲး" (ယိၤဟၣ် ၁း၉) ဒ် ဖံလံးပံၤ ၂ စံးဝဲအသိး, ကစၢ်ယွၤ "ပၥ်ထီၣ်ထီအီၤ, ဒီးဟ့ၣ်အမံၤဒိၣ်န့ၢ်ကယဲၢ်တၢ်အမံၤခဲလၢၥ်, ဒ်သိး ကယဲၢ်တၢ်အိၣ်လၢမူခိၣ်, ဒီးတၢ်အိၣ်လၢဟီၣ်ခိၣ်, ဒီးတၢ်အိၣ်လၢဟီၣ်ခိၣ် ခဲလၢၥ်, ကချံးလီၤအခီၣ်လၢယ့ၣ်ရှူးအမံၤ, ဒီးကယဲၢ်ၦၤအပခ့ျၤကအၢၣ်လီၤ အီလီၤလၢယ့ၣ်ရှူးခ၇ံၥ်မ့ၢ်ကစၢ်, လၢပၢ်ယွၤအလၤကပီၤအဂီၢ်လီၤ" (ဖံလံးပံၤ ၂း၉-၁၁).

မူခိၣ်အတၢ်ကပီၤဒီးအတၢ်စိတၢ်ကမီၤအိၣ်ဝဲလၢပဝဲဒၣ်ခဲလၢၥ်အဂီၢ် လၢအဟ့ၣ်လီၤသးဆူယ့ၣ်ရှူးအအိၣ်န့ၣ်လီၤ. ဘၣ်ဆၣ်ဒီးလၢဆၢကတီၢ်ခဲအံၤ ခဲအံၤအတီၢ်ပူၤန့ၣ်, ပမုၢ်လၢ်ယွၤလၢ ကမၤတၢ်ခဲလၢၥ် မ့တမ့ၢ်ဘၣ်ဒီး ပနီၢ်ကစၢ်ဒၣ်ဝဲအတၢ်ကူၣ်ထီၣ်ဖးလီၤ ဒီးအတၢ်ဆိကမိၣ်တဖၣ်ကမၤတံၥ်တၥ် တၢ်လီၤ. လၢတၢ်န့ၣ်အဃိ, စီၤပီလူးအတၢ်စံးတၢ်ကတိၤဆူၦၤဖံလံးပံၤဖိတဖၣ် အအိၣ်အံၤ ဘၣ်ဃးဒီးတၢ်ဂ့ၢ်တၢ်ကျိၤလၢမုၢ်မဆါတနံၤအံၤလီၤ.