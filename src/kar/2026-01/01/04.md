---
title:  စီၤပီလူးလၢဖံလံးပံၤအပူၤ
date:   30/12/2025
---

ဖဲစီၤပီလူးအတၢ်သးခုကစီၣ်အတၢ်လဲၤခံဘျီတဘျီအတီၢ်ပူၤန့ၣ်, ဖဲအၦၤအါထီၣ်ဝဲဒီးစီၤတံၤမသ့းတဂၤလၢအကျါတယံၥ်ဘၣ်အလီၢ်ခံအံၤ, အဝဲသ့ၣ်ဘၣ်တၢ်တြီအီၤလၢသးစီဆှံဒ်သိးကဆဲးလဲၤတၢ်ဆူ အၤစံလၢ ကစံၣ်တဲၤ တဲလီၤတၢ်အဂီၢ်န့ၣ်လီၤ (မၤတၢ် ၁၆း၆). လၢတၢ်န့ၣ်အဃိ, လၢအတၢ်ထံၣ် လၢညါခီ ဖဲမုၢ်နၤခီအကတီၢ်န့ၣ်, စီၤပီလူးထံၣ်ဝဲၦၤပိၥ်ခွါတဂၤဃ့ကညးအီၤလၢ, "ဟဲခီဂၥ်တၢ်ဆူမၤက့းဒနံ, ဒီးမၤစၢၤၦၤတက့ၢ်" (မၤတၢ် ၁၆း၉). တဘျီဃီန့ၣ်, အဝဲသ့ၣ်လဲၤဆူကဘီသန့လၢအဘူးကတၢၢ် ဒီးမၤက့ဒနံဒီးဒိးထီၣ်ကဘီ ဖဲတြိၤအါ (Troas) ခီဂၥ် (Aegean) ပီၣ်လဲၣ်ဆူ Neapolis (နါပလံၣ်) လၢအအိၣ်သူၣ်လီၤအသးဖဲ ယူၤ၇ိၤပၤကီၢ်ဒိၣ်အပူၤန့ၣ်လီၤ. ဘၣ်ဆၣ်, လၢကစံၣ်တဲၤတဲလီၤတၢ်သးခုအကစီၣ်ဖဲန့ၣ်အဂီၢ်န့ၣ်, စီၤပီလူး, စီၤစံလၤ, စီၤတံၤမသ့းဒီး စီၤလူၤကၣ်လၢအဒုးစဲဘူးအသးဒီးအဝဲသ့ၣ် ဖဲတြိၤအါ၀့ၢ် တဂၤအံၤ (ဒ်တၢ်ပၥ်ဖျါလၢတၢ်သူ 'ပဝဲဒၣ်' ဖဲမၤတၢ် ၁၆း၁၃) လဲၤဆူဖံလံးပံၤ န့ၣ်လီၤ.

လၢအတၢ်စံၣ်တဲၤတဲလီၤတၢ်ဖံးတၢ်မၤအပူၤအံၤ, စီၤပီလူးဆိကမိၣ် တၢ်လၢ တၢ်ကူၣ်သ့အပူၤထီဘိလီၤ. ဖံလံးပံၤမ့ၢ်, "၀့ၢ်မိၢ်ၦၢ်လၢမၤက့းဒနံ အပူၤ" န့ၣ်လီၤ (မၤတၢ် ၁၆း၁၂). အနီၢ်နီၢ်န့ၣ်, မ့ၢ်၀့ၢ်တ၀့ၢ်လၢ၇ိမ့ၤ အတၢ်ပၢဟီၣ်က၀ီၤပူၤလၢ အဘၣ်တၢ်ယူးယီၣ်ပၥ်ကဲအီၤဒိၣ်ကတၢၢ်အကျါ တ၀့ၢ်, ဘၣ်တၢ်ဟ့ၣ်လီၤအလီၢ်အလၤလၢအမ့ၢ် Ius Italicum - တၢ်ဟ့ၣ်လီၤ တၢ်အမံၤအသၣ်, အလၤအကပီၤထီကတၢၢ်ဆူ၀့ၢ်တ၀့ၢ်အဂီၢ်လီၤ. ၦၤ၀့ၢ်ဖိ သ့ၣ်တဖၣ် အိၣ်ဒီးအခွဲးအယၥ်ဒ်သိးဒီးၦၤ၀့ၢ်ဖိလၢအအိၣ်ဖဲ အံၤတလံၤ (Italy) အ၀့ၢ်တဖၣ်အပူၤ ပၣ်ဃုၥ်ဒီးတၢ်ပျဲပူၤအဝဲသ့ၣ်ဒီးတၢ်ခိတၢ်သွဲတဖၣ်, ဒီးၦၤတဂၤလၢ်လၢ်လၢ အအိၣ်ဖျဲၣ်ထီၣ်ဖဲ၀့ၢ်အံၤအပူၤန့ၣ်, ကဲထီၣ်၇ိမ့ၤအကီၢ်ဖိ ဒၣ်ဝဲန့ၣ်လီၤ. မ့ၢ်စ့ၢ်ကီးတၢ်အိၣ်ကတီၢ်အလီၢ်လၢအ၇့ဒိၣ်မးဖဲ Via Egnatia, လၢအမ့ၢ်ကျဲမုၢ်အဒိၣ်တဘိလၢ အဒုးစဲဘူး၀့ၢ်၇ိမ့ၤဒီး ဟီၣ်က၀ီၤလၢမုၢ်ထီၣ် တကပၤန့ၣ်လီၤ. တၢ်ဒုးအိၣ်ထီၣ်ခ၇ံၥ်ဖိအတၢ်အိၣ်တၢ်ဆိးအလီၢ်အကျဲ လၢအ၇့ဒိၣ်မးဖဲန့ၣ်အံၤအဃိ, အဝဲသ့ၣ်စိၥ်တၢ်သးခုအကစီၣ်သ့ဝဲဆူ ၀့ၢ်လၢ အဘူးတဖၣ်အပူၤလၢအမ့ၢ် Amphipolis (ဖံပလံၤ), Apollonia (အၤပလိၤနံ), Thessalonica (သ့းစၤလနံ) ဒီး Bနမနၠ (ဘ့း၇ံၤ) န့ၣ်လီၤ. (ကွၢ် မၤတၢ် ၁၇း၁, ၁၀).

လီၤသူၣ်အိၣ်မးတမံၤလၢ တၢ်ကတိၤလၢ ၦၤဖံလံးပံၤဖိသ့ၣ်တဖၣ် စံးကတိၤဝဲန့ၣ် ဖဲခ၇ံၥ်နံၣ်တကယၤအဆၢကတီၢ်န့ၣ် မ့ၢ်ဝဲလဲၢ်တ့ၣ်အကျိၥ် (Latin) လၢတၢ်အုၣ်အသးအိၣ်ဝဲခီဖျိတၢ်ကွဲးစိးပျၥ်လံၥ်သ့ၣ်တဖၣ်လၢ လဲၣ်တ့ၣ် (Latin) ကျိၥ်အဃိန့ၣ်လီၤ. ဖဲ ဖံလံးပံၤ ၄း၁၅ အပူၤန့ၣ်, စီၤပီလူး စံးကတိၤတၢ်ဒီးအဝဲသ့ၣ်စ့ၢ်ကီးလၢ လဲၣ်တ့ၣ်ကျိၥ်အမံၤအသၣ်လၢအမ့ၢ် Philippesioi, လၢတၢ်ပၥ်ပနီၣ်အဝဲသ့ၣ်လၢ အမ့ၢ်ၦၤ၇ိမ့ၤဖိအပတီၢ်န့ၣ်လီၤ. မ့ၢ်နၥ်သက့ဒီး, ဟ့းလ့ၣ်မ့ၢ်ကျိၥ်လၢတၢ်စံးကတိၤအီၤဖဲတၢ်ဆါတၢ်ၦ့ၤအလီၢ် ဒီးလၢ၀့ၢ်အိၣ်ခိၣ်ဃၢၤသ့ၣ်တဖၣ်အကျါ လၢအမ့ၢ်တၢ်တမံၤလၢအဒုး၇ၤလီၤ တၢ်သးခုအကစီၣ်ညီဝဲန့ၣ်လီၤ. စီၤလူၤကၣ်ပၥ်ဖျါထီၣ် စီၤပီလူးဒီး အၦၤ မၤတၢ်ဖိတဖၣ်ပၥ်ဖှိၣ်ထီၣ်သးဒီး ၦၤဂီၢ်မုၢ်ဖဲထံကျိနံၤလၢကဃ့ဘါထုကဖၣ်တၢ် အဂီၢ်, ဖဲနီၢ်လူၤဒံဒီး အၦၤဟံၣ်ဖိသ့ၣ်တဖၣ်ဆီတလဲကွံၥ်အသးန့ၣ်လီၤ (မၤတၢ် ၁၆း၁၃-၁၅). ဒ်အမ့ၢ်ပိၥ်မုၣ်လၢအကူၣ်ပနံၥ်တၢ်ကၤတဂၤအသိး (ၦၤဆါ တၢ်လုးတဂၤ) အဝဲ ကမ့ၢ်ၦၤလၢအမၤစၢၤတၢ်လၢကျိၣ်စ့တကပၤအါကတၢၢ်လၢ စီၤပီလူးအတၢ်ဖံးတၢ်မၤအဂီၢ် ဖဲဖံလံးပံၤအ၀့ၢ်ပူၤန့ၣ်လီၤ. တၢ်ဆၢကတီၢ် ဖဲစီၤပီလူးဒီးစီၤစံလၤ အိၣ်လၢဃိၥ်ပူၤန့ၣ်, ၦၤဃိၥ်ဒိၣ်ဒီးအၦၤဟံၣ်ဖိဃီဖိ ဆီတလဲကွံၥ်အတၢ်အိၣ်မူန့ၣ်လီၤ.

သးစီဆှံသ့ၣ်ညါလၢ ဖံလံးပံၤအံၤ ကမ့ၢ်ခီၣ်ပဃၥ်အလီၢ်လၢ က၇ၤ လီၤတၢ်သးခုအကစီၣ်ဆူ ယူၤ၇ိၤပၤအကီၢ်မိၢ်ၦၢ်အပူၤ လၢတၢ်မၤအၢမၤနး အိၣ်ဒၣ်လဲၥ်အံၤန့ၣ်လီၤ. တၢ်မၤအၢမၤနး မ့ၢ်အၢသီဝဲဘၣ်ဆၣ်သနၥ်က့ လၢတၢ်ဂ့ၢ်တၢ်ကျိၤတဖၣ်အပူၤဒၣ်လဲၥ်, တၢ်သးခုကစီၣ်တုၤဝဲသ့ဆူၦၤသ့ၣ် တဖၣ်လၢတၢ်သးခုကစီၣ်အံၤလဲၤတုၤတသ့ဘၣ်န့ၣ်လီၤ.

`ဖး မၤတၢ် ၉း၁၆ တက့ၢ်. လံၥ်စီဆှံဆၢအံၤ မၤစၢၤၦၤလၢ ကနၢ်ပၢၢ် စီၤပီလူးအတၢ်ကီတၢ်ခဲ, အတၢ်လ့ပစီတဖၣ်လၢကျဲဒ်လဲၣ်. မ့ၢ်ကမၤစၢၤ ၦၤလၢကနၢ်ပၢၢ်ပနီၢ်ကစၢ်ဒၣ်ဝဲအတၢ်ကီတၢ်ခဲဒ်လဲၣ်.`