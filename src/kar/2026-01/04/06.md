---
title:  တၢ်ခူသူၣ်ဘၣ်ဃးတၢ်ယူးယီၣ်ပၥ်ကဲယွၤ
date:   22/01/2026
---

လၢလံၥ်စီဆှံအပူၤန့ၣ်, လံၥ်စီဆှံအဆၢလၢတၢ်ဘၣ်သးအီၤဒိၣ်န့ၣ် မ့ၢ်ဝဲ ၁က၇ံၣ်သူး ၈း၂ လၢအမ့ၢ်, "ဒီးၦၤတဂၤဂၤမ့ၢ်ဆိကမိၣ်လၢအသ့ၣ်ညါတၢ် တမံၤမံၤဒီး, ဒ်အကြၢးသ့ၣ်ညါဝဲအသိးန့ၣ်, တသ့ၣ်ညါဒံးဘၣ်တၢ်နီတမံၤဘၣ်." တၢ်လၢပသ့ၣ်ညါအဂ့ၢ်အကျိၤကိးမံၤဒဲးန့ၣ် တအိၣ်ဝဲဘၣ်. ပမၤလိအါထီၣ် ဘၣ်ဃးတၢ်တမံၤလၢ်လၢ်န့ၣ်သ့ဝဲလီၤ. တၢ်မူထူယိၥ်အမ့ၢ်အတီတဖၣ်လၢ အဘၣ်ဃးဒီးယွၤသၢဂၤတဂၤဃီဒီး တၢ်ဟံးန့ၢ်ၦၤကညီအက့ၢ်အဂီၤဒိၣ်ဝဲအါဝဲ အဂ့ၢ်န့ၣ် မ့ၢ်ဒ်လဲၣ်. အါစုအါဘျီ စီၤပီလူးဒုးနဲၣ်လၢ ကစၢ်ခ၇ံၥ်အတၢ် ဆီၣ်လီၤသး လီၤလိၣ်လီၤလးလၢ အတၢ်ဒုးကဲထီၣ်အသးလၢ ၦၤကညီအံၤ အဂီၢ်လီၤ. မ့ၢ်တၢ်တမံၤလၢတၢ်အထူအယိၥ်ဒၣ်လဲၥ် ကလၢၦဲၤလၢ ကဟံးန့ၢ် အီၤအဂီၢ်ဘၣ်လီၤ.

`ဖး ၇ိမ့ၤ ၈း၃; ဧ့ၤဘြံၤ ၂း၁၄-၁၈; ဒီး ဧ့ၤဘြံၤ ၄း၁၅ တက့ၢ်. ကစၢ်ယ့ၣ်ရှူးအတၢ်ဆီၣ်လီၤသးဒီးအတၢ်ဟံးန့ၢ်ၦၤကညီအန့ဆၢၣ်ဒုးအိၣ်ထီၣ် တၢ်လီၤဆီမနုၤတမံၤလဲၣ်.`

မ့ၢ်ညီမးဝဲလၢ ယွၤဖိခွါအထူအယိၥ်အံၤအဂီၢ်, ခီဖျိသးစီဆှံအတၢ်မၤ (ကွၢ် လူၤကၣ် ၁း၃၅) အပူၤအံၤ, ကဲထီၣ်ယွၤလၢအမ့ၢ်ၦၤကညီတဂၤ ဖဲနီၢ်မၤ၇ံအဟၢဖၢပူၤအံၤသ့ဒ်လဲၣ်. ပသးဒ့ဒီဝဲလၢတၢ်လၢအကတၢၢ်တသ့ ဘၣ်ဒီးအထူအယိၥ်အံၤ, သတူၢ်ကလၥ်အတီၢ်ပူၤကဲထီၣ်ၦၤကညီ, လၢအကတၢၢ်လီၤဘၣ်လၢတၢ်သံအပူၤသ့ဝဲသ့ဝဲဒ်လဲၣ်. တၢ်အံၤမ့ၢ်တၢ်အကံၢ် အလဲလၢစီၤပီလူးကိးဝဲလၢအမ့ၢ်, "တၢ်ခူသူၣ်ဘၣ်ဃးဒီးတၢ်ယူးယီၣ်ယွၤ" လီၤ. (၁တံၤမသ့း ၃း၁၆).

လၢတၢ်သး၀ံၣ်မုၥ်မးဖဲ ဖံလံးပံၤအဆၢဒိၣ် ၂ အပူၤန့ၣ်, စီၤပီလူး ပၥ်ဖျါထီၣ်လီၤတံၢ်လီၤဆဲးဘၣ်ဃးတၢ်ဆီၣ်လီၤသးအဂ့ၢ်အံၤလၢလၢၦဲၤၦဲၤ အါန့ၢ်ဒံးတၢ်ပၥ်ဖျါထီၣ်လၢလံၥ်စီဆှံအဂၤတဖၣ်အပူၤဒ်လီၤ.

- "လၢအအိၣ်ဒီးယွၤအက့ၢ်အဂီၤ" (ဖံလံးပံၤ ၂း၆) တၢ်ကတိၤ morphe (က့ၢ်ဂီၤ) အံၤ ပၥ်ဖျါထီၣ်ယွၤအန့ဆၢၣ်လၢ ယ့ၣ်ရှူးမ့ၢ်ၦၤ ဒ်သိးသိးဒီးပၢ်တဂၤလီၤ. (ထိၣ်သတြီၤ ယိၤဟၣ် ၁း၁)
- "ညိကွံၥ်အလၤအကပီၤ" (ဖံလံးပံၤ ၂း၇) ယ့ၣ်ရှူးအန့ဆၢၣ်အတၢ် ခူသူၣ်လၢ အညိကွံၥ်အကစၢ်အလၤအကပီၤအတၢ်ခွဲးတၢ်ယၥ် ဒ်သိးလၢအဝဲကကဲထီၣ်ၦၤကညီနီၢ်နီၢ်ဒီးဘၣ်တၢ်လ့ပစီဒ်သိးဒီး ပဝဲဒၣ်တဖၣ်အံၤ မ့ၢ်တၢ်လၢအလီၤကမၢကမၣ်တမံၤလီၤ.
- "ဆီၣ်လီၤအသး" (ဖံလံးပံၤ ၂း၈) လၢအတၢ်ဟံးန့ၢ်ၦၤကညီအန့ဆၢၣ် အပူၤန့ၣ်, ကစၢ်ယ့ၣ်ရှူးဘၣ်သုးဃီၤအသးလၢ တၢ်လီၢ်ထီၣ်ထီ ကတၢၢ်ဆူတၢ်ခ့ၦၤတၢ်အိၣ်မူလၢၥ်လၢၥ်ဆ့ဆ့အလီၢ်, လၢအထီဒါ လိၥ်အသးဒီးမုၣ်ကီၤလံၢ်အတၢ်ပညိၣ်လီၤ.
- "ဒိးသံအသးလၢထူၣ်စုညါအလိၤ" (ဖံလံးပံၤ ၂း၈) တၢ်လၤတၢ်ကပီၤ အကျဲတအိၣ်အါန့ၢ်ဒံးကစၢ်ယ့ၣ်ရှူးဃုထၢလၢကသံဝဲအံၤ, လၢအအိၣ် ဒီးတၢ်ကူၣ်ထီၣ်ဖးလီၤတ့ၢ်ဝဲဃုၥ်ဒီးပၢ်ကစၢ်ဖဲ "တၢ်ဃူတၢ်ဖိး အတၢ်ဒုးကူၣ်တၢ်အတၢ်အိၣ်ဖှိၣ်အလီၢ်" (စကၤ၇ယၤ ၆း၁၃) ပၥ်ဖျါ ထီၣ်ဆိဝဲ ခီဖျိစီၤမိၤၡွယူၥ်ထီၣ်ဂုၢ် (၄မိၤ ၂၁း၉; ယိၤဟၣ် ၃း၁၄) ဒီးလၢတၢ်အံၤအဃိ, "ၦၤလၢအတသ့ၣ်ညါဘၣ်တၢ်ဒဲးဘးန့ၣ်, တၢ်ပၥ်က့ၤအီၤလၢတၢ်ဒဲးဘးလၢပဂီၢ် ဒ်သိးပကကဲလၢယွၤအတၢ်တီ တၢ်လိၤလၢအပူၤလီၤ" (၂က၇ံၣ်သူး ၅း၂၁).

`လၢတၢ်ကွၢ်ထံကွၢ်ဆးတၢ်လၢယ့ၣ်ရှူးမၤတ့ၢ်လၢပဂီၢ် ဖဲထူၣ်စုညါ အလိၤ, တၢ်ထံၣ်ထူၣ်စုညါဒ်အမ့ၢ်ပတၢ်ဒိတၢ်တဲၥ်လၢ တၢ်ဟ့ၣ်လီၤသး ဒီးတၢ်ဆီၣ်လီၤသးအဂီၢ်-အံၤ ဒုးကဲထီၣ်ၦၤလၢအဆီၣ်လီၤသးအါထီၣ်အဂီၢ်, ဟ့ၣ်လီၤသးဆူယွၤအအိၣ်အါထီၣ်စ့ၢ်ကီးကသ့ဝဲဒီးကကြၢးဝဲလၢကျဲဒ်လဲၣ်.`