---
title:  တၢ်ဘၣ်တ့ခဲလၢၥ်အၦၤဝဲၢ်ကိ
date:   16/02/2026
---

လၢလံၥ်စီဆှံအသီတဘ့ၣ်အပူၤန့ၣ်, တၢ်ကတိၤလၢအမ့ၢ် "ဝဲၢ်ကိ" ဒီး "ဖိဝဲၢ်ကိထဲတဂၤဧိၤ" အံၤ ဘၣ်တၢ်ဒုးနဲၣ်ဆူကစၢ်ယ့ၣ်ရှူး (ကွၢ် လူၤကၣ် ၂း၇း ၇ိမ့ၤ ၈း၂၉; ဧ့ၤဘြံၤ ၁း၆; လီၣ်ဖျါ ၁း၅), ပၣ်ဃုၥ်ဒီးတၢ်ပၥ်ဖျါဖဲကလီးစဲ အပူၤခံဘျီလၢၥ်န့ၣ်လီၤ. ဘၣ်ဆၣ်ဒီး, တၢ်မ့ၢ်ပၥ်ဖျါဆူၦၤဂၤတဖၣ်အဂီၢ်န့ၣ်, အခီပညီတမ့ၢ်ဝဲလၢ ၦၤတဂၤအိၣ်ဖျဲၣ်ထီၣ်အဆိကတၢၢ်အံၤန့ၣ်ဘၣ်. လံၥ်စီဆှံ အတၢ်ထံၣ်ဘၣ်ဃး "တၢ်ဝဲၢ်ကိ" စံးကတိၤဆူၣ်ထီၣ်တၢ်၇့လိၥ်သးလီၤဆီလၢ ဖိတဂၤအိၣ်လၢအပၢ်အပူၤအံၤ လၢအတဘၣ်ထွဲဒီးအတၢ်အိၣ်ဖျဲၣ်အဆၢ ကတီၢ်န့ၣ်ဘၣ်လီၤ. တၢ်မၤအသးအိၣ်တ့ၢ်ဝဲစ့ၢ်ကီးလၢ ဖိခွါဆံးတဖၣ်အိၣ်ဖျါ ဒိၣ်ဝဲအဂ့ၢ်ဒ်အမ့ၢ်-စီၤအံၤစဲး, စီၤယၤကိၥ်ဒီး စီၤယိၤသးသ့ၣ်တဖၣ်န့ၣ်လီၤ.

စီၤဒၤ၀ံးမ့ၢ်နၥ်သက့ ဖိခွါအဆံးကတၢၢ်လၢဃိးဂၤအကျါဒၣ်လဲၥ် ဘၣ်တၢ်ဖှူအီၤလၢကကဲထီၣ်စီၤပၤ (၁ၡမူၤ ၁၆း၁၀-၁၃) ဒီးခီဖျိၦၤကွဲးထါ စံးထီၣ်ပတြၢၤအံၤန့ၣ် ကစၢ်ယွၤစံးဝဲလၢ, "ယကပၥ်အီၤလၢယဖိဝဲၢ်ကိစ့ၢ်ကီး လီၤ, ထီၣ်ထီန့ၢ်ဟီၣ်ခိၣ်အစီၤပၤတဖၣ်တက့ၢ်လီၤ" (စံး ၈၉း၂၇). ယွၤစံးဘၣ် စ့ၢ်ကီးစီၤမိၤၡွ, "အံၣ်စ၇့လးမ့ၢ်ယဖိခွါ, ယဖိဝဲၢ်ကိလီၤ" (၂မိၤ ၄း၂၂).

လၢတၢ်သ့ၣ်ညါတၢ်သ့ၣ်တဖၣ်အံၤအပူၤ, တၢ်ကတိၤပၥ်ဖျါထီၣ် အခီပညီအဆိလၢ အမ့ၢ်ဝဲဒိၣ်စိလၢတၢ်ဂၤအဖီခိၣ်လီၤ.

`ဖး ကလီးစဲ ၁း၁၅-၁၇ တက့ၢ်. တၢ်ဂ့ၢ်တၢ်ကျိၤလၢ စီၤပီလူးကိး ကစၢ်ယ့ၣ်ရှူးလၢအမ့ၢ် "တၢ်ဘၣ်တ့ခဲလၢၥ်အၦၤဝဲၢ်ကိ" န့ၣ် မ့ၢ်မနုၤလဲၣ်.`

ဖျါမးလၢ စီၤပီလူးတပၥ်အခီပညီဒ်သိးကဟ့ၣ်ကူၣ်ဟ့ၣ်ဖးဝဲလၢ ကစၢ်ယ့ၣ်ရှူးခ၇ံၥ်မ့ၢ်ၦၤကညီလၢအဘၣ်တၢ်တ့လီၤအီၤအဆိကတၢၢ်တဂၤအံၤ န့ၣ်ဘၣ်. အနီၢ်နီၢ်န့ၣ် အဝဲတဒုးပၣ်ဃုၥ်တၢ်ဂ့ၢ်တၢ်ကျိၤလၢအကဲထီၣ်ဝဲအံၤ န့ၣ်ဘၣ်. လၢကျဲတဒ်သိးလိၥ်သးဘၣ်ခံမံၤအပူၤ, အဝဲစံးကတိၤတၢ်ခံဘျီလၢ ကစၢ်ယ့ၣ်ရှူးတ့လီၤတၢ်ခဲလၢၥ်အဂ့ၢ်လီၤ. "ကယဲၢ်တၢ်တမံၤလၢ်လၢ် ဘၣ်တၢ်တ့အီၤလၢအစုပူၤ, ဒီးလၢအဂီၢ်လီၤ" (ကလီးစဲ ၁း၁၆). လၢတၢ်ဂ့ၢ် တၢ်ကျိၤခံမံၤလၢၥ်အပူၤ, ကစၢ်ယ့ၣ်ရှူးဘၣ်တၢ်ဒုးနဲၣ်အီၤလၢအမ့ၢ်ၦၤအခၢၣ်စး တဂၤလၢ ယွၤမၤတၢ်ခီဖျိအီၤလၢ အဘၣ်ဃးဒီးတၢ်ဘၣ်တ့န့ၣ်လီၤ (ကွၢ်စ့ၢ်ကီး အ့းဖ့းစူး ၃း၉; ယိၤဟၣ် ၁း၁-၃; လီၣ်ဖျါ ၄း၁၁).

စီၤပီလူးအတၢ်ဘိးဘၣ်သ့ၣ်ညါလီၤအံၤလၢၦဲၤဝဲဒၣ်ဒိၣ်ဒိၣ်ကလဲၥ် န့ၣ်လီၤ. တၢ်ခဲလၢၥ်ဒီးလၢတၢ်အလီၢ်ခဲလၢၥ်အပူၤ (မူခိၣ်ဒီးဟီၣ်ခိၣ်) လၢန့ဆၢၣ် တၢ်သးသမူဟဲကဲထီၣ်သးအတၢ်သ့ၣ်ညါအပူၤန့ၣ် (တၢ်ထံၣ်အီၤသ့ဒီးထံၣ်အီၤ တသ့) ဒီးလၢတၢ်ဖံးမၤတၢ်သ့အဖီခိၣ် (လီၢ်ပစိၥ်, တၢ်ပၢတၢ်ြပးအလီၢ်, တၢ်စိ တၢ်ကမီၤတဖၣ်) န့ၣ်လီၤ. တၢ်ကတိၤလၢခံတဖၣ်န့ၣ် ဘၣ်တၢ်ပၥ်အီၤလၢ အမ့ၢ်မူခိၣ်ကလူးသ့ၣ်တဖၣ်လီၤ (ကွၢ် အ့းဖ့းစူး ၃း၁၀း အ့းဖ့းစူး ၆း၁၂). ဒ်အမ့ၢ်အတၢ်မၤလီၤတံၢ်တၢ်လၢတၢ်သုတနၢ်ပၢၢ်ကမၣ်အီၤတဂ့ၤအသိး, စီၤပီလူးဒုးနဲၣ်စ့ၢ်ကီးလၢယ့ၣ်ရှူးအိၣ်ပၥ်လၢ "တၢ်ခဲလၢၥ်တချုးအိၣ်ထီၣ်ဒံးဘၣ် န့ၣ်လီၤ" (ကလီးစဲ ၁း၁၇). ဟ့းလ့ၣ်ကျိၥ်အတၢ်ပၥ်ဖျါအခီပညီအိၣ်ဝဲသ့လၢ တၢ်ဟဲဆိပၥ်လၢအပတီၢ်ဒၣ်ဝဲဒီး အဆၢကတီၢ်ဒၣ်ဝဲစ့ၢ်ကီး, ဘၣ်ဆၣ်လၢ စီၤပီလူးအတၢ်ကွဲးလၢအဂၤတဖၣ်အပူၤ, အဝဲဒုးဘၣ်ထွဲဝဲဒီးတၢ်ဆၢကတီၢ်လီၤ (ကွၢ် တၢ်အဒိဖဲ ၁က၇ံၣ်သူး ၂း၇း ကလၤတံ ၁း၁၇; အ့းဖ့းစူး ၁း၄).

တၢ်ဂ့ၢ်တၢ်ကျိၤအဂၤတမံၤလၢ စီၤပီလူးဟ့ၣ်ဘၣ်ဃးယ့ၣ်ရှူးဒိၣ်စိလၢ တၢ်ဂၤအဖီခိၣ်န့ၣ်မ့ၢ်လၢ, "တၢ်ခဲလၢၥ်အိၣ်ဝဲဆိးဝဲလၢအီၤလီၤ" (ကလီးစဲ ၁း၁၇). ဟ့းလ့ၣ်အတၢ်ကတိၤ (synistemn) အခီပညီလိၤလိၤန့ၣ်မ့ၢ်ဝဲ, "ဟဲစိၥ်ဃီၤတပူၤဃီ" မ့တမ့ၢ် "စၢဖှိၣ်ထီၣ်" လီၤ. ယ့ၣ်ရှူးမ့ၢ်တၢ်ဘၣ်တ့ ခဲလၢၥ်အတၢ်စၢဖှိၣ်ထီၣ်သးအဂ့ၢ်အကျိၤတမံၤ, တမ့ၢ်ထဲလၢအဝဲမ့ၢ်တၢ်ဘၣ်တ့ အကစၢ်ဘၣ်, ဘၣ်ဆၣ်, မ့ၢ်လၢအဝဲမ့ၢ်စ့ၢ်ကီးတၢ်အုၣ်က့ၤခီၣ်က့ၤအကစၢ် တဂၤလီၤ.

`ကစၢ်ယွၤလၢအမ့ၢ်တၢ်ဘၣ်တ့အကစၢ်အံၤသံလၢပဂီၢ်လီၤ. ပတၢ်မၤတဖၣ်မၤအါထီၣ်တၢ်မနုၤတမံၤလဲၣ်. ဘၣ်မနုၤလၢပတၢ်မၤအံၤ မၤအါထီၣ်တၢ်သ့ဒီးခ၇ံၥ်အတၢ်မၤတ့ၢ်လၢပဂီၢ်အံၤ မ့ၢ်တၢ်မၤကမၣ်ယွၤ တမံၤန့ၣ်လဲၣ်.`