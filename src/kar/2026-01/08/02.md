---
title:  ယွၤလၢၦၤထံၣ်အီၤတသ့ဘၣ်တဂၤအက့ၢ်အဂီၤ
date:   15/02/2026
---

ဖဲပကွၢ်လီၤမဲၥ်ထံကလၤ မ့တမ့ၢ် တၢ်ဂီၤတဘ့ၣ်အပူၤဒီး, ပထံၣ်ဘၣ် ပနီၢ်ကစၢ်ဒၣ်ဝဲအက့ၢ်အဂီၤလီၤ, ဘၣ်ဆၣ်ဘံၣ်ဝဲဒီး, ဖျါဝဲခံကပၤန့ၣ်လီၤ. လၢတၢ်တနီၤနီၤအပူၤ, တၢ်ဂီၤလၢအဘၣ်တၢ်စိးပျၤအီၤန့ၣ် ဟ့ၣ်ၦၤတၢ်နၢ်ပၢၢ် လၢအဖျါဒိၣ်ထီၣ်ဘၣ်ဆၣ်, ဆံးစှၤန့ၢ်တၢ်အိၣ်မူ, တၢ်သါထီၣ်သါလီၤ, အတၢ် အိၣ်မူအိၣ်ဂဲၤအနီၢ်ကီၢ်န့ၣ်လီၤ. လံၥ်စီဆှံအတၢ်နၢ်ပၢၢ်ဘၣ်ဃးတၢ်အက့ၢ် အဂီၤအံၤ ဟ့ၣ်ကူၣ်ဟ့ၣ်ဖးတၢ်လၢအဒိၣ်အအါတစဲးလီၤ.

`ဖး ၁မိၤၡွ ၁း၂၆, ၂၇; ၁မိၤၡွ ၅း၃; ၁က၇ံၣ်သူး ၁၅း၄၉; ၂က၇ံၣ်သူး ၃း၁၈ ဒီး ဧ့ၤဘြံၤ ၁၀း၁ တက့ၢ်. ပၥ်ဖှိၣ်ထီၣ်တၢ်အခီပညီ တဖၣ်အါအါကလဲၥ်လၢ အဘၣ်ဃးဒီး "တၢ်အက့ၢ်အဂီၤ" လၢလံၥ်စီဆှံ တဖၣ်အပူၤအံၤန့ၣ်တက့ၢ်. အဝဲသ့ၣ်တဖၣ် လီၤဆီလိၥ်အသးလၢ တၢ်ပၥ်ဖျါထီၣ်ကစၢ်ခ၇ံၥ်အဂ့ၢ်ဒ်အမ့ၢ်ယွၤအက့ၢ်အဂီၤန့ၣ် သ့ဝဲလၢကျဲဒ်လဲၣ်.`

ၦၤကညီသ့ၣ်တဖၣ်န့ၣ် ဘၣ်တၢ်တ့အီၤလၢ ကလီၤဂၥ်ယွၤဒိၣ်ဒိၣ် အဂီၢ် လၢနီၢ်ခိ, နီၢ်သးဒီး တၢ်ဖံးတၢ်မၤအပူၤန့ၣ်လီၤ. မ့ၢ်နၥ်သက့ဒီး, အဝဲသ့ၣ်ပၥ်ဖျါထီၣ်ယွၤအက့ၢ်အဂီၤထဲလၢတၢ်စှၤအပူၤလီၤ, ဒီးတၢ်ဒဲးဘး မၤဟးဂီၤကွံၥ်တၢ်အံၤစ့ၢ်ကီးလီၤ. ဘၣ်ဆၣ်ဒီး ကစၢ်ယ့ၣ်ရှူးဒုးညီထီၣ်န့ၢ်ၦၤလၢ က "ထံၣ်" ယွၤလၢပထံၣ်အီၤတသ့ဘၣ်တဂၤအံၤလီၤ. "ၦၤလၢ အထံၣ်ယၤန့ၣ်, မ့ၢ်အထံၣ်လံပၢ်န့ၣ်လီၤ" (ယိၤဟၣ် ၁၄း၉). အဝဲဒၣ်မ့ၢ် "အကစၢ်မိၢ်ၦၢ် အက့ၢ်အဂီၤ" လီၤ (ဧ့ၤဘြံၤ ၁း၃). အဝဲမ့ၢ်ယွၤအတၢ်ဆိကမိၣ်လၢ အဘၣ် တၢ်ဒုးနၢ်ဟူအီၤဒီး ယွၤအတၢ်တကဲၥ်ပ၀းဒုးအိၣ်ဖျါထီၣ်တၢ်န့ၣ်လီၤ.

`ဖး မးသဲ ၁၁း၂၇ ဒီး ယိၤဟၣ် ၁း၁, ၂, ၁၄, ၁၈ တက့ၢ်. ဘၣ်မနုၤ လၢယ့ၣ်ရှူးလီၣ်ဖျါထီၣ်ယွၤလီၤတံၢ်လီၤဆဲးသ့ဝဲဒၣ်န့ၣ်လဲၣ်.`

တိၢ်နီၣ်ကျဲလၢအဂၤတဖၣ်လၢ ကစၢ်ယ့ၣ်ရှူးပၥ်ဖျါထီၣ်အတၢ်၇့လိၥ် သးဒီးပၢ်ကစၢ်န့ၣ်တက့ၢ်.

- "ယပၢ်မၤတၢ်တုၤခဲကနံၣ်အံၤ, ဒီးယမၤစ့ၢ်ကီးယဲဒၣ်လီၤ" (ယိၤဟၣ် ၅း၁၇)
- "ယဲဒၣ်ဒီးယပၢ်န့ၣ် မ့ၢ်တၢ်တမံၤဃီလီၤ" (ယိၤဟၣ် ၁၀း၃၀)
- "မ့တမ့ၢ်ဘၣ်ယၤဒီး, ၦၤတဟဲဘၣ်ဆူပၢ်အအိၣ်နီတဂၤဘၣ်" (ယိၤဟၣ် ၁၄း၆)

ကစၢ်ယ့ၣ်ရှူးစ့ၢ်ကီး ပၥ်ဖျါထီၣ်ကဒီးအနီၢ်ကစၢ်ဒၣ်ဝဲအဂ့ၢ်လၢ အလီၤတံၢ်လီၤဆဲးလၢအဘၣ်ဃးဒီးယွၤအမံၤ-"ယမ့ၢ်တၢ်လၢယမ့ၢ်" (၂မိၤ ၃း၁၄) "ယမ့ၢ်တၢ်မူအကိၣ်" (ယိၤဟၣ် ၆း၃၅) "ယမ့ၢ်ဟီၣ်ခိၣ်အတၢ်ကပီၤ" (ယိၤဟၣ် ၈း၁၂) "ယမ့ၢ်ၦၤကွၢ်သိလၢအဂ့ၤတဂၤ" (ယိၤဟၣ် ၁၀း၁၁, ၁၄) "ယမ့ၢ်တၢ်ဂဲၤဆၢထၢၣ်, ဒီးတၢ်မူလီၤ" (ယိၤဟၣ် ၁၁း၂၅) "ယအိၣ်လၢပၢ်အပူၤ, ဒီးပၢ်အိၣ်လၢယပူၤ" (ယိၤဟၣ် ၁၄း၁၁) ဒီး "စီၤအၤဘြၤဟၣ်တချုးအိၣ်ထီၣ် ဒံးဘၣ်န့ၣ်, ယမ့ၢ်ယဲလီၤ" (ယိၤဟၣ် ၈း၅၈).

`ကစၢ်ယ့ၣ်ရှူးမ့မ့ၢ်ၦၤတဂၤဂၤလၢအတမ့ၢ်ယွၤအနီၢ်ကစၢ်ဒၣ်ဝဲန့ၣ်, ပၢ်မ့ၢ်ဆှၢလီၤတ့ၢ်ၦၤကညီလၢ အဘၣ်တၢ်တ့အီၤအံၤလၢ ကသံလၢပဂီၢ်န့ၣ် အခီပညီကမ့ၢ်ဒ်လဲၣ်. ဘၣ်မနုၤလၢအလီၤဆီဒီးအ၇့ဒိၣ်မးဝဲလၢ ယွၤအနီၢ် ကစၢ်ဒၣ်ဝဲလၢ အမ့ၢ်ကစၢ်ယ့ၣ်ရှူးခ၇ံၥ်သံဝဲလၢပဂီၢ်န့ၣ်လဲၣ်.`