---
title:  ဃ့ဘါထုကဖၣ်လၢတဂၤဒီးတဂၤအဂီၢ်
date:   18/03/2026
---

`ဖး ကလီးစဲ ၄း၂-၄ တက့ၢ်. တၢ်သိၣ်လိသီလိတဖၣ်လၢ တၢ်ထုကဖၣ်အဂီၢ် လၢနထံၣ်န့ၢ်အီၤဖဲလံၥ်စီဆှံဆၢအံၤအပူၤန့ၣ် မ့ၢ်မနုၤလဲၣ်. တၢ်ထုကဖၣ်လၢစီၤပီလူးဃ့ကညးထီၣ်န့ၣ် မ့ၢ်မနုၤလဲၣ်.`

တၢ်စံးကတိၤလၢ အ၇့ဒိၣ်ကတၢၢ်ဆူၦၤတဂၤလၢ်လၢ်လၢ အလဲၤ ခီဖျိဘၣ်တၢ်ဂဲၤပျုၢ်ဂဲၤဆှးအကလုၥ်ကလုၥ်တဖၣ်အဂီၢ်, မ့ၢ်ဟံၣ်ဖိဃီဖိဂ့ၤ, တၢ်အိၣ်ဆူၣ်အိၣ်ခ့ျ, ကျိၣ်စ့ မ့တမ့ၢ် တၢ်လၢအဂၤတမံၤဂ့ၤတမံၤဂ့ၤန့ၣ် မ့ၢ်ဝဲ "ယဃ့ဘါထုကဖၣ်တၢ်လၢနဂီၢ်လီၤ." အဝဲအံၤ မ့ၢ်မူခိၣ်အတၢ်ဃုထၢကျဲလၢ တၢ်ဘၣ်ထွဲလိၥ်အသးဒီးတၢ်၇့လိၥ်သးယၢ်ခီယၢ်ခီအပူၤန့ၣ်လီၤ. "အအံၤ မ့ၢ်ယွၤအတၢ်ကူၣ်ပၥ်လၢအဟ့ၣ်လီၤၦၤ, တၢ်ထုကဖၣ်လၢတၢ်နၥ်အတၢ်စံးဆၢ အပူၤ, ဖဲပမ့ၢ်တဃ့ဘၣ်ဒီးအဝဲတဟ့ၣ်လီၤၦၤဘၣ်န့ၣ်လီၤ." Ellen G. White, The Great Controversy, p. 525.

ကွၢ်ထံကွၢ်ဆးတၢ်ပၥ်ဖျါတၢ်ထုကဖၣ်လၢ အသဟီၣ်ဆူၣ်လၢ စီၤပီလူး သူဝဲဒ်အမ့ၤ "မၤဆူညါ" (၀ံသးစူၤတၢ်) "သၦၢ်ၦၢ်" "ဆိးသီလၢအပူၤယ" ဒီး "အိၣ်ဒီးတၢ်စံးထီၣ်ပတြၢၤတၢ်အဘျုးအဖှိၣ်"-ဒုးနဲၣ်ဖျါလၢအမ့ၢ်တၢ်နၥ် အတၢ်ထုကဖၣ်န့ၣ်လီၤ (ကလီးစဲ ၄း၂). အဝဲစံးၦၤလၢ ကဃ့ဘါထုကဖၣ် "ကိးကတီၢ်ဒဲး" (အ့းဖ့းစူး ၆း၁၈) ဒီး "လၢတဆိကတီၢ်ဘၣ်အပူၤ" လီၤ (၁သ့းစၤလနံ ၅း၁၇). လၢတၢ်လီၤကမၢကမၣ်ဒိၣ်ကတၢၢ်အပူၤန့ၣ်, တုၤဒၣ်လဲၥ် လၢ, "တၢ်လၢပဂ့ၤဃ့ဘါထုကဖၣ်တၢ်န့ၣ်, ပတသ့ၣ်ညါဘၣ်. မ့မ့ၢ်သးန့ၣ် အကစၢ်ဒၣ်ဝဲ, ဃ့န့ၢ်ပဂီၢ် အိၣ်ဒီးတၢ်ကအုကစွါလၢပစံးဘၣ်တဲဘၣ်တသ့ ဘၣ်လီၤ" (၇ိမ့ၤ ၈း၂၆).

`ဖး ကလီးစဲ ၄း၃ တက့ၢ်. "အကလုၢ်အကထါအတြဲၤ" လၢယွၤ ကအိးထီၣ်လၢသုဂီၢ် ဒ်သိးကနီၤလီၤသုတၢ်စူၢ်တၢ်နၥ်န့ၣ် မ့ၢ်မနုၤလဲၣ်.`

အခီပညီအိၣ်လီၤဆီမးလၢ စီၤပီလူးစ့ၢ်ကီး ဃ့ဘါထုကဖၣ်လၢ တၢ်ကတိၤအဘၣ်တဖၣ် လၢကစံးကတိၤအီၤအဂီၢ်န့ၣ်လီၤ. တဘျီဘျီ, ဖဲပဖးအလံၥ် မ့တမ့ၢ် အတၢ်စံးတၢ်ကတိၤတဖၣ် ဖဲလံၥ်မၤတၢ်အပူၤန့ၣ်, ပဆိကမိၣ်လၢ တၢ်မၢဖိအံၤ အိၣ်ဒီးတၢ်သ့ကတိၤထီဘိ, တအိၣ်ဒီးတၢ်သးဒ့ဒီ နီတစုလၢ ကကြၢးစံးကတိၤဝဲအဂ့ၢ်န့ၣ်လီၤ. ဘၣ်ဆၣ်ဒီး, ဖဲအံၤန့ၣ် အဝဲ ဃ့ထီၣ်တၢ်ထုကဖၣ်လၢအဂီၢ် ဒ်သိးကဘိးဘၣ်သ့ၣ်ညါလီၤတၢ်ကစီၣ် "ဖျါဖျါ" ဒ်အဂ့ၤကတိၤတၢ်အသိးန့ၣ်လီၤ (ကလီးစဲ ၄း၄). အဝဲသူစ့ၢ်ကီးဟ့းလ့ၣ် အတၢ်ကတိၤလၢ အ၇့ဒိၣ်မးလၢအမ့ၢ် (dei) ဖဲလံၥ်စီဆှံဆၢအကတၢၢ်လၢ တၢ်ကွဲးခီကျိၥ်အီၤသ့ဝဲလၢအမ့ၢ် "ဒ်ယကဘၣ်စံးကတိၤတၢ်" ဒုးနဲၣ်လၢ တၢ်လိၣ်ဘၣ်ယွၤလၢတၢ်ဘိးဘၣ်သ့ၣ်ညါလီၤတၢ်သးခုအကစီၣ်အံၤအဂီၢ်န့ၣ် လီၤ. အဝဲသ့ၣ်ညါလၢ တၢ်ဟ့ၣ်လီၤတၢ်ကစီၣ်ဆူ၇ိမ့ၤၦၤပၢတၢ်ဖိအပဒိၣ် လၢအလီၢ်အလၤထီတဖၣ်ဃုၥ်ဒီးကဲသးအဟံၣ်ဖိဃီဖိအံၤန့ၣ် မ့ၢ်တၢ်လၢ အ၇့ဒိၣ်မးတမံၤအဃိန့ၣ်လီၤ.

"တလိၣ်ဝဲတဘိယူၢ်ဃီ ဒ်သိးကတီၤလီၤလၢနခီၣ်လ့ၢ်ခိၣ်လၢ ကဃ့ ဘါထုကဖၣ်တၢ်အဂီၢ်ဘၣ်. ဒုးအိၣ်ထီၣ်နလုၢ်နလၢ်လၢ တၢ်စံးကတိၤတၢ် ဃုၥ်ဒီးတၢ်အုၣ်က့ၤခီၣ်က့ၤအကစၢ် ဖဲနအိၣ်ထဲတဂၤဧိၤ, ဖဲနဟးထီၣ်ဟးလီၤ, ဒီးဖဲနတၢ်မၤအါလၢကိးနံၤဒဲးအတီၢ်ပူၤန့ၣ်တက့ၢ်. မ်နသးကဆူၣ်ဒိၣ်ထီၣ်လၢ တၢ်ဃ့ကညးတၢ်မၤစၢၤအဂီၢ်ကသွံဒံဖိ, လၢတၢ်ကပီၤအဂီၢ်, လၢတၢ်ဂံၢ် တၢ်ဘါအဂီၢ်, လၢတၢ်သ့ၣ်ညါနၢ်ပၢၢ်အဂီၢ်န့ၣ်တက့ၢ်. မ်နသါထီၣ်သါလီၤ ကိးထံၣ်ဒဲးန့ၣ် ကမ့ၢ်တၢ်ထုကဖၣ်အဂီၢ်န့ၣ်တက့ၢ်." Ellen G. White, The Ministry of Healing, pp. 510, 511.