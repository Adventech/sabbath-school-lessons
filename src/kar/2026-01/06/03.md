---
title:  စီၤပီလူး "အတၢ်အိၣ်မူလၢအပူၤကွံၥ်"
date:   02/02/2026
---

မ့ၢ်မးတၢ်ညီနုၢ်တမံၤလၢ ခ၇ံၥ်ဖိလၢအဆီတလဲကွံၥ်အသးတဖၣ် ကဆိကမိၣ်ထီၣ်အတၢ်အိၣ်မူလၢ တချုးတူၢ်လိၥ်ယ့ၣ်ရှူးဒ်ဘၣ်အကတီၢ်ဒီး လၢတူၢ်လိၥ်ယ့ၣ်ရှူး၀ံၤအဆၢကတီၢ်, ဒ်သိးဒီးစီၤပီလူးမၤတ့ၢ်ဝဲဖဲ ဖံလံးပံၤ အဆၢဒိၣ် ၃ အပူၤန့ၣ်လီၤ. မ့ၢ်နၥ်သက့ဒ်န့ၣ်ဒီး, ဘၣ်ဂ့ၤကမၣ်ဂ့ၤ, အါစု အါဘျီပစံးကတိၤဘၣ်ဃး ၦၤလၢအတမ့ၢ်ခ၇ံၥ်ဖိသ့ၣ်တဖၣ်လၢ, "ၦၤအဂ့ၤ" တဖၣ်ဒီး တၢ်အံၤအစှၤကတၢၢ်န့ၣ် မ့ၢ်တၢ်လၢအဘၣ်ဃးဒီးဟီၣ်ခိၣ်အတၢ်ထံၣ် လၢအမ့ၢ်မးတၢ်အနီၢ်ကီၢ်တမံၤလီၤ. မ့ၢ်ဘၣ်ထိၣ်သတြီၤဒီးကစၢ်ယွၤအနီၣ်ထိၣ် တဖၣ်န့ၣ် မတၤတဂၤမး, ခ၇ံၥ်ဖိသ့ၣ်တဖၣ်ဒၣ်လဲၥ်, တဂ့ၤဝဲဘၣ်.

`ဖဲ ဖံလံးပံၤ ၃း၄-၉ အပူၤန့ၣ်, စီၤပီလူးဒုးနဲၣ်တၢ်အါအါကလဲၥ်လၢ အဝဲပၥ်ကဖၢအသးလၢ အတၢ်အိၣ်မူအပူၤကွံၥ်န့ၣ်လီၤ. မ့ၢ်မနုၤသ့ၣ်တဖၣ် လဲၣ်. နပၥ်ဖျါထီၣ် "တၢ်ဂ့ၤ" လၢနကစၢ်ဒၣ်နဲတၢ်အိၣ်မူအပူၤသ့ဝဲဒ်လဲၣ်. (လၢအပူၤကွံၥ်ဒီးအဆၢကတီၢ်ခဲအံၤ)`

စီၤပီလူးထိၣ်သတြီၤတၢ်အံၤ လီၤတံၢ်လီၤဆဲးလၢ ၦၤယူဒၤဖိစူၢ်က့ၤ နၥ်က့ၤတၢ်သ့ၣ်တဖၣ်ဒီး ၦၤလၢအ၇ၤလီၤတၢ်သိၣ်တၢ်သီကမၣ်တဖၣ် ဒီးၦၤစူၢ်က့ၤနၥ်က့ၤတၢ်သ့ၣ်တဖၣ်လၢ အတဒိးတၢ်ကူးတ၇ံးဘၣ်, သန့ၤအသး လၢကစၢ်ခ၇ံၥ်လၢလၢၦဲၤၦဲၤလၢအဝဲသ့ၣ်တၢ်အုၣ်က့ၤခီၣ်က့ၤအဂီၢ် ဒီးတသန့ၤ အသးထဲလၢၦၤကညီအတၢ်မၤလၢအမ့ၢ်တၢ်ကူးတ၇ံးအံၤန့ၣ်ဘၣ်လီၤ (ကွၢ် ဧ့ၤဘြံၤ ၆း၁; ဧ့ၤဘြံၤ ၉း၁၄; ထိၣ်သတြီၤဒီး ၇ိမ့ၤ ၂း၂၅-၂၉). စီၤပီလူး အတၢ်အိၣ်မူလၢအပူၤကွံၥ်ဒီးအတၢ်ကွဲးနီၣ်ကွဲးဃါဘၣ်ဃးအထူအထံး အဂ့ၢ်အံၤ မ့ၢ်လီၤသူၣ်အိၣ်သးအိၣ်အၦၤကလုၥ်ၦၤဧ့ၤဘြံၤဖိဘၣ်ဆၣ်, တၢ်သ့ၣ် တဖၣ်အံၤ မၤစၢၤလၢအတၢ်အုၣ်က့ၤခီၣ်က့ၤအဂီၢ်တန့ၢ်နီတမံၤဘၣ်. အနီၢ်နီၢ် တခီ တၢ်သ့ၣ်တဖၣ်အံၤ မၤတံၥ်တၥ်တၢ်အုၣ်က့ၤခီၣ်က့ၤလီၤ, အဂ့ၢ်ဒ်လဲၣ်, မၤခံးသူအမဲၥ်တစိၢ်တလီၢ်လၢ အတၢ်လိၣ်ဘၣ်ကစၢ်ခ၇ံၥ်အဂီၢ်န့ၣ်လီၤ.

စီၤပီလူးတမ့ၢ်ထဲၦၤလၢအဘၣ်တၢ်ကူးတ၇ံးအီၤတဂၤဘၣ်, မ့ၢ်ၦၤဃိးသီဖိတဂၤစ့ၢ်ကီး, အခီပညီမ့ၢ်ဝဲ, ၦၤအိၣ်ဖျဲၣ်လၢအံၣ်စ၇့လးဒူၣ်ဖိ ထၢဖိအကျါ ဒီးဘၣ်ဃးဒီးတၢ်အၢၣ်လီၤအီလီၤအၦၤဂီၢ်မုၢ်, ဘၣ်တၢ်ကူးတ၇ံး အီၤလၢဃိးနံၤတနံၤၦဲၤထီၣ်အကတီၢ်လီၤ. အါန့ၢ်ဒံးအအံၤန့ၣ်, အဝဲမ့ၢ်ၦၤလၢ ဘံၣ်ယၤမံၣ်အဒူၣ်အထၢကျါ, အဝဲသ့ၣ်အဟီၣ်က၀ီၤန့ၣ် မ့ၢ်တၢ်လၢအ၇့ဒိၣ်မး ဝဲလၢအံၣ်စ၇့လးအပူၤ, ပၣ်ဃုၥ်ဒီး၀့ၢ်သ့ၣ်တဖၣ်လီၤ. စီၤပီလူးစံးကတိၤ ဧ့ၤဘြံၤအကျိၥ်ဘၣ်ဝဲတကးဒံးဘၣ်, ဒ်အမ့ၢ်ၦၤမၤလိလံၥ်လၢ စီၤကမၤလ့လး အခီၣ်ထံးတဂၤ (မၤတၢ် ၂၂း၃; မၤတၢ် ၂၀း၄, ၆) ဒီးမ့ၢ်ၦၤဖၤ၇ံၤၡဲတဂၤ အဃိ, အဝဲကနၢ်ပၢၢ်တၢ်မၤလိၥ်လၢလၢၦဲၤၦဲၤ, အစှၤကတၢၢ်တၢ်သ့ၣ်တဖၣ်လၢ အဘၣ်ဃးဒီးလုၢ်လၢ်အတၢ်ဖံးတၢ်မၤအဂ့ၢ်အကျိၤန့ၣ်လီၤ.

စီၤပီလူး မ့ၢ်ၦၤသူၣ်ဆူၣ်သးဆူၣ်ဒိၣ်ဒိၣ်ကလဲၥ်တဂၤလၢ အမၤအၢ မၤနးတၢ်အိၣ်ဖှိၣ်လီၤ, အဂ့ၢ်ဒ်လဲၣ်အဝဲသ့ၣ်န့ၣ် ဘၣ်တၢ်ထံၣ်အီၤလၢ အမ့ၢ် တၢ်မၤပျံၤမၤဖုးဧ့ၤဘြံၤဖိတဖၣ်အတၢ်အိၣ်မူလၢ အဝဲဆိကမိၣ်တၢ်သိၣ်တၢ်သီ ကွဲးပၥ်ဝဲဒၣ်န့ၣ်လီၤ. လၢတၢ်လီၤသးအိၣ်အပူၤန့ၣ်, "တၢ်ပၥ်တၢ်ကမၣ်တအိၣ်" ဘၣ်ဃးၦၤကညီတၢ်ထံၣ်လၢအမ့ၢ် "တၢ်တီတၢ်လိၤ" အံၤ, စီၤပီလူးသ့ၣ်ညါလၢ တၢ်သိၣ်တၢ်သီအံၤဒိၣ်ယိၥ်ဝဲဒီး မၤလိၥ်အါန့ၢ်ဒံးပဆိကမိၣ်အီၤဒီး, မ့တမ့ၢ် လၢကစၢ်ခ၇ံၥ်အသွံၣ်ဘၣ်ဒီး အဝဲကဘၣ်ဆၢထၢၣ်လၢတၢ်စံၣ်ညီၣ်အမဲၥ်ညါ လၢတၢ်ဒိးတၢ်ကမၣ်အပူၤလီၤ.

`ထိၣ်သတြီၤ ၇ိမ့ၤ ၇း၇-၁၂ ဒီး မးသဲ ၅း၂၁-၂၂, ၂၇, ၂၈ တက့ၢ်. တၢ်ဂ့ၢ်တၢ်ကျိၤအ၇့ဒိၣ်လၢ စီၤပီလူးဒီးယ့ၣ်ရှူၤခံဂၤလၢၥ် စံးကတိၤဝဲဘၣ်ဃး တၢ်သိၣ်တၢ်သီအဂ့ၢ်ဒီး ဘၣ်မနုၤလၢ "တၢ်နၥ်ကစၢ်ခ၇ံၥ်" (ဖံလံးပံၤ ၃း၉) အံၤ မ့ၢ်တၢ်တီတၢ်လိၤအခီၣ်ထံးထဲတမံၤဧိၤအါန့ၢ်ဒံးတၢ်သိၣ်တၢ်သီန့ၣ်လဲၣ်. ကွၢ်အီၤလၢကျဲတဘိအံၤအပူၤတက့ၢ်. နတိၢ်န့ၢ်တၢ်သိၣ်တၢ်သီဆံးအါလဲၣ်, အစှၤကတၢၢ်မ့ၢ်နတိၢ်န့ၢ်ကစၢ်ယ့ၣ်ရှူးစံးလၢ ပကဘၣ်တိၢ်န့ၢ်အီၤဒ်လဲၣ် အဂ့ၢ်န့ၣ်ဆံးဒိၣ်လဲၣ်.`