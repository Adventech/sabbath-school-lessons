---
title:  အိၣ်ဂၢၢ်ဆိးကျၢၤလၢတၢ်ဃူတၢ်ဖိးအပူၤ
date:   14/01/2026
---

ကစၢ်ယ့ၣ်ရှူးအတၢ်ထုကဖၣ်လၢ အပျဲၢ်အဘီၣ်တဖၣ်အဂီၢ် လၢခံကတၢၢ်န့ၣ် အိၣ်လၢၦဲၤဒီးတၢ်ဂ့ၢ်မိၢ်ၦၢ်တမံၤလၢအမ့ၢ်-တၢ်ဃူတၢ်ဖိး လီၤ. ကစၢ်ယ့ၣ်ရှူးကွၢ်စိတၢ်ယံၤန့ၢ်ဒံးထူၣ်စုညါဆူတၢ်ကက့ၤအိၣ်ဘၣ်ဃုၥ်ဒီး အပၢ်ဒီးပဝဲဒၣ်သ့ၣ်တဖၣ်လီၤ. "ပၢ်ဧၢ, ၦၤလၢနဟ့ၣ်လီၤယၤကထံၣ်ဘၣ် ယလၤယကပီၤလၢနဟ့ၣ်လီၤယၤန့ၣ်ဒီး, ယသးအိၣ်လၢအဝဲသ့ၣ်ကအိၣ်ဒီးယၤ စ့ၢ်ကီး ဖဲယအိၣ်အလီၢ်လီၤ" (ယိၤဟၣ် ၁၇း၂၄). ယ့ၣ်ရှူးဃ့ဘါထုကဖၣ်လၢ ပၢ်ကအံးက့ၤကွၢ်က့ၤအဖိတဖၣ်ဒ်သိး, "ကကဲထီၣ်တၢ်တမံၤဃီ, ဒ်နၤဒီးယၤ အသိး" လီၤ (ယိၤဟၣ် ၁၇း၁၁). အဝဲပၥ်ပနီၣ်တၢ်အဘျုးအဖှိၣ်လၢ အလီၤ ပျံၤမးဘၣ်ဃးဒီးတၢ်တဃူတဖိးဘၣ်, ကဲထီၣ်တၢ်ဂ့ၢ်တၢ်ကျိၤတမံၤလၢ ၦၤအါဂၤ တနၥ်ဝဲဘၣ်လီၤ. လၢတၢ်ထုကဖၣ်ဖုၣ်ကိၥ်ခံဘျီအံၤအပူၤန့ၣ်, အဝဲပၥ်ဖျါထီၣ် ဒိၣ်ဒိၣ်မုၢ်မုၢ်လၢ ပမ့ၢ်တၢ်တမံၤဃီဒီးအပၢ်, ဒ်သိး "ဟီၣ်ခိၣ်ကစူၢ်က့ၤနၥ်က့ၤ လၢနမၢလီၤယၤလီၤ" (ယိၤဟၣ် ၁၇း၂၁, ၂၃).

`ဖး ဖံလံးပံၤ ၁း၂၇ ဒီး ထိၣ်သတြီၤဒီး ယိၤဟၣ် ၁၇း၁၇-၁၉ တက့ၢ်. စီၤပီလူးဒီးကစၢ်ယ့ၣ်ရှူးခံဂၤလၢၥ်အတၢ်စံးကတိၤလၢ အမ့ၢ်, တၢ်သ့ၣ်တဖၣ် လၢအလီၢ်အိၣ်ဝဲသၦၢ်ကတၢၢ်လၢတၢ်အိၣ်ဖှိၣ်အတၢ်ဃူတၢ်ဖိးအဂီၢ်န့ၣ် မ့ၢ်မနုၤလဲၣ်.`

လံၥ်မဲၥ်ဖျၢၣ်ဖဲ ဖံလံးပံၤ ၁း၂၇ အပူၤအံၤ တၢ်ကွဲးခီကျိၥ်အီၤလၢအမ့ၢ်, "မၤတၢ်လၢအကြၢး" န့ၣ်မ့ၢ်ဝဲ, politeuomai, လၢအခီပညီမ့ၢ်ဝဲ "ဘီမုၢ်ဖိ တဂၤအသိး" တမ့ၢ်လၢဟီၣ်ခိၣ်အဘီအမုၢ်ဘၣ်, မ့မ့ၢ်တခီ ကဘၣ်မ့ၢ်ဝဲ ဘီမုၢ်ဖိလၢမူခိၣ်ဘီမုၢ်အပူၤလီၤ. တၢ်စံၣ်တဲၤတဲလီၤလၢ ကစၢၢ်ဒီခိၣ်ပၥ်ဖျါထီၣ် တၢ်အက့ၢ်အဂီၤလၢ တၢ်ကဲထီၣ်ပၢ်အိၣ်လၢမူခိၣ်အဖိတဖၣ် ဒီးၦၤမူခိၣ်ဖိတဖၣ် အံၤအခီပညီမ့ၢ်ဝဲ, ၦၤလၢအသးဖှီၣ်, သူၣ်ကၢ်သးလီၤ, သၣ်၀ံၤအသးဒီး တၢ်သူအသးလၢတၢ်တီတၢ်လိၤ, သးကညီၤတၢ်, သးကဆှီ, မၤဃူမၤဖိးတၢ်, ဃၣ်ဘိးပၤလၢအဂၤတကပၤ, အဲၣ်ဒုၣ်ဒါတဖၣ်, ဆိၣ်ဂ့ၤၦၤလၢအဆိၣ်အၢၦၤ, မၤတၢ်ဂ့ၤလၢၦၤသးဟ့ၦၤတဖၣ်အဂီၢ်လီၤ. လၢအဖုၣ်န့ၣ်မ့ၢ်ဝဲ, "မၤတၢ်တီ တၢ်လိၤ, ဒီးအဲၣ်ဒိးတၢ်သးကညီၤ, ဒီးလဲၤတၢ်ဒီးနကစၢ်လၢနသးစူၤ" န့ၣ်လီၤ (မံကၤ ၆း၈).

ကီမးလၢကသူၣ်ဒိၣ်သးဖျိးထီၣ်လၢၦၤဒ်န့ၣ်သ့ၣ်တဖၣ်အလိၤလီၤ, တမ့ၢ်ဧါ. အါစုအါဘျီ, ပကွၢ်ၦၤသ့ၣ်တဖၣ်လၢ အဂ့ၤဒိၣ်မးအံၤတမုၥ်ဝဲဘၣ် လီၤ. ပသးအိၣ်မးလၢ ကမၤဆံးလီၤစှၤလီၤအဝဲသ့ၣ် မ့တမ့ၢ် ဃုထံၣ်အတၢ် ဂံၢ်စၢ်ဘါစၢ် ဒ်သိးကပၥ်ဖျါလၢအဝဲသ့ၣ်တဂ့ၤ ဒ်သိးဒီးတၢ်ထံၣ်အီၤအသိးဘၣ် အဂ့ၢ်, ဒ်သိးပနီၢ်ကစၢ်ဒၣ်ဝဲသူၣ်ကမုၥ်သးကမုၥ်အဂီၢ်လီၤ. လၢတၢ်အံၤ အလီၢ်န့ၣ်, ဘၣ်မနုၤလၢပအိၣ်မူလၢတၢ်အဲၣ်တၢ်ကွံ, တၢ်သူၣ်အိၣ်သးအိၣ်, တၢ်သးကညီၤဒီးတၢ်ဆီၣ်လီၤသးအပူၤအံၤတသ့ဝဲဘၣ်န့ၣ်လဲၣ်. Ellen G. White စံးကတိၤဘၣ်ဃးၦၤလၢအ "အဲၣ်ဟီၣ်ခိၣ်ဒီးဒိးန့ၢ်တၢ်ဘျုးဂ့ၤန့ၣ် ဒ်အဝဲသ့ၣ်အဲၣ်ယွၤ မ့တမ့ၢ် အဲၣ်တၢ်မ့ၢ်တၢ်တီလီၤ." Testimonies for the Church, vol. 5, p. 277.

အါစုအါဘျီတၢ်တဃူတဖိးလၢတၢ်အိၣ်ဖှိၣ်အပူၤန့ၣ် အိၣ်ထီၣ်အသး လၢတၢ်ပၥ်ထီၣ်ထီသးအဃိလီၤ. "ဖဲတၢ်ပၥ်ထီၣ်ထီသးဒီးတၢ်သးဆူၣ်လၢ အတဘျၢဘၣ်အံၤ ဘၣ်တၢ်ဟံးဃၥ်အီၤအကတီၢ်န့ၣ်, ကစၢ်ခ၇ံၥ်အတၢ်ပၥ်သး ဟးထီၣ်ကွံၥ်ဒီး, တၢ်ြပၢလိၥ်သး, တၢ်တဃူလိၥ်ဖိးလိၥ်, ဒီးတၢ်ဂဲၤပျုၢ်ဂဲၤဆှး ဟဲနုၥ်လီၤဒ်သိးကထုးကွံၥ်ဒီးကမၤစၢ်လီၤကွံၥ်တၢ်အိၣ်ဖှိၣ်အဂံၢ်အဘါလီၤ." Testimonites for the Church, vol. 5, pp. 240, 241.

မ့ၢ်တၢ်လၢအကါဒိၣ်တမံၤလၢ ပဝဲဒၣ်တဂၤစုၥ်စုၥ်မၤလိတၢ်ဆီၣ်လီၤ သးအဂ့ၢ်လၢ ကစၢ်ယ့ၣ်ရှူးပၥ်လီၤတဲၥ်တၢ်အဒိအတဲၥ်လၢပဂီၢ်အံၤန့ၣ်မးလဲၣ်, ပကအိၣ်ဒီးတၢ်အိၣ်ဖှိၣ်လၢအလီၤဆီတမံၤလီၤ, တမ့ၢ်ဘၣ်ဧါ.