---
title:  အိၣ်ဒီးတၢ်နၥ်န့ၢ်လီၤအသးဒၣ်ဝဲ
date:   13/01/2026
---

`ဖး ဖံလံးပံၤ ၁း၂၃, ၂၄ တက့ၢ်. ဖဲစီၤပီလူးစံးကတိၤလၢ "တၢ်မိၣ်က့ၤ ယသးဒီးအိၣ်ဒီးခ၇ံၥ်လီၤ" အံၤမ့ၢ် "အဂ့ၤဒိၣ်ဒိၣ်ကလဲၥ်" န့ၣ်, အဝဲပၥ်ဝဲ အခီပညီဒ်လဲၣ်.`

လံၥ်စီဆှံတဆၢအံၤ တၢ်နၢ်ပၢၢ်ကမၣ်အီၤဒိၣ်ဒိၣ်ကလဲၥ်လၢ စိၤသ့ၣ် တဖၣ်အပူၤန့ၣ်လီၤ. တနွံအံၤ တၢ်မၤလိလၢလံၥ်စီဆှံအဆၢပူၤအံၤ, စီၤပီလူး ပၥ်ဖျါထီၣ်တၢ်ထိၣ်သတြီၤလၢ အမ့ၢ်တၢ်သံဒီးတၢ်မူအံၤအဘၢၣ်စၢၤန့ၣ်လီၤ. ခ၇ံၥ်ဖိသ့ၣ်တဖၣ် အိၣ်မူအဂီၢ် ဒီးသံလၢကစၢ်ခ၇ံၥ်အဂီၢ်သ့ဝဲလီၤ. လၢတၢ်အံၤအပူၤန့ၣ်, မ့ၢ်ဝဲ "တၢ်ဘျုး" လီၤ, အဂ့ၢ်ဒ်လဲၣ် ပတၢ်အုၣ်အသးအံၤ အတၢ်စိတၢ်ကမီၤဒိၣ်ဒီး ကွဲန့ၢ်တၢ်အါန့ၢ်တၢ်အဂုၤအဂၤဒံးလီၤ (ဖံလံးပံၤ ၁း၂၁). ၦၤတဂၤဂၤနၥ်တၢ်အဃိ ဒီးသးအိၣ်လၢကသံလၢတၢ်နၥ်အဂီၢ်လၢ ပသးဒ့ဒီအလီၢ်တအိၣ်ဝဲဘၣ်.

ဘၣ်ဆၣ်ဒီး ပဘၣ်သ့ၣ်ညါစ့ၢ်ကီးလၢ ၦၤလၢအသံန့ၣ် သံဝဲနီၢ်ကီၢ် အဂ့ၢ်လီၤ. အဝဲသ့ၣ် "တသ့ၣ်ညါဘၣ်တၢ်နီတမံၤဘၣ်" အဝဲသ့ၣ်အိၣ်ဘှံးလၢ တၢ်သွၣ်ခိၣ်အလီၢ်တုၤလၢတၢ်ဂဲၤဆၢထၢၣ်က့ၤအကတီၢ်လီၤ (ကွၢ်စံၣ်တဲၤတဲလီၤ ၉း၅; ယိၤဟၣ် ၅း၂၅, ၂၉). လၢတၢ်အံၤအဃိ, ကစၢ်ခ၇ံၥ်စံးကတိၤတၢ် ဘၣ်ဃး စီၤလါစရူးလၢအသံတ့ၢ်အံၤ, "ပတခွါစီၤလါစရူးမံသပ့ၤဝဲ, မ့မ့ၢ် ယလဲၤဒ်သိးကထိၣ်ဂဲၤထီၣ်အီၤလီၤ" (ယိၤဟၣ် ၁၁း၁၁).

ဖဲၦၤသံအဆၢကတီၢ်န့ၣ်, အဝဲသ့ၣ်မ့ၢ်တုၤဆူမူခိၣ်ဘီမုၢ်တဘျီဃီဒီး, ဆိကမိၣ်ကွၢ်လၢတၢ်ကမၤအသးဒီးစီၤလါစရူးဒ်လဲၣ်. တုၤမ့ၢ်စီၤလါစရူး အိၣ်လၢမူခိၣ်ဘီမုၢ်လၢတၢ်သူၣ်ဖံှသးညီအပူၤလွံၢ်နံၤ၀ံၤအလီၢ်ခံဒီး, မူခိၣ်ကလူး ဟဲဆူအအိၣ်ဃုၥ်ဒီးတၢ်ကစီၣ်လၢ "အတဂ့ၤဘၣ်" လၢအမ့ၢ်, "လီၤသးအုး ဒိၣ်မးစီၤလါစရူးဧၢ, ကစၢ်ခ၇ံၥ်န့ၣ် ကိးက့ၤနၤဆူဟီၣ်ခိၣ်ချၢလီၤ. နအိၣ်ဖဲအံၤ တသ့လၢၤဘၣ်.

ဖဲပလူၤပိၥ်ထွဲတၢ်ကမၣ်တုၤလၢအကတၢၢ်ဒီး ပထံၣ်ဘၣ်လၢတၢ်အံၤ ကမၣ်ဝဲဒ်လဲၣ်ဒ်လဲၣ်အဂ့ၢ်လီၤ. တၢ်သံန့ၣ်လီၤဂၥ်ဒ်တၢ်မံလၢအတအိၣ်ဒီး တၢ်မံမီၢ်ဘၣ်လၢကစၢ်ခ၇ံၥ်ကကိးဂဲၤဆၢထၢၣ်က့ၤၦၤပိၥ်အခံလၢ အအိၣ်တီ အိၣ်လိၤသ့ၣ်တဖၣ် ဖဲအတၢ်ဟဲက့ၤခံဘျီတဘျီအကတီၢ်, ၀ံၤကဒီးတစု, ဃုၥ်ဒီးၦၤလၢအအိၣ်မူသ့ၣ်တဖၣ်, တၢ်ကထုးထီၣ်န့ၢ်ၦၤတပူၤဃီဒီး အဝဲသ့ၣ် ဆူမူခိၣ်ဃုၥ်ဒီးခ၇ံၥ်လီၤထူလီၤယိၥ်လီၤ. (ကွၢ် ၁သ့းစၤလနံ ၄း၁၆, ၁၇).

စီၤပီလူး "အတၢ်မိၣ်က့ၤသး" လၢအတၢ်အိၣ်မူအဆၢကတီၢ်အံၤဒီး အိၣ်ဒီးခ၇ံၥ်အံၤ, အခီပညီန့ၣ် မ့ၢ်ဝဲလၢအကအိၣ်ဒီးခ၇ံၥ်လၢတၢ်သံဒီး တၢ်နး တၢ်ဖှီၣ်အပူၤ (၂တံၤမသ့း ၄း၆) "ဒ်သိးမ့ၢ်သ့ဒီးယကတုၤလၢတၢ်ဂဲၤဆၢထၢၣ် က့ၤလၢတၢ်သံလီၤ" (ဖံလံးပံၤ ၃း၁၁). လၢတၢ်သးဒ့ဒီတအိၣ်ဝဲဘၣ်အပူၤ အဝဲသ့ၣ်ညါစ့ၢ်ကီးလၢ အမဲၥ်ကဘံၣ်လီၤလၢတၢ်သံအပူၤ, ဒီးတၢ်လၢကဘၣ် သ့ၣ်ညါဝဲခဲကိၥ်အကတီၢ်, လၢတဖျါးမဲၥ်အတီၢ်ပူၤန့ၣ် ကမ့ၢ်တၢ်ထံၣ် ကစၢ်ယ့ၣ်ရှူးလၢကဟံးန့ၢ်အီၤဃုၥ်ဒီးယွၤအၦၤဂီၢ်မုၢ်ခဲလၢၥ်ဆူတၢ်လီၢ်လၢ ယ့ၣ်ရှူးကတီၤပၥ်လၢၦၤအဲၣ်အီၤတဖၣ်ခဲလၢၥ်အဂီၢ်လီၤ (ယိၤဟၣ် ၁၄း၃; ၁က၇ံၣ်သူး ၂း၉).

သးမ့ၢ်အိၣ်လၢကသံလၢကစၢ်ခ၇ံၥ်အဂီၢ်ဘၣ်ဆၣ်, စီၤပီလူးသ့ၣ်ညါဝဲ ဂ့ၤဂ့ၤလၢ အဝဲမ့ၢ်, "အိၣ်လၢတၢ်ဖံးတၢ်ညၣ်အပူၤ" န့ၣ် ဂ့ၤကတၢၢ်လၢ ၦၤဖံလံးပံၤဖိအဂီၢ်လီၤ. လၢခ၇ံၥ်ဖိသ့ၣ်တဖၣ်အဂီၢ်န့ၣ်, မ့ၢ်အဂ့ၤဒိၣ်မးလၢ ကအိၣ်မူဒီးသံလၢခ၇ံၥ်အဂီၢ်ဧါန့ၣ် တမ့ၢ်တၢ်ညီဝဲတမံၤလၢ ကစံးဆၢအီၤ အဂီၢ်ဘၣ်. စီၤပီလူးအံၤဘၣ် "တၢ်သနံးထီၣ်အီၤလၢတၢ်ခံမံၤအဘၢၣ်စၢၤ" (ဖံလံးပံၤ ၁း၂၃) တၢ်သံလၢတၢ်သွၣ်ခိၣ်ဒီးတၢ်မူအံၤအဘၢၣ်စၢၤန့ၣ်လီၤ.

`မၤကဒီးတစု, ၦၤတဂၤလၢ်လၢ်မးတအဲၣ်ဒိးသံဝဲဘၣ်, နၥ်သက့ဒီး, မ့ၢ်နဆိကမိၣ်ထီၣ်တၢ်ဆၢကတီၢ်ဖဲနသံအံၤအဂ့ၢ်တဘျီဘျီဧါ. တၢ်ဆိကမိၣ် အံၤမၤစၢၤနၤလၢကနၢ်ပၢၢ်စီၤပီလူးအတၢ်ဆိကမိၣ်ခဲအံၤန့ၣ်ဒ်လဲၣ်.`