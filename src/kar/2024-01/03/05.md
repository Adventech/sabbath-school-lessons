---
title:  ကစၢ်ယွၤပၥ်သူၣ်ပၥ်သးလၢအတၢ်အၢၣ်လီၤအီလီၤအပူၤထီဘိ
date:   17/01/2024
---

`ကစၢ်ယွၤတၢ်စံၣ်ညီၣ်အတၢ်ဂ့ၢ်မိၢ်ၦၢ်န့ၣ် ထိၣ်ဟူးထိၣ်ဂဲၤတၢ်သံကွၢ် လၢအခီပညီဒိၣ်ယိၥ်တမံၤန့ၣ်လီၤ. ကစၢ်ယွၤအၦၤဂီၢ်မုၢ်တဖၣ် ကဒိးန့ၢ်ဘၣ် တၢ်ဃူတၢ်ဖိးဒီးတၢ်ဂၢၢ်တၢ်ကျၢၤဃုၥ်ဒီးယွၤဖဲတၢ်စံၣ်ညီၣ်အဆၢကတီၢ်အံၤ လၢကျဲဒ်လဲၣ်. (ဖး စံးထီၣ်ပတြၢၤ ၉၄း၁၄; စံးထီၣ်ပတြၢၤ ၁၀၅း၇-၁၀း ဒၤနံးယ့လး ၇း၂၂ တက့ၢ်).`

ကစၢ်ယွၤအၦၤဂီၢ်မုၢ်တဖၣ် ပူၤဖျဲးဝဲဒၣ်န့ၣ်လီၤ. အဂ့ၢ်ဒ်လဲၣ် ကစၢ်ယွၤပၥ်လီၤအတၢ်အိၣ်ဆိးအလီၢ်လၢစံယိၣ် (စံးထီၣ်ပတြၢၤ ၇၆း၁, ၂) ဒီးဒုးအိၣ်ထီၣ်အတၢ်အၢၣ်လီၤအီလီၤအထူအယိၥ်ဒ်အဝဲသ့ၣ်မ့ၢ်ယွၤအတၢ် လုၢ်ဒိၣ်ၦ့ၤဒိၣ်တမံၤအသိးန့ၣ်လီၤ. (စံးထီၣ်ပတြၢၤ ၁၀၅း၅-၁၀). ကစၢ်ယွၤ တအၢၣ်လီၤအီလီၤတၢ်ညီကဒၣ်လၢ ကဂ့ၢ်လိၥ်အၦၤဂီၢ်မုၢ်ဘၣ်, အဝဲမၤတၢ် ဆူၣ်ဆူၣ်ကလဲၥ်လၢကပၥ်အဝဲသ့ၣ်လၢတၢ်ပူၤဖျဲးအလီၢ်လၢအပူၤန့ၣ်လီၤ. ပျၢ်အဝဲသ့ၣ်တၢ်ကမၣ်တဖၣ် (စံးထီၣ်ပတြၢၤ ၁၀၃း၃) သိၣ်လိနဲၣ်လိ, ဆိၣ်ဂ့ၤဒီးဟ့ၣ်ဂံၢ်ဟ့ၣ်ဘါၦၤဂီၢ်မုၢ်န့ၣ်လီၤ. (စံးထီၣ်ပတြၢၤ ၂၅း၈-၁၁; စံးထီၣ်ပတြၢၤ ၂၉း၁၁; စံးထီၣ်ပတြၢၤ ၁၀၅း၂၄). ကစၢ်ယွၤအတၢ်စံၣ်ညီၣ်န့ၣ် ဟ့ၣ်လီၤဝဲလၢကဆှၢက့ၤၦၤဂီၢ်မုၢ်ဆူတၢ်တီတၢ်လိၤဒီးလီၣ်ဖျါထီၣ်လၢ ယွၤန့ၣ် ကဟုကယၥ်အဝဲသ့ၣ်န့ၣ်လီၤ. (စံးထီၣ်ပတြၢၤ ၉၄း၈-၁၅).

ထါစံးထီၣ်ပတြၢၤ ၁၀၅ အံၤ ဒုးနဲၣ်ကစၢ်ယွၤအတၢ်တီတၢ်လိၤလၢ အတၢ်အၢၣ်လီၤအီလီၤလၢ အံၣ်စ၇့လးအတၢ်စံၣ်စိၤတဲစိၤအပူၤန့ၣ်လီၤ. တၢ်ကိးမံၤဒဲးလၢအမၤအသးန့ၣ်, ဂ့ၤမ့ၢ်ဂ့ၤ, အၢမ့ၢ်ဂ့ၤ, ကစၢ်ယွၤန့ၣ် အိၣ်ဝဲ ဖဲန့ၣ်လီၤ. ယွၤကတဲၥ်ကတီၤအတၢ်ဆှၢဃီၤစီၤယိၤသးဆူ ကီၢ်အဲၤကူပတူး အပူၤ ဒီးခီဖျိစီၤယိၤသးအံၤ, အဝဲမၤပူၤဖျဲးအၦၤဂီၢ်မုၢ်ဒီးၦၤကလုၥ်တဖၣ် လၢတၢ်သၣ်၀ံၤလီၤဒိအကတီၢ်န့ၣ်လီၤ. (စံးထီၣ်ပတြၢၤ ၁၀၅း၁၆-၂၄). ကစၢ်ယွၤလုၢ်ဒိၣ်ထီၣ်စီၤမိၤၡွလၢ ကထုးထီၣ်ကွံၥ်အၦၤဂီၢ်မုၢ်တဖၣ်လၢ အဲၤကူပတူးကုၢ်အလီၢ်, မၤဝဲဃုၥ်ဒီးတၢ်လီၤလးဒီးတၢ်လီၤကမၢကမၣ်လၢ အဝဲသ့ၣ်အဂီၢ်န့ၣ်လီၤ. (စံးထီၣ်ပတြၢၤ ၁၀၅း၂၅-၃၈).

ကစၢ်ယွၤဟ့ၣ်လီၤအၦၤဂီၢ်မုၢ်လၢကီၢ်တၢ်စံးပၥ် (စံးထီၣ်ပတြၢၤ ၁၀၅း၁၁) ဒီးအတၢ်ပၢတၢ်ဆှၢလၢအဆၢတတဲၥ်ဘၣ်န့ၣ်လီၤ (စံးထီၣ်ပတြၢၤ ၁၀၅း၃၇, ၃၈). အဝဲမၤအါထီၣ်ဂီၢ်ထီၣ်အၦၤဂီၢ်မုၢ် (စံးထီၣ်ပတြၢၤ ၁၀၅း၂၄) မၤပူၤဖျဲးအဝဲသ့ၣ်လၢအကစၢ်တဖၣ်အတၢ်ပၢအဖီခိၣ် (စံးထီၣ်ပတြၢၤ ၁၀၅း၃၇, ၃၈) ဒီးကတဲၥ်ကတီၤန့ၢ်အဝဲသ့ၣ်လၢကိးနံၤဒဲးအတၢ်လိၣ်ဘၣ်တဖၣ်အဂီၢ်န့ၣ် လီၤ. (စံးထီၣ်ပတြၢၤ ၁၀၅း၃၉, ၄၁). ကစၢ်ယွၤန့ၣ် ပၢတၢ်ကိးမံၤဒဲးလၢ အဘၣ်ထွဲဒီးအၦၤဂီၢ်မုၢ်အံၤ - မ့ၢ်တၢ်မ့ၢ်တၢ်တီလၢၦၤကွဲးထါစံးထီၣ်ပတြၢၤ တဖၣ်အဲၣ်ဒိးလၢယွၤအၦၤဂီၢ်မုၢ်လၢသုတသးပ့ၤနီၣ်ဝဲနီတစုဘၣ်န့ၣ်လီၤ.

ဖဲကစၢ်ယွၤသ့ၣ်နီၣ်ထီၣ်က့ၤအတၢ်အၢၣ်လီၤအီလီၤန့ၣ်, ပၣ်ဃု ဒိၣ်န့ၢ်အါန့ၢ်တၢ်ဒုးသ့ၣ်နီၣ်ထီၣ်တၢ် မ့တမ့ၢ် တၢ်သ့ၣ်နီၣ်ထီၣ်က့ၤတၢ်န့ၣ်လီၤ. အဂ့ၢ်ဒ်လဲၣ် မ့ၢ်လၢအဒုးအိၣ်ထီၣ်တၢ်ဟူးတၢ်ဂဲၤ, တၢ်ဖံးတၢ်မၤထီဘိအဃိ န့ၣ်လီၤ. (၁မိၤၡွ ၈း၁; ၁ၡမူၤအ့လး ၁း၁၉; စံးထီၣ်ပတြၢၤ ၉၈း၃; စံးထီၣ်ပတြၢၤ ၁၀၅း၄၂-၄၄) ဒ်န့ၣ်အသိး, ဖဲၦၤဂီၢ်မုၢ်သ့ၣ်တဖၣ်တၢ်ကိးအီၤ လၢကဘၣ်သ့ၣ်နီၣ်ထီၣ်က့ၤကစၢ်ယွၤအတၢ်မၤလီၤလိၢ်လီၤလးဒီးအတၢ် စံၣ်ညီၣ်တဖၣ်န့ၣ်, အခီပညီအိၣ်ဝဲလၢၦၤဂီၢ်မုၢ်အံၤကဘၣ်အိၣ်မူလၢတၢ်မၤလၤ မၤကပီၤကစၢ်အပူၤန့ၣ်လီၤ.

လၢတၢ်အၢၣ်လီၤအီလီၤအပူၤအံၤ, တၢ်ကိးၦၤအံၣ်စ၇့လးဖိအခီၣ်ထံး ခီၣ်ဘိအံၤလၢ ကအိၣ်တီအိၣ်လိၤလၢတၢ်အၢၣ်လီၤအီလီၤအပူၤ ခီဖျိတၢ်လူၤ ပိၥ်ထွဲကစၢ်ယွၤအတၢ်မၤလိၥ်တဖၣ်န့ၣ်လီၤ. (စံးထီၣ်ပတြၢၤ ၇၈း၅-၇; စံးထီၣ်ပတြၢၤ ၁၀၅း၄၅) ကစၢ်ယွၤအၦၤဂီၢ်မုၢ်တဖၣ်အံၤ, ဘၣ်တၢ်ကိး အဝဲသ့ၣ်လၢ ကအုၣ်အသးစ့ၢ်ကီးလၢယွၤအဂီၢ် ဆူၦၤကလုၥ်တဖၣ်အကျါ န့ၣ်လီၤ, အဂ့ၢ်ဒ်လဲၣ်ကစၢ်ယွၤဆၢမုၢ်လၢ်လၢၦၤကလုၥ်တဖၣ်ခဲလၢၥ် ကဒုး စဲဘူးအသးဒီးအၦၤဂီၢ်မုၢ်အံၣ်စ၇့လးန့ၣ်လီၤ. (စံးထီၣ်ပတြၢၤ ၁၀၅း၁, ၂). လၢတၢ်အံၤအဃိ, ဟီၣ်ခိၣ်အံၤပူၤဖျဲးလၢကစၢ်ယွၤအတၢ်ကဟုကယၥ်အတၢ်စိ တၢ်ကမီၤဒီးအတၢ်သးကညီၤအတၢ်အၢၣ်လီၤအီလီၤအပူၤန့ၣ်လီၤ. (စံးထီၣ် ပတြၢၤ ၈၉း၂၈-၃၄).

`တၢ်လၢအအိၣ်ဒီးၦၤလၢအဒုးနဲၣ်ဘၣ်မနုၤတၢ်အၢၣ်လီၤအီလီၤလၢ အမၤဝဲဒီးၦၤအံၣ်စ၇့လးဖိလၢပျၢၤအံၤလၢအဘၣ်ထွဲဒီးၦၤန့ၣ် မ့ၢ်မနုၤလဲၣ်. (ကွၢ် ကလၤတံ ၃း၂၆-၂၉ တက့ၢ်).`