### လံၥ်ထါစံးထီၣ်ပတြၢၤ - ဖဲကစၢ်ယွၤဒီးအၦၤဂီၢ်မုၢ် ထံၣ်လိၥ်သးလၢသးသကိးသးအပူၤ

လံၥ်စံးထီၣ်ပတြၢၤအံၤ မ့ၢ်လံၥ်တၢ်ထုကဖၣ်ဒီးတၢ်သူၣ်၀ံၣ်သးဆၢ အလံၥ်စီဆှံန့ၣ်လီၤ. သီၣ်ထီၣ်ဝဲလၢတၢ်စံးထီၣ်ပတြၢၤတၢ်သူၣ်ဖှံသးညီ, တၢ်သူၣ်အုးသးအုး, ဒီးတၢ်သူၣ်ဟးဂူၥ်ဟးဂီၤ မ့တမ့ၢ်သီၣ်ထီၣ်ဒ်အမ့ၢ် တၢ်သး၀ံၣ်ဖဲအိၣ်ထဲတဂၤဧိၤအကတီၢ်ဒီးလၢကမျၢၢ်အမဲၥ်ညါအကတီၢ်ခီဖျိ တၢ်အိၣ်ဖှိၣ်ဖိ, စီၤပၤ, ၦၤကွဲးထါဖိဒီးၦၤလုၢ်တၢ်ဒိၣ်တဖၣ်, ဟဲလၢၦၤတီၦၤလိၤ ဒီးၦၤလၢအပီၢ်ယၢ်လီၤက့ၤအသးလၢတၢ်ဒဲးဘးအပူၤ, ဒီးလံၥ်စံးထီၣ်ပတြၢၤအံၤ မ့ၢ်တၢ်ထုကဖၣ်ဒီးတၢ်သူၣ်၀ံၣ်သးဆၢအလံၥ်လၢၦၤစူၢ်က့ၤနၥ်က့ၤတၢ်အစိၤစိၤ ဃၣ်ဃၣ်အဂီၢ်န့ၣ်လီၤ.

လံၥ်စံးထီၣ်ပတြၢၤအိၣ်ဒီးတၢ်မၤလီၤဆီတမံၤလီၤ, ဖဲလံၥ်စီဆှံအဂၤ တဖၣ်စံးကတိၤတၢ်ဆူပအိၣ်အကတီၢ်န့ၣ်, လံၥ်စံးထီၣ်ပတြၢၤစံးကတိၤတၢ်လၢ ပဂီၢ်, ဒီးစံးကတိၤတၢ်ဃုၥ်ဒီးၦၤန့ၣ်လီၤ. လံၥ်အံၤမ့ၢ်တၢ်ဆိၣ်ဂ့ၤ, တၢ်မုၢ်လၢ် ဒီးတၢ်မၤမူထီၣ်က့ၤအခီၣ်ထံးခီၣ်ဘိဒီးတၢ်ဆှၢတၢ်တွၤလၢနီၢ်ကစၢ်အတၢ်ကပီၤ ဒီးကစၢ်ယွၤအတၢ်ကပီၤဒိၣ်ဒိၣ်မုၢ်မုၢ်အအံၤ, ဒုးထူၣ်ဖျဲးထီၣ်က့ၤၦၤလၢ အဟီၣ်ထီၣ်ဝဲလၢတၢ်ယိၥ်ပူၤ, ဖီၣ်ဃံးဃၥ်တၢ်လၢတၢ်ဟ့ၣ်လီၤသးအသီ ဆူယွၤအိၣ်အဂီၢ်န့ၣ်လီၤ. လၢတၢ်န့ၣ်အဃိ, တမ့ၢ်တၢ်လၢအလီၤကမၢကမၣ် တမံၤ ဖဲၦၤအါအါကလဲၥ်ထံၣ်န့ၢ်လံၥ်ထါစံးထီၣ်ပတြၢၤအံၤ လၢအဘၣ်ထွဲဒီး အဝဲသ့ၣ်အတၢ်အိၣ်မူဒီးအဝဲသ့ၣ်တၢ်လဲၤခီဖျိဒီးအသးအတၢ်တူၢ်ဘၣ်ခီၣ်ဘၣ် ဒီးတူၢ်လိၥ်ဝဲလၢအမ့ၢ်အနီၢ်ကစၢ်ဒၣ်ဝဲအတၢ်ထုကဖၣ်န့ၣ်လီၤ. လူသၢၤ စံးကတိၤဘၣ်ဃးလံၥ်ထါစံးထီၣ်ပတြၢၤဒူဒူလၢအမ့ၢ်, (Martin Luther) "မ့ၢ်ပထံၣ်န့ၢ်တၢ်စံးကတိၤ လၢအကဟုကညီၢ်ဒိၣ်န့ၢ်ဒံးလံၥ်ထါစံးထီၣ်ပတြၢၤန့ၣ် အိၣ်ဖဲလဲၣ်. လၢအပူၤအံၤန့ၣ် နကထံၣ်ဘၣ်ၦၤစီဆှံခဲလၢၥ်အသူၣ်အသး ဒ်သိးနလူၤဃုထံၣ်ဖီက၇ၢၢ်လၢအမုၥ်အပၢၤ မ့တမ့ၢ်- ဒ်သိးနကွၢ်ထီၣ်ဆူမူခိၣ်- မ့တမ့ၢ်- မ့ၢ်ၦၤတဂၤဂၤထံၣ်န့ၢ်တၢ်လၢဒိၣ်ဝဲယိၥ်ဝဲ, တၢ်သ့ၣ်နီၣ်ပီၢ်လီၤက့ၤသး အမ့ၢ်အတီ, ဒီးတၢ်လီၤသူၣ်အုးသးအုးတၢ်စံးတၢ်ကတိၤလၢအဘၣ်တၢ်ပၥ်ဖျါ ထီၣ်အီၤအါန့ၢ်လံၥ်ထါစံးထီၣ်ပတြၢၤအံၤအိၣ်ဝဲဖဲလဲၣ်. လၢအပူၤကွံၥ် နကထံၣ်ဘၣ်ၦၤစီဆှံသ့ၣ်တဖၣ်အသူၣ်အသး ဒ်သိးနကွၢ်ဃီၤတၢ်သံအသိး မ့တမ့ၢ်လ၇ၥ်အသိး ခံးသူဝဲဒိၣ်မးဒီးတၢ်ထံၣ်အီၤတသ့ဘၣ်မ့ၢ်လၢကစၢ်ယွၤ အတၢ်သးဒိၣ်ထီၣ်လီၤဘၣ်အီၤအဃိန့ၣ်လီၤ. လၢတၢ်န့ၣ်အဃိ, ညီမးလၢ ကနၢ်ပၢၢ်လံၥ်စံးထီၣ်ပတြၢၤအံၤလၢ အမ့ၢ်လံၥ်တဘ့ၣ်လၢၦၤစီဆှံတဖၣ် ခဲလၢၥ်သူၣ်အိၣ်သးအိၣ်အီၤလီၤဆီန့ၣ်လီၤ. ၦၤကိးဂၤဒဲးလၢတၢ်အိၣ်အသး ခဲလၢၥ်အပူၤ ထံၣ်န့ၢ်အတၢ်လိၣ်ဘၣ်တဖၣ်ဖဲလံၥ်စံးထီၣ်ပတြၢၤအပူၤအံၤသ့ဝဲ ဒ်အမ့ၢ်တၢ်ပၥ်လီၤဃၥ်လၢအဂီၢ်မးန့ၣ်လီၤ. တၢ်စံးတၢ်ကတိၤဒ်သိးအံၤ မ့တမ့ၢ် ဂ့ၤန့ၢ်အအံၤန့ၣ်တဘၣ်တၢ်ထံၣ်န့ၢ်အီၤလၢလံၥ်စီဆှံဂၤအပူၤဘၣ်. Martin Luther, Selection from His writings, ed John Dillenberger (New York Anchor Book, 1962) pp. 39, 40.

ဒ်သိးကလဲၤခီဖျိဘၣ်လံၥ်စံးထီၣ်ပတြၢၤအတၢ်ဆီတလဲက့ၤသးသမူ အတၢ်စိတၢ်ကမီၤအံၤအဂီၢ်, တၢ်ကိးဃီၤၦၤလၢကသူၣ်၀ံၣ်သးဆၢဒီး ဃ့ဘါထုကဖၣ်ဒ်သိးၦၤစူၢ်က့ၤနၥ်က့ၤတၢ်သ့ၣ်တဖၣ်လၢ ဟီၣ်ခိၣ်လၢအအိၣ် ဒီးအလီၢ်အကျဲဘၣ်ဘၣ်အံၤ ဘၣ်တၢ်ကိးတၤထီဒါအီၤ, မၤပျံၤမၤဖုးအီၤလၢ တၢ်အၢတၢ်သီအံၤန့ၣ်လီၤ. မ့ၢ်ယွၤပၢဒ်တၢ်ဧါ. ၦၤစူၢ်က့ၤနၥ်က့ၤယွၤတဖၣ်န့ၣ်, သူၣ်၀ံၣ်သးဆၢတၢ်လၢအအိၣ်တမှံၤလၢကီၢ်ဂၤအံၤကသ့ဝဲလၢကျဲဒ်လဲၣ်.

ပတၢ်သူၣ်အိၣ်သးအိၣ်ဒီးပတၢ်ဃ့ဘါထုကဖၣ်အံၤန့ၣ် မ်လံၥ်စံးထီၣ် ပတြၢၤအံၤ ကဟ့ၣ်ဂံၢ်ဟ့ၣ်ဘါပတၢ်အိၣ်မူအတၢ်လဲၤကျဲ ဒီးခီဖျိလံၥ်စံးထီၣ် ပတြၢၤအံၤ ပထံၣ်ဘၣ်ယွၤကိးနံၤဒဲး, လၢသးသကိးသး, တုၤလၢမုၢ်တနံၤ ပထံၣ်ကစၢ်ခ၇ံၥ်လၢမဲၥ်သကိးမဲၥ်န့ၣ်လီၤ.