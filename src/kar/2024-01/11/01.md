---
title:  ဆၢမုၢ်လၢ်ယွၤလၢစံယိၣ်အလီၢ်
date:   09/03/2024
---

### တၢ်မၤလိတနွံအံၤအဂီၢ်ဖး
စံးထီၣ်ပတြၢၤ ၈၄; လီၣ်ဖျါ ၂၁း၃; စံးထီၣ်ပတြၢၤ ၁၂၂; စံးထီၣ်ပတြၢၤ ၈၇; ကလၤတံ ၃း၂၈, ၂၉; မးသဲ ၂၈း၁၈-၂၀း စံးထီၣ်ပတြၢၤ ၄၆; စံးထီၣ်ပတြၢၤ ၁၂၅.

> <p>တၢ်ကလုၢ်ထူ</p>
> "ယဆၢလဲၤဆူယွၤအဂၢၤတဖၣ်, တုၤယသးလီၤဘှါဝဲလီၤ. ယသးဒီး ယညၣ်ကိးထီၣ်ယွၤလၢအမူဝဲတဂၤန့ၣ်လီၤ" (စံးထီၣ်ပတြၢၤ ၈၄း၂).

စံယိၣ်အထါသး၀ံၣ်တဖၣ်န့ၣ် မ့ၢ်ထါသး၀ံၣ်အမုၥ်လၢအပၥ်ဖျါထီၣ် စံယိၣ်အတၢ်ဂ့ၤတၢ်၀ါဒီး ကစၢ်ယွၤအတၢ်ပၢတၢ်ြပးအစိကမီၤ, လၢအပၢတၢ်ဖဲ အကစၢၢ်စီဆှံအလိၤတဂၤအံၤန့ၣ်လီၤ. ထါသ့ၣ်တဖၣ်အံၤအါစုအါဘျီ စံးထီၣ်ပတြၢၤကစၢ်ယွၤအဟံၣ်အတၢ်မၤဂ့ၤတဖၣ်ဒီး ပၥ်ဖျါထီၣ်တၢ်အဲၣ်လၢ ဒဲစီဆှံအဂီၢ်လၢ အဘၣ်တၢ်ထံၣ်န့ၢ်အီၤလၢထါစံးထီၣ်ပတြၢၤအဂၤတဖၣ်အကျါ စ့ၢ်ကီးန့ၣ်လီၤ. ထါသ့ၣ်တဖၣ်အါအါကလဲၥ်အံၤ ဘၣ်တၢ်ကွဲးအီၤလၢ စီၤကိး၇းအဖိခွါတဖၣ်လၢ အလဲၤခီဖျိဘၣ်ကစၢ်ယွၤအတၢ်ဆိၣ်ဂ့ၤဆိၣ်၀ါ ဒ်သိးအဝဲသ့ၣ်မ့ၢ်ၦၤသူၣ်၀ံၣ်သးဆၢတၢ်တဖၣ် (၁ကွဲးနီၣ်တၢ် ၆း၃၁-၃၈) ဒီးၦၤပၢၤတၢ်လုၢ်ဟံၣ်အပဲတြီတဖၣ်အသိးန့ၣ်လီၤ (၁ကွဲးနီၣ်တၢ် ၉း၁၉).

တၢ်လၢအဒုးကဲထီၣ်စံယိၣ်လၢအမ့ၢ်တၢ်သူၣ်ဖှံသးညီဒီး တၢ်မုၢ်လၢ် အခီၣ်ထံးခီၣ်ဘိန့ၣ် မ့ၢ်မနုၤလဲၣ်. စံယိၣ်ကဲတၢ်အခၢၣ်စးတမံၤလၢ ကစၢ်ယွၤ အတၢ်အိၣ်ဆိးလၢအၦၤဂီၢ်မုၢ်အကျါန့ၣ်လီၤ. ဒ်ၦၤအံၣ်စ၇့လးဖိအံၤ မ့ၢ်ဝဲ ယွၤအၦၤဃုထၢတဖၣ်အသိး (၅မိၤၡွ ၇း၆) ကစၢၢ်စံယိၣ်န့ၣ် မ့ၢ်ကစၢၢ်လၢ ကစၢ်ယွၤဃုထၢအီၤစ့ၢ်ကီးန့ၣ်လီၤ (စံးထီၣ်ပတြၢၤ ၇၈း၆၈; စံးထီၣ်ပတြၢၤ ၈၇း၂). ကစၢ်ယွၤပၢတၢ်လၢကစၢၢ်စံၣ်ယိၣ်အလိၤ (စံးထီၣ်ပတြၢၤ ၉၉း၁, ၂) ဒီးဒုးအိၣ်ထီၣ်အတၢ်လုၢ်ဟံၣ်လၢစံယိၣ်အလိၤစ့ၢ်ကီးန့ၣ်လီၤ (စံးထီၣ်ပတြၢၤ ၈၇း၁). လၢတၢ်န့ၣ်အဃိ စံယိၣ်အံၤ မ့ၢ်ယွၤအတၢ်ဆိၣ်ဂ့ၤဆိၣ်၀ါဒီး တၢ်ပူၤဖျဲး အလီၢ်န့ၣ်လီၤ. စံယိၣ်အံၤ ဘၣ်တၢ်ဒိလီၤအီၤလၢအဒ်သိးဒီး၀့ၢ်ယရူၤၡလ့ၣ် ဒီးဒဲစီဆှံလၢအမ့ၢ်ကစၢ်ယွၤအတၢ်အုၣ်က့ၤခီၣ်က့ၤအတၢ်ဖံးတၢ်မၤအလီၢ် ခၢၣ်သးလၢ ၦၤလၢပျၢၤသ့ၣ်တဖၣ်အဂီၢ်န့ၣ်လီၤ.

စံယိၣ်အတၢ်ဆိၣ်ဂ့ၤအံၤ လဲၤထလၢကွံၥ်တုၤလၢဟီၣ်ခိၣ်အကတၢၢ် လီၤအဂ့ၢ်ဒ်လဲၣ် ကစၢ်ယွၤအနီၢ်ကစၢ်ဒၣ်ဝဲဒီး အတၢ်ဘျုးတၢ်ဖှိၣ်န့ၣ် လဲၤထလၢ ကွံၥ်တၢ်လီၢ်စီဆှံအဆၢတမံၤလၢ်လၢ်န့ၣ်လီၤ. စံယိၣ်န့ၣ် မ့ၢ်ဟီၣ်ခိၣ်ဒီဘ့ၣ် အတၢ်သူၣ်ဖှံသးညီအလီၢ် (စံးထီၣ်ပတြၢၤ ၄၈း၂) ပၥ်ဂၢၢ်ပၥ်ကျၢၤလၢ ဟီၣ်ခိၣ်ဒီဘ့ၣ်ညါအံၤဘၣ်ဃးဒီးယွၤန့ၣ်လီၤ.