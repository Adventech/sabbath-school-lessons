---
title:  တဟူးတ၀းဘၣ်ဝဲဒ်သိးကစၢၢ်စံယိၣ်
date:   14/03/2024
---

`ဖး စံးထီၣ်ပတြၢၤ ၁၂၅း၁, ၂ တက့ၢ်. ၦၤလၢအစူၢ်က့ၤနၥ်က့ၤ ယွၤသ့ၣ်တဖၣ်န့ၣ် တၢ်ပၥ်ဖျါအဂ့ၢ်အကျိၤဖဲအံၤဒ်လဲၣ်.`

ၦၤလၢအသန့ၤအသးလၢယွၤတဖၣ်န့ၣ် ဘၣ်တၢ်ထိၣ်သတြီၤအီၤဒီး ကစၢၢ်စံယိၣ်, မ့ၢ်တၢ်အဒိတမံၤလၢ တၢ်ဂၢၢ်တၢ်ကျၢၤဒီးတၢ်ဂံၢ်တၢ်ဘါန့ၣ်လီၤ. ကစၢၢ်အတၢ်ဃံတၢ်လၤအိၣ်၀းတ၇ံး၀့ၢ်ယရူၤၡလ့ၣ်အံၤ ထိၣ်ဟူးထိၣ်ဂဲၤ ၦၤကွဲးထါစံးထီၣ်ပတြၢၤလၢ ကပၥ်ပနီၣ်ယွၤအတၢ်ကဟုကယၥ်လီၤတံၢ် လီၤဆဲးအဂ့ၢ်န့ၣ်လီၤ (စံးထီၣ်ပတြၢၤ ၅း၁၂; စံးထီၣ်ပတြၢၤ ၃၂း၇, ၁၀).

တဒ်သိးဒီးကစၢၢ်ကလိတဖၣ်လၢ အဘၣ်တၢ်ပၢအီၤလၢၦၤအၢၦၤသီ ဒီးဘၣ်တၢ်စိၥ်အီၤဆူပီၣ်လဲၣ်ပူၤအံၤန့ၣ်ဘၣ် (စံးထီၣ်ပတြၢၤ ၄၆း၂).

မ့ၢ်ကစၢၢ်အဂၢၢ်အကျၢၤလၢ ၀့ၢ်ယရူၤၡလ့ၣ်ဘၣ်တၢ်သူၣ်ထီၣ်အီၤလၢ အဖီခိၣ်အံၤ ဒုးအိၣ်ထီၣ်တၢ်သန့ၤအလီၢ်အဒိၣ်အမုၢ်န့ၣ်လီၤ. တၢ်နၥ်န့ၢ်ယွၤ အတၢ်ကဟုကယၥ်အံၤ အိၣ်ဒိၣ်ထီၣ်ဝဲလၢတၢ်တူၢ်ဘၣ်ခီၣ်ဘၣ်အကျဲ ဖဲတၢ်အၢတၢ်သီပၢတၢ်န့ၣ်လီၤ. ဘၣ်ဆၣ်ဒီး, လၢတၢ်အၢတၢ်သီအကျါဒၣ်လဲၥ်, ကစၢ်ယွၤအၦၤဂီၢ်မုၢ်အိၣ်ဒီးတၢ်မုၢ်လၢ်သ့ဝဲဒ်န့ၣ်လီၤ.

`ဖး စံးထီၣ်ပတြၢၤ ၁၂၅း၃-၄ တက့ၢ်. ၦၤတီၦၤလိၤဘၣ်တၢ်လ့ပစီ အီၤလၢကျဲဒ်လဲၣ်. တၢ်မၤလိလၢပဂီၢ်န့ၣ် မ့ၢ်မနုၤလဲၣ်.`

ကစၢ်ယွၤအဖိသ့ၣ်တဖၣ် သူၣ်ဟးဂူၥ်သးဟးဂီၤသ့ဝဲ ခီဖျိၦၤအၢ ၦၤသီအတၢ်မၤနၢၤ, ဒီး, ကမ့ၢ်သ့ၣ်သ့ၣ်တၢ်လ့ပစီလၢကဘၣ်လူၤပိၥ်ထွဲၦၤအၢ ၦၤသီအကျဲန့ၣ်လီၤ (စံးထီၣ်ပတြၢၤ ၇၃း၂-၁၃; စံးထီၣ်ပတြၢၤ ၉၄း၃). ကစၢၢ်စံယိၣ်အတၢ်ဂၢၢ်တၢ်ကျၢၤအံၤ ဟံးဃၥ်ၦၤလၢ ကဟးသဒၣ်ယွၤတဖၣ် တသ့ဘၣ်. ၦၤဂီၢ်မုၢ်သ့ၣ်တဖၣ်အံၤ တၢ်ဟ့ၣ်အဝဲသ့ၣ်တၢ်သဘခ့ျလၢ "ကယူၥ်ထီၣ်အစုဆူတၢ်အၢတၢ်သီ" (စံးထီၣ်ပတြၢၤ ၁၂၅း၃) ဒီး "ပိၥ်ကမၣ်ကျဲ အက့ၣ်အကူတဖၣ်" သ့ဒံးန့ၣ်လီၤ. ကစၢ်ယွၤန့ၣ် မ့ၢ်တၢ်တီတၢ်လိၤ, ဒီးစံၣ်ညီၣ်ၦၤတဂၤစုၥ်စုၥ်လၢ အအိၣ်ဆၢထၢၣ်ထီဒါတၢ်ဃုၥ်ဒီးၦၤတၢ်ဒဲးဘးဖိ လၢအတပီၢ်ယၢ်လီၤက့ၤသးဘၣ်တဖၣ်န့ၣ်လီၤ.

ဖဲအံၤန့ၣ်, မ့ၢ်တၢ်ကိးယွၤအၦၤဂီၢ်မုၢ်လၢ ကအိၣ်ဂၢၢ်ဆိးကျၢၤလၢ တၢ်စူၢ်တၢ်နၥ်ဒီးတၢ်သန့ၤသးလၢယွၤအပူၤ ဒ်ကစၢၢ်စံယိၣ်မ့ၢ်အဝဲသ့ၣ် တၢ်ပူၤဖျဲးအလီၢ်လၢတဟူးတဂဲၤဝဲဘၣ်အသိးန့ၣ်လီၤ. ပမ့ၢ်တနၢ်ပၢၢ်တၢ်မၤ အသးတဖၣ်ဘၣ်ဆၣ်သနၥ်က့, ပသန့ၤပသးလၢကစၢ်ယွၤအတၢ်ဂ့ၤတၢ်၀ါ သ့ဝဲဒ်န့ၣ်လီၤ.

"တၢ်ဒဲးဘးနုၥ်လီၤလၢဟီၣ်ခိၣ်, ကစၢ်ခ၇ံၥ်အတၢ်ဟဲဒ်ၦၤကညီ အက့ၢ်အဂီၤ, တၢ်ဂဲၤဆၢထၢၣ်က့ၤဒီးတၢ်ဂ့ၢ်တၢ်ကျိၤအါအါကလဲၥ်လၢ အဘၣ်တၢ်ပၥ်ဖျါထီၣ်အီၤလၢလံၥ်စီဆှံအပူၤအံၤ, မ့ၢ်တၢ်ခူသူၣ်လၢအဒိၣ် အယိၥ်ဝဲလၢၦၤကညီနၢ်ပၢၢ်အီၤတသ့ဘၣ် မ့တမ့ၢ် တသ့ၣ်ညါလီၤတံၢ်လီၤဆဲး ဘၣ်န့ၣ်လီၤ. ဘၣ်ဆၣ်ဒီး ပအိၣ်ဒီးတၢ်သးဒ့ဒီကစၢ်ယွၤအကလုၢ်ကထါ အလီၢ်တအိၣ်ဘၣ်, အဂ့ၢ်ဒ်လဲၣ်, ပတနၢ်ပၢၢ်အတၢ်ကတဲၥ်ကတီၤလၢ အအိၣ် ခူသူၣ်ဝဲသ့ၣ်တဖၣ်အံၤအဃိန့ၣ်လီၤ. တၢ်လီၤလးတဖၣ်လၢ ပနၢ်ပၢၢ်အီၤ တသ့ဘၣ်န့ၣ် အိၣ်လၢတၢ်လီၢ်ကိးပူၤဒဲးန့ၣ်လီၤ. မ့ၢ်ပကဘၣ်အိၣ်ဒီးတၢ်လီၤ ကမၢကမၣ်လၢဟီၣ်ခိၣ်အံၤ လၢအအိၣ်ဒီးနီၢ်သးအဂံၢ်အဘါလၢအိၣ်ခူသူၣ် အသးလၢပနၢ်ပၢၢ်အီၤတသ့ဘၣ်န့ၣ်ဧါ. တၢ်ကီတၢ်ခဲအိၣ်သူၣ်လီၤအသးလၢ ၦၤကညီအတၢ်ဂံၢ်စၢ်ဘါစၢ်ဒီး အဝဲသ့ၣ်သးအတၢ်ထံၣ်ဖုၣ်အပူၤအဃိန့ၣ်လီၤ. ကစၢ်ယွၤဟ့ၣ်လီၤၦၤတၢ်အုၣ်အသးအလၢအၦဲၤလၢ အဘၣ်ဃးဒီးယွၤ အသကဲၥ်ပ၀းဒီး ပတဘၣ်အိၣ်ဒီးတၢ်သးဒ့ဒီဘၣ်, အဂ့ၢ်ဒ်လဲၣ်, ပနၢ်ပၢၢ် အတၢ်အိၣ်ခူသူၣ်လၢအအိၣ်ကတဲၥ်ကတီၤအသးလၢပဂီၢ်အံၤတသ့ခဲလၢၥ်ဘၣ် အဃိန့ၣ်လီၤ." Ellen G. White, _Steps to Christ_, pp. 105, 107.