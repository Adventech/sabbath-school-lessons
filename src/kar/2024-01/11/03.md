---
title:  ဃ့ဘါထုကဖၣ်န့ၢ်လၢယရူၤၡလ့ၣ်တၢ်ဃူတၢ်ဖိးအဂီၢ်
date:   11/03/2024
---

`ဖး စံးထီၣ်ပတြၢၤ ၁၂၂း၁-၅ တက့ၢ်. ၦၤဘူၣ်ထီၣ်ဘါထီၣ်ယွၤတဖၣ် အတၢ်သူၣ်ဟူးသးဂဲၤ ဖဲအဟဲတုၤလၢယရူၤၡလ့ၣ်အဆၢကတီၢ်န့ၣ် မ့ၢ်မနုၤ လဲၣ်. အဝဲသ့ၣ်အတၢ်မုၢ်လၢ်လၢကထံၣ်န့ၢ်မနုၤတမံၤ ဖဲယရူၤၡလ့ၣ်အပူၤ န့ၣ်လဲၣ်.`

စံးထီၣ်ပတြၢၤ ၁၂၂ ပၥ်ဖျါထီၣ်ၦၤလဲၤဘူၣ်ထီၣ်ဘါထီၣ်ယွၤတဖၣ် အတၢ်သူၣ်ဟူးသးဂဲၤ ဖဲအတုၤလၢယရူၤၡလ့ၣ်အဆၢကတီၢ်န့ၣ်လီၤ. တၢ်လဲၤဘူၣ်လဲၤဘါဆူယရူၤၡလ့ၣ်အံၤ မ့ၢ်တၢ်သးခုအဆၢကတီၢ် ဖဲကစၢ်ယွၤ အၦၤဂီၢ်မုၢ်ပၥ်ဖှိၣ်ထီၣ်အသးသၢဘျီလၢ တနံၣ်အတီၢ်ပူၤ ဒ်သိးကမၤလၤ မၤကပီၤတၢ်သ့ၣ်နီၣ်ထီၣ်က့ၤယွၤအတၢ်ဂ့ၤတၢ်၀ါလၢအဝဲသ့ၣ်အဂီၢ် လၢအပူၤ ကွံၥ်ဒီးဆၢကတီၢ်ခဲအံၤန့ၣ်လီၤ (၅မိၤၡွ ၁၆း၁၆). ယရူၤၡလ့ၣ် မ့ၢ်ၦၤကလုၥ် အသးသမူအလီၢ်ခၢၣ်သးန့ၣ်လီၤ, အဂ့ၢ်ဒ်လဲၣ် မ့ၢ်လၢအအိၣ်ဃုၥ်ဒီး "အံၣ်စ၇့လးအတၢ်အၢၣ်လီၤအီလီၤ" (စံးထီၣ်ပတြၢၤ ၁၂၂း၄) ဒီး တၢ်စံၣ်ညီၣ် အလီၢ်ပစိၥ့်ၣ်လီၤ (စံးထီၣ်ပတြၢၤ ၁၂၂း၅). "အံၣ်စ၇့လးအတၢ်အၢၣ်လီၤ" အံၤ မ့ၢ်ဒဲစီဆှံလၢဘၣ်တၢ်ကိးအီၤဆၢကတီၢ်ဖဲန့ၣ်လၢ "တၢ်အၢၣ်လီၤအီလီၤ အလီၢ်" (၄မိၤၡွ ၁း၅၀) အိၣ်ဃုၥ်ဒီး "တၢ်အၢၣ်လီၤအီလီၤအတလါ" န့ၣ်လီၤ (၂မိၤၡွ ၂၅း၂၂). တၢ်စံၣ်ညီၣ်အလီၢ်ပစိၥ်တဖၣ် ပၥ်ဖျါထီၣ်တၢ်စံၣ်ညီၣ် အကျိၤအကွၥ် ဖဲယရူၤၡလ့ၣ်အပူၤန့ၣ်လီၤ (၂ၡမူၤအ့လး ၈း၁၅). တၢ်ဘူၣ်ထီၣ် ဘါထီၣ်အတၢ်လဲၤအံၤ မ့ၢ်ဒ်သိးၦၤတဂၤလၢ်လၢ်ကဃုဒီး ဒိးန့ၢ်တၢ်တီတၢ်လိၤ အဂီၢ်န့ၣ်လီၤ. တၢ်အိၣ်တီအိၣ်လိၤလၢယွၤအပူၤ ဒီးတၢ်ပၢဆှၢတၢ်တီတၢ်လိၤ လၢၦၤဂီၢ်မုၢ်အဂီၢ်အံၤ တၢ်မၤလီၤဖးအီၤတသ့ဝဲနီတစုဘၣ်န့ၣ်လီၤ.

`ဖး စံးထီၣ်ပတြၢၤ ၁၂၂း၆-၉ တက့ၢ်. ကစၢ်ယွၤအၦၤဂီၢ်မုၢ်အတၢ် ထုကဖၣ်အခိၣ်သ့ၣ်န့ၣ်မ့ၢ်မနုၤလဲၣ်.`

ဃ့ဘါထုကဖၣ်လၢ ၀့ၢ်ယရူၤၡလ့ၣ်အတၢ်ဃူတၢ်ဖိးအဂီၢ်အံၤ မ့ၢ်တၢ်ဃ့ယွၤအတၢ်ဆိၣ်ဂ့ၤဆိၣ်၀ါတဖၣ်လၢ၀့ၢ်ဒီး ၦၤအိၣ်ဆိးလၢအပူၤတဖၣ် အဂီၢ်, ဒီးပၥ်ဖှိၣ်ထီၣ်ၦၤဘူၣ်ထီၣ်ဘါထီၣ်ယွၤတဖၣ်တပူၤဃီ, ဒုးအိၣ်ထီၣ် တၢ်ဃူတၢ်ဖိးလၢအဝဲသ့ၣ်အကျါန့ၣ်လီၤ (စံးထီၣ်ပတြၢၤ ၁၂၂း၈). ယရူၤၡလ့ၣ်အံၤ ကဲထီၣ်၀့ၢ်လၢအအိၣ်ဒီးတၢ်ဃူတၢ်ဖိးသ့ဝဲထဲလၢ တၢ်ဃူတၢ်ဖိး မ့ၢ်အိၣ်လၢယွၤဒီးအၦၤဂီၢ်မုၢ်အဘၢၣ်စၢၤ ဒီးလၢယွၤအဖိသ့ၣ်တဖၣ်ကဒဲကဒဲ အကျါမးန့ၣ်လီၤ. လၢတၢ်န့ၣ်အဃိ, တၢ်ဃ့တၢ်ဃူတၢ်ဖိးလၢယရူၤၡလ့ၣ် အဂီၢ်အံၤ စိၥ်တၢ်ဃ့ကညးဆူယွၤဒီးတဂၤဒီးတဂၤအတၢ်ဃူတၢ်ဖိးအပူၤန့ၣ် လီၤ. ဖဲယရူၤၡလ့ၣ်အတၢ်ဃူတၢ်ဖိးအပူၤန့ၣ်, ၦၤဂီၢ်မုၢ်ကထူးထီၣ်တီၤထီၣ် ဝဲဒၣ်န့ၣ်လီၤ (စံးထီၣ်ပတြၢၤ ၁၄၇း၁၂-၁၄).

ထါစံးထီၣ်ပတြၢၤသိၣ်လိၦၤလၢ တၢ်ထုကဖၣ်လၢၦၤစူၢ်က့ၤနၥ်က့ၤ တၢ်အတၢ်အိၣ်မူအိၣ်ဂဲၤကဂ့ၤအဂီၢ်အံၤ, ကဘၣ်မ့ၢ်ကစၢ်ယွၤအဖိသ့ၣ်တဖၣ် အတၢ်ထုကဖၣ်န့ၣ်လီၤ, အဂ့ၢ်ဒ်လဲၣ်န့ၣ်, ယွၤအၦၤဂီၢ်မုၢ်လၢ အဂံၢ်အဘါဆူၣ်ဒီး အိၣ်ဃူအိၣ်ဖိးတဖၣ်န့ၣ် မ့ၢ်ၦၤလၢအစိၥ်ကစၢ်ယွၤအတၢ်ဃူတၢ်ဖိးအတၢ် သးခုကစီၣ်ဒီး တၢ်မူထူယိၥ်ဆူဟီၣ်ခိၣ်ချၢအံၤန့ၣ်လီၤ (ယိၤဟၣ် ၁၃း၃၄-၃၅).

တၢ်ဃ့ဘါထုကဖၣ်တၢ်လၢ ၀့ၢ်ယရူၤၡလ့ၣ်အတၢ်ဃူတၢ်ဖိးအဂီၢ်န့ၣ် မ့ၢ်ၦၤစူၢ်က့ၤနၥ်က့ၤတၢ်အမူဒါဒီး အတၢ်ခွဲးတၢ်ယၥ်န့ၣ်လီၤ, အဂ့ၢ်ဒ်လဲၣ် မ့ၢ်အပၥ်မူပၥ်ဂဲၤဒံးတၢ်မုၢ်လၢ်လၢယွၤအတၢ်ဃူတၢ်ဖိးအဘီအမုၢ်လၢ ကဟဲ အိၣ်ထီၣ်အသးလၢမုၢ်နံၤခံကတၢၢ်အဂီၢ်, လၢကလုၢ်ဘၢကွံၥ်၀့ၢ်ယရူၤၡလ့ၣ် တကးဒံးဘၣ်, ကလုၢ်ဘၢကွံၥ်ဟီၣ်ခိၣ်ချၢခဲလၢၥ်န့ၣ်လီၤ (ယၡါယၤ ၅၂း၇း ယၡါယၤ ၆၆း၁၂, ၁၃; လီၣ်ဖျါ ၂၁-၂၂).

ဒ်ပမ့ၢ်ၦၤဂီၢ်မုၢ်တဖၣ်အသိး, တၢ်မၤလၢပကဒုးအိၣ်ထီၣ်တၢ်ဃူ တၢ်ဖိးလၢပကျါကသ့ဝဲန့ၣ် မ့ၢ်မနုၤလဲၣ်.