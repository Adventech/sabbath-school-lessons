---
title:  မုၢ်တနံၤလၢနဂၢၤပူၤအံၤဂ့ၤန့ၢ်တၢ်ဂၤအနံၤတကထိ
date:   10/03/2024
---

`ဖး စံးထီၣ်ပတြၢၤ ၈၄း၁-၄ တက့ၢ်. ဘၣ်မနုၤလၢၦၤကွဲးထါဖိအံၤ အဲၣ်ဒိးအိၣ်လၢကစၢ်ယွၤအတၢ်လီၢ်စီဆှံအပူၤန့ၣ်လဲၣ်.`

ၦၤကွဲးထါဖိ "အတၢ်ဆၢန့ၢ်" ဒီး "အတၢ်သးလီၤဘှါ" လၢကပၥ် အတၢ်အိၣ်ဆိးလီၢ်လၢယွၤအဒဲစီဆှံအပူၤအံၤ မ့ၢ်လၢအအဲၣ်ဒိးအိၣ်ဘူးဒီးယွၤ လီၤစိၤလီၤထီအဃိန့ၣ်လီၤ (စံးထီၣ်ပတြၢၤ ၈၄း၁, ၂). ကစၢ်ယွၤအတၢ် အိၣ်ဆိးအလီၢ်အံၤ ဒုးကဲထီၣ်ဒဲလၢအမ့ၢ်တၢ်လီၢ်ထဲတမံၤဧိၤလၢတၢ်ဂၤဒ်သိး ဒီးအီၤတအိၣ်ဘၣ်န့ၣ်လီၤ. ဖဲဒဲစီဆှံအပူၤန့ၣ်, ၦၤဘူၣ်ထီၣ်ဘါထီၣ်ယွၤသ့ၣ် တဖၣ် "ကထံၣ်ဘၣ်ကစၢ်ယွၤအတၢ်ဂ့ၤတၢ်၀ါ" (စံးထီၣ်ပတြၢၤ ၈၄း၄; စံးထီၣ်ပတြၢၤ ၆၃း၂) ဒီး "မံသူၣ်မံသးဒီးတၢ်ဂ့ၤတၢ်၀ါလၢနဟံၣ်ပူၤ" န့ၣ်လီၤ (စံးထီၣ်ပတြၢၤ ၆၅း၄). ဖဲစံးထီၣ်ပတြၢၤ ၈၄ အပူၤန့ၣ်, တၢ်သူၣ်ဖှံသးညီလၢ ထိၣ်သတြီၤဒီးတၢ်ဂၤတန့ၢ်ဘၣ်န့ၣ် ဒိးန့ၢ်ဘၣ်အီၤသ့ခီဖျိတၢ်၇့ဒီးယွၤလၢ အပၥ်ဃုၥ်ဒီးတၢ်စံးထီၣ်ပတြၢၤအီၤ (စံးထီၣ်ပတြၢၤ ၈၄း၄) ဃုထံၣ်န့ၢ်တၢ်ဂံၢ် တၢ်ဘါလၢအအိၣ် (စံးထီၣ် ၈၄း၅) ဒီးစူၢ်အီၤနၥ်အီၤန့ၣ်လီၤ (စံးထီၣ်ပတြၢၤ ၈၄း၁၁). တၢ်လီၢ်စီဆှံန့ၣ် မ့ၢ်တၢ်လီၢ်လၢတၢ်၇့လိၥ်မုၥ်လိၥ်အသးဒိၣ်ထီၣ် အါထီၣ်ခီဖျိတၢ်ဘူၣ်ထီၣ်ဘါထီၣ်ဒီးၦၤစူၢ်က့ၤနၥ်က့ၤတၢ်သ့ၣ်တဖၣ်အတၢ် ၇့လိၥ်မုၥ်လိၥ်သးအဃိန့ၣ်လီၤ. တၢ်လီၢ်စီဆှံအပူၤလၢ ယွၤအိၣ်ဝဲဆိးဝဲအံၤ ဟ့ၣ်ၦၤဘူၣ်ထီၣ်ဘါထီၣ်ယွၤတဖၣ်လၢ ကထံၣ်ယွၤအဘီအမုၢ်ဒီးတၢ်မူထူယိၥ် အဂ့ၢ်အကျိၤန့ၣ်လီၤ.

`ဖး စံးထီၣ်ပတြၢၤ ၈၄း၅-၁၁ တက့ၢ်. ၦၤအဂၤသ့ၣ်တဖၣ်လၢ ကဒိးန့ၢ်ဘၣ်တၢ်ဆိၣ်ဂ့ၤဆိၣ်၀ါလၢတၢ်လီၢ်စီဆှံအပူၤန့ၣ် မ့ၢ်မတၤလဲၣ်.`

ကစၢ်ယွၤအတၢ်ဆိၣ်ဂ့ၤဆိၣ်၀ါအံၤ တၢ်ပၥ်ဖျါလၢအဆဲးကပီၤလီၤလၢ တၢ်လီၢ်စီဆှံအပူၤ, ဟ့ၣ်လီၤတၢ်ကပီၤအဆိကတၢၢ်လၢ ၦၤမၤတၢ်ဖဲတၢ်လီၢ်စီဆှံ အပူၤ (စံးထီၣ်ပတြၢၤ ၈၄း၄), ၀ံၤကဒီးန့ၣ် ၦၤလၢအဟဲဘူၣ်ထီၣ်ဘါထီၣ်ယွၤ တဖၣ်အဖီခိၣ် ဖဲအဟဲလၢကျဲအဖၢမုၢ် (စံးထီၣ်ပတြၢၤ ၈၄း၇) န့ၣ်လီၤ. ဖဲၦၤလဲၤတၢ်ဖိအဂံၢ်အဘါစၢ်လီၤလၢ တၢ်၀ံတၢ်ယိးဃၢၤအဃိ, အတၢ်ဘူးထီၣ် ဒီးတၢ်လီၢ်စီဆှံအံၤ ဒုးဆူၣ်ထီၣ်အဝဲသ့ၣ်အဂံၢ်အဘါကွ့ၢ်ကွ့ၢ်န့ၣ်လီၤ.

တုၤအဝဲသ့ၣ်မ့ၢ်ဟးထီၣ်ကွံၥ်လၢတၢ်လီၢ်စီဆှံဒၣ်လဲၥ်, ကစၢ်ယွၤအဖိ တဖၣ်အံၤ ဆဲးစိၥ်ယွၤအတၢ်လီၢ်စီဆှံအတၢ်ပနီၣ်ခီဖျိတၢ်အိၣ်မူစီဆှံ (စံးထီၣ် ပတြၢၤ ၈၄း၁၁) လၢအလီၣ်ဖျါထီၣ်ၦၤတီၦၤလိၤလၢ အလဲၤနုၥ်ဆူကစၢ်ယွၤ အတၢ်လီၢ်စီဆှံပူၤအံၤအသကဲၥ်ပ၀းန့ၣ်လီၤ (စံးထီၣ်ပတြၢၤ ၁၅း၁, ၂). ကစၢ်ယွၤန့ၣ် ဘၣ်တၢ်ကိးအီၤလၢ "မုၢ်" ဒုးနဲၣ်ဖျါတၢ်ဆိၣ်ဂ့ၤဆိၣ်၀ါလၢ တၢ်လီၢ်စီဆှံအပူၤအံၤ ဒ်သိးဒီးမုၢ်အတၢ်ကပီၤလီၤတုၤဃီၤလၢဟီၣ်ခိၣ်အကတၢၢ် ခဲလၢၥ်န့ၣ်လီၤ (စံးထီၣ်ပတြၢၤ ၈၄း၁၁). လၢတၢ်အံၤအဃိ, ၦၤလၢအအိၣ် ဆိးလၢယွၤအပူၤ ခီဖျိတၢ်စူၢ်တၢ်နၥ်အံၤ ကဒိးန့ၢ်ဘၣ်ယွၤအတၢ်ဘျုးတၢ်ဖှိၣ် ဖဲအဝဲသ့ၣ်အိၣ်တၢ်လီၢ်တပူၤလၢ်လၢ်ဂ့ၤန့ၣ်လီၤ.

`ဖး လီၣ်ဖျါ ၂၁း၃ တက့ၢ်. တၢ်မုၢ်လၢ်လၢအဟဲအိၣ်ထီၣ် ဖဲဟီၣ်ခိၣ်ချၢအတၢ်လီၢ်စီဆှံအပူၤအံၤ ဘၣ်တၢ်လီၣ်ဖျါထီၣ်အီၤဖဲအံၤဒ်လဲၣ်. မ့ၢ်ပစးထီၣ်ဆိကမိၣ်ထီၣ်တၢ်လဲၤခီဖျိအတၢ်မၤအသးသ့ဝဲဒ်လဲၣ်.`