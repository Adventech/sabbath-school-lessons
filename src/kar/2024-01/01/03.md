---
title:  ထံၣ်လိၥ်သးဒီးၦၤကွဲးထါ စံးထီၣ်ပတြၢၤတဖၣ်
date:   01/01/2024
---

စီၤပၤစီၤဒၤ၀ံး, ၦၤလၢအမံၤဖျါအါကတၢၢ်လၢလံၥ်စံးထီၣ်ပတြၢၤ အပူၤအံၤ, မ့ၢ်ၦၤလၢအဒုးအိၣ်ထီၣ်ၦၤအံၣ်စ၇့လးဖိအတၢ်ဘူၣ်ထီၣ်ဘါထီၣ် အကျိၤအကျဲတဂၤန့ၣ်လီၤ. ဘၣ်တၢ်ကိးအီၤလၢ "အံၣ်စ၇့လးအၦၤသး၀ံၣ် တၢ်မုၥ်တဂၤ" န့ၣ်လီၤ (၂ၡမူၤအ့လး ၂၃း၁). လံၥ်စီဆှံအသီတကတြူၢ် ဒုးနဲၣ်ဖျါစီၤဒၤ၀ံးအတၢ်ကွဲးတဖၣ်လၢလံၥ်စံးထီၣ်ပတြၢၤအပူၤစ့ၢ်ကီးန့ၣ်လီၤ (မးသဲ ၂၂း၄၃-၄၅; မၤတၢ် ၂း၂၅-၂၉, ၃၄, ၃၅; မၤတၢ် ၄း၂၅; ၇ိမ့ၤ ၄း၆-၈). လံၥ်ထါစံးထီၣ်ပတြၢၤအံၤ ဘၣ်တၢ်ကွဲးအီၤလၢ ၦၤသူၣ်၀ံၣ်သးဆၢ တၢ်ဖိတဖၣ်လၢ အမ့ၢ်စ့ၢ်ကီးၦၤလ့ၤ၀ံဖိလၢအမၤတၢ်ဖဲတၢ်လုၢ်ဟံၣ်အပူၤ န့ၣ်လီၤ. တၢ်အဒိန့ၣ်မ့ၢ်ဝဲ, လံၥ်စံးထီၣ်ပတြၢၤ ၉၀ ဒီး ၇၃-၈၃ အံၤ ဘၣ်တၢ်ကွဲး အီၤလၢ စီၤအစၤ (Asap) စံးထီၣ်ပတြၢၤ ၄၂, ၄၄-၄၉, ၈၄-၈၅, ဒီး စံးထီၣ်ပတြၢၤ ၈၇-၈၈ အံၤ ဘၣ်တၢ်ကွဲးအီၤလၢ (Korah အဖိခွါတဖၣ်) ဒီး ၈၈ န့ၣ် ၦၤ Ezrahite ဖိ စီၤ Herman ကွဲးဝဲဒီး စံးထီၣ်ပတြၢၤ ၈၉ အံၤ ၦၤ Ezrahite ဖိ စီၤ Ethan ကွဲးဝဲဒၣ်န့ၣ်လီၤ. အါန့ၢ်ဒ်အအံၤန့ၣ်, စီၤပၤစီၤၡလိၤမိၤ ကွဲးစံးထီၣ်ပတြၢၤ ၇၂, ၁၂၇ ဒီး စီၤမိၤၡကွဲးဝဲစံးထီၣ်ပတြၢၤ ၉၀ န့ၣ်လီၤ.

`ဖး စံးထီၣ်ပတြၢၤ ၂၅း၁-၅; စံးထီၣ်ပတြၢၤ ၄၂း၁; စံးထီၣ်ပတြၢၤ ၇၅း၁; စံးထီၣ်ပတြၢၤ ၇၇း၁; စံးထီၣ်ပတြၢၤ ၈၄း၁, ၂; စံးထီၣ်ပတြၢၤ ၈၈း၁-၃; စံးထီၣ်ပတြၢၤ ၈၉း၁ တက့ၢ်. လံၥ်စံးထီၣ်ပတြၢၤအဆၢသ့ၣ်တဖၣ်အံၤ လီၣ်ဖျါထီၣ်ၦၤကွဲးလံၥ်ဖိသ့ၣ်တဖၣ်အတၢ်လဲၤခီဖျိမနုၤတဖၣ်လဲၣ်.`

သးစီဆှံထိၣ်ဟူးထိၣ်ဂဲၤၦၤကွဲးထါစံးထီၣ်ပတြၢၤသ့ၣ်တဖၣ်ဒီး သူအဝဲသ့ၣ်တၤလၣ်တဖၣ်လၢကမၤယွၤတၢ် ဒီးၦၤလၢအစူၢ်က့ၤနၥ်က့ၤယွၤ တဖၣ်အတၢ်မၤန့ၣ်လီၤ. ၦၤကွဲးထါစံးထီၣ်ပတြၢၤတဖၣ်အံၤ မ့ၢ်ၦၤလၢ အဟ့ၣ်လီၤသးဆူယွၤအပူၤနီၢ်နီၢ်ဒီး အိၣ်ဒီးတၢ်စူၢ်တၢ်နၥ်အဒိၣ်အမုၢ်လီၤ, ဘၣ်ဆၣ်လီၤဘၣ်လၢတၢ်လ့ပစီအပူၤ ဒီးတၢ်သူၣ်ဟးဂူၥ်ဟးဂီၤအပူၤသ့ဝဲဒၣ် ဒ်ပဝဲဒၣ်သ့ၣ်တဖၣ်အသိးန့ၣ်လီၤ. ဘၣ်တၢ်ကွဲးအီၤလၢအပူၤကွံၥ်ယံၥ်တ့ၢ်မး ဘၣ်ဆၣ်, လံၥ်စံးထီၣ်ပတြၢၤပၥ်ဖျါထီၣ်တၢ်လၢပလဲၤခီဖျိအီၤလၢမုၢ်မဆါတနံၤ ညါအံၤအဂ့ၢ်န့ၣ်လီၤ. "မ်ယတၢ်ထုကဖၣ်ဟဲနုၥ်လၢနမဲၥ်ညါတက့ၢ်. ဒိးနနၢ်လၢယဃ့ကညးတၢ်တက့ၢ်. အဂ့ၢ်ဒ်အံၤ, ယသးၦဲၤဒီးတၢ်မၤကိၢ် မၤဂီၤ, ဒီးယသးသမူအိၣ်ဘူးဒီးပျုၤပူၤလီၤဂ' (စံးထီၣ်ပတြၢၤ ၈၈း၂-၃) အအံၤ မ့ၢ်သးသမူအတၢ်ကိးထီၣ်လၢဆၢကတီၢ်ခဲအံၤဒ်သိးဒီးၦၤတဂၤလၢ်လၢ် အသးသမူကိးထီၣ်လၢအပူၤကွံၥ်အနံၣ် ၃၀၀၀ အပူၤန့ၣ်လီၤ.

လံၥ်ထါစံးထီၣ်ပတြၢၤတနီၤနီၤပၥ်ဖျါထီၣ်တၢ်ကီတၢ်ခဲတဖၣ်, တနီၤနီၤပၥ်ဖျါထီၣ်တၢ်သူၣ်ဖှံသးညီန့ၣ်လီၤ. ၦၤကွဲးလံၥ်စံးထီၣ်ပတြၢၤ တဖၣ်အံၤ ကိးထီၣ်ကစၢ်ယွၤဒ်သိးကမၤစၢၤအဝဲသ့ၣ်ဒီး ဒိးန့ၢ်ဘၣ်တၢ်လၢ အတကြၢးဒီးအဝဲသ့ၣ်တဖၣ်အဂီၢ်ဘၣ်န့ၣ်လီၤ. အဝဲသ့ၣ်မၤလၤမၤကပီၤ ကစၢ်ယွၤလၢအတၢ်အဲၣ်ဒီးအတၢ်သူၣ်တီသးတီလၢအဝဲသ့ၣ်အဂိၢ် ဒီးအဝဲသ့ၣ် အၢၣ်လီၤလၢကဟ့ၣ်လီၤသးဆူယွၤအအိၣ်န့ၣ်လီၤ. ထါသး၀ံၣ်စံးထီၣ်ပတြၢၤ သ့ၣ်တဖၣ်အံၤ မ့ၢ်တၢ်အုၣ်အသးတဖၣ်လၢယွၤအတၢ်အုၣ်က့ၤခီၣ်က့ၤဒီး အတၢ်သးကညီၤဒီးတၢ်မုၢ်လၢ်အပူၤန့ၣ်လီၤ. လံၥ်စံးထီၣ်ပတြၢၤဟ့ၣ်လီၤ ကစၢ်ယွၤအတၢ်အၢၣ်လီၤအီလီၤလၢၦၤလူၤဃုအီၤသ့ၣ်တဖၣ်အဂီၢ်လၢ တၢ်နၥ်အပူၤ ဒီးန့ၢ်ဘၣ်ကစၢ်ယွၤအတၢ်ဟ့ၣ်လၢအမ့ၢ်တၢ်ပျၢ်တၢ်ဒဲးဘးဒီး တၢ်အိၣ်မူအသီန့ၣ်လီၤ. ဘၣ်ဆၣ်ဒီးလၢတဆၢကတီၢ်ဃီန့ၣ်, အဝဲသ့ၣ် တပၥ်ခူသူၣ်တၢ်ကီတၢ်ခဲဒီးတၢ်တူၢ်ဘၣ်ခီၣ်ဘၣ်လၢအအိၣ်ဖျါဝဲလၢဟီၣ်ခိၣ် အလီၤကမၣ်တဖျၢၣ်အံၤအပူၤန့ၣ်ဘၣ်လီၤ.

`ဖဲပသ့ၣ်ညါၦၤဂီၢ်မုၢ်လၢအအိၣ်တီအိၣ်လိၤ ဒ်ၦၤကွဲးထါစံးထီၣ် ပတြၢၤတဖၣ်အသိး, လဲၤခီဖျိဘၣ်တၢ်ဒ်သိးဒီးအဝဲသ့ၣ်တဖၣ်အံၤအကတီၢ်န့ၣ် ပဟံးန့ၢ်တၢ်မုၢ်လၢ်ဒီးတၢ်မၤမုၥ်ပသးသ့ဝဲလၢကျဲဒ်လဲၣ်.`