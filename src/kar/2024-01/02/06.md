---
title:  အိယွၤဧၢ, ဘှီဂ့ၤက့ၤၦၤကဒီးတဘျီတက့ၢ်
date:   11/01/2024
---

`ဖး စံးထီၣ်ပတြၢၤ ၆၀း၁-၅ တက့ၢ်. နလၢတၢ်ဆိကမိၣ်န့ၣ် တၢ်မၤ အသးဖဲထါစံးထီၣ်ပတြၢၤအံၤ ကြၢးဝဲဒီးတၢ်ထုကဖၣ်လၢမနုၤအဂီၢ်တမံၤလဲၣ်. ပဒိးန့ၢ်ဘၣ်တၢ်အဘျုးမနုၤတမံၤလၢ ထါစံးထီၣ်ပတြၢၤအတၢ်ကအုကစွါလၢ တၢ်သူၣ်ဖှံသးညီအကတီၢ်ဒၣ်လဲၥ်သ့ဝဲဒ်လဲၣ်.`

တၢ်ကအုကစွါအထါအံၤ ဘၣ်တၢ်နၢ်ပၢၢ်အီၤလၢ အမ့ၢ်ၦၤလၢ အလဲၤခီဖျိဘၣ်တၢ်ကီတၢ်ခဲသ့ၣ်တဖၣ်အတၢ်ထုကဖၣ်လၢနီၢ်ခိမ့ၢ်ဂ့ၤ, နီၢ်သး မ့ၢ်ဂ့ၤ, သးအတၢ်တူၢ်ဘၣ်ခီၣ်ဘၣ်အပူၤမ့ၢ်ဂ့ၤန့ၣ်လီၤ. မ့ၢ်သၢမံၤလၢၥ်သ့ဝဲ စ့ၢ်ကီးန့ၣ်လီၤ.

ဘၣ်ဆၣ်သနၥ်က့ဒီး, တမ့ၢ်အခီပညီအိၣ်ဝဲလၢကဘၣ်ဟးဆှဲး ထါစံးထီၣ်ပတြၢၤအံၤလၢ တၢ်ဆၢကတီၢ်ဂ့ၤဒၣ်လဲၥ်အပူၤအံၤန့ၣ်ဘၣ်. တဘျီဘျီ, ၦၤဘူၣ်ထီၣ်ဘါထီၣ်ယွၤတဖၣ်အတၢ်လဲၤခီဖျိ ဖဲအဆၢကတီၢ် အပူၤအံၤ အတၢ်ဘၣ်ထွဲတအိၣ်ဝဲဒီးထါစံးထီၣ်ပတြၢၤအတၢ်စံးကတိၤသ့ၣ် တဖၣ်အံၤန့ၣ်ဘၣ်. တၢ်တမံၤအံၤ မ့ၢ်ဝဲတၢ်ကအုကစွါအထါအဘျုးအဖှိၣ် အိၣ်ဝဲလၢၦၤဘူၣ်ထီၣ်ဘါထီၣ်ယွၤလၢ အတအိၣ်ဒီးတၢ်သူၣ်ဟးဂူၥ်သးဟးဂီၤ ဘၣ်အဂီၢ်န့ၣ်လီၤ.

တၢတထံၣ်န့ၣ်, ထါအံၤဒုးသ့ၣ်ညါၦၤဒိၣ်ထီၣ်အါထီၣ်လၢတၢ်တူၢ်ဘၣ် တၢ်နးတၢ်ဖှီၣ်အံၤ မ့ၢ်တၢ်လၢအဘၣ်ဃးဒီးၦၤကညီအတၢ်လဲၤခီဖျိတမံၤဒီး မၤအသးသ့ဝဲလၢၦၤတီၦၤလိၤဒီးၦၤအၢၦၤသီအကျါခံဖုလၢၥ်န့ၣ်လီၤ. ထါစံးထီၣ်ပတြၢၤအံၤ ဟ့ၣ်ၦၤတၢ်အုၣ်ခီၣ်အသးလၢ ယွၤပၢဆှၢတၢ်ဒီး ကတဲၥ်ကတီၤတၢ်ဂံၢ်တၢ်ဘါဒီး ကျဲဧိၤကပူၤလၢတၢ်ကီတၢ်ခဲအဆၢကတီၢ်န့ၣ် လီၤ. လၢထါစံးထီၣ်ပတြၢၤအပူၤဒၣ်လဲၥ်, လၢတၢ်ကီတၢ်ခဲအပူၤဒၣ်လဲၥ်, (နမၤဟီၣ်ခိၣ်ဆှဲးဆှိးလံ, စံးထီၣ်ပတြၢၤ ၆၀း၂) ၦၤကွဲးထါစံးထီၣ်ပတြၢၤ ပၥ်ဖျါထီၣ်အတၢ်မုၢ်လၢ်ဒိၣ်ဒိၣ်မုၢ်မုၢ်လၢယွၤအတၢ်မၤပူၤဖျဲးအပူၤန့ၣ်လီၤ.

ခံထံၣ်တထံၣ်န့ၣ်, တၢ်ကအုကစွါအထါသိၣ်လိၦၤလၢ ကအိၣ်ဒီး တၢ်သးကညီၤလၢ ၦၤလၢအတူၢ်ဘၣ်တၢ်နးတၢ်ဖှီၣ်တဖၣ်အံၤအဖီခိၣ်န့ၣ်လီၤ. ဖဲပပၥ်ဖျါထီၣ်ပတၢ်စံးဘျုးစံးဖှိၣ်ဒီး တၢ်သူၣ်ဖှံသးညီဆူယွၤအအိၣ်, လီၤဆီဒၣ် တၢ်လၢ ၦၤဂီၢ်မုၢ်အမဲၥ်ညါအံၤန့ၣ်, ပကဘၣ်အိၣ်ဒီးတၢ်ဆိကမိၣ်လၢ ၦၤအတၢ်ကီတၢ်ခဲအိၣ်သ့ၣ်တဖၣ်အဂီၢ်န့ၣ်လီၤ. မ့ၢ်မးတၢ်အမ့ၢ်အတီလၢ တၢ်ဂ့ၤအိၣ်လၢပဂီၢ် ဖဲအဆၢကတီၢ်အံၤအပူၤလီၤ, ဘၣ်ဆၣ်ၦၤလၢအတူၢ်ဘၣ် တၢ်နးတၢ်ဖှီၣ်, ၦၤလၢတသ့ၣ်ညါယွၤဘၣ်န့ၣ် မ့ၢ်မတၤသ့ၣ်တဖၣ်လဲၣ်. ဃ့ဘါထုကဖၣ်ထါစံးထီၣ်ပတြၢၤအတၢ်ကွဲးအံၤ မၤစၢၤၦၤလၢ သုတသးပ့ၤနီၣ် ၦၤလၢအလဲၤခီဖျိဘၣ်တၢ်ကီတၢ်ခဲအကတီၢ်သ့ၣ်တဖၣ်အဂီၢ်န့ၣ်လီၤ. ထါသ့ၣ် တဖၣ်အံၤ ကိးထီၣ်ၦၤလၢ ကအိၣ်ဒီးတၢ်သးကညီၤဒီးတၢ်သးအိၣ်လၢ ကမၤတၢ်လၢၦၤတူၢ်ဘၣ်တၢ်နးတၢ်ဖှီၣ်သ့ၣ်တဖၣ်အံၤအဂီၢ်န့ၣ်လီၤ.

ဟီၣ်ခိၣ်အံၤ မ့ၢ်ဟံၣ်တဖျၢၣ်လၢအၦဲၤဒီးတၢ်ဆူးတၢ်ဆါအအၢအသီ လီၤ, ဘၣ်ဆၣ်ကစၢ်ခ၇ံၥ်ဟဲလၢကမၤဘျါက့ၤၦၤဆါ, ဘိးဘၣ်သ့ၣ်ညါလီၤ တၢ်အုၣ်က့ၤခီၣ်က့ၤအတၢ်ကစီၣ်ဆူၦၤလၢအဘၣ်တၢ်စၢဃၥ်အီၤလၢ မုၣ်ကီၤလံၢ်အံၤန့ၣ်လီၤ. အဝဲအနီၢ်ကစၢ်ဒၣ်ဝဲ မ့ၢ်တၢ်အိၣ်ဆူၣ်အိၣ်ခခ့ျဒီး တၢ်ဂံၢ်တၢ်ဘါန့ၣ်လီၤ. အဝဲဟ့ၣ်လီၤအသးလၢ ၦၤဆူးၦၤဆါ, ၦၤလၢ အဘၣ်တၢ်မၤအၢမၤနးအီၤ, ၦၤအတၢ်၀ံတၢ်နါလီၤဒၢးအီၤသ့ၣ်တဖၣ်အဂီၢ် န့ၣ်လီၤ. အဝဲတဂ့ၢ်လိၥ်ၦၤလၢအဟဲဆူအအိၣ် လၢကဒိးန့ၢ်တၢ်မၤဘျါက့ၤ အံၤနီတဂၤဘၣ်. အဝဲသ့ၣ်ညါလၢ ၦၤဃ့ကညးအီၤသ့ၣ်တဖၣ်အံၤန့ၣ် ဟဲဃုၥ်ဒီးအတၢ်ဆူးတၢ်ဆါတဖၣ်လီၤ, ဘၣ်ဆၣ်ဒီး အဝဲတမၢအဃၣ်ကွံၥ်သး ဒီးက့ၤကဒါက့ၤနီတဂၤဘၣ်. ဖဲကစၢ်ခ၇ံၥ်အတၢ်ဂ့ၤတၢ်၀ါ, အတၢ်စိ တၢ်ကမီၤနုၥ်လီၤဆူသးသမူသ့ၣ်တဖၣ်အပူၤဒီး အဝဲသ့ၣ်သ့ၣ်ညါလီၤက့ၤ တၢ်ဒဲးဘး, ဒီးအဝဲသ့ၣ်အါဒံအါဂၤဘျါက့ၤလၢနီၢ်သးအတၢ်ဆါအပူၤဃုၥ်ဒီး နီၢ်ခိအတၢ်ဆါတဖၣ်န့ၣ်လီၤ. တၢ်သးခုအကစီၣ်အံၤ အိၣ်ဒံးဒီးတၢ်စိ တၢ်ကမီၤန့ၣ်လီၤ, ဒီးဘၣ်မနုၤလၢပတဒိးန့ၢ်ဘၣ်တၢ်အဘျုးအဖှိၣ်လၢ မုၢ်မဆါတနံၤအံၤ ဒ်သိးလၢပျၢၤဘၣ်န့ၣ်လဲၣ်. (Ellen G. White, _Welfare Ministry_, pp. 24, 25).

`ၦၤလၢနသ့ၣ်ညါအီၤခဲအံၤ လၢအလိၣ်ဘၣ်တၢ်မၤစၢၤတမ့ၢ်ထဲလၢ တၢ်ထုကဖၣ်ဘၣ်, မ့မ့ၢ်တခီ နတၢ်မၤစၢၤလၢနီၢ်ခိစ့ၢ်ကီးအံၤန့ၣ်အိၣ်ဧါ.`