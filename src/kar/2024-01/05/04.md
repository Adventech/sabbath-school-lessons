---
title:  ကစၢ်ယွၤန့ၣ်မ့ၢ်အိၣ်ဖဲလဲၣ်
date:   30/01/2024
---

`ဖး စံးထီၣ်ပတြၢၤ ၄၂း၁-၃; စံးထီၣ်ပတြၢၤ ၆၃း၁; စံးထီၣ်ပတြၢၤ ၆၉း၁-၃ ဒီး စံးထီၣ်ပတြၢၤ ၁၀၂း၁-၇ တက့ၢ်. တၢ်လၢအဒုးအိၣ်ထီၣ် တၢ်သူၣ်အုးသးအုး, တၢ်တူၢ်ဘၣ်ခီၣ်ဘၣ်အဒိၣ်အမုၢ်လၢ ၦၤကွဲးထါစံးထီၣ် ပတြၢၤအပူၤအံၤန့ၣ် မ့ၢ်မနုၤလဲၣ်.`

တမ့ၢ်ထဲအနီၢ်ကစၢ်တဂၤဒီးၦၤအါဂၤအတၢ်တူၢ်ဘၣ်ခီၣ်ဘၣ်အံၤ မၤဘၣ်ဒိဘၣ်ထံးၦၤကွဲးထါဖိအံၤဘၣ်, ကစၢ်ယွၤအတၢ်သးအိၣ်ဆံးဝဲစှၤဝဲလၢ အခ့အၦၤတဖၣ်အတၢ်ကီတၢ်ခဲအဖီခိၣ်အံၤ မၤဘၣ်ဒိဘၣ်ထံးအသးစ့ၢ်ကီး န့ၣ်လီၤ. ကစၢ်ယွၤအတၢ်တအိၣ်ဆိးဘၣ်အံၤ ဘၣ်တၢ်သ့ၣ်ညါအီၤဖဲတၢ်သူသး လၢထံအဒိၣ်အမုၢ်လၢတၢ်ဃ့ထီအလီၢ် (စံးထီၣ်ပတြၢၤ ၄၂း၁-၃; စံးထီၣ်ပတြၢၤ ၆၃း၁) ဒီးၦၤလၢအသံသ့တဖၣ်အတၢ်သူၣ်ကိၢ်သးဂီၤအကတီၢ်န့ၣ်လီၤ (စံးထီၣ်ပတြၢၤ ၁၀၂း၂-၄). ၦၤကွဲးထါဖိတူၢ်ဘၣ်ဝဲလၢ အဘၣ်တၢ်သုးကွံၥ် အီၤလၢယွၤဒီးထိၣ်သတြီၤအနီၢ်ကစၢ်အသးဒီး ထိၣ်သ့ၣ်တဖၣ်လၢအအိၣ် သယုၢ်သညိန့ၣ်လီၤ. "ယမၤသးဒ်ထိၣ်၀ိၣ်ဘိၤလၢၦၢ်လၢ်ကျါအသိး, ယမ့ၢ် ဒ်တၢ်လီၤၦီၢ်အဒိကအိအသိးန့ၣ်လီၤ. ယဆိးသီဒီးယမၤသးဒ်ထိၣ်ဖှံးအိၣ် တဘ့ၣ်ဃီလၢဟံၣ်ခိၣ်အဖီခိၣ်အသိးန့ၣ်လီၤ" (စံးထီၣ်ပတြၢၤ ၁၀၂း၆, ၇).

တၢ်ပၥ်ဖျါထီၣ်ၦၢ်လၢ်ကျါအံၤ ဒုးသ့ၣ်ညါတၢ်လီၤဖးလၢယွၤအပူၤ န့ၣ်လီၤ. ထိၣ် "အိၣ်တဘ့ၣ်ဃီလၢဟံၣ်ခိၣ်အဖီခိၣ်" အံၤ အိၣ်ဘၣ်ဝဲလၢ အသွံချၢ, တၢ်လီၢ်လၢအအိၣ်ဘှံးဝဲအဂီၢ်န့ၣ်လီၤ. ထါၦၤကွဲးထါစံးထီၣ်ပတြၢၤ အံၤကိးထီၣ်ယွၤလၢ "တၢ်ယိၥ်အပူၤ" ဒ်အမ့ၢ်ထံလၢအဂံၢ်ဆူၣ်ဘါဆူၣ်အံၤ အိၣ်၀းတ၇ံးအီၤဒီးလီၤဘျၢလၢ "ကပံၥ်ယိၥ်အကျါ" န့ၣ်လီၤ (စံးထီၣ်ပတြၢၤ ၆၉း၁-၃; စံးထီၣ်ပတြၢၤ ၁၃၀း၁). တၢ်အက့ၢ်အဂီၤသ့ၣ်တဖၣ်အံၤ လီၣ်ဖျါထီၣ်တၢ်မၤနးမၤဖှီၣ်အတၢ်အိၣ်အသးလၢထူၣ်ဖျဲးထီၣ်က့ၤတသ့ဘၣ် ထဲတမံၤလၢကစၢ်ယွၤအတၢ်နုၥ်လီၤမၤတၢ်လၢတၢ်ဘၢၣ်စၢၤအံၤအပူၤန့ၣ်လီၤ.

`ဖး စံးထီၣ်ပတြၢၤ ၁၀း၁၂; စံးထီၣ်ပတြၢၤ ၂၂း၁; စံးထီၣ်ပတြၢၤ ၂၇း၉ ဒီး စံးထီၣ်ပတြၢၤ ၃၉း၁၂ တက့ၢ်. ၦၤကွဲးထါစံးထီၣ်ပတြၢၤစံးကတိၤ ဆၢက့ၤကစၢ်ယွၤအတၢ်တအိၣ်ဆိးဒီးအီၤဘၣ်အံၤလၢကျဲဒ်လဲၣ်.`

မ့ၢ်တၢ်လၢအလီၤတိၢ်လီၤဆီမးတမံၤလၢ ၦၤကွဲးထါဖိတအိၣ်ဘှီၣ် ကလၥ်လၢကစၢ်ယွၤအတၢ်တအိၣ်ဆိးဒီးအီၤအံၤဘၣ်အပူၤန့ၣ်လီၤ. ၦၤကွဲးထါစံးထီၣ်ပတြၢၤသ့ၣ်တဖၣ်အံၤ နၥ်တၢ်ထုကဖၣ်အနီၢ်ကီၢ်လီၤ, အဂ့ၢ်ဒ်လဲၣ်, တၢ်ထုကဖၣ်အံၤ ဒုးနဲၣ်လၢယွၤလၢအမူဝဲဒီးလၢၦဲၤဒီးတၢ်အဘျုး အဖှိၣ်တဂၤအံၤအအိၣ်န့ၣ်လီၤ. ဖဲဖျါမးဝဲစ့ၢ်ကီးလၢ ယွၤတအိၣ်ဆိးဘၣ် အကတီၢ်န့ၣ်, ကစၢ်ယွၤန့ၣ် အိၣ်ဒ်ဝဲဖဲန့ၣ်လီၤ. အဝဲမ့ၢ်ယွၤတဂၤဃီလၢ အဒိကနၣ်အၦၤဂီၢ်မုၢ်လၢအပူၤကွံၥ်ဒီးလၢတၢ်အံၤအဃိ အဝဲသ့ၣ်နၥ်န့ၢ်ဝဲလၢ ယွၤကဒိကနၣ်အဝဲသ့ၣ်ခဲအံၤန့ၣ်လီၤ.

ကစၢ်ယွၤအတၢ်အိၣ်ဘှီၣ်သ့ၣ်တဖၣ်အံၤ ဒုးအိၣ်ထီၣ်ၦၤကွဲးထါ စံးထီၣ်ပတြၢၤဖိသ့ၣ်တဖၣ်လၢ ကသမံသမိးလီၤက့ၤအနီၢ်ကစၢ်ဒၣ်ဝဲအတၢ် အိၣ်မူဒီးဃုယွၤလၢတၢ်အၢၣ်လီၤတၢ်ကမၣ်ဒီး တၢ်ဃ့ကညးတဖၣ်အပူၤန့ၣ် လီၤ. အဝဲသ့ၣ် သ့ၣ်ညါလၢကစၢ်ယွၤန့ၣ် တအိၣ်ဘှီၣ်ဝဲလီၤစိၤလီၤထီဘၣ်န့ၣ် လီၤ. လံၥ်ထါစံးထီၣ်ပတြၢၤပၥ်ဖျါထီၣ်လၢ တၢ်ဆဲးကျိးဒီးယွၤန့ၣ် ကဘၣ် ဆဲးမၤအသး, ဖဲတၢ်အိၣ်အသးတမံၤလၢ်လၢ်အပူၤဒၣ်လဲၥ်န့ၣ်လီၤ.

`ပဒိးန့ၢ်ဘၣ်တၢ်မၤလိလၢၦၤကွဲးထါသး၀ံၣ်ဖိသ့ၣ်တဖၣ်အတၢ် စံးဆၢက့ၤဘၣ်ဃးကစၢ်ယွၤအတၢ်အိၣ်ဘှီၣ်အဂ့ၢ်အကျိၤဒ်လဲၣ်. ဖဲကစၢ်ယွၤ န့ၣ်မ့ၢ်ဖျါမးလၢအအိၣ်ဘှီၣ်ကလၥ်အကတီၢ်န့ၣ်, မ့ၢ်နကစံးဆၢက့ၤနဲဒၣ် ဒ်လဲၣ်. တၢ်လၢအပၢၤဃၥ်နတၢ်နၥ်န့ၣ် မ့ၢ်မနုၤလဲၣ်.`