---
title:  ၦၤလုၢ်တၢ်အဒိၣ်လီၤထူလီၤယိၥ်ဒ်စီၤမးလကံစဒ့းအလုၢ်အလၢ်
date:   29/02/2024
---

`ဖး စံးထီၣ်ပတြၢၤ ၁၁၀း၄-၇ တက့ၢ်. ကစၢ်ခ၇ံၥ်ၦၤလုၢ်တၢ်ဒိၣ် အတၢ်ဖံးတၢ်မၤအံၤ တၢ်ဒ်သိးဒီးအီၤတအိၣ်ဘၣ်ဒ်လဲၣ်ဒီး တၢ်မုၢ်လၢ်အဒိၣ် အမုၢ်လၢပထံၣ်န့ၢ်အီၤလၢကစၢ်ခ၇ံၥ်ကဲမူခိၣ်အၦၤလုၢ်တၢ်ဒိၣ်အပူၤအံၤန့ၣ် မ့ၢ်မနုၤလဲၣ်.`

ကစၢ်ယွၤဟ့ၣ်လီၤမ့းၡံအၤလၢ တၢ်ကဲစီၤပၤလီၤထူလီၤယိၥ်အဂီၢ် (စံးထီၣ်ပတြၢၤ ၁၁၀း၁-၃) ဒီးၦၤလုၢ်တၢ်ဒိၣ်အလီၢ်အလၤလၢ အထီလၢ အမ့ၢ် မးလကံစဒ့းန့ၣ်လီၤ (စံးထီၣ်ပတြၢၤ ၁၁၀း၄-၇). ကစၢ်ယွၤပၥ်ပနီၣ် အတၢ်ကတိၤဃုၥ်ဒီးတၢ်အၢၣ်လီၤအီလီၤအဂၢၢ်အကျၢၤန့ၣ်လီၤ (ဧ့ၤဘြံၤ ၆း၁၈). ကစၢ်ယွၤအတၢ်ဆိၣ်လၢတလီၤစှၤဝဲဘၣ်ခီဖျိအတၢ်ဟ့ၣ်လီၤ ၦၤလုၢ်တၢ်ဒိၣ်အလၢအၦဲၤအံၤန့ၣ် မ့ၢ်ဝဲအတၢ်ဘျုးတၢ်ဖှိၣ်အတၢ်ပနီၣ်လီၤ. ၦၤဂီၢ်မုၢ်အတၢ်ဒဲးဘးဒီး အတၢ်ပူထီၣ်တဖၣ်ဒုးသးဒိၣ်ထီၣ်ကစၢ်ယွၤလၢ ကညိကွံၥ်အၦၤဂီၢ်မုၢ်တဖၣ်လီၤ, ဘၣ်ဆၣ်ကစၢ်ယွၤအတၢ်အၢၣ်လီၤအံၤ တဆီလဲဝဲနီတစုဘၣ်ဒီး အုၣ်ခီၣ်အသးလၢကစၢ်ယွၤအဘျုးအဖှိၣ်အံၤ ထုးကွံၥ် အတၢ်စံၣ်ညီၣ်လၢၦၤပီၢ်ယၢ်လီၤက့ၤသးတဖၣ်အဂီၢ်န့ၣ်လီၤ (၂မိၤၡွ ၃၂း၁၄; စံးထီၣ်ပတြၢၤ ၁၀၆း၄၅).

ကစၢ်ယွၤအတၢ်ဆိၣ် (အတၢ်အၢၣ်လီၤ) ဟဲစိၥ်တၢ်အသီတမံၤလၢ အတၢ်အၢၣ်လီၤအီလီၤဒီးစီၤဒၤ၀ံးအစၢၤအသွဲၣ်, ဘိးဘၣ်သ့ၣ်ညါလီၤလၢ မ့းၡံအၤအစီၤပၤအံၤ မ့ၢ်စ့ၢ်ကီးၦၤလုၢ်တၢ်အဒိၣ်တဂၤန့ၣ်လီၤ (စံးထီၣ်ပတြၢၤ ၁၁၀း၄). ၦၤအံၣ်စ၇့လးအစီၤပၤတဖၣ်န့ၣ် မၤလ့ၤ၀ံအၦၤလုၢ်တၢ်ဒိၣ်တၢ်ဖံး တၢ်မၤတသ့ဝဲနီတစုဘၣ် (၄မိၤၡွ ၈း၁၉; ၂ကွဲးနီၣ်တၢ် ၂၆း၁၆-၂၁). ဖဲလံၥ်စီဆှံပၥ်ဖျါထီၣ်စီၤပၤတဖၣ် မ့တမ့ၢ် ၦၤဂီၢ်မုၢ်လုၢ်ထီၣ်ပၥ်ထီၣ်တၢ်, အခီပညီမ့ၢ်ဝဲအတၢ်ဟဲစိၥ်တၢ်လုၢ်တၢ်ပၥ်တဖၣ်ဆူ ၦၤလုၢ်တၢ်ဒိၣ်အအိၣ်လၢ အမ့ၢ်ၦၤလၢကဘၣ်လုၢ်ထီၣ်ပၥ်ထီၣ်တၢ်ဆူယွၤအအိၣ်တဂၤန့ၣ်လီၤ. စံးထီၣ်ပတြၢၤ ၁၁၀ ပၥ်လီၤဆီမ့းၡံအၤအစီၤပၤအံၤဒီး အံၣ်စ၇့လးစီၤပၤဒီး ၦၤလုၢ်တၢ်ဒိၣ်အဂၤတဖၣ်န့ၣ်လီၤ. ကစၢ်ခ၇ံၥ်ၦၤလုၢ်တၢ်ဒိၣ်အတၢ်ဖံးတၢ်မၤ လီၤထူလီၤယိၥ်အံၤ ဟဲလၢမးလကံစဒ့း လၢအမ့ၢ်ၡၤလ့ၣ်အစီၤပၤ (ယရူၤၡလ့ၣ်) ဒီး "တၢ်ထီကတၢၢ်ကစၢ်အၦၤလုၢ်တၢ်ဒိၣ်" ခံမံၤလၢၥ်န့ၣ်လီၤ. လံၥ်စီဆှံ အလီၢ်လံၤတကတြူၢ်တစံးကတိၤစီၤပၤစီၤဒၤ၀ံးအဂ့ၢ် မ့တမ့ၢ် အံၣ်စ၇့လး အစီၤပၤလၢအဂၤတဖၣ်အဂ့ၢ်လၢ အအိၣ်ဒီးၦၤလုၢ်တၢ်ဒိၣ်အတၢ်မၤ ဒ်သိး မးလကံစဒ့းန့ၣ်ဘၣ်, ထဲလၢ စံးထီၣ်ပတြၢၤ ၁၁၀ စံးကတိၤတၢ်ဂ့ၢ်တၢ်ကျိၤ ဒ်အံၤန့ၣ်လီၤ. လံၥ်ထါစံးထီၣ်ပတြၢၤစံးကတိၤတၢ်ဂ့ၢ်ဘၣ်ဃးတၢ်လီၤဆီလိၥ် အသးလၢစီၤပၤ - ၦၤလုၢ်တၢ်ဒိၣ်အတၢ်ဖံးတၢ်မၤလၢ အံၣ်စ၇့လးအတၢ်စံၣ်စိၤ တဲစိၤအပူၤန့ၣ်လီၤ.

`ဖး ဧ့ၤဘြံၤ ၇း၂၀-၂၈ တက့ၢ်. တၢ်ဂ့ၢ်တၢ်ကျိၤတဖၣ်လၢ အဘၣ်ဃး ဒီးကစၢ်ခ၇ံၥ်အၦၤလုၢ်တၢ်ဒိၣ်အတၢ်မၤလၢအဒိၣ်အထီန့ၣ် တၢ်ဂၤန့ၣ်မ့ၢ်မနုၤ လဲၣ်.`

ကစၢ်ခ၇ံၥ်အတၢ်ကဲစီၤပၤလၢ အမ့ၢ်ယွၤဒီးၦၤလုၢ်တၢ်ဒိၣ်အလီၤထူ လီၤယိၥ်အံၤ, ဒိၣ်န့ၢ်ထီန့ၢ်ၦၤကညီအစီၤပၤ ဒီးၦၤလုၢ်တၢ်ဒိၣ်သ့ၣ်တဖၣ်အဃိ, ပအိၣ်ဒီးတၢ်မုၢ်လၢ်သ့ဝဲန့ၣ်လီၤ. ကစၢ်ခ၇ံၥ်ဟံးဃၥ်တၢ်အၢၣ်လီၤအီလီၤ အဒိၣ်အထီလၢ အအိၣ်သူၣ်လီၤအသးလၢ ယွၤအတၢ်ဆိၣ်အပူၤန့ၣ်လီၤ. ကစၢ်ခ၇ံၥ်အၦၤလုၢ်တၢ်ဒိၣ်အတၢ်ဖံးတၢ်မၤအံၤ, တၢ်ဒဲးဘးဒီးတၢ်သံမၤဘၣ်ဒိ ဘၣ်ထံးအီၤတန့ၢ်ဘၣ်, တဒ်သိးဒီးၦၤကညီအၦၤလုၢ်တၢ်ဒိၣ်တဖၣ်ဘၣ်, လၢတၢ်န့ၣ်အဃိ, အဝဲစံးကတိၤတၢ်လၢပဂီၢ်သ့ဒီး မၤပူၤဖျဲးအၦၤဂီၢ်မုၢ်သ့ဝဲဒၣ် လီၤထူလီၤယိၥ်န့ၣ်လီၤ. ကစၢ်ခ၇ံၥ်အတၢ်မၤဃူမၤဖိးက့ၤအတၢ်ဖံးတၢ်မၤအံၤ မ့ၢ်ၦၤလုၢ်တၢ်ဒိၣ်အလၢအၦဲၤဒီး အတၢ်အဲၣ်ဒိၣ်တဂၤအံၤဟ့ၣ်လီၤတၢ်အုၣ်ခီၣ် အသးလၢအၦၤဂီၢ်မုၢ်အတၢ်အိၣ်ဆိးလၢယွၤအမဲၥ်ညါန့ၣ်လီၤ (ဧ့ၤဘြံၤ ၆း၁၉-၂၀). ကစၢ်ခ၇ံၥ်ၦၤလုၢ်တၢ်ဒိၣ်အစီၤပၤအတၢ်မၤအံၤ ကမၤဟါမၢ်ကွံၥ်တၢ်အၢ တၢ်သီအတၢ်ပၢတၢ်ြပး, တမ့ၢ်ထဲလၢၦၤဂီၢ်မုၢ်အသူၣ်ကံၢ်သးလဲအပူၤဘၣ်, မ့ၢ်စ့ၢ်ကီးလၢဟီၣ်ခိၣ်ချၢအံၤန့ၣ်လီၤ. အဝဲကပၢၤဃၥ်အတၢ်အၢၣ်လီၤ   ဖဲ စံးထီၣ်ပတြၢၤ ၂ အပူၤ, လၢအမ့ၢ်ၦၤကလုၥ်ဒီးၦၤပၢတၢ်ြပးတၢ်ကိးကလုၥ်ဒဲး ကဘၣ်အိၣ်လၢကစၢ်ခ၇ံၥ်တၢ်စံၣ်ညီၣ်အဖီလၥ်န့ၣ်လီၤ (စံးထီၣ်ပတြၢၤ ၂း၆-၉; စံးထီၣ်ပတြၢၤ ၁၁၀း၁, ၂, ၅, ၆). ကစၢ်ခ၇ံၥ်ၦၤလုၢ်တၢ်ဒိၣ်စီၤပၤ အတၢ်မၤလီၤလိၢ်လီၤလးအံၤ ဒုးအိၣ်ထီၣ်တၢ်ဘိးဘၣ်သ့ၣ်ညါလီၤလၢ ကဘၣ် ဒိကနၣ်ဒီးစူၢ်က့ၤနၥ်က့ၤယွၤအဂီၢ်န့ၣ်လီၤ.