---
title:  မ့းၡံအၤလၢအတူၢ်တၢ်နးတၢ်ဖှီၣ်တဂၤ
date:   26/02/2024
---

`ဖး စံးထီၣ်ပတြၢၤ ၂၂ ဒီး စံးထီၣ်ပတြၢၤ ၁၁၈း၂၂ တက့ၢ်. မ့းၡံအၤ ဘၣ်တူၢ်ဘၣ်တၢ်မနုၤတမံၤလၢ ၦၤတဖၣ်လၢအဟဲမၤပူၤဖျဲးဝဲအံၤအစုပူၤန့ၣ် လဲၣ်.`

ထါစံးထီၣ်ပတြၢၤအါအါကလဲၥ်အံၤ ပၥ်ဖျါထီၣ်တၢ်သူၣ်ကိၢ်သးဂီၤ အတၢ်တူၢ်ဘၣ်ခီၣ်ဘၣ်လၢ တၢ်ညိကွံၥ်မ့းၡံအၤအတၢ်တူၢ်တၢ်နးတၢ်ဖှီၣ်အံၤ အဂီၢ်န့ၣ်လီၤ. (အဒိ, စံးထီၣ်ပတြၢၤ ၄၂; စံးထီၣ်ပတြၢၤ ၈၈; စံးထီၣ်ပတြၢၤ ၁၀၂). စံးထီၣ်ပတြၢၤ ၂၂ အံၤ မ့ၢ်၀ံအကလုၢ်ကထါလၢ အဘၣ်ဃးဒီး မ့းၡံအၤ အဂ့ၢ်လီၤတံၢ်လီၤဆဲးန့ၣ်လီၤ, အဂ့ၢ်ဒ်လဲၣ်, တၢ်ဂ့ၢ်အါအါကလဲၥ်အံၤ တဘၣ်ထွဲလိၥ်အသးဒီးစီၤပၤစီၤဒၤ၀ံးအတၢ်စံၣ်စိၤတဲစိၤအဂ့ၢ်ဘၣ်, မ့မ့ၢ်တခီ ဘၣ်ထွဲလိၥ်အသးဒီးကစၢ်ခ၇ံၥ်အတၢ်သံအတၢ်မၤအသးန့ၣ်လီၤ. ကစၢ်ခ၇ံၥ် ဃ့ဘါထုကဖၣ်တၢ်လၢ စံးထီၣ်ပတြၢၤ ၂၂း၁ လၢထူၣ်စုညါလိၤအကတီၢ်န့ၣ် လီၤ (မးသဲ ၂၇း၄၆).

တၢ်သူၣ်ကိၢ်သးဂီၤလၢ ကစၢ်ခ၇ံၥ်အတၢ်လီၤဖးဒီးအပၢ်အံၤ မ့ၢ်လၢ အိၣ်ထီၣ်အသးလၢအတၢ်စိၥ်ဟီၣ်ခိၣ်ခဲလၢၥ်အံၤအတၢ်ဒဲးဘးအံၤအဃိ, ဘၣ်တၢ်ထိၣ်အီၤသ့ထဲလၢပၢ်ဒီးဖိခွါအတၢ်ဘူးလိၥ်တံၢ်လိၥ်အသးလၢ အမ့ၢ် တၢ်တမံၤဃီန့ၣ်လီၤ (ယိၤဟၣ် ၁း၁, ၂; ယိၤဟၣ် ၁၀း၃၀) နၥ်သက့ဒီး, တၢ်တူၢ်ဘၣ်ခီၣ်ဘၣ်အံၤ မ့ၢ်အၢဝဲသီဝဲထဲလဲၣ်ဘၣ်ဆၣ်, မၤလီၤဖးတၢ်စၢဃၥ်လၢ ပၢ်ဒီးဖိခွါအံၤအဘၢၣ်စၢၤတန့ၢ်ဘၣ်လီၤ. လၢအဘၣ်တၢ်ညိကွံၥ်အီၤလၢၥ်လၢၥ် ဆ့ဆ့အပူၤအံၤ, ကစၢ်ခ၇ံၥ်ဟ့ၣ်လီၤအနီၢ်ကစၢ်ဒၣ်ဝဲအသးလၢ တၢ်နၥ်န့ၢ် အပၢ်အပူၤန့ၣ်လီၤ.

"ပတၢ်အၢတၢ်သီခဲလၢၥ်တဖၣ်န့ၣ် ဘၣ်တၢ်ပၥ်လီၤအီၤလၢ ပကစၢ် ခ၇ံၥ်အဖီခိၣ် လၢအတူၢ်သံသးလၢပခၢၣ်စးအံၤန့ၣ်လီၤ. အဝဲဘၣ်တၢ်ပၥ်အီၤ လၢၦၤလုၣ်သ့ၣ်ခါပတၥ်တၢ်သိၣ်တၢ်သီတဂၤ ဒ်သိးအဝဲကအုၣ်က့ၤခီၣ်က့ၤ ၦၤလၢ တၢ်သိၣ်တၢ်သိအတၢ်စံၣ်ညီၣ်အပူၤအံၤန့ၣ်လီၤ. စီၤအၤဒၣ်အစၢၤ အသွဲၣ်ကိးဂၤဒဲးအတၢ်သရူးကမၣ်န့ၣ် ဆီၣ်ဘံၣ်ဆီၣ်ဘၢအသူၣ်ကံၢ်သးလဲန့ၣ် လီၤ. ကစၢ်ယွၤအတၢ်သးဒိၣ်လၢ တၢ်ကမၣ်အဖီခိၣ်, အတၢ်သူၣ်တမုၥ် သးတမုၥ်လၢတၢ်ဒဲးဘးဒိၣ်ဒိၣ်မုၢ်မုၢ်အံၤအဖီခိၣ် မၤလၢၦဲၤအဖိခွါအသးဒီး တၢ်သူၣ်ကတုၤသးကတုၤန့ၣ်လီၤ." Ellen G. White, _The Desire of Ages_, p. 753.

ဆၣ်ဖိကီၢ်ဖိလၢအမ့ၢ်ကျီၢ်ဖါန့တဖၣ်အတၢ်မၤပျံၤမၤဖုးအတၢ် ဆိကမိၣ်, ခ့ယုၢ်ကညီၤ, ထွံၣ်သ့ၣ်တဖၣ်ပၥ်ဖျါထီၣ်ၦၤကညီအတၢ်မၤအၢမၤသီ ဒီးတၢ်သူၣ်ဟ့သးဟ့အတၢ်ထီဒါလၢကစၢ်ခ၇ံၥ်တူၢ်ဘၣ်ဝဲလၢအဆၢကတီၢ် လၢခံကတၢၢ်အဂီၢ်အံၤန့ၣ်လီၤ. လၢတၢ်လီၤတံၢ်လီၤဆဲးအပူၤ, စံးထီၣ်ပတြၢၤ ၂၂ ပၥ်ဖျါထီၣ်ၦၤဂီၢ်မုၢ်တဖၣ်အတၢ်စံးကတိၤလၢအစုၣ်အိၣ်ကတၢၢ်လၢ အကတိၤဒုၣ်ဒွဲၣ်စံးအၢကစၢ်ခ၇ံၥ်လၢ အနီၢ်ကစၢ်ဒၣ်ဝဲအတၢ်ကတိၤဆူအပၢ် အအိၣ် (စံးထီၣ်ပတြၢၤ ၁၁း၁, ၈; မးသဲ ၂၇ ၄၃) ဒီး သုးဖိသ့ၣ်တဖၣ် နီၤဖးကစၢ်ခ၇ံၥ်အတၢ်ကူတၢ်သိးတဖၣ်န့ၣ်လီၤ (စံးထီၣ်ပတြၢၤ ၂၂း၈; မးသဲ ၂၇း၃၅). ၦၤဂီၢ်မုၢ်သ့ၣ်တဖၣ်အံၤ တနၢ်ပၢၢ်လၢ "ဟီၣ်ခိၣ်ကမူၣ်" လၢအဝဲသ့ၣ် အဲၣ်ဒိးယီၢ်တံၢ်ဝဲအံၤ ကကဲထီၣ်လၢ "တၢ်အသနၢၣ်" အခိၣ်လၢတၢ်လုၢ်ဟံၣ် အပူၤ ဒီးကဲထီၣ်တၢ်ခီၣ်ထံးတမံၤန့ၣ်လီၤ (စံးထီၣ်ပတြၢၤ ၁၁၈း၂၂).

မ့ၢ်နၥ်သက့ဒ်န့ၣ်ဒီး, မ့း၇ံှအၤလၢအဘၣ်တၢ်ညိကွံၥ်အီၤအံၤ ကဲထီၣ် တၢ်အုၣ်က့ၤခီၣ်ၢ့ၤအဂံၢ်အဘါခီၣ်ထံးလၢ ယွၤအၦၤဂီၢ်မုၢ်အဂီၢ် လၢအတၢ် ဂဲၤဆၢထၢၣ်သမူထီၣ်က့ၤအလီၢ်ခံန့ၣ်လီၤ (မးသဲ ၂၁း၄၂; မၤတၢ် ၄း၁၀-၁၂). ကစၢ်ခ၇ံၥ်တူၢ်ဘၣ်ၦၤကညီအတၢ်ညိကွံၥ်အီၤတၢ်နးတၢ်ဖှီၣ်, ဘၣ်ဆၣ်ဒီး ကစၢ်ယွၤမၤလၤမၤကပီၤအီၤ ခီဖျိတၢ်ဒုးကဲထီၣ်အီၤ "လၢတၢ်ခီၣ်ထံးအသနၢၣ်" လၢကစၢ်ယွၤနီၢ်သးအတၢ်လုၢ်ဟံၣ်အဂီၢ်န့ၣ်လီၤ (အ့းဖ့းစူး ၂း၂၀-၂၂; ၁ပ့းတရူး ၂း၄-၈). ၦၤသ့ၣ်တဖၣ်လၢအညိကွံၥ်လၢၢ်အံၤန့ၣ်, ဒ်ကစၢ်ယွၤ အတၢ်အုၣ်က့ၤခီၣ်က့ၤအကျဲအိၣ်ပၥ်ဝဲအသိး, ကကဲထီၣ်ၦၤအခၢၣ်စးလၢ ကစၢ်ယွၤအတၢ်စံၣ်ညီၣ်အပူၤအဂီၢ်န့ၣ်လီၤ (ယၡါယၤ ၈း၁၄; မးသဲ ၂၁း၄၄).

`ကစၢ်ခ၇ံၥ်အနီၢ်ကစၢ်ဒၣ်ဝဲဟ့ၣ်တၢ်အဘူးအလဲလၢ နမၤတ့ၢ် ခဲလၢၥ်အံၤ လၢထူၣ်စုညါအလိၤလံလီၤ. တၢ်တူၢ်ဘၣ်တၢ်နးတၢ်ဖှီၣ်လၢ နဂီၢ်အံၤ ဒုးသူၣ်ဟူးသးဂဲၤနတၢ်အိၣ်မူအဆၢကတီၢ်ခဲအံၤလၢ နကထံၣ် တၢ်ဒဲးဘးအံၤလၢအလီၤသးဘၣ်အၢဒိၣ်ဒိၣ်န့ၣ်ကသ့ဝဲဒ်လဲၣ်.`