---
title:  တၢ်ဆိကမိၣ်ဆူညါအဂီၢ်
date:   16/02/2024
---

ဖး Ellen G. White, "The Sinner's Need of Christ," pp. 17-22, in _Steps to Christ_.

ဖဲထါစံးထီၣ်ပတြၢၤအပူၤအံၤန့ၣ်, ကစၢ်ယွၤအၦၤဂီၢ်မုၢ်အကလုၢ် ပၥ်ဖှိၣ်ထီၣ်သးထဲတမံၤဧိၤသး၀ံၣ်ထီၣ်ကဒီးတၢ်တဘျီ၀ံၤတဘျီလၢအမ့ၢ်, "အဘျုးအဖှိၣ်အိၣ်ဝဲလီၤထူလီၤယိၥ်လီၤ" အံၤလၢ တၢ်မၤလၤမၤကပီၤကစၢ်ယွၤ အတၢ်အဲၣ်လီၤထူလီၤယိၥ်အဂီၢ်လီၤ (စံးထီၣ်ပတြၢၤ ၁၀၆း၁; စံးထီၣ်ပတြၢၤ ၁၀၇း၁; စံးထီၣ်ပတြၢၤ ၁၁၈း၁-၄, ၂၉; စံးထီၣ်ပတြၢၤ ၁၃၆). "တၢ်တစံးထီၣ် ပတြၢၤကစၢ်ယွၤဘၣ်န့ၣ် အခီပညီမ့ၢ်ဝဲလၢ တၢ်သးပ့ၤနီၣ်အဘျုးအဖှိၣ်တဖၣ် ခဲလၢၥ်ဒီး တၢ်တပၥ်ပနီၣ်အတၢ်ဟ့ၣ်သ့ၣ်တဖၣ်ဘၣ်န့ၣ်လီၤ. ၦၤလၢအစံးထီၣ် ပတြၢၤယွၤတဖၣ်န့ၣ် မ့ၢ်ၦၤလၢတသးပ့ၤနီၣ်တၢ်ဘၣ်န့ၣ်လီၤ. တၢ်ဆိကမိၣ်ထီၣ် ဒီးတၢ်စံးကတိၤကစၢ်ယွၤအဂ့ၢ်အကျိၤန့ၣ် တမ့ၢ်တၢ်စံးထီၣ်ပတြၢၤအီၤဒ်ဘၣ်. တၢ်စံးထီၣ်ပတြၢၤစးထီၣ်အသးဖဲၦၤတဂၤလၢ်လၢ်ပၥ်ပနီၣ်ကစၢ်ယွၤအစိဒိၣ် ကမီၤထီဒီး အတၢ်မၤတဖၣ်ဒီးစံးဆၢက့ၤအတၢ်ဂ့ၤတၢ်၀ါလၢတၢ်သူၣ်အိၣ် သးအိၣ်, တၢ်ဘျုးတၢ်ဖှိၣ်ဒီးတၢ်သ့ၣ်ညါကူၣ်သ့ကူၣ်ဘၣ်အပူၤန့ၣ်လီၤ." Hans Larondelle, _Deliverance in the Psalms_, p. 178.

တၢ်အၢၣ်လီၤအီလီၤတၢ်ဒဲးဘးလၢအဂၢၢ်အကျၢၤလၢတၢ်ဒိးန့ၢ်ယွၤ အဘျုးအဖှိၣ်အံၤ ပဒိးန့ၢ်ဘၣ်သ့အါထီၣ်ဖဲပသ့ၣ်နီၣ်ထီၣ်က့ၤကစၢ်ယွၤအ khesed - အတၢ်အဲၣ်, အတၢ်သးကညီၤအတၢ်အၢၣ်လီၤအီလီၤဒီးအတၢ်တီ တၢ်လိၤ - ဆၢထၢၣ်ဂၢၢ်ကျၢၤဖဲၦၤကညီအတၢ်ဒဲးဘးဒီးတၢ်ပူထီၣ်ထီဒါယွၤ အကတီၢ်န့ၣ်လီၤ.

"ပမၤကမၣ်ဘၣ်ယွၤလံ, ပတကြၢးဒီးအတၢ်အဲၣ်ဘၣ်, ဘၣ်ဆၣ်ဒီး ကစၢ်ယွၤအနီၢ်ကစၢ်ဒၣ်ဝဲ ဟ့ၣ်ၦၤတၢ်စံးတၢ်ကတိၤလၢ တၢ်ဃ့ကညးလီၤလိၢ် လီၤလးအဂီၢ်လၢအမ့ၢ်, 'လၢနမံၤအဃိန့ၣ်, ညိကွံၥ်ၦၤတဂ့ၤ. မၤဟးဂီၤ နလီၢ်ပစိၥ်အလၤအကပီၤတဂ့ၤ. သ့ၣ်နီၣ်ထီၣ်က့ၤတက့ၢ်. မၤဟးဂီၤ နတၢ်အၢၣ်လီၤအီလီၤဒီးၦၤတဂ့ၤ' (၀ံယံး၇မံယၤ ၁၄း၂၁). ဖဲပဟဲဆူ ယွၤအအိၣ်ဃ့ပျၢ်ပတၢ်တကြၢးတဘၣ်ဒီး ပတၢ်ဒဲးဘးအကတီၢ်န့ၣ်, အဝဲ အၢၣ်လီၤအနီၢ်ကစၢ်အသးလၢ ကဒိကနၣ်ပတၢ်ကိးထီၣ်အီၤန့ၣ်လီၤ. ကစၢ်ယွၤ မ့ၢ်မၤလၢၦဲၤအတၢ်အၢၣ်လီၤအီလီၤဒီးၦၤန့ၢ်ဒီး, အလီၢ်ပစိၥ်အလၤအကပီၤ ကဘၣ်တၢ်ပၥ်ဂၢၢ်ပၥ်ကျၢၤအီၤန့ၣ်လီၤ." Ellen G. White, _Christ's Object Lessons_, p. 148.

တၢ်လဲၤခီဖျိလၢယွၤအဘျုးအဖှိၣ်အိၣ်ဒီးအီၤအံၤ, ဟ့ၣ်ဂံၢ်ဟ့ၣ်ဘါ ၦၤကွဲးထါစံးထီၣ်ပတြၢၤဖိလၢကစံးကတိၤ, "ယွၤမၤတၢ်တီတၢ်လိၤ, ဒီးတၢ်စံၣ်ညီၣ်လၢကယဲၢ်ၦၤလၢတၢ်မၤအၢမၤနးအီၤအဂီၢ်လီၤ" စံးထီၣ်ပတြၢၤ ၁၀၃း၆. လၢတၢ်အံၤအဃိ, ၦၤကွဲးထါစံးထီၣ်ပတြၢၤအနီၢ်ကစၢ်အတၢ်အုၣ် အသးဒီး အတၢ်စံးထီၣ်ပတြၢၤကစၢ်ယွၤအဘျုးအဖှိၣ်လၢခံကတၢၢ်အတၢ် ပညိၣ်အံၤ မ့ၢ်ဝဲတၢ်ဟ့ၣ်အဂၢၢ်အကျၢၤဆူၦၤဂၤအဂီၢ်ဘၣ်ဃးကစၢ်ယွၤ အတၢ်အဲၣ်, အတၢ်သးကညီၤ ဒီးအဝဲသ့ၣ်စ့ၢ်ကီးအိးထီၣ်အသးတဖၣ်ကသ့ဒီး ဒိးန့ၢ်ဘၣ်ကစၢ်ယွၤအတၢ်မၤပူၤမၤဖျဲးဒီး စံးထီၣ်ပတြၢၤအီၤအဂီၢ်န့ၣ်လီၤ (စံးထီၣ်ပတြၢၤ ၉း၁၁, ၁၂; စံးထီၣ်ပတြၢၤ ၂၂း၂၂-၂၇; စံးထီၣ်ပတြၢၤ ၆၆း၁၆).