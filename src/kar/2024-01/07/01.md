---
title:  နဘျုးနဖှိၣ်ထီၣ်ဘးပၢၢ်ဆူမူခိၣ်
date:   10/02/2024
---

### တၢ်မၤလိတနွံအံၤအဂီၢ်ဖး
စံးထီၣ်ပတြၢၤ ၁၃၆; စံးထီၣ်ပတြၢၤ ၅၁; စံးထီၣ်ပတြၢၤ ၁၃၀း စံးထီၣ်ပတြၢၤ ၁၁၃; စံးထီၣ်ပတြၢၤ ၁၂၃ တက့ၢ်.

> <p>တၢ်ကလုၢ်ထူ</p>
> "ယကစံးထီၣ်ပတြၢၤနၤ, ယွၤဧၢ, လၢၦၤဂီၢ်မုၢ်အကျါ, ယကသး၀ံၣ် ထီၣ်နၤလၢၦၤကလုၥ်တဖၣ်အကျါလီၤ. အဂ့ၢ်ဒ်အံၤ, နဘျုးနဖှိၣ်ဒိၣ်ဝဲပၢၢ်လၢ မူခိၣ်, ဒီးနမ့ၢ်နတီပၢၢ်လၢတၢ်အၢၣ်တဖၣ်လီၤ" (စံးထီၣ်ပတြၢၤ ၅၇း၉, ၁၀).

ၦၤကွဲးထါဖိတဖၣ်သ့ၣ်ညါလၢ အဝဲသ့ၣ်နီၢ်သးအတၢ်ဂံၢ်စၢ်ဘါစၢ် အိၣ်ဝဲဒီးကဟ့ၣ်လီၤယွၤတၢ်ဂ့ၤတအိၣ်နီတမံၤဘၣ်ဒီး လၢတၢ်အံၤအပူၤ, အနီၢ်ကစၢ်ဒၣ်ဝဲတၢ်တအိၣ်ဒီးအဝဲသ့ၣ်နီတမံၤဒ်သိးကအုၣ်သးလၢအဝဲသ့ၣ် ကတုၤထီၣ်ဆူကစၢ်ယွၤအလီၢ်ပစိၥ်အမဲၥ်ညါအံၤန့ၣ်ဘၣ် (စံးထီၣ်ပတြၢၤ ၄၀း၁၇). ဒ်ပဝဲဒၣ်သ့ၣ်တဖၣ်ခဲလၢၥ်အသိး, အဝဲသ့ၣ်နၢ်ပၢၢ်လၢကလိၣ်ဘၣ် တၢ်ဘျုးတၢ်ဖှိၣ်လၢအမ့ၢ်ကစၢ်ယွၤအဘျုးအဖှိၣ်အံၤန့ၣ်လီၤ.

မ့ၢ်စံးလၢအဖုၣ်န့ၣ်, အဝဲသ့ၣ်လိၣ်တၢ်သးခုအကစီၣ်န့ၣ်လီၤ.

လံၥ်ထါစံးထီၣ်ပတြၢၤပၥ်ဖျါထီၣ်တၢ်ဂ့ၢ်တၢ်ကျိၤလၢ အမ့ၢ်ၦၤဂီၢ်မုၢ် တဖၣ်အံၤ သန့ၤအသးလၢယွၤအဘျုးအဖှိၣ်လၢၥ်လၢၥ်ဆ့ဆ့အဂ့ၢ်န့ၣ်လီၤ. မ့ၢ်တၢ်ဂ့ၤတမံၤလၢ ယွၤအတၢ်သးကညီၤအံၤ မ့ၢ်တၢ်လီၤထူလီၤယိၥ်, ဒ်အအိၣ်ဝဲလၢယွၤအတၢ်ဘၣ်တ့ဒီးအၦၤဂီၢ်မုၢ်အတၢ်စံၣ်စိၤတဲစိၤအပူၤအသိး န့ၣ်လီၤ (စံးထီၣ်ပတြၢၤ ၁၃၆). လၢတၢ်အထူအယိၥ် ယွၤတဂၤအံၤအမဲၥ်ညါ န့ၣ်, ၦၤကညီအတၢ်အိၣ်မူအံၤ ဒ်နီၣ်အိၣ်မူဝဲတစိၢ်တလီၢ်အသိး, ဘၣ်ဆၣ်ဒီး ကစၢ်ယွၤသးကညီၤၦၤကညီ ဒီးမၤဆူၣ်ထီၣ်က့ၤအဂံၢ်အဘါ (စံးထီၣ်ပတြၢၤ ၁၀၃း၃, ၅, ၁၅) ဒီးလၢအပူၤန့ၣ် ဒိးန့ၢ်ဘၣ်တၢ်အထူအယိၥ်အတၢ်အၢၣ်လီၤ အီလီၤန့ၣ်လီၤ.

ကစၢ်ယွၤအၦၤဂီၢ်မုၢ်ဒိးန့ၢ်တၢ်မၤမုၥ်အသး ခီဖျိကစၢ်ယွၤအတၢ် အၢၣ်လီၤအီလီၤလၢအတီအလိၤအပူၤအံၤအဃိန့ၣ်လီၤ. ၦၤဂီၢ်မုၢ်အတၢ် ဃ့ကညးတဖၣ်, အါစုအါဘျီမ့ၢ်ဆူၣ်ဝဲဘၣ်ဆၣ်, ၦဲၤဝဲဒီးတၢ်မုၢ်လၢ်ထီဘိလီၤ, အဂ့ၢ်ဒ်လဲၣ် မ့ၢ်လၢအဒုးနဲၣ်ဆူအဝဲသ့ၣ်မူခိၣ်ကစၢ်လၢအလၢအၦဲၤဒီး တၢ်အဲၣ် တဂၤအံၤအအိၣ်အဃိန့ၣ်လီၤ (စံးထီၣ်ပတြၢၤ ၁၀၃း၁၃; စံးထီၣ်ပတြၢၤ ၆၈း၅; စံးထီၣ်ပတြၢၤ ၈၉း၂၆). တၢ်လဲၤခီဖျိလၢယွၤအဘျုးအဖှိၣ်ပူၤအသီဒီး ယွၤအတၢ်အဲၣ်တၢ်ကွံအံၤ ဟ့ၣ်ဂံၢ်ဟ့ၣ်ဘါတၢ်လၢ ကဘူၣ်ထီၣ်ဘါထီၣ်ယွၤဒီး မၤယွၤအတၢ်မၤထဲတဂၤဧိၤန့ၣ်လီၤ.