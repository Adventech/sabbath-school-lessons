---
title:  "ယွၤဧၢ, နမ့ၢ်ကွၢ်ဟုၣ်ပလီၤကမၣ်တၢ်ဒီး"
date:   13/02/2024
---

`ဖး စံးထီၣ်ပတြၢၤ ၁၃၀ တက့ၢ်. တၢ်ဒဲးဘးအဒိၣ်အယိၥ်ဒီး ၦၤတၢ်ဒဲးဘးဖိအတၢ်မုၢ်လၢ်အံၤ ဘၣ်တၢ်ပၥ်ဖျါထီၣ်အီၤဒ်လဲၣ်.`

ၦၤကွဲးထါစံးထီၣ်ပတြၢၤအသးတၢ်တူၢ်ဘၣ်ခီၣ်ဘၣ်အဒိၣ်အမုၢ်အံၤ ဘၣ်ဃးဒီးအနီၢ်ကစၢ်ဒၣ်ဝဲအတၢ်ဒဲးဘးဒီး အၦၤဂီၢ်မုၢ်တဖၣ်အတၢ်ဒဲးဘးန့ၣ် လီၤ (စံးထီၣ်ပတြၢၤ ၁၃၀း၃, ၈). ၦၤဂီၢ်မုၢ်တဖၣ်အတၢ်ဒဲးဘးန့ၣ် ဒိၣ်တုၤ ဒၣ်လဲၥ်လၢမၤပျံၤမၤဖုးၦၤဂီၢ်မုၢ်လၢ ကလီၤဖးဒီးယွၤလီၤထူလီၤယိၥ်မးန့ၣ်လီၤ (စံးထီၣ်ပတြၢၤ ၁၃၀း၃). လံၥ်စီဆှံစံးကတိၤဘၣ်ဃးတၢ်ဒဲးဘးအတၢ်ကွဲးနီၣ် ကွဲးဃါအံၤ ဘၣ်တၢ်ပၥ်အီၤလၢတၢ်စံၣ်ညီၣ်မုၢ်နံၤအဂီၢ် (ဒၤနံးယ့လး ၇း၁၀း လီၣ်ဖျါ ၂၀း၁၂) ဒီးၦၤတၢ်ဒဲးဘးဖိအမံၤကဘၣ်တၢ်ထုးထီၣ်ကွံၥ်အီၤလၢ လံၥ်မူအပူၤန့ၣ်လီၤ (၂မိၤၡွ ၃၂း၃၂; စံးထီၣ်ပတြၢၤ ၆၉း၂၈; လီၣ်ဖျါ ၁၃း၈).

ၦၤကွဲးထါစံးထီၣ်ပတြၢၤဃ့ကညးလၢ ယွၤကပျၢ်အတၢ်ဒဲးဘးလၢ ကတြူးကွံၥ်အတၢ်ဒဲးဘးတၢ်ကွဲးနီၣ်ကွဲးဃါတဖၣ်န့ၣ်လီၤ (စံးထီၣ်ပတြၢၤ ၅၁း၁, ၉; ယံး၇မံယၤ ၃၁း၃၄; မံကၤ ၇း၁၉). အဝဲသ့ၣ်ညါလၢ ယွၤန့ၣ် တမ့ၢ် အသူၣ်ဒိၣ်သးဖျိးတၢ်ဘၣ်တဂၤန့ၣ်လီၤ. အတၢ်အဲၣ်န့ၣ် မ့ၢ်တၢ်အထူအယိၥ် န့ၣ်လီၤ. အတၢ်သးဒိၣ်ထီၣ်န့ၣ် အိၣ်ထီၣ်အသးထဲလၢ ဖဲၦၤကညီတပၥ်လုၢ် ပၥ်ၦ့ၤအတၢ်အဲၣ်ဘၣ်အကတီၢ်န့ၣ်လီၤ...အတၢ်သးဒိၣ်ထီၣ်အတၢ်ပညိၣ်အံၤ တမ့ၢ်လၢကမၤဘၣ်ဒိဘၣ်ထံးတၢ်ဘၣ်, မ့မ့ၢ်တခီ ကမၤဘျါက့ၤၦၤကညီ, တမၤဟးဂီၤတၢ်ဘၣ်, ဘၣ်ဆၣ်ကမၤပူၤဖျဲးအတၢ်အၢၣ်လီၤအီလီၤအၦၤဂီၢ်မုၢ် အံၤအဂီၢ်န့ၣ်လီၤ (ကွၢ် ဟိၤၡွ ၆း၁, ၂). "Hans K. Larondelle, _Deliverance in the Psalms_ (Berrien Springs, MI: First Impressions, 1983) pp. 180, 181. လီၤကမၢကမၣ်မးလၢ, ကစၢ်ယွၤအိၣ်ဒီးတၢ်ကတဲၥ်ကတီၤသး ထီဘိလၢ ကပျၢ်တၢ်ဒဲးဘးလီၤ, တမ့ၢ်ကဟ့ၣ်အဝဲသ့ၣ်တၢ်ကမၣ်ဘၣ်, မ့ၢ်တၢ်တမံၤလၢတၢ်ကဘၣ်ယူးယီၣ်ပၥ်ကဲယွၤအဂီၢ်န့ၣ်လီၤ (စံးထီၣ်ပတြၢၤ ၁၃၀း၄; ၇ိမ့ၤ ၂း၄). တၢ်ဘူၣ်ထီၣ်ဘါထီၣ်အမ့ၢ်အတီန့ၣ် မ့ၢ်တၢ်ယူးယီၣ် ပၥ်ကဲကစၢ်ယွၤအသကဲၥ်ပ၀းလၢ အမ့ၢ်တၢ်အဲၣ်အံၤန့ၣ်လီၤ, တမ့ၢ်တၢ်ပျံၤလၢ ကဒိးန့ၢ်ဘၣ်တၢ်ကမၣ်အဂီၢ်ဘၣ်.

ကစၢ်ယွၤအဖိတဖၣ် ဘၣ်တၢ်ကိးဃီၤအီၤလၢ ကခိးကစၢ်ယွၤအဂီၢ် လီၤ (စံးထီၣ်ပတြၢၤ ၂၇း၁၄; စံးထီၣ်ပတြၢၤ ၃၇း၃၄). ဧ့ၤဘြံၤအကျိၥ်လၢ အမ့ၢ် ဆၠတၠ့, "အိၣ်ခိး" အံၤအခီပညီမ့ၢ်ဝဲ, "ထုးယုၥ်ထီၣ်" အခီၣ်ထံး ဟဲဝဲလၢဧ့ၤဘြံၤအကျိၥ်လၢအမ့ၢ် "တၢ်မုၢ်လၢ်" အံၤန့ၣ်လီၤ. လၢတၢ်န့ၣ်အဃိ, အိၣ်ခိးကစၢ်ယွၤန့ၣ် တမ့ၢ်တၢ်ဟ့ၣ်ရူကွံၥ်လၢတၢ်ဖှီၣ်တၢ်နးအတၢ်အိၣ်အသး တဖၣ်ဘၣ်, မ့မ့ၢ်တခီ မ့ၢ် "တၢ်ထုးယုၥ်ထီၣ်" တၢ်မုၢ်လၢ် မ့တမ့ၢ်အိၣ်ဒီး တၢ်သူၣ်အိၣ်သးအိၣ်လၢတၢ်မုၢ်လၢ်ယွၤအတၢ်နုၥ်လီၤမၤတၢ်န့ၣ်လီၤ. ၦၤကွဲးထါဖိအတၢ်မုၢ်လၢ်န့ၣ် တအိၣ်သူၣ်လီၤအသးလၢအနီၢ်ကစၢ်ဒၣ်ဝဲ အတၢ်ထံၣ်ဂ့ၤအပူၤဘၣ်, မ့မ့ၢ်တခီ, အိၣ်သူၣ်လီၤအသးလၢ ကစၢ်ယွၤအကလုၢ် ကထါအပူၤန့ၣ်လီၤ (စံးထီၣ်ပတြၢၤ ၁၃၀း၅). တၢ်အိၣ်ခိးယွၤလၢတၢ်တီ တၢ်လိၤအပူၤအံၤ တမ့ၢ်လၢတၢ်ကလီကလီအပူၤဘၣ်, အဂ့ၢ်ဒ်လဲၣ်န့ၣ်, တၢ်ခံးမုၢ်နၤမ့ၢ်၀ံၤဝဲဒီး, ကစၢ်ယွၤအတၢ်ဒုးထူၣ်ဖျဲးအမုၢ်တၢ်ကပီၤကတုၤဝဲဒၣ် န့ၣ်လီၤ.

ကွၢ်ၦၤကွဲးထါစံးထီၣ်ပတြၢၤအနီၢ်ကစၢ်ဒၣ်ဝဲအတၢ်ဃ့ကညးအံၤ ကဲထီၣ်လၢဒူၣ်ဖိထၢဖိခဲလၢၥ်တဖၣ်အဂီၢ်န့ၣ်လီၤ (စံးထီၣ်ပတြၢၤ ၁၃၀း၇, ၈). နီၢ်တဂၤအတၢ်အိၣ်မူဘၣ်မုၥ်မုၥ်ခုၣ်ခုၣ်အံၤ နထုးလီၤဖးဒီးၦၤဂီၢ်မုၢ်အတၢ် အိၣ်မုၥ်အိၣ်ခုၣ်အံၤတန့ၢ်ဘၣ်. လၢတၢ်န့ၣ်အဃိ, ၦၤတဂၤလၢ်လၢ်န့ၣ် တဃ့တၢ်ထဲလၢအနီၢ်ကစၢ်ဒၣ်ဝဲအဂီၢ်ဘၣ်, မ့ၢ်လၢဒူၣ်ဖိထၢဖိ, တၢ်အိၣ်ဆိး အလီၢ်ခဲလၢၥ်အဂီၢ်န့ၣ်လီၤ. ဒ်ပမ့ၢ်ၦၤစူၢ်က့ၤနၥ်က့ၤတၢ်တဖၣ်အသိး, ပဘၣ်ဃးဒီးဒူၣ်ဖိထၢဖိန့ၣ်လီၤ, ဒီးတၢ်လၢအမၤဘၣ်ဒိဘၣ်ထံးဒူၣ်ဖိထၢဖိ အတၢ်အိၣ်တၢ်ဆိးအလီၢ်န့ၣ်, ဘၣ်ဒိဘၣ်ထံးစ့ၢ်ကီးၦၤကိးဂၤဒဲးလီၤ.

`ဆိကမိၣ်ထီၣ်တၢ်သံကွၢ်လၢအမ့ၢ်, "ယွၤဧၢ, နမ့ၢ်ကွၢ်ဟုၣ်ပလီၤ ကမၣ်တၢ်ဒီး, ကစၢ်ဧၢ မ့ၢ်မတၤကဆၢထၢၣ်တဂၤလဲၣ်" အံၤန့ၣ်တက့ၢ် (စံးထီၣ်ပတြၢၤ ၁၃၀း၃). အခီပညီလၢနနီၢ်ကစၢ်ဒၣ်နဲအဂီၢ်အိၣ်ဝဲဒ်လဲၣ်. ကစၢ်ယွၤမ့ၢ်ကွၢ်ဟုၣ်နလီၤကမၣ်တၢ်တဖၣ်န့ၣ်, မ့ၢ်နကအိၣ်နဲအလီၢ်ဖဲလဲၣ်.`