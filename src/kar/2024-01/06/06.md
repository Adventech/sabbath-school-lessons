---
title:  ကစၢ်ယွၤအတၢ်စံၣ်ညီၣ်ဒီးဒဲစီဆှံ
date:   08/02/2024
---

`ဖး စံးထီၣ်ပတြၢၤ ၉၆း၆-၁၀း စံးထီၣ်ပတြၢၤ ၉၉း၁-၄; ဒီး စံးထီၣ် ပတြၢၤ ၁၃၂း၇-၉, ၁၃-၁၈. ကစၢ်ယွၤအတၢ်စံၣ်ညီၣ်မၤအသးဖဲလဲၣ်ဒီး တၢ်စံးဆၢလၢအတဘၣ်ထွဲလိၥ်သးဒီးၦၤန့ၣ် မ့ၢ်မနုၤလဲၣ်. ဒဲစီဆှံအတၢ်ဖံး တၢ်မၤအံၤ မၤစၢၤၦၤလၢကနၢ်ပၢၢ်ကစၢ်ယွၤအတၢ်မၤလၢတၢ်အၢတၢ်သီ အဖီခိၣ်အံၤသ့ဝဲဒ်လဲၣ်.`

ကစၢ်ယွၤအတၢ်စံၣ်ညီၣ်အံၤ ဘၣ်ထွဲလိၥ်အသးဘူးဘူးဒီးဒဲစီဆှံန့ၣ် လီၤ. ဒဲစီဆှံအံၤ မ့ၢ်တၢ်လီၢ်တပူၤလၢၦၤကွဲးထါစံးထီၣ်ပတြၢၤအတၢ်နၢ်ပၢၢ် တၢ်အၢတၢ်သီအတၢ်ကီတၢ်ခဲအံၤအတၢ်လဲလိၥ်ကွံၥ်သးသ့ဝဲအဂ့ၢ်န့ၣ်လီၤ (စံးထီၣ်ပတြၢၤ ၇၃း၁၇-၂၀). ဒဲစီဆှံအံၤ ဘၣ်တၢ်ပၥ်လီၤအီၤလၢ အမ့ၢ် ယွၤအတၢ်စံၣ်ညီၣ်အလီၢ် ဒ်အဘၣ်တၢ်ဒုးနဲၣ်ဖျါအီၤလၢအမ့ၢ် Urim (အူ၇ံၣ်) အတၢ်စံၣ်ညီၣ်အသိး (၄မိၤၡွ ၂၇း၂၁) ဒီးၦၤလုၢ်တၢ်ဒိၣ်အတၢ်စံၣ်ညီၣ် အတၢ်ကူတၢ်သိးလၢအသးနါၦၢ်အလိၤအံၤန့ၣ်လီၤ (၂မိၤၡွ ၂၈း၁၅, ၂၈, ၃၀). ဒ်န့ၣ်အသိး ထါစံးထီၣ်ပတြၢၤအါအါကလဲၥ်ပၥ်ဖျါထီၣ်ကစၢ်ယွၤအိၣ်လၢ အလီၢ်ပစိၥ်အလိၤလၢဒဲစီဆှံအပူၤ အိၣ်ဒီးတၢ်ကတဲၥ်ကတီၤအသးလၢၦဲၤ ဒ်သိးကစံၣ်ညီၣ်ဟီၣ်ခိၣ်လၢအတၢ်အၢတၢ်သီအဂီၢ်န့ၣ်လီၤ.

လၢဒဲစီဆှံအပူၤအံၤ တၢ်အုၣ်က့ၤခီၣ်က့ၤအတၢ်၇ဲၣ်တၢ်ကျဲၤန့ၣ် ဘၣ်တၢ်လီၣ်ဖျါထီၣ်အီၤန့ၣ်လီၤ. လၢၦၤဘါတၢ်ဂီၤတၢ်ဖီၣ်အတၢ်စူၢ်တၢ်နၥ် အပူၤန့ၣ်, တၢ်ဒဲးဘးန့ၣ် ဘၣ်တၢ်နၢ်ပၢၢ်အီၤလၢ အမ့ၢ်နီၢ်ခိအတၢ်သံၣ်သူမီၤကျၥ် လၢအကဘၣ်တၢ်မၤဟါမၢ်ကွံၥ်အီၤလၢတၢ်မၤကဒါမဲၥ်အတၢ်လုၢ်တၢ်လၢ် အပူၤန့ၣ်လီၤ. မ့ၢ်ဘၣ်ထိၣ်သတြီၤအီၤဒီး, လံၥ်စီဆှံတခီဒုးနဲၣ်တၢ်ဒဲးဘး ဒ်အမ့ၢ်တၢ်လုၣ်သ့ၣ်ခါပတၥ်ယွၤအတၢ်သိၣ်တၢ်သီတဖၣ်န့ၣ်လီၤ.ကစၢ်ယွၤ အတၢ်စီဆှံအခီပညီန့ၣ် မ့ၢ်ဝဲအတၢ်အဲၣ်တၢ်တီတၢ်လိၤဒီး တၢ်မ့ၢ်တၢ်တီ တဖၣ်န့ၣ်လီၤ. ဒ်န့ၣ်အသိး, ကစၢ်ယွၤအၦၤဂီၢ်မုၢ်ကဘၣ်ဃုတၢ်တီတၢ်လိၤ ဒီးတၢ်အမ့ၢ်အတီ ဒီးကဘၣ်ဘူၣ်ထီၣ်ဘါထီၣ်ယွၤလၢတၢ်စီတၢ်ဆှံအပူၤန့ၣ် လီၤ. ကဘၣ်မၤတၢ်မ့ၢ်တၢ်တီဒီး ကဘၣ်ဘူၣ်ထီၣ်ဘါထီၣ်ယွၤလၢအတၢ်စီ တၢ်ဆှံအပူၤအသိးန့ၣ်လီၤ. ဒ်သိးကမၤတၢ်အံၤအဂီၢ်န့ၣ်, အဝဲသ့ၣ်ကဘၣ် ဒိကနၣ်ကစၢ်ယွၤအတၢ်သိၣ်တၢ်သီလၢ အမ့ၢ်တၢ်လီၣ်ဖျါထီၣ်ယွၤအတၢ်စီ တၢ်ဆှံန့ၣ်လီၤ.

လၢတၢ်န့ၣ်အဃိ, ဒဲစီဆှံန့ၣ် မ့ၢ်တၢ်လီၢ်လၢတၢ်ပျၢ်တၢ်ဒဲးဘးဒီး တၢ်ဟ့ၣ်လီၤက့ၤတၢ်မ့ၢ်တၢ်တီလၢအဘၣ်တၢ်ပၥ်ဖျါထီၣ်အီၤ ခီဖျိကစၢ်ယွၤ အတၢ်သးကညီၤအလီၢ်ဆ့ၣ်နီၤဒီး "တၢ်လုၢ်ထီၣ်တၢ်တီတၢ်လိၤ" အလီၢ်န့ၣ်လီၤ (၅မိၤၡွ ၃၃း၁၉; စံးထီၣ်ပတြၢၤ ၄း၅). ဘၣ်ဆၣ်ဒီး, "ကစၢ်ယွၤလၢ အပျၢ် တၢ်ကမၣ်" တဂၤမၤကၣ်တၢ်မၤအအၢအသီလၢၦၤတပီၢ်ယၢ်လီၤသးတဖၣ် မၤဝဲန့ၣ်လီၤ (စံးထီၣ်ပတြၢၤ ၉၉း၈).

ကစၢ်ယွၤအတၢ်စံၣ်ညီၣ်လၢ စံယိၣ်အလီၢ်အံၤ ကဲထီၣ်တၢ်ဘျုးလၢ ၦၤတီၦၤလိၤသ့ၣ်တဖၣ်အဂီၢ်ဒီး ၦၤအၢၦၤသီသ့ၣ်တဖၣ်အတၢ်ဟးဂီၤအဂီၢ်န့ၣ် လီၤ (စံးထီၣ်ပတြၢၤ ၁၃၂း၁၃-၁၈). ဒဲစီဆှံဟဲစိၥ်တၢ်မၤနၢၤအတၢ်မုၢ်လၢ် တဖၣ်လၢ အမ့ၢ်ကစၢ်ယွၤအတၢ်ဟဲဒ်စံၣ်ညီၣ်ကွီၢ်တဂၤအသိး, လီၤဆီဒၣ်တၢ် ဖဲတၢ်ပျၢ်တၢ်ကမၣ်မုၢ်နံၤအဆၢကတီၢ်န့ၣ်လီၤ. ဒ်န့ၣ်အသိး, ထါစံးထီၣ်ပတြၢၤ သ့ၣ်တဖၣ်အံၤ ဟ့ၣ်ဆူၣ်ထီၣ်တၢ်လီၤတံၢ်လီၤဆဲးလၢ ယွၤအၦၤစံၣ်ညီၣ်ကွီၢ် ကဟဲဝဲအဂီၢ် (စံးထီၣ်ပတြၢၤ ၉၆း၁၃; စံးထီၣ်ပတြၢၤ ၉၈း၉) ကစၢ်ခ၇ံၥ်လၢ မူခိၣ်ဘီမုၢ်အဒဲစီဆှံအပူၤန့ၣ်လီၤ (လီၣ်ဖျါ ၁၁း၁၅-၁၉).

`ဖး ၇ိမ့ၤ ၈း၃၄. လံၥ်စီဆှံဆၢအံၤ ဒုးနဲၣ်ၦၤကစၢ်ခ၇ံၥ်အတၢ်မၤလၢ မူခိၣ်အဒဲစီဆှံအပူၤအံၤ မ့ၢ်တၢ်ကစီၣ်လၢအဂ့ၤလၢအၦၤဂီၢ်မုၢ်အဂီၢ်သ့ဝဲလၢ ကျဲဒ်လဲၣ်.`