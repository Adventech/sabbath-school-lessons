---
title:  တၢ်သုးမုၢ်ဂီၢ်မုၢ်လၢအဂံၢ်ဆူၣ်ဘါဆူၣ်
date:   04/02/2024
---

`ဖး စံးထီၣ်ပတြၢၤ ၁၈း၃-၁၈; စံးထီၣ်ပတြၢၤ ၇၆း၃-၉, ၁၂; ဒီး စံးထီၣ်ပတြၢၤ ၁၄၄း၅-၇ တက့ၢ်. ဖဲလံၥ်စီဆှံအဆၢသ့ၣ်တဖၣ်အပူၤအံၤ, ကစၢ်ယွၤန့ၢ်ဘၣ်တၢ်ပၥ်ဖျါထီၣ်အီၤဒ်လဲၣ်. တၢ်အက့ၢ်အဂီၤသ့ၣ်တဖၣ်အံၤ ဟ့ၣ်ထီၣ်တၢ်မနုၤတမံၤလၢ ယွၤအတၢ်အိၣ်ကတီၤသးထီဘိလၢကအုၣ်က့ၤ ခီၣ်က့ၤအၦၤဂီၢ်မုၢ်အဂီၢ်အံၤန့ၣ်လဲၣ်.`

ထါသး၀ံၣ်အံၤ စံးထီၣ်ပတြၢၤယွၤလၢ အတၢ်စိတၢ်ကမီၤလီၤလိၢ် လီၤလးလၢတၢ်အၢတၢ်သီအစိကမီၤဖီခိၣ် လၢအမၤပျံၤမၤဖုးအၦၤဂီၢ်မုၢ်အံၤ န့ၣ်လီၤ. ထါသ့ၣ်တဖၣ်အံၤ ပၥ်ဖျါထီၣ်ယွၤလၢ အမ့ၢ်တၢ်သုးမုၢ်ဂီၢ်မုၢ်ဒီး စံၣ်ညီၣ်ကွီၢ်လၢအအိၣ်ဒီးတၢ်စိကမီၤဒိၣ်ဒိၣ်အါအါတဂၤန့ၣ်လီၤ. ယွၤအက့ၢ် အဂီၤလၢအမ့ၢ်တၢ်သုးမုၢ်ဂီၢ်မုၢ်အံၤ ဘၣ်တၢ်သူအီၤလၢထါစံးထီၣ်ပတြၢၤအပူၤ ခဲအံၤခဲအံၤဒီး ဒုးနဲၣ်ဖျါထီၣ်ကစၢ်ယွၤအတၢ်စံးဆၢက့ၤအၦၤဂီၢ်မုၢ်အတၢ် ကိးပသူထီၣ်ဒီး အတၢ်တူၢ်ဘၣ်တၢ်နးတၢ်ဖှီၣ်န့ၣ်လီၤ.

"ဒီးယွၤမၢ - လီသီၣ်လၢမူခိၣ်ယ/ဒီးတၢ်ထီကတၢၢ်ဒုးသီၣ်ထီၣ်အကလုၢ်ယ/ သူၣ်ဒီးမ့ၣ်အူကဖးလီၤ./ဒီးပျၢ်အပျၢ်တဖၣ်ဒီးမၤ့ပံ့ပါဝဲယ/ခးလီ၀ၢ်ဒံးအါအါ ကလဲၥ်ဒီးမၤဃၥ်အီၤလီၤ./ဒီးထံအကျိၤတဖၣ်န့ၣ်ဖျါဝဲယ/ဒီးဟီၣ်ခိၣ်အခီၣ်ထံး တဖၣ်န့ၣ်အိၣ်ဖျါထီၣ်ဝဲလၢနသိၣ်ဃီၣ်တၢ်, ယွၤဧၢယ/လၢနနါဒ့အူသဖှိတၢ်တဘျီ အမဲၥ်ညါလီၤ" (စံးထီၣ်ပတြၢၤ ၁၈း၁၃-၁၅).

ကစၢ်ယွၤအတၢ်ဆၢတဲၥ်ဒီးအတၢ်ဖံးတၢ်မၤအဒိၣ်အထီအံၤ ကြၢးလၢ အမၤလီၤမၢ်ကွံၥ်တၢ်သးဒ့ဒီလၢအဘၣ်ဃးဒီးယွၤအတၢ်ကဟုကယၥ်ဒိၣ်ဒိၣ် ဒီးအတၢ်အဲၣ်အံၤ လၢၦၤတူၢ်ဘၣ်တၢ်နးတၢ်ဖှီၣ်တဖၣ်အဂီၢ် ဒ်သိးကမၤနၢၤ တၢ်အၢတၢ်သီန့ၣ်လီၤ.

လၢအကတၢၢ်န့ၣ်, ဖဲကစၢ်ယွၤအၦၤဂီၢ်မုၢ်ဒ်သိးဒီးစီၤဒၤ၀ံးအံၤစ့ၢ်ကီး လဲၤခီဖျိဘၣ်တၢ်ဒုးထူၣ်ဖျဲးထီၣ်က့ၤဆူတၢ်ဒုးတၢ်ယၤအပူၤအကတီၢ် လၢအတဟဲလၢၦၤကညီအအိၣ်ဘၣ်အံၤန့ၣ်လီၤ. လၢအတၢ်ဒုးအါအါကလဲၥ် လၢအထီဒါယွၤအၦၤဂီၢ်မုၢ်အဒုၣ်အဒါအံၤန့ၣ်, စီၤပၤစီၤဒၤ၀ံးစံးထီၣ်ပတြၢၤယွၤ ဒ်အမ့ၢ်ၦၤထဲတဂၤဧိၤလၢအဒိးန့ၢ်ဘၣ်တၢ်မၤနၢၤတဖၣ်န့ၣ်လီၤ. ညီမးဝဲလၢ စီၤဒၤ၀ံးကဟံးန့ၢ်အမံၤလၢ တၢ်ဟဲကဲထီၣ်အသးသ့ၣ်တဖၣ်အပူၤ ခီဖျိအတၢ် မၤနၢၤအါအါကလဲၥ်အံၤန့ၣ်လီၤ, ဘၣ်ဆၣ်တၢ်အံၤတမ့ၢ်အတၢ်ဆိကမိၣ်ဒီး တၢ်အိၣ်လၢအသးကံၢ်ပူၤတမံၤန့ၣ်ဘၣ်. အဝဲသ့ၣ်ညါလၢအတၢ်စိတၢ်ကမီၤ အခီၣ်ထံးခီၣ်ဘိဟဲဝဲအဂ့ၢ်အကျိၤန့ၣ်လီၤ.

စီၤဒၤ၀ံးစံးလၢ ကစၢ်ယွၤသိၣ်လိအစုလၢအကဒုးတၢ်ဘၣ်ဆၣ်, (စံးထီၣ်ပတြၢၤ ၁၈း၃၄) လၢထါစံးထီၣ်ပတြၢၤအပူၤန့ၣ်, တၢ်တထံၣ်န့ၢ်အီၤ နီတပူၤလၢအဝဲသန့ၤအသးလၢအတၢ်ဒုးတၢ်ယၤအတၢ်သ့တၢ်ဘၣ်အပူၤန့ၣ် ဘၣ်. လၢအလီၢ်န့ၣ်, ကစၢ်ယွၤဒုးတၢ်လၢစီၤဒၤ၀ံးအဂီၢ်ဒီး မၤပူၤမၤဖျဲးအီၤ န့ၣ်လီၤ (စံးထီၣ်ပတြၢၤ ၁၈း၄၇, ၄၈).

လၢထါစံးထီၣ်ပတြၢၤအပူၤအံၤန့ၣ်, စီၤပၤစီၤဒၤ၀ံးလၢ အဘၣ် တၢ်သ့ၣ်ညါအီၤလၢ သုးဖိလၢအမၤနၢၤတၢ်တဂၤအံၤ, ဟံးန့ၢ်အလီၢ်လၢ အမ့ၢ်ၦၤသူၣ်၀ံၣ်သးဆၢတၢ်တဂၤဒီး စံးထီၣ်ပတြၢၤကစၢ်ယွၤဒ်အမ့ၢ်ၦၤထဲ တဂၤဧိၤလၢအမၤထူၣ်ဖျဲးဒီးပၥ်မူပၥ်ဂဲၤအၦၤဂီၢ်မုၢ်တဖၣ်န့ၣ်လီၤ (စံးထီၣ်ပတြၢၤ ၁၄၄း၁၀-၁၅). တၢ်စံးထီၣ်ပတြၢၤဒီးတၢ်ထုကဖၣ်အံၤ မ့ၢ်စီၤဒၤ၀ံးအဂံၢ်အဘါ အခီၣ်ထံးခီၣ်ဘိလၢ အဂံၢ်ဘါဆူၣ်န့ၢ်ဒံးတၢ်ဒုးတၢ်ယၤအတၢ်စုကဝဲၤလၢ အဂုၥ်အဂၤဒ်န့ၣ်လီၤ. ကစၢ်ယွၤထဲတဂၤဧိၤအံၤ မ့ၢ်ၦၤလၢကဘၣ်စူၢ်အီၤ နၥ်အီၤဒီးဘူၣ်ထီၣ်ဘါထီၣ်အီၤန့ၣ်လီၤ.

`နတၢ်သ့တၢ်ဘၣ်, တၢ်ဟ့ၣ်ဒီးတၢ်မၤနၢၤတမံၤလၢ်လၢ်အိၣ်ဒီးနၤ လၢနတၢ်အိၣ်မူအပူၤအံၤ, ဘၣ်မနုၤလၢနကြၢးသ့ၣ်နီၣ်ထီၣ်က့ၤအဝဲသ့ၣ်ခဲလၢၥ် ဟဲအခီၣ်ထံးခီၣ်ဘိအံၤအဂီၢ်လဲၣ်. နမ့ၢ်သးပ့ၤနီၣ်အီၤဒီး တၢ်ကီတၢ်ခဲလၢ နကထံၣ်ဘၣ်န့ၣ်မ့ၢ်မနုၤလဲၣ်.`