---
title:  တၢ်တီတၢ်လိၤလၢၦၤဘၣ်တၢ်မၤအၢမၤနးအီၤတဖၣ်အဂီၢ်
date:   05/02/2024
---

`ဖး ထါစံးထီၣ်ပတြၢၤ ၉း၁၈; စံးထီၣ်ပတြၢၤ ၁၂း၅; စံးထီၣ်ပတြၢၤ ၄၀း၁၇; စံးထီၣ်ပတြၢၤ ၁၁၃း၇း စံးထီၣ်ပတြၢၤ ၁၄၆း၆-၁၀း ဒီး စံးထီၣ်ပတြၢၤ ၄၁း၁-၃ တက့ၢ်. တၢ်ကစီၣ်လၢပဂီၢ်ဖဲအံၤ, တုၤလၢမုၢ်မဆါ တနံၤညါအံၤအဂီၢ်စ့ၢ်ကီးန့ၣ် မ့ၢ်မနုၤလဲၣ်.`

ကစၢ်ယွၤပၥ်ဖျါထီၣ်အတၢ်ကဟုကယၥ်လီၤဆီဒီး အတၢ်ဘၣ်ထွဲလိၥ် အသးဘၣ်ဃးဒီးတၢ်တီတၢ်လိၤလၢ ၦၤဂီၢ်မုၢ်လၢအဂံၢ်စၢ်ဘါစၢ်တဖၣ်, ပၥ်ဃုၥ်ဒီးၦၤဖှီၣ်ဖိယၥ်ဖိ, ၦၤလိၣ်တၢ်မၤစၢၤ, ၦၤဘၣ်တၢ်မၤနးမၤဖှီၣ်အီၤ, မုၣ်ကမဲ, ဖိၣ်ဃဲဒီးၦၤတမှံၤသ့ၣ်တဖၣ်န့ၣ်လီၤ. လံၥ်ထါစံးထီၣ်ပတြၢၤအံၤ, ဒ်လံၥ်တၢ်သိၣ်တၢ်သီဒီး ၀ံသ့ၣ်တဖၣ်အသိး, ပၥ်ဖျါထီၣ်တၢ်ဂ့ၢ်တၢ်ကျိၤသ့ၣ် တဖၣ်အံၤလီၤတံၢ်လီၤဆဲးန့ၣ်လီၤ (၂မိၤၡွ ၂၂း၂၁-၂၇; ယၡါယၤ ၃း၁၃-၁၅).

ထါစံးထီၣ်ပတြၢၤသ့ၣ်တဖၣ်အံၤ သူတၢ်ပၥ်ဖျါထီၣ်လၢအမ့ၢ်, "ၦၤဖှီၣ်ဖိ ယၥ်ဖိဒီးၦၤလိၣ်တၢ်မၤစၢၤ" ဒီးဟးၡဲးတၢ်လၢကကဲထီၣ်တၢ်အခၢၣ်စးလၢ ၦၤဘၣ်တၢ်မၤနးမၤဖှီၣ်အီၤတဖၣ်အဂီၢ်န့ၣ်လီၤ. အဝဲအံၤ ဘၣ်တၢ်မၤအီၤလၢ ကပၥ်ဖျါထီၣ်ကစၢ်ယွၤအတၢ်ကဟုကယၥ်လၢ ၦၤခဲလၢၥ်အဂီၢ် လၢတၢ်ဘၣ်တ့ ခဲလၢၥ်အကျါန့ၣ်လီၤ.

တၢ်စံးကတိၤလၢအမ့ၢ်, "ၦၤဖှီၣ်ဖိယၥ်ဖိဒီးၦၤလိၣ်တၢ်မၤစၢၤ" အံၤ တမ့ၢ်ထဲလၢတၢ်စုလီၢ်ခီၣ်ခိၣ်အတၢ်တလၢတၦဲၤဘၣ်အပူၤအံၤဘၣ်, မ့ၢ်စ့ၢ်ကီး ၦၤလၢအဂံၢ်စၢ်ဘါစၢ်ဒီး တၢ်မၤစၢၤအီၤတအိၣ်ဘၣ်တဖၣ်န့ၣ်လီၤ. တၢ်ပၥ်ဖျါ ထီၣ်တၢ်ဂ့ၢ်တၢ်ကျိၤအံၤ ဃ့ထီၣ်တၢ်သးကညီၤဆူယွၤအတၢ်အဲၣ်တၢ်ကွံအအိၣ် ဒီးဆှၢဃီၤတၢ်ဆိကမိၣ်လၢၦၤတူၢ်တၢ်နးတၢ်ဖှီၣ်တဖၣ်အံၤအိၣ်ထဲတဖုဧိၤ လၢတၢ်မၤစၢၤအီၤတအိၣ်ဘၣ်ဒီး ဒိးန့ၢ်ဘၣ်တၢ်မၤစၢၤလၢယွၤတဂၤဧိၤအအိၣ် န့ၣ်လီၤ. တၢ်ကွဲးလၢအမ့ၢ်, "ၦၤဖှီၣ်ဖိယၥ်ဖိဒီးၦၤလိၣ်တၢ်မၤစၢၤ" အံၤ ဘၣ်ဃး စ့ၢ်ကီးဒီးၦၤတဂၤလၢ်လၢ်အတၢ်သူၣ်တီသးတီ, အတၢ်တီတၢ်လိၤဒီးအတၢ် အဲၣ်ယွၤလၢအတၢ်အၢၣ်လီၤလၢကသန့ၤထီၣ်အသးလၢၥ်လၢၥ်ဆ့ဆ့ဆူယွၤ အအိၣ် ဒီးသမၢကွံၥ်တၢ်သသန့ၤသးလၢနီၢ်ကစၢ်ဒၣ်ဝဲအပူၤန့ၣ်လီၤ.

တဆၢကတီၢ်ဃီအံၤန့ၣ်, တၢ်ကဟုကယၥ်ၦၤဖှီၣ်ဖိယၥ်ဖိတဖၣ် (စံးထီၣ်ပတြၢၤ ၄၁း၁-၃) အံၤ ဒုးနဲၣ်ဖျါကစၢ်ယွၤအၦၤဂီၢ်မုၢ်အတၢ်သူၣ်တီ သးတီန့ၣ်လီၤ. တၢ်မၤအၢမၤသီၦၤဂံၢ်စၢ်ဘါစၢ်တဖၣ်အံၤန့ၣ် မ့ၢ်တၢ်ဒဲးဘး အဒိၣ်တမံၤလၢလံၥ်စီဆှံအပူၤန့ၣ်လီၤ (၅မိၤၡွ ၁၅း၇-၁၁). ထါစံးထီၣ်ပတြၢၤ ဒုးသူၣ်ဟူးသးဂဲၤၦၤဂီၢ်မုၢ်အတီအလိၤတဖၣ် ဒ်သိးကစံးကတိၤထီဒါ တၢ်ဆီၣ်ဘံးဆီၣ်ဘၢအတၢ်ဖံးတၢ်မၤတမံၤလၢ်လၢ်န့ၣ်လီၤ.

ထါစံးထီၣ်ပတြၢၤတဖၣ် ပၥ်ပနီၣ်ဝဲလၢတၢ်သန့ၤသးလၢ ၦၤကညီ အတၢ်ဂံၢ်တၢ်ဘါဒ်အမ့ၢ်တၢ်ကူၣ်တၢ်ဆးအခီၣ်ထံးဒီးတၢ်ဂၢၢ်တၢ်ကျၢၤအံၤ မ့ၢ်တၢ်ကလီကလီန့ၣ်လီၤ. ကစၢ်ယွၤအၦၤဂီၢ်မုၢ်တဖၣ် ကဘၣ်ခီၣ်ဆၢ တၢ်လ့ပစီလၢတၢ်နၥ်န့ၢ်တၢ်အုၣ်က့ၤခီၣ်က့ၤအကျဲလၢ ၦၤကညီဒီးအဝဲသ့ၣ် တၢ်က၇ၢက၇ိတဖၣ်အပူၤလၢၥ်လၢၥ်ဆ့ဆ့ ဖဲအဝဲသ့ၣ်အကျဲဒီးယွၤအကျဲန့ၣ် လီၤဆီလိၥ်အသးအကတီၢ်န့ၣ်လီၤ.

ခီဖျိကစၢ်ခ၇ံၥ်အဘျုးအဖှိၣ်ထူးဝဲတီၤဝဲအပူၤ, အဝဲကဲထီၣ်လၢ အဖှီၣ်အယၥ်ဒ်သိးပကထူးထီၣ်တီၤထီၣ်လၢအတၢ်ဖှီၣ်တၢ်ယၥ်အဃိန့ၣ်လီၤ (၂က၇ံၣ်သူး ၈း၉). ကစၢ်ခ၇ံၥ်အတၢ်ထူးတၢ်တီၤပၥ်ဃုၥ်ဒီးအတၢ်အုၣ်က့ၤ ခီၣ်က့ၤလၢတၢ်ဒဲးဘးအတၢ်ဆီၣ်ဘံးဆီၣ်ဘၢအပူၤဒီး အၢၣ်လီၤၦၤတၢ်အိၣ်မူ အထူအယိၥ်လၢယွၤအဘီအမုၢ်ပူၤန့ၣ်လီၤ (မးသဲ ၂၅း၃၁-၄၆).

`မ့ၢ်နဆိကမိၣ်ထီၣ် "ၦၤဖှီၣ်ဖိယၥ်ဖိဒီးၦၤလိၣ်တၢ်မၤစၢၤတဖၣ်" လၢပသိးပကျါအံၤအဂ့ၢ်ဆံးအါလဲၣ်, ဒီးမ့ၢ်နမၤစၢၤအဝဲသ့ၣ်ဆံးဒိၣ်လဲၣ်.`