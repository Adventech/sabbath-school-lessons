---
title:  ယကဂဲၤဆၢထၢၣ်က့ၤ
date:   03/02/2024
---

### တၢ်မၤလိတနွံအံၤအဂီၢ်ဖး
စံးထီၣ်ပတြၢၤ ၁၈း၃-၁၈; စံးထီၣ်ပတြၢၤ ၄၁း၁-၃; ၅မိၤၡွ ၁၅း၇-၁၁; စံးထီၣ်ပတြၢၤ ၈၂; စံးထီၣ်ပတြၢၤ ၉၆း၆-၁၀း စံးထီၣ်ပတြၢၤ ၉၉း၁-၄; ၇ိမ့ၤ ၈း၃၄.

> <p>တၢ်ကလုၢ်ထူ</p>
> "လၢၦၤလၢအဘၣ်နးဘၣ်ဖှီၣ်အတၢ်မၤအၢအီၤအဃိ, လၢၦၤဖှီၣ်ဖိ ယၥ်ဖိအကအုကစွါတၢ်အဃိန့ၣ်, ခဲကနံၣ်အံၤ ယကဂဲၤဆၢထၢၣ်, ယွၤစံးဝဲဒၣ်, ၦၤလၢအသါသဖှိဒ်သိးအကန့ၢ်တၢ်အုၣ်က့ၤခီၣ်က့ၤန့ၣ် ယကပၥ်လၢအပူၤ လီၤ" (စံးထီၣ်ပတြၢၤ ၁၂း၅).

တၢ်အၢတၢ်သီ, တၢ်တတီတလိၤ, ဒီးတၢ်ဆီၣ်ဘံးဆီၣ်ဘၢတဖၣ် တအိၣ်ထဲလၢပဆၢကတီၢ်အံၤန့ၣ်ဘၣ်. ၦၤကွဲးထါဖိတဖၣ် အိၣ်မူတ့ၢ်လၢ တၢ်ဆၢကတီၢ်အအံၤစ့ၢ်ကီးန့ၣ်လီၤ. လၢတၢ်န့ၣ်အဃိ, အဝဲသ့ၣ်မ့ၢ်တၢ်တမံၤဂ့ၤ တမိၠဂ့ၤဒၣ်လဲၥ်, လံၥ်ထါစံးထီၣ်ပတြၢၤအံၤ မ့ၢ်ကစၢ်ယွၤအတၢ်ထီဒါတၢ်မၤဆူၣ် မၤစိးဒီးတၢ်မၤနးမၤဖှီၣ်လၢဟီၣ်ခိၣ်ချၢအံၤ, လၢပဟီၣ်ခိၣ်အံၤဒီးၦၤကွဲးထါဖိ အဟီၣ်ခိၣ်စ့ၢ်ကီးန့ၣ်လီၤ.

မ့ၢ်လီၤ, ကစၢ်ယွၤမ့ၢ်ၦၤသူၣ်စူၤသးစူၤတဂၤဒီး ပၢၤဃၥ်အတၢ်သးဒိၣ် လၢတၢ်သူၣ်စူၤသးစူၤအပူၤ, တအဲၣ်ဒိးလၢမတၤတဂၤမးကတုၤလၢတၢ်ဟးဂူၥ် ဟးဂီၤအပူၤဘၣ်ဒီး ကပီၢ်ယၢ်လီၤက့ၤအသးအဂီၢ်န့ၣ်လီၤ (၂ပ့းတရူး ၃း၉-၁၅). ကစၢ်ယွၤအတၢ်နုၥ်လီၤမၤတၢ်လၢတၢ်ဘၢၣ်စၢၤအံၤ တဘၣ်လိၥ်ဖိးဒ့အသးဒီး ၦၤကညီအတၢ်ဆၢမုၢ်လၢ်တဖၣ်ဘၣ်ဆၣ်, ကစၢ်ယွၤအမုၢ်စံၣ်ညီၣ်အနံၤန့ၣ် ကဟဲဝဲဒၣ်န့ၣ်လီၤ (စံးထီၣ်ပတြၢၤ ၉၆း၁၃; စံးထီၣ်ပတြၢၤ ၉၈း၉). လိၣ်ဒၣ်ထဲလၢပကဘၣ်စူၢ်အီၤနၥ်အီၤဒီး အတၢ်အၢၣ်လီၤသ့ၣ်တဖၣ်အဂီၢ် တုၤလၢမုၢ်နံၤသ့ၣ်တဖၣ်အံၤဟဲတုၤတစုန့ၣ်လီၤ. တၢ်ဘၣ်တ့အကစၢ်ထဲ တဂၤဧိၤလၢ အလီၢ်ပစိၥ်အိၣ်သူၣ်လီၤအသးလၢတၢ်တီတၢ်လိၤဒီး တၢ်မ့ၢ် တၢ်တီအဖီခိၣ်အံၤ (စံးထီၣ်ပတြၢၤ ၈၉း၁၄; စံးထီၣ်ပတြၢၤ ၉၇း၂) ကတဲၥ် ကတီၤတၢ်လၢအတၢ်ပၢတၢ်ြပးအတၢ်စံၣ်ညီၣ်, တၢ်ဂၢၢ်တၢ်ကျၢၤဒီးတၢ်ထူး တၢ်တီၤလၢဟီၣ်ခိၣ်ချၢအဂီၢ်သ့ဝဲဒၣ်န့ၣ်လီၤ. ယွၤအတၢ်စံၣ်ညီၣ်ခံကပၤအံၤ ပၥ်ဃုၥ်ဝဲဒီးတၢ်အုၣ်က့ၤခီၣ်က့ၤၦၤလၢ အဘၣ်တၢ်မၤနးမၤဖှီၣ်အီၤတဖၣ်ဒီး တၢ်မၤဟးဂီၤကွံၥ်ၦၤအၢၦၤသီသ့ၣ်တဖၣ်အံၤန့ၣ်လီၤ (စံးထီၣ်ပတြၢၤ ၇း၆-၁၇).

အအံၤမ့ၢ်တၢ်လၢအဘၣ်တၢ်အၢၣ်လီၤအီလီၤပဝဲဒၣ်သ့ၣ်တဖၣ် ဒီးကဟဲဝဲသၦၢ်ကတၢၢ်လၢအမ့ၢ်ကစၢ်ယွၤအမုၢ်နံၤ, လၢအတမ့ၢ်ပမုၢ်နံၤဘၣ်, ဒ်ၦၤကွဲးထါစံးထီၣ်ပတြၢၤပၥ်ဖျါထီၣ်ဝဲလီၤတံၢ်လီၤဆဲးအသိးန့ၣ်လီၤ.