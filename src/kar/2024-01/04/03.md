---
title:  ကစၢ်ယွၤအတၢ်ကဟုကယၥ်အဂၢၢ်ကျၢၤနီၢ်ကီၢ်
date:   22/01/2024
---

`ဖး စံးထီၣ်ပတြၢၤ ၄၀း၁-၃; စံးထီၣ်ပတြၢၤ ၅၀း၁၅; စံးထီၣ်ပတြၢၤ ၅၅း၂၂; ဒီးစံးထီၣ်ပတြၢၤ ၁၁၂ တက့ၢ်. ကစၢ်ယွၤဒုးပၣ်ဃုၥ်အသးလၢ ပတၢ်အိၣ်မူကိးနံၤဒဲးအပူၤလၢကျဲဒ်လဲၣ်.`

ကစၢ်ယွၤလီၣ်ဖျါထီၣ်အသးလၢ လံၥ်စီဆှံအပူၤ ဒ်အမ့ၢ်ယွၤလၢ အမူဝဲတဂၤလၢအမၤတၢ်လၢၦၤကိးထီၣ်အီၤသ့ၣ်တဖၣ်အဂီၢ်န့ၣ်လီၤ.

လၢၦၤကွဲးထါစံးထီၣ်ပတြၢၤအဂီၢ်န့ၣ်, "ယပၥ်လီၤယွၤလၢယမဲၥ်ညါ တထံၣ်ဃီလီၤ" လၢတၢ်န့ၢ်အဃိ, အဝဲနၥ်ကစၢ်ယွၤဒီးကိးထီၣ်အီၤန့ၣ်လီၤ (စံးထီၣ်ပတြၢၤ ၇း၁; စံးထီၣ်ပတြၢၤ ၉း၁၀). ကစၢ်ယွၤကဒိကနၣ်အီၤ တုၤဒၣ်လဲၥ်ဖဲအဝဲကိးထီၣ်အီၤလၢ "တၢ်ယိၥ်ပူၤ" (စံးထီၣ်ပတြၢၤ ၁၀၃း၁, ၂), ဟ့ၣ်လီၤတၢ်ကစီၣ်လၢ တၢ်လၢအသးသမူအိၣ်တမံၤလၢ်လၢ်ကပူၤဖျဲးဒီး ကစၢ်ယွၤအတၢ်ပၢတၢ်ြပးအသ့ဝဲဘၣ်အဂ့ၢ်န့ၣ်လီၤ. လၢတၢ်ဒ်အံၤအဃိ, ၦၤကွဲးထါစံးထီၣ်ပတြၢၤယွၤအတၢ်ကိးပသူထီၣ်အံၤ, မ့ၢ်တၢ်လၢအ၇့ဒိၣ် ဘၣ်ဆၣ် တၢ်မုၢ်လၢ်တဟါမၢ်ကွံၥ်ဝဲနီတစုဘၣ်.

လၢတဆၢကတီၢ်ဃီန့ၣ်, စံးထီၣ်ပတြၢၤ ၁၂၁ မၤလၤမၤကပီၤ တၢ်ဘၣ်တ့အကစၢ်အတၢ်စိတၢ်ကမီၤလၢၦၤတဂၤစုၥ်စုၥ်အတၢ်အိၣ်မူတီတီ လိၤလိၤအပူၤအဃိန့ၣ်လီၤ. တၢ်စိတၢ်ကမီၤပၣ်ဃုၥ်ဒီး-

၁."တဟ့ၣ်နခီၣ်လီၤတလံၥ်ဘၣ်" (စံးထီၣ်ပတြၢၤ ၁၂၁း၃) တၢ်အက့ၢ်အဂီၤလၢအမ့ၢ် "ခီၣ်" အံၤ အါစုအါဘျီပၥ်ဖျါထီၣ်ၦၤတဂၤဂၤ အတၢ်အိၣ်မူအလဲၤကျဲန့ၣ်လီၤ (စံးထီၣ်ပတြၢၤ ၆၆း၉; စံးထီၣ်ပတြၢၤ ၁၁၉း၁၀၅; ကတိၤဒိ ၃း၂၃). ဧ့ၤဘြံၤအတၢ်ကတိၤ "သုးအသး" အံၤ ပၥ်ဖျါထီၣ်တၢ်ပူၤဖျဲးအလီၢ်လၢ ယွၤဟ့ၣ်လီၤဆူဟီၣ်ခိၣ်အံၤ (စံးထီၣ်ပတြၢၤ ၉၃း၁) ဒီးဆူစံယိၣ်အံၤအဂီၢ်န့ၣ်လီၤ (စံးထီၣ်ပတြၢၤ ၁၂၅း၁).

၂.တၢ်အက့ၢ်အဂီၤလၢ အမ့ၢ်ကစၢ်ယွၤအံၤ မ့ၢ်ၦၤအံးက့ၤကွၢ်က့ၤ အံၣ်စ၇့လးလၢအတမံခ့မံသပ့ၤဘၣ်ပၥ်ဖျါထီၣ်ကစၢ်ယွၤအတၢ်အိၣ်ခိးဆိးသီ ဒီးအိၣ်ကတီၤအသးလၢကမၤတၢ်လၢအဖိသ့ၣ်တဖၣ်အဂီၢ်န့ၣ်လီၤ (စံးထီၣ် ပတြၢၤ ၁၂၁း၃, ၄).

၃.ကစၢ်ယွၤမ့ၢ် "နတၢ်ကဒု" (စံးထီၣ်ပတြၢၤ ၁၂၁း၅, ၆) ဒုးသ့ၣ်နီၣ်ထီၣ်က့ၤတၢ်အၢၣ်ထူၣ်လၢၦၤအံၣ်စ၇့လးဖိဟးထီၣ်ဆူကုၢ်အလီၢ် အကတီၢ်န့ၣ်လီၤ (၂မိၤၡွ ၁၃း၂၁, ၂၂). ဒ်န့ၣ်အသိး, ကစၢ်ယွၤကတဲၥ် ကတီၤတၢ်ပူၤဖျဲးအလီၢ်လၢအၦၤဂီၢ်မုၢ်အဂီၢ်အံၤ လၢနီၢ်ခိဒီးနီၢ်သးခံမံၤလၢၥ် အပူၤန့ၣ်လီၤ.

၄.ကစၢ်ယွၤအိၣ်လၢအဝဲသ့ၣ်စုထွဲ (စံးထီၣ်ပတြၢၤ ၁၂၁း၅). စုထွဲအံၤ ဘၣ်တၢ်ပၥ်အီၤလၢအမ့ၢ်တၢ်အဂံၢ်တၢ်ဘါဆူၣ်, စုလၢအဖံးတၢ် မၤတၢ် (စံးထီၣ်ပတြၢၤ ၇၄း၁၁; စံးထီၣ်ပတြၢၤ ၈၉း၁၃). ဟ့ၣ်ၦၤတၢ်သ့ၣ်ညါ နၢ်ပၢၢ်လၢကစၢ်ယွၤအတၢ်အိၣ်ဘူးဒီးအတၢ်သူၣ်အိၣ်သးအိၣ်တၢ်န့ၣ်လီၤ (စံးထီၣ်ပတြၢၤ ၁၆း၈; စံးထီၣ်ပတြၢၤ ၁၀၉း၃၁; စံးထီၣ်ပတြၢၤ ၁၁၀း၅).

၅.ကစၢ်ယွၤအတၢ်ကဟုကယၥ်အၦၤဂီၢ်မုၢ်န့ၣ် ဘၣ်တၢ်ပၥ်ဂၢၢ် ပၥ်ကျၢၤအီၤဖျါဖျါ ဖဲစံးထီၣ်ပတြၢၤ ၁၂၁း၆-၈ အပူၤန့ၣ်လီၤ. ကစၢ်ယွၤ ကဒုးမူဒုးဂဲၤအဖိတဖၣ်လၢတၢ်အၢတၢ်သီအပူၤန့ၣ်လီၤ. "မုၢ်မ့ၢ်ဂ့ၤ" "လါမ့ၢ်ဂ့ၤ" တမၤဆါဘၣ်အဝဲသ့ၣ်ဘၣ်. ယွၤကအံးလီၤကွၢ်လီၤအဝဲသ့ၣ်လၢအ "ဟးထီၣ်တၢ်" ဒီး "ဟဲက့ၤတၢ်" န့ၣ်လီၤ. ထါအဒိအံၤပၥ်ပနီၣ်ဃၥ်ကစၢ်ယွၤ အတၢ်ကဟုကယၥ်လၢအကတၢၢ်တသ့ဘၣ်တမံၤန့ၣ်လီၤ.

ၦၤကွဲးထါစံးထီၣ်ပတြၢၤစူၢ်နၥ်ယွၤလၢအတၢ်ကဟုကယၥ်အဂီၢ်န့ၣ် လီၤ. မ့ၢ်စ့ၢ်ကီးလီၤ, ပဝဲသ့ၣ်တဖၣ်ပဘၣ်မၤဒ်န့ၣ်အသိးစ့ၢ်ကီးလီၤ.

`ကျဲဧိၤကပူၤဧိၤသ့ၣ်တဖၣ်လၢ နကလဲၤခီဖျိဘၣ်ကစၢ်ယွၤအတၢ် အံးက့ၤကွၢ်က့ၤဂ့ၤဒိၣ်ထီၣ်ကသ့ဝဲဒ်လဲၣ်. နမၤသကိးတၢ်ဒီးယွၤလၢ အဝဲ ကမၤတၢ်လၢနပူၤအဂီၢ်ကသ့ဝဲလၢကျဲဒ်လဲၣ်.`