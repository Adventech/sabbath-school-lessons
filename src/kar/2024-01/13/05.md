---
title:  အိၣ်ခိးလၢယွၤအမုၢ်အိၣ်ဘှံးနံၤအတၢ်အိၣ်ဘှံးအပူၤ
date:   27/03/2024
---

`ဖး စံးထီၣ်ပတြၢၤ ၉၂ တက့ၢ်. တၢ်အိၣ်ဖျါခံမံၤလၢ အဘၣ်ဃးဒီး မုၢ်အိၣ်ဘှံးအနံၤလၢအဘၣ်တၢ်ပၥ်ဖျါထီၣ်အီၤ ခီဖျိထါသး၀ံၣ်လၢမုၢ်အိၣ်ဘှံးနံၤ အဂီၢ်အံၤန့ၣ် မ့ၢ်မနုၤလဲၣ်.`

ယွၤအတၢ်စံးထီၣ်ပတြၢၤအစုအတၢ်မၤဒိၣ်ဒိၣ်မုၢ်မုၢ်အဂီၢ် (စံးထီၣ် ပတြၢၤ ၉၂း၄, ၅) ဒီးတၢ်ပၥ်ဖျါထီၣ်တၢ်တီတၢ်လိၤလၢအလီၤဂၥ်ဒီးသ၀ီဧ့ၤဒ့ၣ် အလီၢ် (စံးထီၣ်ပတြၢၤ ၉၂း၁၂-၁၄) အံၤ ဒုးနဲၣ်ဆူတၢ်ဘၣ်တ့ဖျါဖျါ, တၢ်အိၣ်ဖျါတၢတမံၤလၢအိၣ်ဘှံးနံၤဘၣ်တၢ်မၤလၤမၤကပီၤ, တၢ်မၤတၢ်သ့ၣ်နီၣ် ထီၣ်အီၤန့ၣ်လီၤ. ထါစံးထီၣ်ပတြၢၤမၤဒိၣ်ထီၣ်လဲၢ်ထီၣ်ကစၢ်ယွၤအတၢ်မၤနၢၤ လၢအဒုၣ်ဒါတဖၣ်အဖီခိၣ် ဒ်အမ့ၢ်ယွၤလၢအိၣ်ဒီးတၢ်တီတၢ်လိၤအသိး (စံးထီၣ်ပတြၢၤ ၉၂း၂-၁၅) ဒီးလၢတၢ်အံၤအဃိ, ဒုးဟ့ၣ်ဂံၢ်ဟ့ၣ်ဘါအိၣ်ဘှံးနံၤ အတၢ်ဂ့ၢ်မိၢ်ၦၢ်ခံမံၤတမံၤလၢအမ့ၢ် - တၢ်ဒုးထူၣ်ဖျဲးလၢတၢ်အၢတၢ်သီအပူၤ အံၤန့ၣ်လီၤ (၅မိၤၡွ ၅း၁၂-၁၅) လၢတၢ်န့ၣ်အဃိ, ထါစံးထီၣ်ပတြၢၤအဆၢဒိၣ် ၉၂ သး၀ံၣ်ယွၤလၢအတၢ်ဘၣ်တ့လၢအပူၤကွံၥ်ဒီးအတၢ်ဒုးမူဒုးဂဲၤဟီၣ်ခိၣ်လၢ အဆၢကတီၢ်ခဲအံၤအပူၤဒီး, ဒုးနဲၣ်တၢ်မုၢ်လၢ်လၢမုၢ်နံၤခံကတၢၢ်အဂီၢ်လၢ ယွၤအတၢ်ဃူတၢ်ဖိးလီၤထူလီၤယိၥ်အပူၤအံၤန့ၣ်လီၤ.

ၦၤဂီၢ်မုၢ်သ့ၣ်တဖၣ်န့ၣ် သူၣ်ဖှံသးညီလၢမုၢ်အိၣ်ဘှံးနံၤအတၢ်အိၣ်ဘှံး အပူၤသ့ဝဲလီၤ, အဂ့ၢ်ဒ်လဲၣ် ကစၢ်ယွၤန့ၣ်မ့ၢ် "တၢ်ထီကတၢၢ်ကစၢ်တဂၤ" အဃိန့ၣ်လီၤ. အတၢ်စိဒိၣ်ကမီၤဒိၣ်လၢတၢ်လီၢ်ထီၣ်ထီအပူၤအံၤ ဟ့ၣ်လီၤ တၢ်အဘျုးဖှိၣ်ဒိၣ်လၢကမၤနၢၤကွံၥ်အဒုၣ်ဒါတဖၣ်အဂီၢ်န့ၣ်လီၤ.

ဘၣ်ဆၣ်ဒီး, ကစၢ်ယွၤန့ၣ် မ့ၢ်တၢ်ထီကတၢၢ်ကစၢ်ဘၣ်ဆၣ်, အဝဲ တုၤဃီၤဆူလၥ်ခီ ဒ်သိးကမၤပူၤဖျဲးၦၤလၢအကိးထီၣ်အီၤတဖၣ်န့ၣ်လီၤ. ကစၢ်ယွၤအတၢ်ဘၣ်တ့အတၢ်ဖံးတၢ်မၤ, လီၤဆီဒၣ်တၢ်အတၢ်အုၣ်က့ၤခီၣ်က့ၤ တၢ်ဘၣ်တ့အံၤ ကဘၣ်ဒုးသူၣ်ဟူးသးဂဲၤၦၤဂီၢ်မုၢ်တဖၣ်လၢ ကဘူၣ်ထီၣ် ဘါထီၣ်အီၤဒီးအဲၣ်အီၤန့ၣ်လီၤ. လၢအကတၢၢ်န့ၣ်, တၢ်အိၣ်မူလၢတၢ်လီၤ ကမၣ်အပူၤ, တၢ်မုၢ်လၢ်တအိၣ်လၢတၢ်အုၣ်က့ၤခီၣ်က့ၤအဂီၢ်အံၤ တမ့ၢ်လၢ ကဒုးအိၣ်ထီၣ်တၢ်သူၣ်ဟူးသးဂဲၤဒိၣ်ဒိၣ်ဘၣ်န့ၣ်လီၤ. ပအဲၣ်တၢ်, ပတူၢ်ဘၣ် တၢ်နးတၢ်ဖှီၣ်, ပသံ - တအိၣ်ဒီးတၢ်မုၢ်လၢ်နီတစဲးဘၣ်န့ၣ်လီၤ. ဘၣ်ဆၣ်ဒီး, ပစံးထီၣ်ပတြၢၤကစၢ်ယွၤတမ့ၢ်ထဲလၢအမ့ၢ်တၢ်ဘၣ်တ့အကစၢ်ဘၣ်, မ့မ့ၢ်တခီ အဝဲမ့ၢ်စ့ၢ်ကီးပတၢ်အုၣ်က့ၤခီၣ်က့ၤအကစၢ်န့ၣ်လီၤ.

"သိအသီ" ဒုးနဲၣ်ဖျါၦၤကွဲးထါဖိအတၢ်ဟ့ၣ်လီၤသးသီလၢကမၤယွၤ အတၢ်မၤဒ်အမ့ၢ်ခ့ၦၤလၢအပၥ်စီဆှံကဒီးအသးတဂၤန့ၣ်လီၤ (စံးထီၣ်ပတြၢၤ ၉၂း၁၀). တၢ်ဖူလၢသိအံၤ ဘၣ်တၢ်မၤအီၤလၢကပၥ်စီဆှံၦၤဂီၢ်မုၢ်လၢ အဘၣ်တၢ်ဃုထၢအီၤဒ်အမ့ၢ်ၦၤလုၢ်တၢ်ဒိၣ်ဒီးစီၤပၤတဖၣ်အသိးန့ၣ်လီၤ (၂မိၤၡွ ၄၀း၁၅; ၁ၡမူၤအ့လး ၁၀း၁). ဘၣ်ဆၣ်ဒီး ၦၤကွဲးထါစံးထီၣ်ပတြၢၤအံၤ ဃုထၢဧ့ၤဘြံၤလံၥ်မဲၥ်ဖျၢၣ်လၢအမ့ၢ် balal, လၢအဒုးနဲၣ်ဖျါထီၣ်တၢ်ဖူအီၤအံၤ တမ့ၢ်တၢ်ပၥ်ဖျါလၢတၢ်ဖူကစၢ်ယွၤအခ့အၦၤတဖၣ်ဘၣ် ဘၣ်ဆၣ်ဒုးနဲၣ်ဝဲလၢ "တၢ်ဃါဃုၥ်" သိဒီးတၢ်ဂုၤဂၤလၢကလုၢ်ထီၣ်ပၥ်ထီၣ်အတၢ်အဂီၢ်န့ၣ်လီၤ (၂မိၤၡွ ၂၉း၂; ၃မိၤၡွ ၂း၄, ၅). ၦၤကွဲးထါဖိအတၢ်သူ balal အံၤ ပၥ်ဖျါ တၢ်အခီပညီလၢအဝဲအဲၣ်ဒိးစံးလီၤအသးလၢ အမ့ၢ်တၢ်လုၢ်မူလၢယွၤအဂီၢ် ဒီးပၥ်စီဆှံအနီၢ်ခိခဲလၢၥ်ဆူယွၤအအိၣ်န့ၣ်လီၤ (၇ိမ့ၤ ၁၂း၁).

တၢ်ထံၣ်န့ၢ်တၢ်ဆိကမိၣ်ဘၣ်ဃးတၢ်ပၥ်စီဆှံသးဖဲလံၥ်ထါစံးထီၣ် ပတြၢၤအပူၤ လၢအဘၣ်ဃးဒီးအိၣ်ဘှံးနံၤအတၢ်စီဆှံအံၤ တမ့ၢ်တၢ်လီၤကမၢ ကမၣ်တမံၤဘၣ်, အဂ့ၢ်ဒ်လဲၣ် အိၣ်ဘှံးနံၤအံၤ မ့ၢ်တၢ်ပနီၣ်လၢယွၤပၥ်စီဆှံ အၦၤဂီၢ်မုၢ်န့ၣ်လီၤ (၂မိၤၡွ ၃၁း၁၃). တၢ်အက့ၢ်အဂီၤတဖၣ်လၢ အမ့ၢ် သ့ၣ်စူၣ်ပလိၣ်ဒီး သ့ၣ်ဆှိအ့၇့းလၢလဘၤနိၣ်အံၤ ပၥ်ဖျါထီၣ်လၢယွၤအၦၤဂီၢ်မုၢ် ဒိၣ်ထီၣ်ထီထီၣ်လၢတၢ်စူၢ်တၢ်နၥ်အပူၤဒီး သ့ၣ်ညါကစၢ်ယွၤအတၢ်တိၥ်ပၥ်ဒီး တၢ်အဲၣ်အဘျုးအဖှိၣ်တဖၣ်န့ၣ်လီၤ. အိၣ်ဘှံးနံၤအံၤ မ့ၢ်ယွၤအတၢ်အၢၣ်လီၤ အီလီၤအထူအယိၥ်ဃုၥ်ဒီးအၦၤဂီၢ်မုၢ်တဖၣ်န့ၣ်လီၤ (ယဃ့းစက့လး ၂၀း၂၀). လၢတၢ်န့ၣ်အဃိ, အိၣ်ဘှံးနံၤအတၢ်အိၣ်ဘှံးအံၤ အ၇့ဒိၣ်မးလၢယွၤအၦၤဂီၢ်မုၢ် အဂီၢ်န့ၣ်လီၤ. အဂ့ၢ်ဒ်လဲၣ်ဟ့ၣ်စိဟ့ၣ်ကမီၤအဝဲသ့ၣ်လၢ ကအိၣ်ခိးယွၤ ဒ်သိး ကမၤလၢၦဲၤအတၢ်အၢၣ်လီၤအီလီၤသ့ၣ်တဖၣ်န့ၣ်လီၤ (ဧ့ၤဘြံၤ ၄း၁-၁၀).

`ဖးကဒီးထါစံးထီၣ်ပတြၢၤ ၉၂ တဘျီတက့ၢ်. တၢ်မုၢ်လၢ်အဒိၣ် အမုၢ်လၢပဒိးန့ၢ်ဘၣ်အီၤဖဲအံၤန့ၣ် မ့ၢ်မနုၤလဲၣ်, ဒီးတုၤခဲအံၤဒၣ်လဲၥ် ပဟံးန့ၢ် တၢ်သူၣ်မုၥ်သးမုၥ်လၢတၢ်စံးတၢ်ကတိၤသ့ၣ်တဖၣ်အပူၤအံၤသ့ဒ်လဲၣ်.`