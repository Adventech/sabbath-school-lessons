---
title:  တၢ်ကိးလၢကခိးတၢ်အဂီၢ်
date:   24/03/2024
---

`ဖး စံးထီၣ်ပတြၢၤ ၂၇း၁၄; စံးထီၣ်ပတြၢၤ ၃၇း၇, ၉, ၃၄; စံးထီၣ်ပတြၢၤ ၄၀း၁; စံးထီၣ်ပတြၢၤ ၆၉း၆; ကလၤတံ ၅း၅; ဒီး ၇ိမ့ၤ ၈း၁၈-၂၅. လံၥ်စီဆှံ အဆၢသ့ၣ်တဖၣ်အံၤ ဃ့ကညးယွၤအၦၤဂီၢ်မုၢ်လၢ ကမၤမနုၤအဂီၢ်လဲၣ်.`

သးအတၢ်တူၢ်ဘၣ်ခီၣ်ဘၣ်အဒိၣ်အမုၢ်အံၤန့ၣ် ကမ့ၢ်တၢ်တူၢ်ဘၣ် ခီၣ်ဘၣ်လၢ ဘၣ်အိၣ်ခိးတၢ်အပူၤအံၤသ့ၣ်သ့ၣ်န့ၣ်လီၤ. ပမ့ၢ်မတၤတဂၤဒီး, ပအိၣ်ဖဲလဲၣ်, ပအိၣ်မူတၢ်လီၢ်ဖဲလဲၣ်အပူၤဘၣ်ဆၣ် ပဘၣ်အိၣ်ဒီးတၢ်ဆၢကတီၢ် တဘျီဘျီလၢကဘၣ်အိၣ်ခိးတၢ်အဂီၢ်န့ၣ်လီၤ. စးထီၣ်လၢတၢ်အိၣ်ခိးလၢ ကၦ့ၤတၢ်ဖဲတၢ်ဆါတၢ်ၦ့ၤအလီၢ် တုၤလၢအိၣ်ခိးကွၢ်လၢ်တၢ်ဆူးတၢ်ဆါအဂ့ၢ် အကျိၤတမံၤဂ့ၤတမၠိဂ့ၤအပူၤန့ၣ်, ပတအဲၣ်ဒိးလၢကလဲၤခီဖျိအီၤဘၣ်န့ၣ်လီၤ. မ့ၢ်ဒ်န့ၣ်ဒီး, တၢ်အိၣ်ခိးယွၤန့ၣ် မ့ၢ်တၢ်မနုၤတမံၤလဲၣ်. တၢ်ပၥ်ဖျါဘၣ်ဃး တၢ်အိၣ်ခိးယွၤန့ၣ် တမ့ၢ်ထဲအဘၣ်တၢ်ထံၣ်န့ၢ်အီၤဖဲထါစံးထီၣ်ပတြၢၤအပူၤအံၤ န့ၣ်ဘၣ်, ဘၣ်ဆၣ်အိၣ်လၢလံၥ်စီဆှံအပူၤခဲလၢၥ်န့ၣ်လီၤ. တၢ်ကတိၤလၢ အဘျုးအိၣ်န့ၣ် ကမ့ၢ်တၢ်သူၣ်စူၤသးစူၤအံၤန့ၣ်လီၤ. တၢ်သူၣ်စူၤသးစူၤ မ့ၢ်တၢ်တမံၤလၢပဘၣ်ဟ့ၣ်လီၤသးလၢအပူၤအဒိၣ်ကတၢၢ် ဒ်သိးကဂ့ၢ်လိၥ် တၢ်ဟ့ၣ်ရူလၢတၢ်သူၣ်ဟးဂူၥ်ဟးဂီၤအတၢ်ပျံၤတၢ်ဖုးအပူၤ လၢကစၢ်ယွၤအံၤ တဟဲဆူပအိၣ်ဘၣ်အဂ့ၢ်အံၤန့ၣ်လီၤ. ယွၤဖိလၢအဟ့ၣ်လီၤသးတဖၣ်န့ၣ် အိၣ်ခိးတၢ်လီၤ, အဂ့ၢ်ဒ်လဲၣ် မ့ၢ်လၢအဝဲသ့ၣ်သ့ၣ်ညါဝဲလီၤတံၢ်လီၤဆဲးလၢ ကစၢ်ယွၤန့ၣ် မ့ၢ်ၦၤလၢအတီအလိၤဒီး ၦၤလၢအခိးကွၢ်လၢ်အီၤတဖၣ် မ့ၢ်ဟ့ၣ်လီၤအသးလၢအီၤန့ၣ်ဒီး, ယွၤကမၤတၢ်အဂ့ၤကတၢၢ်လၢအဝဲသ့ၣ်အဂီၢ် တုၤဒၣ်လဲၥ်ပထံၣ်အီၤတသ့ဘၣ်န့ၣ်လီၤ.

တၢ်အိၣ်ခိးယွၤန့ၣ် ဒိၣ်န့ၢ်အါန့ၢ်ဒံးတၢ်အိၣ်ခိးမၤလၢၥ်တၢ်ဆၢကတီၢ် ဒ်န့ၣ်လီၤ. မ့ၢ်တၢ်မုၢ်လၢ်ယွၤလၢအဒိၣ်အယိၥ်တမံၤလၢတၢ်ထိၣ်သတြီၤအီၤဒီး တၢ်သူအသးလၢထံ ဖဲတၢ်ဃ့ထီအဆၢကတီၢ်န့ၣ်လီၤ (စံးထီၣ်ပတြၢၤ ၆၃း၁). ၦၤကွဲးထါစံးထီၣ်ပတြၢၤဖိအံၤ အိၣ်ခိးယွၤအတၢ်ဆိၣ်ဂ့ၤဆိၣ်၀ါအါအါကလဲၥ် လီၤ, ဘၣ်ဆၣ်ဒီး အသးဆၢန့ၢ်တၢ်န့ၢ်အါန့ၢ်ဒ်အတၢ်သူၣ်လီသးကွံဒီး အတၢ် လိၣ်ဘၣ်တဖၣ်လၢအတၢ်အိၣ်မူအပူၤခဲလၢၥ်န့ၣ်လီၤ.

ဒ်ပဖးလၢစီၤပီလူးအတၢ်ကွဲးဖဲ၇ိမ့ၤအပူၤအသိး, ကစၢ်ယွၤဒီး တၢ်ဘၣ်တ့ခဲလၢၥ်တဖၣ် အိၣ်ခိးလၢတၢ်ကမၤသီထီၣ်က့ၤဟီၣ်ခိၣ်အံၤဒီး ယွၤဒီးအၦၤဂီၢ်မုၢ်အတၢ်ထံၣ်လိၥ်သးလၢမုၢ်နံၤခံကတၢၢ်အကတီၢ်လၢအမ့ၢ် - "အဂ့ၢ်ဒ်အံၤ တၢ်ဘၣ်တ့န့ၣ် အတၢ်ကွၢ်လၢ်သၦၢ်ၦၢ်န့ၣ် ကွၢ်လၢ်ယွၤအဖိခွါ တဖၣ်တၢ်အိၣ်ဖျါအကျဲလီၤ" (၇ိမ့ၤ ၈း၁၉).

မ့ၢ်မးတၢ်အၢၣ်လီၤလၢအလီၤနၥ်ၦၤတသ့ဘၣ်တမံၤမးလဲၣ်.

ဘၣ်ဆၣ်ဒီးဖဲပအိၣ်ခိးတၢ်အုၣ်က့ၤခီၣ်က့ၤအလၢအၦဲၤဒီး တၢ်ပၥ်ဖှိၣ် ထီၣ်က့ၤသးဒီးယွၤအဂီၢ်န့ၣ်, တုၤဒၣ်လဲၥ်လၢအဒ်သိးဒီး, "လၢတၢ်ဘၣ်တ့ ခဲလၢၥ်, ကအုကစွါဃုၥ်ဒီးဆိးကဲးဃုၥ်, တုၤခဲကနံၣ်အံၤ" (၇ိမ့ၤ ၈း၂၂) ကစၢ်ယွၤအိၣ်ဆိးဒံးဒီးအၦၤဂီၢ်မုၢ်တုၤခဲကနံၣ်အံၤခီဖျိသးစီဆှံန့ၣ်လီၤ.

ဖဲတဆၢကတီၢ်ဃီန့ၣ်, တၢ်ကိးၦၤလၢကဘၣ်အုၣ်အသး (မၤတၢ် ၁း၄-၈) လၢတၢ်အုၣ်က့ၤခီၣ်က့ၤအတၢ်တိၥ်ပၥ်လၢအထီကတၢၢ်လၢအမ့ၢ်တၢ်ဘၣ်တ့ လၢအသီအံၤန့ၣ်လီၤ. တၢ်ဘၣ်တ့အသီအံၤ, တၢ်လၢပအိၣ်ခိးကွၢ်လၢ်အီၤ, တၢ်လၢကမၤလၢထီၣ်ၦဲၤထီၣ်ပတၢ်မုၢ်လၢ်တဖၣ် ဒ်ပမ့ၢ်ၦၢ်မုၢ်နွံနံၤဖိတဖၣ်, ဒ်ပမံၤပၥ်ဖျါဝဲအသိး, မ့ၢ်တၢ်ခိးကွၢ်လၢ်ခ၇ံၥ်အတၢ်ဟဲက့ၤခံဘျီတဘျီအဂီၢ် န့ၣ်လီၤ. ပအိၣ်ခိးယွၤလီၤ, အဂ့ၢ်ဒ်လဲၣ် မ့ၢ်လၢပသ့ၣ်ညါတၢ်အံၤ တမ့ၢ် တၢ်ကလီကလီဘၣ်အဃိန့ၣ်လီၤ. ကစၢ်ခ၇ံၥ်အတၢ်သံဒီးအတၢ်ဂဲၤဆၢထၢၣ် က့ၤအံၤ မ့ၢ်တၢ်လီၤတံၢ်လီၤဆဲးတမံၤလၢအတၢ်ဟဲက့ၤလီၤခံဘျီတဘျီအဂီၢ် န့ၣ်လီၤ.

`တၢ်သ့ၣ်တဖၣ်လၢနအိၣ်ခိးကွၢ်လၢ်လၢယွၤအအိၣ်န့ၣ် မ့ၢ်မနုၤလဲၣ်. မ့ၢ်ပမၤလိလၢကအိၣ်ခိးတၢ်လၢတၢ်နၥ်ဒီးတၢ်သန့ၤသးလၢယွၤအပူၤ, လီၤဆီဒၣ်တၢ်ဖဲပတဒိးန့ၢ်ဘၣ်တၢ်လၢပဃ့အီၤတဖၣ်န့ၣ်, သ့ဝဲဒ်လဲၣ်.`