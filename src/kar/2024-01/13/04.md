---
title:  တၢ်ဟဲက့ၤစိၥ်ဘုကဒိၣ်တဖၣ်
date:   26/03/2024
---

`ဖး စံးထီၣ်ပတြၢၤ ၁၂၆ တက့ၢ်. တၢ်လၢအဟ့ၣ်လီၤတၢ်ဂံၢ်တၢ်ဘါ ဒီးတၢ်မုၢ်လၢ်ဆူယွၤအၦၤဂီၢ်မုၢ်သ့ၣ်တဖၣ်အအိၣ်န့ၣ်မ့ၢ်မနုၤလဲၣ်. တၢ်စံး တၢ်ကတိၤသ့ၣ်တဖၣ်အံၤ ပသူအီၤလၢပနီၢ်ကစၢ်ဒၣ်ဝဲအတၢ်အိၣ်မူအပူၤ လၢမုၢ်မဆါတနံၤညါအံၤအဂီၢ်သ့ဝဲန့ၣ်မ့ၢ်မနုၤလဲၣ်.`

ကစၢ်ယွၤအတၢ်မၤပူၤမၤဖျဲးလၢအလီၤလိၢ်လီၤလးလၢအပူၤကွံၥ်အံၤ မ့ၢ်တၢ်ဟ့ၣ်ဂံၢ်ဟ့ၣ်ဘါလၢ အစၢ်လီၤဝဲတသ့ဘၣ်လၢယွၤအၦၤဂီၢ်မုၢ်သ့ၣ်တဖၣ် အဂီၢ် ဒီးအတၢ်မုၢ်လၢ်အခီၣ်ထံးခီၣ်ဘိလၢခါဆူညါအဂီၢ်န့ၣ်လီၤ. တၢ်မၤပူၤ မၤဖျဲးၦၤလၢအပူၤကွံၥ်အံၤ ဒိၣ်ဝဲအါဝဲဆံးဒိၣ်လဲၣ်န့ၣ် တၢ်ပၥ်ဖျါထီၣ်အီၤသ့လၢ အမ့ၢ်ပတၢ်မံမီၢ်လၢထီၣ်ၦဲၤထီၣ်မးတမံၤန့ၣ်လီၤ (ယၡါယၤ ၂၉း၇, ၈). ကွၢ်ထံ ဆိကမိၣ်စိၤဃၣ်သ့ၣ်တဖၣ်အံၤ စံးထီၣ်ပတြၢၤကစၢ်ယွၤ ဖဲထါစံးထီၣ်ပတြၢၤ ၁၂၆ အပူၤလၢအတၢ်မၤပူၤမၤဖျဲးအၦၤဂီၢ်မုၢ်လၢ တၢ်စိၥ်မၢကဲကုၢ်အပူၤအံၤ (စံးထီၣ်ပတြၢၤ ၁၂၆း၁) အိၣ်ဝဲလၢတၢ်စိၥ်မၢကဲကုၢ်အပူၤ လၢဆၢကတီၢ် ခဲအံၤန့ၣ်လီၤ (စံးထီၣ်ပတြၢၤ ၁၂၆း၄).

ဘၣ်ဆၣ်ဒီး တၢ်သူၣ်ဖှံသးညီလၢအပူၤကွံၥ်အိၣ်ဖျါထီၣ်ခီဖျိထါသး၀ံၣ် တဖၣ်ဒီးအတၢ်ဘၣ်ထွဲလိၥ်အသးဒီးဆၢကတီၢ်ခဲအံၤအတၢ်လဲၤခီဖျိန့ၣ်လီၤ. ၦၤလၢစိၤဃၣ်အသီသ့ၣ်တဖၣ်ဒုးမူဒုးဂဲၤကစၢ်ယွၤအကလုၢ်ကထါခီဖျိအတၢ် ဒုးစဲဘူးအသးဒီးၦၤလၢအလဲၤပူၤကွံၥ်တဖၣ်အတၢ်ထံၣ်ဘၣ်တၢ်မၤအသးသ့ၣ် တဖၣ်န့ၣ်လီၤ. လၢတၢ်န့ၣ်အဃိ, တၢ်နၥ်အတၢ်အိၣ်မူအံၤ ပၥ်ဒိၣ်ပၥ်ကဲ ကစၢ်ယွၤအတၢ်မၤအဒိၣ်အမုၢ်တဖၣ်လၢ အၦၤဂီၢ်မုၢ်အဂီၢ် လၢအပူၤကွံၥ် ဒ်အမ့ၢ်ယွၤမၤတ့ၢ်တၢ်လၢပဂီၢ်ဒၣ်ဝဲဒီး တမ့ၢ်ထဲတၢ်သ့ၣ်တဖၣ်လၢယွၤမၤထဲလၢ အဝဲသ့ၣ်အဂီၢ်အသိးဘၣ်န့ၣ်လီၤ.

တၢ်အနီၢ်နီၢ်န့ၣ်, တၢ်သ့ၣ်နီၣ်ထီၣ်တၢ်လဲၤပူၤကွံၥ်အံၤ ဒုးအိၣ်ထီၣ် တၢ်မုၢ်လၢ်အသီလၢ ဆၢကတီၢ်ခဲအံၤအဂီၢ်န့ၣ်လီၤ. တၢ်အက့ၢ်အဂီၤလၢအမ့ၢ်, "ထံကျိအိၣ်လၢကလံၤထံး" အံၤ တၢ်အဒိတမံၤလၢကစၢ်ယွၤမၤတၢ်သတူၢ် ကလၥ်လၢတၢ်စိဒိၣ်ကမီၤဒိၣ်အပူၤလၢအၦၤဂီၢ်မုၢ်တဖၣ်အဂီၢ်န့ၣ်လီၤ. ကီၢ်ယူဒၤအကလံၤထံးအံၤ မ့ၢ်မဲးမုၢ်ပျီလၢအဃ့စိၢ်ဃ့ထီအလီၢ်န့ၣ်လီၤ. ထံကျိသ့ၣ်တဖၣ် ၦဲၤဒီးထံသတူၢ်ကလၥ် ဖဲတၢ်စူၤလီၤအဆၢကတီၢ်ဖဲတၢ်စူၤခါ န့ၣ်လီၤ. တၢ်စူၤလီၤသီဒီး တၢ်စူၤလၢခံကတၢၢ်န့ၣ် မ့ၢ်တၢ်လၢ၇့ဒိၣ်မးတမံၤလၢ တၢ်သူၣ်တၢ်ဖျးဘုဧိၤဟုဧိၤကန့ၢ်အါအါအဂီၢ်န့ၣ်လီၤ (၅မိၤၡွ ၁၁း၁၅; ၅မိၤၡွ ၂၈း၁၂). ဒ်န့ၣ်အသိး, တၢ်အက့ၢ်အဂီၤလၢ အမ့ၢ်, ဖှံတၢ်အိၣ်ဒီးမဲၥ်ထံလီၤန့ၣ်, ကကူးတၢ်ဒီးတၢ်သးခုအံၤ (စံးထီၣ်ပတြၢၤ ၁၂၆း၅, ၆) မ့ၢ်ယွၤအတၢ်အၢၣ် လီၤလၢအစိကမီၤဒိၣ်ဆှၢခီဖျိၦၤလၢတၢ်ကီတၢ်ခဲ ဖဲအဆၢကတီၢ်အံၤဒီး ဆူတၢ်သူၣ်ဖှံသးညီခါဆူညါအဂီၢ်န့ၣ်လီၤ.

မၤတၢ်၀ံၤအဆၢကတီၢ်န့ၣ် မ့ၢ်ၦၤဧ့ၤဘြံၤဖိလၢပျၢၤသ့ၣ်တဖၣ်လၢ အလဲၤဘူၣ်လဲၤဘါအံၤ ဟဲစိၥ်တၤသူတၤသၣ်တဖၣ်ဆူ၀့ၢ်ယရူၤၡလ့ၣ်အတၢ် လုၢ်ဟံၣ်အပူၤန့ၣ်လီၤ (၂မိၤၡွ ၃၄း၂၂, ၂၆). တၢ်ပၥ်ဖျါထီၣ်တၢ်ကူးဘု ကူးဟုတဘျီ၀ံၤတဘျီအဂ့ၢ်အံၤ ဒုးအိၣ်ထီၣ်တၢ်မၤလိလၢနီၢ်သးအတၢ်ဂံၢ်ဆူၣ် ဘါဆူၣ်အဂီၢ် ဆူၦၤဂီၢ်မုၢ်လၢအအိၣ်မူဝဲဖဲအဆၢကတီၢ်န့ၣ်အဂီၢ်လီၤ. ဒ်မၤတၢ် ဆူၣ်ဆူၣ်ကလဲၥ်လၢတၢ်ဖှံလီၤတၢ်ချံဒီး ကဟုကယၥ်အံးက့ၤကွၢ်က့ၤအီၤအသိး, တၤသၣ်ဒီးစပံးအလီၢ်တဖၣ် ဒိးန့ၢ်ဘၣ်တၢ်အဘျုးအဖှိၣ်လၢကူးဘၣ်က့ၤ တၤသူတၤသၣ်အါအါကလဲၥ်အံၤအသိး, တၢ်ကီတၢ်ခဲလၢယွၤအၦၤဂီၢ်မုၢ် တဖၣ်လဲၤခီဖျိဘၣ်ဖဲအဆၢကတီၢ်အံၤန့ၣ်, ကဒိးန့ၢ်ဘၣ်က့ၤအဘျုးအဖှိၣ်လၢ အမ့ၢ်တၢ်အုၣ်က့ၤခီၣ်က့ၤအတၢ်သူၣ်ဖှံသးညီလၢ မုၢ်နံၤခံကတၢၢ်အံၤအဂီၢ်န့ၣ် လီၤ. တၢ်အဒိအတဲၥ်လၢအမ့ၢ်တၢ်ကူးဘုအဒိၣ်အမုၢ်အံၤ ဒုးနဲၣ်ယွၤအတၢ် မၤဂ့ၤထီၣ်က့ၤအဘီအမုၢ်လၢဟီၣ်ခိၣ်ချၢအံၤ ဖဲကစၢ်ခ၇ံၥ်အတၢ်ဟဲက့ၤလီၤ ခံဘျီတဘျီအကတီၢ်န့ၣ်လီၤ (ဧၤမိၣ် ၉း၁၃-၁၅; မးသဲ ၉း၃၇). မ့ၢ်နၥ်သက့ ဒ်န့ၣ်ဒီး, ဖဲအံၤစ့ၢ်ကီး, တၢ်ဂ့ၢ်မိၢ်ၦၢ်အိၣ်ထီၣ်ဝဲလၢတၢ်အိၣ်ခိးအဂ့ၢ်အကျိၤန့ၣ် လီၤ. ဒ်တၢ်ကူးဘုအကတီၢ်သိး, ပဘၣ်အိၣ်ခိးလၢကထံၣ်ဘၣ်တၤသူတၤသၣ် ဒီးပတၢ်မၤအဘျုးအဖှိၣ်န့ၣ်လီၤ.

`ကွၢ်ထံဆိကမိၣ်ဆၢကတီၢ်တဖၣ် ဖဲနထံၣ်ယွၤမၤတၢ်လၢနတၢ်အိၣ်မူ အပူၤ မ့တမ့ၢ်လၢၦၤဂၤတၢ်အိၣ်မူအပူၤဖျါဖျါန့ၣ်တက့ၢ်. မ့ၢ်နဟံးန့ၢ် တၢ်မုၢ်လၢ်လၢ ၦၤသ့ၣ်တဖၣ်အတၢ်လဲၤခီဖျိအပူၤအံၤ လၢနကဘၣ်လဲၤခီဖျိ ဘၣ်တၢ်တမံၤလၢ်လၢ်အံၤအပူၤကသ့ဝဲဒ်လဲၣ်.`