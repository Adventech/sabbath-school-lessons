---
title:  ကစၢ်ယွၤအတၢ်သးတီလၢတၢ်ဆိကတီၢ်အီၤတန့ၢ်ဘၣ်
date:   03/03/2024
---

`ဖး စံးထီၣ်ပတြၢၤ ၇၈ တက့ၢ်. တၢ်စံၣ်စိၤတဲစိၤတၢ်မၤအသးသၢမံၤ လၢထါအံၤအပူၤန့ၣ် မ့ၢ်မနုၤလဲၣ်. Asaph ဟံးန့ၢ်တၢ်မၤလိလၢအမၤအသး ခဲအံၤခဲအံၤလၢတၢ်ဆၢကတီၢ်အပူၤန့ၣ် မ့ၢ်မနုၤလဲၣ်.`

တၢ်က့ၤကွၢ်ကဒါက့ၤအံၣ်စ၇့လးအတၢ်လဲၤပူၤကွံၥ်အံၤ လီၣ်ဖျါထီၣ် ကစၢ်ယွၤအတၢ်တီတၢ်လိၤဒီး ၦၤအံၣ်စ၇့လးဖိအတၢ်တတီတလိၤဘၣ်န့ၣ် လီၤ. တၢ်သ့ၣ်တဖၣ်အံၤ ကြၢးသိၣ်လိစိၤလၢခံတဖၣ် ဒ်သိးသုတမၤဒ်မိၢ်ပၢ် လၢပျၢၤအတၢ်ကမၣ်ဘၣ်အဂီၢ် ဒီးစူၢ်နၥ်ယွၤဒီးအိၣ်ဂၢၢ်ဆိးကျၢၤလၢအတၢ်အၢၣ် လီၤအီလီၤအပူၤအဂီၢ်န့ၣ်လီၤ. ၦၤကွဲးထါစံးထီၣ်ပတြၢၤဖိသူတၢ်စံၣ်စိၤတဲစိၤ ဒ်အမ့ၢ်တၢ်ဒိတၢ်တဲၥ်တမံၤအသိး (စံးထီၣ်ပတြၢၤ ၇၈း၂) လၢအခီပညီမ့ၢ်ဝဲ ၦၤဂီၢ်မုၢ်သ့ၣ်တဖၣ်အံၤ ကကွၢ်ဆိကမိၣ်ထါသ့ၣ်တဖၣ်အံၤထံထံဆးဆးဒီး ဃုတၢ်အဘျုးလၢအဝဲသ့ၣ်အနီၢ်ကစၢ်ဒၣ်ဝဲအဂီၢ်န့ၣ်လီၤ. စံးထီၣ်ပတြၢၤ ၇၈ အံၤ မ့ၢ်၀ံကလုၢ်ကထါလၢအပၥ်ဖျါထီၣ်ကစၢ်ခ၇ံၥ်အတၢ်သူတၢ်ဒိတၢ်တဲၥ် တဖၣ်အဂ့ၢ်အကျိၤန့ၣ်လီၤ (မးသဲ ၁၃း၃၄, ၃၅).

ထါသ့ၣ်တဖၣ်အံၤ ပၥ်ဖျါထီၣ်ကဒါက့ၤစ့ၢ်ကီးလၢ ၦၤအံၣ်စ၇့လးဖိ ဟးထီၣ်ဝဲအဆၢကတီၢ် (စံးထီၣ်ပတြၢၤ ၇၈း၉-၅၄), တၢ်အိၣ်ဆိးဖဲကီၢ်ကနၤဧၣ် အပူၤ (စံးထီၣ်ပတြၢၤ ၇၈း၅၅-၆၄) ဒီးတုၤလၢစီၤဒၤ၀ံးအဆၢကတီၢ်န့ၣ်လီၤ (စံးထီၣ်ပတြၢၤ ၇၈း၆၅-၇၂). ပၥ်ဖျါထီၣ်ကစၢ်ယွၤအတၢ်မၤလၢ အစိဒိၣ် ကမီၤထီဒီးတၢ်အဘျုးအဖှိၣ်လၢၦၤဂီၢ်မုၢ်တဖၣ်မၤဟးဂီၤကစၢ်ယွၤအတၢ်အၢၣ် လီၤအီလီၤအံၤန့ၣ်လီၤ. အံၣ်စ၇့လးအတၢ်စံၣ်စိၤတဲစိၤဒုးသ့ၣ်နီၣ်ထီၣ်က့ၤ ၦၤဂီၢ်မုၢ်တဖၣ်အတၢ်တတီတလိၤလၢယွၤအဖီခိၣ်အကလုၥ်ကလုၥ်အဂ့ၢ်, လီၤဆီဒၣ်တၢ်အဝဲသ့ၣ်တၢ်ဘူၣ်ထီၣ်ဘါထီၣ်တၢ်ဂီၤတၢ်ဖီၣ်အဂ့ၢ်န့ၣ်လီၤ (စံးထီၣ်ပတြၢၤ ၇၈း၅၈).

မ့ၢ်နၥ်သက့ဒ်န့ၣ်ဒီး, ၦၤကွဲးထါဖိပၥ်ဖျါထီၣ်ၦၤအံၣ်စ၇့လးဖိအတၢ် တတီတလိၤဘၣ်အခီၣ်ထံးခီၣ်ဘိန့ၣ်လီၤ. အဝဲသ့ၣ်သးပ့ၤနီၣ်ကွံၥ်ယွၤမၤတၢ် လၢအဝဲသ့ၣ်ဂီၢ်, တစူၢ်တနၥ်ယွၤဘၣ်, မၤကွၢ်ယွၤ (စံးထီၣ်ပတြၢၤ ၇၈း၁၈, ၄၁, ၅၆). ပူထီၣ်ကစၢ်ယွၤဒီးတလူၤပိၥ်ထွဲအတၢ်သိၣ်တၢ်သီဒီးအတၢ်မၤလိၥ် ဒီးအတၢ်အုၣ်အသးတဖၣ်န့ၣ်လီၤ (စံးထီၣ်ပတြၢၤ ၇၈း၁၀, ၃၇, ၅၆). ခီဖျိ တၢ်ပၥ်ဖျါၦၤဂီၢ်မုၢ်အတၢ်တတီတလိၤဘၣ်အံၤအပူၤ, ၦၤကွဲးထါဖိအဲၣ်ဒိးဟ့ၣ် အခီပညီလၢ အံၣ်စ၇့လးအတၢ်ညိကွံၥ်ယွၤလၢတၢ်စံၣ်စိၤတဲစိၤအပူၤအံၤ, ဒုးအိၣ်ထီၣ်တၢ်ဒဲးဘးအဂံၢ်မိၢ်ၦၢ်တမံၤလၢ အမ့ၢ်တၢ်တစူၢ်တနၥ်ယွၤဘၣ်န့ၣ် လီၤ (စံးထီၣ်ပတြၢၤ ၇၈း၇, ၈).

ဖဲပဖးထါစံးထီၣ်ပတြၢၤအကတီၢ်န့ၣ်, ပထံၣ်ဘၣ်လၢ ၦၤဂီၢ်မုၢ်သ့ၣ် တဖၣ်အသူၣ်ကိၤသးကိၤဒီး အနီၢ်သးတထံၣ်တၢ်ဘၣ်လၢကိးဆၢကတီၢ်ဒဲးအပူၤ, ဖဲထိၣ်သတြီၤအီၤဒီးယွၤအတၢ်သူၣ်စူၤသးစူၤဒီး အတၢ်ဘျုးတၢ်ဖှိၣ်ဒိၣ်န့ၣ်လီၤ. ၦၤတစိၤဘၣ်တစိၤအံၤ ဘၣ်မနုၤလၢတဒိးန့ၢ်ဘၣ်တၢ်မၤလိခခ့ျခခ့ျတသ့ဘၣ်န့ၣ် လဲၣ်.

တချုးလၢပအိၣ်ဒီးတၢ်စံၣ်ညီၣ်တဲၥ်ၦၤစိၤဃၣ်လၢအပူၤကွံၥ်တဖၣ် ဒံးဘၣ်ဒီး, ပကဘၣ်ကွၢ်လီၤပနီၢ်ကစၢ်ဒၣ်ဝဲအသးန့ၣ်လီၤ. မ့ၢ်ပသးပ့ၤနီၣ်ကွံၥ် ကစၢ်ယွၤမၤတၢ်လီၤလးလၢအပူၤကွံၥ်ဒီးတကနၣ်ဃုၥ်အတၢ်အၢၣ်လီၤအီလီၤ အတၢ်လိၣ်သ့ၣ်တဖၣ်န့ၣ်ဘၣ်ဧါ. ထါစံးထီၣ်ပတြၢၤတဟ့ၣ်ဂံၢ်ဟ့ၣ်ဘါၦၤဂီၢ်မုၢ် လၢကသန့ၤအသးလၢအတၢ်မၤဂ့ၤအဖီခိၣ်န့ၣ်ဘၣ်. စံးထီၣ်ပတြၢၤ ၇၈ ဒုးနဲၣ်လၢ ၦၤကညီအတၢ်ဘျုးတၢ်ဖှိၣ်ကဒိၣ်ထီၣ်ထီထီၣ်ထဲတမံၤဧိၤလၢ တၢ်သ့ၣ်ညါယွၤအတၢ်တီတၢ်လိၤ ဒီးအတၢ်တူၢ်လိၥ်အဘျုးအဖှိၣ်ဒိၣ်န့ၣ်လီၤ. ကစၢ်ယွၤအၦၤဂီၢ်မုၢ်အတၢ်ဒုးလၢတမၤနၢၤတၢ်ဘၣ်အံၤန့ၣ် (စံးထီၣ်ပတြၢၤ ၇၈း၉, ၆၂-၆၄) ပၥ်ဖျါထီၣ်လီၤတံၢ်လီၤဆဲးလၢ ၦၤကညီအတၢ်ဂုၥ်ကျဲးစၢးလၢ တအိၣ်ဒီးယွၤအတၢ်တီတၢ်လိၤဘၣ်န့ၣ် ဟးဂီၤကွံၥ်ဝဲဒီးတလၢထီၣ်ၦဲၤထီၣ်ဝဲ ဘၣ်န့ၣ်လီၤ.

`နဒိးန့ၢ်ဘၣ်တ့ၢ်တၢ်မၤလိ မ့တမ့ၢ် နကြၢးမၤလိအီၤလၢနတၢ်ကမၣ် အပူၤကွံၥ်တဖၣ်အပူၤန့ၣ် မ့ၢ်မနုၤလဲၣ်.`