---
title:  တၢ်သ့ၣ်နီၣ်ထီၣ်တၢ်စံၣ်စိၤတဲစိၤဒီးတၢ်သ့ၣ်နီၣ်ပီၢ်ယၢ်လီၤသး
date:   05/03/2024
---

`ဖး စံးထီၣ်ပတြၢၤ ၁၀၆ တက့ၢ်. တၢ်စံၣ်စိၤတဲစိၤတၢ်မၤအသးဒီး အတၢ်မၤလိတဖၣ်လၢထါတဖၣ်အပူၤအံၤန့ၣ် မ့ၢ်မနုၤလဲၣ်.`

စံးထီၣ်ပတြၢၤအဆၢဒိၣ် ၁၀၆ စ့ၢ်ကီး ပၥ်ဖျါထီၣ်တၢ်မၤအသးအဒိၣ် အမုၢ်တဖၣ်လၢ အံၣ်စ၇့လးအတၢ်စံၣ်စိၤတဲစိၤအပူၤ, ပၥ်ဃုၥ်ဒီးတၢ်ဟးထီၣ် လၢကီၢ်အဲၤကူပတူးအပူၤ, တၢ်လဲၤလၢၦၢ်မုၢ်ကနၢအပူၤ, ဒီးတၢ်အိၣ်မူ ဖဲကီၢ်ကနၤဧၣ်အပူၤန့ၣ်လီၤ. ဒုးနဲၣ်ဖျါထီၣ်ပၢ်သ့ၣ်တဖၣ်အတၢ်ဒဲးဘးအအၢ အသီလၢ အမဲထီၣ်ဝဲလၢစိၤဃၣ်တဖၣ်အကျါ တုၤလၢတၢ်စိၥ်ဃီၤအဝဲသ့ၣ်ဆူ တခီထံတခီကီၢ်အပူၤန့ၣ်လီၤ. လၢတၢ်န့ၣ်အဃိ, ထါစံးထီၣ်ပတြၢၤအံၤ ဘၣ်တၢ်ကွဲးဖဲၦၤအံၣ်စ၇့လးဖိအိၣ်လၢ ဘၤဘူၤလိၣ်အကတီၢ်သ့ဝဲ မ့တမ့ၢ် လၢအဝဲသ့ၣ်အတၢ်ဟဲက့ၤဆူဟံၣ်၀ံၤအလီၢ်ခံဒီး ၦၤကွဲးတၢ်ဖိအံၤ, ခီဖျိ တၢ်ထိၣ်ဟူးထိၣ်ဂဲၤအသးလၢသးစီဆှံအဃိ, ဒုးသ့ၣ်နီၣ်ထီၣ်က့ၤတၢ်စံၣ်စိၤ တဲစိၤတၢ်မၤအသးဒ်အံၤလၢ ကစၢ်ယွၤအၦၤဂီၢ်မုၢ်အဂီၢ်ဒီး တၢ်မၤလိတဖၣ်လၢ ၦၤဂီၢ်မုၢ်ကဘၣ်မၤလိအီၤအဂီၢ်န့ၣ်လီၤ.

ထါအံၤ, ဒ်ထါလၢအဂၤတဖၣ်အသိးစ့ၢ်ကီး, ဒုးနဲၣ်ဆူကစၢ်ယွၤ အတၢ်တီတၢ်လိၤလၢအတၢ်အၢၣ်လီၤအီလီၤအဘျုးအဖှိၣ်အပူၤ ခီဖျိအတၢ် မၤပူၤဖျဲးအၦၤဂီၢ်မုၢ်လၢအပူၤကွံၥ်န့ၣ်လီၤ (စံးထီၣ်ပတြၢၤ ၁၀၆း၄၅). ပၥ်ဖျါထီၣ် တၢ်မုၢ်လၢ်လၢကစၢ်ယွၤကဒုးဖျါထီၣ်ကဒီးအတၢ်သးအိၣ်ဆူအၦၤဂီၢ်မုၢ်လၢ အပီၢ်ယၢ်လီၤက့ၤအသးတဖၣ်အဂီၢ် ဒီးထုးဖှိၣ်က့ၤဝဲလၢၦၤကလုၥ်ဂၤတဖၣ် အကျါန့ၣ်လီၤ (စံးထီၣ်ပတြၢၤ ၁၀၆း၄၇). တၢ်ဃ့ကညးလၢတၢ်ဒုးထူၣ်ဖျဲး ထီၣ်က့ၤလၢအဆၢကတီၢ်ခဲအံၤန့ၣ် တမ့ၢ်တၢ်သးအိၣ်အတၢ်ဆိကမိၣ်တဖၣ် ဘၣ်, ဘၣ်ဆၣ်မ့ၢ်တၢ်ထုကဖၣ်လၢတၢ်နၥ်အပူၤ အိၣ်သူၣ်လီၤအသးလၢ ကစၢ်ယွၤအတၢ်ဒုးထူၣ်ဖျဲးထီၣ်လၢအပူၤကွံၥ် (စံးထီၣ်ပတြၢၤ ၁၀၆း၁-၃) ဒီးကစၢ်ယွၤအသကဲၥ်ပ၀းလၢအမ့ၢ်အတၢ်အိၣ်တီအိၣ်လိၤ ဒီးအတၢ်အၢၣ်လီၤ အီလီၤဒီးအၦၤဂီၢ်မုၢ်အံၤတဟးဂီၤကွံၥ်ဝဲဘၣ်အဃိန့ၣ်လီၤ.

တၢ်ပၥ်ဖှိၣ်ထီၣ်က့ၤၦၤအံၣ်စ၇့လးဖိတၢ်တလၢတၦဲၤဘၣ်အတၢ် စံၣ်စိၤတဲစိၤ ဖဲစံးထီၣ်ပတြၢၤ ၁၀၆ အပူၤအံၤ မ့ၢ်ၦၤဂီၢ်မုၢ်အတၢ်အၢၣ်လီၤ အီလီၤတၢ်ကမၣ်ဒီး တၢ်အၢၣ်လီၤသးလၢအဝဲသ့ၣ်တဂ့ၤဒိၣ်န့ၢ်ဒံးအပၢ်လၢပျၢၤ သ့ၣ်တဖၣ်ဘၣ်န့ၣ်လီၤ. ၦၤလၢစိၤတဃၣ်အံၤ အၢၣ်လီၤဝဲဒၣ်လၢအဝဲသ့ၣ် တဖၣ်အံၤ အၢန့ၢ်ဒံးမိၢ်ပၢ်ဖံဖုလၢပျၢၤအစိၤအဖၣ်ဒ်လီၤ, အဂ့ၢ်ဒ်လဲၣ်န့ၣ် သ့ၣ်ညါဝဲတၢ်ဒဲးဘးအဘူးအလဲလၢစိၤလၢညါတဃၣ်အံၤ မၤတ့ၢ်ဝဲဒီးလၢ ကစၢ်ယွၤအံၤသးစူၤဒီးဒုးအိၣ်ထီၣ်တၢ်ဘျုးတၢ်ဖှိၣ်လၢတၢ်မၤပူၤဖျဲးအဝဲသ့ၣ် တုၤဒၣ်လဲၥ်အဝဲလူၤပိၥ်ထွဲတၢ်အၢတၢ်သီအကျဲလၢအပူၤကွံၥ်တဖၣ်ဒၣ်လဲၥ် န့ၣ်လီၤ. မ့မ့ၢ်ဝဲတီဝဲလၢအဝဲသ့ၣ်အဂီၢ်န့ၣ်, ဆိကမိၣ်ကွၢ်ကမ့ၢ်ဝဲတီဝဲအါနီၢ်မး လၢပဂီၢ်, ၦၤလၢမုၢ်မဆါတနံၤအံၤလၢအအိၣ်ဒီးယွၤအသကဲၥ်ပ၀းအတၢ် လီၣ်ဖျါဒီးတၢ်အုၣ်က့ၤခီၣ်ၢ့ၤအဘျုးအဖှိၣ်လၢကစၢ်ခ၇ံၥ်ဒီးထူၣ်စုညါအပူၤအံၤ ဆံးဒိၣ်လဲၣ်န့ၣ်တက့ၢ်.

စံးထီၣ်ပတြၢၤ ၁၀၆ အတၢ်ကစီၣ်လၢအဂ့ၤအံၤ မ့ၢ်ဝဲကစၢ်ယွၤ အတၢ်အဲၣ်လၢအဂၢၢ်အကျၢၤမၤနၢၤတၢ်လၢၦၤဂီၢ်မုၢ်အတၢ်ဒဲးဘးအဖီခိၣ်အံၤ ထီဘိန့ၣ်လီၤ (စံးထီၣ်ပတြၢၤ ၁၀၆း၈-၁၀, ၃၀, ၄၃-၄၆). စီၤမိၤၡွဒီး စီၤဖ့ၤနဃၣ်အတၢ်မၤအခိၣ်သ့ၣ်လၢအဃၣ်ကွံၥ်ကစၢ်ယွၤအတၢ်သးဒိၣ်ထီၣ်အံၤ ဒုးနဲၣ်ကစၢ်ခ၇ံၥ်အတၢ်ဃ့ကညးအခီပညီအဒိၣ်အမုၢ်လၢ ၦၤစူၢ်က့ၤနၥ်က့ၤ တၢ်သ့ၣ်တဖၣ်အဂီၢ်န့ၣ်လီၤ. ထဲပနီၢ်ကစၢ်ဒၣ်ဝဲအတၢ်လဲၤခီဖျိဘၣ်ကစၢ်ယွၤ အဘျုးအဖှိၣ်တမံၤဧိၤအံၤ ဆီတလဲတၢ်ဂ့ၢ်တၢ်ကျိၤလၢအပူၤကွံၥ်အံၤ ဆူပဂ့ၢ် ပကျိၤသ့ဝဲဒၣ်န့ၣ်လီၤ.

`စံးထီၣ်ပတြၢၤ ၁၀၆း၁၃ စံးဒ်အံၤ, "သးပ့ၤနီၣ်ဝဲအမၤတၢ်ခခ့ျခခ့ျ, တခိးဘၣ်အတၢ်ကူၣ်ထီၣ်ဖးလီၤဘၣ်. ဘၣ်မနုၤညီမးဝဲလၢပမၤအီၤလၢ ပတၢ်အိၣ်မူအပူၤအံးစ့ၢ်ကီးန့ၣ်လဲၣ်.`