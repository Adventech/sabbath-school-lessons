---
title:  တၢ်ဆိကမိၣ်ဆူညါအဂီၢ်
date:   08/03/2024
---

ဖး မၤတၢ် ၇ ဒီး ဧ့ၤဘြံၤ ၁၁ တက့ၢ်. လံၥ်စီဆှံအသီတကတြူၢ် စံးကတိၤတၢ်လၢ ကစၢ်ယွၤအတၢ်ဆှၢတၢ်တွၤအၦၤဂီၢ်မုၢ်လၢတၢ်စံၣ်စိၤတဲစိၤ အပူၤအံၤန့ၣ် မ့ၢ်မနုၤလဲၣ်.

တၢ်စံၣ်စိၤတဲစိၤအထါအံၤ မ့ၢ်တၢ်အုၣ်အသးလၢအစိကမီၤဒိၣ် တမံၤလၢယွၤအတၢ်သူၣ်တီသးတီလၢအၦၤဂီၢ်မုၢ်အဖီခိၣ်န့ၣ်လီၤ. တၢ်မၤ အသးတမံၤလၢ်လၢ်လၢ ကစၢ်ယွၤအၦၤဂီၢ်မုၢ်အတၢ်စံၣ်စိၤတဲစိၤအပူၤန့ၣ် မ့ၢ်ယွၤအတၢ်ကတဲၥ်ကတီၤတဆီဘၣ်တဆီ တုၤလၢယွၤအတၢ်အၢၣ်လီၤ အီလီၤလၢထီၣ်ၦဲၤထီၣ်ဝဲလၢ အမ့ၢ်ၦၤနၤစ၇့းဖိယ့ၣ်ရှူးအနီၢ်ကစၢ်ဒၣ်ဝဲ ကဲထီၣ် ဟီၣ်ခိၣ်အတၢ်အုၣ်က့ၤခီၣ်က့ၤအကစၢ်အံၤတစုန့ၣ်လီၤ. တၢ်လ့ပစီလၢ အမၤကဒံကဒါယွၤအၦၤဂီၢ်မုၢ်အသးဒီး ဒုးအိၣ်ထီၣ်တၢ်ဆိကမိၣ်လၢ ကစၢ်ယွၤအံၤ ညိကွံၥ်အဝဲသ့ၣ်ဘၣ်ဒၣ်လဲၥ် အိၣ်လၢကစၢ်ယွၤအတၢ်ဒိၣ်စိ ဒိၣ်ကမီၤအတၢ်ပၢအဖီလၥ်ဒီး မ့ၢ်အတၢ်ကကတဲၥ်ကတီၤတနီၤစ့ၢ်ကီးန့ၣ်လီၤ, အဂ့ၢ်ဒ်လဲၣ် ကစၢ်ယွၤန့ၣ် မ့ၢ်တၢ်စံၣ်စိၤတဲစိၤကစၢ်လၢ အဒိၣ်စိဒိၣ်ကမီၤန့ၣ် လီၤ. ၦၤကွဲးထါဖိအံၤ ဟ့ၣ်လီၤတၢ်မ့ၢ်တၢ်တီသ့သ့ဘၣ်ဘၣ် တုၤဒၣ်လဲၥ် ၦၤဂီၢ်မုၢ်အတၢ်တတီတလိၤအံၤ တြီဃၥ်ကစၢ်ယွၤလၢကဟံးဃၥ်အၦၤဂီၢ်မုၢ် အတၢ်နၥ်ဒီး မၤလၢၦဲၤအတၢ်အၢၣ်လီၤအီလီၤတဖၣ်အံၤတသ့ဝဲဘၣ်န့ၣ်လီၤ. မ့ၢ်နၥ်သက့ဒ်န့ၣ်ဒီး, ၦၤလၢအတပီၢ်ယၢ်လီၤသးဘၣ်တဖၣ်ဒီး အၦၤဂီၢ်မုၢ် သ့ၣ်အံၤ တၢ်တဒုးဘၣ်ဃုၥ်အီၤလၢကဒိးန့ၢ်တၢ်အၢၣ်လီၤအီလီၤအတၢ်ဆိၣ်ဂ့ၤ ဆိၣ်၀ါတဖၣ်န့ၣ်ဘၣ်, ဒီးအဝဲသ့ၣ်အတၢ်ကတၢၢ်အံၤ ကကဲထီၣ်တၢ်ဟ့ၣ်ပလီၢ် အဂၢၢ်အကျၢၤလၢတၢ်အိၣ်မူလၢအယွၤတအိၣ်ဘၣ်, မ့တမ့ၢ် တၢ်ထီဒါယွၤန့ၣ် မၤဟးဂီၤၦၤကညီအဂ့ၢ်န့ၣ်လီၤ.

ထါစံးထီၣ်ပတြၢၤ ဟ့ၣ်ဂံၢ်ဟ့ၣ်ဘါကစၢ်ယွၤအဖိတဖၣ်လၢ ကိးဆၢကတီၢ်ဒဲးအပူၤ လၢကမုၢ်လၢ်တၢ်လၢယွၤဒီးအိၣ်တီအိၣ်လိၤလၢအပူၤ န့ၣ်လီၤ. "ပပျံၤတၢ်လၢခါဆူညါအဂီၢ်န့ၣ် အလီၢ်တအိၣ်ဘၣ်, မ့ၢ်ထဲတမံၤလၢ ပမ့ၢ်သးပ့ၤနီၣ်ယွၤအတၢ်ဆှၢၦၤအဂ့ၢ်ဒီး အတၢ်သိၣ်လိသီလိလၢတၢ်စံၣ်စိၤ တဲစိၤအပူၤအံၤမး ဒီးပဘၣ်ပျံၤဘၣ်ဖုးတၢ်အလီၢ်အိၣ်ဝဲန့ၣ်လီၤ." Ellen G. White, _Life Sketches of Ellen G. White_, p. 196.

လၢကစၢ်ယွၤအၦၤဂီၢ်မုၢ်အဂီၢ် လၢကလဲၤတၢ်လၢတၢ်ပျံၤတၢ်ဖုး တအိၣ်ဘၣ်အပူၤအလီၢ်န့ၣ်, အဝဲသ့ၣ်ဘၣ်သ့ၣ်ညါတၢ်မၤအသးလၢ အတၢ် စံၣ်စိၤတဲစိၤအပူၤန့ၣ်လီၤ. Ellen G. White ဟ့ၣ်ကူၣ်ဟ့ၣ်ဖးၦၤစူၢ်က့ၤ နၥ်က့ၤတၢ်သ့ၣ်တဖၣ်လၢ ကဖးထါစံးထီၣ်ပတြၢၤ ၁၀၅ ဒီး ၁၀၆ အစှၤကတၢၢ် တနွံတဘျီန့ၣ်လီၤ. _Testimonies to Ministers and Gospel Workers_, p. 98.

ကစၢ်ယွၤအၦၤဂီၢ်မုၢ်အတၢ်စံၣ်စိၤတဲစိၤဒုးနဲၣ်ဖျါလၢတၢ်အၢၣ်လီၤ လၢအမၤတ့ၢ်ဝဲတမံၤလၢ်လၢ်အံၤ တလၢထီၣ်ၦဲၤထီၣ်ဝဲဘၣ်န့ၣ် တအိၣ်ဝဲဘၣ်. အဝဲအံၤပၥ်ဃုၥ်ဒီးယွၤအတၢ်အၢၣ်လီၤအီလီၤလၢ တၢ်ကဟုကယၥ်ၦၤတဂၤ စုၥ်စုၥ်လၢဆၢကတီၢ်ခဲအံၤ ဒီးတၢ်အၢၣ်လီၤခါဆူညါလၢအမ့ၢ်ကစၢ်ခ၇ံၥ် အတၢ်ဟဲက့ၤခံဘျီတဘျီအဂ့ၢ်ခံမံၤလၢၥ်လၢ ကဒုးအိၣ်ထီၣ်ကစၢ်ယွၤတၢ်တီ တၢ်လိၤဒီး တၢ်မုၥ်တၢ်ခုၣ်, တၢ်ဃူတၢ်ဖိးအဘီအမုၢ်လၢဟီၣ်ခိၣ်သီအပူၤအံၤ န့ၣ်လီၤ.