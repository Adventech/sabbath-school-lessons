---
title:  တၢ်သ့ၣ်နီၣ်ထီၣ်တၢ်စံၣ်စိၤတဲစိၤဒီးတၢ်စံးထီၣ်ပတြၢၤယွၤ
date:   04/03/2024
---

`ဖး စံးထီၣ်ပတြၢၤ ၁၀၅ တက့ၢ်. တၢ်စံၣ်စိၤတဲစိၤတၢ်မၤအသးဒီး တၢ်မၤလိမနုၤသ့ၣ်တဖၣ်အံၤ ဘၣ်တၢ်ပၥ်ဖျါထီၣ်အီၤဖဲထါပူၤအံၤဒ်လဲၣ်.`

ထါစံးထီၣ်ပတြၢၤ ၁၀၅ သ့ၣ်နီၣ်ထီၣ်က့ၤတၢ်မၤအသးအ၇့ဒိၣ်တဖၣ် လၢအဒုးအိၣ်ထီၣ်တၢ်အက့ၢ်အဂီၤလၢ ကစၢ်ယွၤဒီးအၦၤဂီၢ်မုၢ်ၦၤအံၣ်စ၇့လးဖိ အတၢ်အၢၣ်လီၤအီလီၤအတၢ်၇့လိၥ်သးအပူၤအံၤန့ၣ်လီၤ. ဒုးနဲၣ်ဝဲဆူကစၢ်ယွၤ အတၢ်အၢၣ်လီၤအီလီၤဃုၥ်ဒီး စီၤအၤဘြၤဟၣ်လၢကဟ့ၣ်လီၤကီၢ်တၢ်စံးပၥ်ဆူ အအိၣ်ဒီးအစၢၤအသွဲၣ်တဖၣ် ဒီးတၢ်စံးပၥ်အံၤဘၣ်တၢ်ပၥ်ဂၢၢ်ပၥ်ကျၢၤအီၤဆူ စီၤအံၤစဲးဒီးစီၤယၤကိၥ်, လၢထီၣ်ၦဲၤထီၣ်လၢစီၤယိၤသး, စီၤမိၤၡွဒီး စီၤအၤဟ၇ိၣ် ဒီးတၢ်ဆၢကတီၢ်ဖဲတၢ်မၤနၢၤကီၢ်ကနၤဧၣ်န့ၣ်လီၤ. ထါစံးထီၣ်ပတြၢၤ ဟ့ၣ်ကစၢ်ယွၤအၦၤဂီၢ်မုၢ်တၢ်မုၢ်လၢ်လၢစိၤခဲလၢၥ်အဂီၢ်လီၤ, အဂ့ၢ်ဒ်လဲၣ်န့ၣ် ကစၢ်ယွၤအတၢ်မၤလီၤလိၢ်လီၤလးလၢအပူၤကွံၥ်တဖၣ် ဟ့ၣ်တၢ်အုၣ်ခီၣ်လၢ ကစၢ်ယွၤအတၢ်အဲၣ်လၢအဆီတလဲတသ့ဘၣ်အံၤလၢအၦၤဂီၢ်မုၢ်အဂီၢ် လၢကိးဆၢကတီၢ်ဒဲးအပူၤန့ၣ်လီၤ. (စံးထီၣ်ပတြၢၤ ၁၀၅း၁-၅, ၇, ၈).

စံးထီၣ်ပတြၢၤအဆၢဒိၣ် ၁၀၅ အံၤ လီၤဂၥ်ဒ်စံးထီၣ်ပတြၢၤအဆၢဒိၣ် ၇၈ အသိး လၢပၥ်ဖျါထီၣ်ကစၢ်ယွၤအတၢ်တီတၢ်လိၤဆူအၦၤဂီၢ်မုၢ်အအိၣ် လၢတၢ်စံၣ်စိၤတဲစိၤအပူၤဒီး လီၤဂၥ်စ့ၢ်ကီးလၢဒ်သိးကမၤလၤမၤကပီၤကစၢ်ယွၤ ဒီးဒုးသူၣ်ဟူးသးဂဲၤတၢ်တီတၢ်လိၤန့ၣ်လီၤ. မ့ၢ်နၥ်သက့ဒ်န့ၣ်ဒီး, တၢ်လၢ တဒ်သိးဒီးစံးထီၣ်ပတြၢၤ ၇၈ ဘၣ်န့ၣ်, စံးထီၣ်ပတြၢၤ ၁၀၅ အံၤ တပၥ်ဖျါထီၣ် ၦၤဂီၢ်မုၢ်အတၢ်ကမၣ်လၢအပူၤကွံၥ်တဖၣ်ဘၣ်အဂ့ၢ်န့ၣ်လီၤ. ထါအံၤ အိၣ်ဒီး အတၢ်တိၥ်ပၥ်လီၤဆီန့ၣ်လီၤ.

လၢအလီၢ်န့ၣ်, ဖဲစံးထီၣ်ပတြၢၤ ၁၀၅ အပူၤအံၤ တၢ်စံၣ်စိၤတဲစိၤ ဘၣ်တၢ်ပၥ်ဖျါကဒီးတဘျီ ခီဖျိအံၣ်စ၇့လးပၢ်အဒိၣ်အထီတဖၣ်အတၢ်အိၣ်မူ, ဒုးနဲၣ်ဖျါကစၢ်ယွၤအတၢ်ပၢတၢ်ဆှၢဒီး ပၢ်တဖၣ်အတၢ်သးစူၤလၢတၢ်အိၣ်ဂၢၢ် ဆိးကျၢၤလၢတၢ်ကီတၢ်ခဲတဖၣ်အပူၤန့ၣ်လီၤ. ပၢ်သ့ၣ်တဖၣ်အတၢ်အိၣ်ဂၢၢ် ဆိးကျၢၤဒီး တၢ်တီတၢ်လိၤလၢကစၢ်အပူၤအံၤ ဒိးန့ၢ်ဘၣ်တၢ်အဘျုးအဖှိၣ် ထူးထူးတီၤတီၤန့ၣ်လီၤ. လၢတၢ်န့ၣ်အဃိ, စံးထီၣ်ပတြၢၤ ၁၀၅ ကွဲမုၥ်ၦၤဂီၢ်မုၢ် တဖၣ်လၢကဂုၥ်ကျဲးစၢးမၤန့ၢ်ပၢ်သ့ၣ်တဖၣ်အတၢ်နၥ်အံၤဒီး အိၣ်ခိးလၢတၢ်နၥ် အပူၤ ဒ်သိးကစၢ်ယွၤကမၤပူၤမၤဖျဲးတၢ်လၢအဝဲသ့ၣ်ဆၢကတီၢ်အံၤန့ၣ်လီၤ.

စံးထီၣ်ပတြၢၤ ၁၀၅ အထါသး၀ံၣ်ဖဲ (စံးထီၣ်ပတြၢၤ ၁၀၅း၁-၇) ပၥ်ဖျါထီၣ်လၢ မ့ၢ်အဲၣ်ဒိးစံးထီၣ်ပတြၢၤကစၢ်အမ့ၢ်အတီန့ၣ်, ယွၤအၦၤဂီၢ်မုၢ် တဖၣ် အတၢ်လိၣ်အိၣ်လၢကဘၣ်သ့ၣ်ညါအဝဲသ့ၣ်အတၢ်စံၣ်စိၤတဲစိၤန့ၣ်လီၤ. တၢ်စံၣ်စိၤတဲစိၤကတီၤန့ၢ်တၢ်အိၣ်ပၥ်လၢပတၢ်စူၢ်တၢ်နၥ်ဒီး တၢ်ဂ့ၢ်တၢ်ကျိၤ လၢဂံၢ်ထီၣ်ဒွးထီၣ်တလၢၥ်ဘၣ်လၢကစံးထီၣ်ပတြၢၤယွၤအဂီၢ်ခံမံၤလၢၥ်အံၤန့ၣ် လီၤ.

ၦၤဘူၣ်ထီၣ်ဘါထီၣ်တၢ်သ့ၣ်တဖၣ်အံၤ ဘၣ်တၢ်ကိးအဝဲသ့ၣ်လၢ စီၤအၤဘြၤဟၣ်အချံအသၣ်ဒီး စီၤယၤကိၥ်အဖိ (စံးထီၣ်ပတြၢၤ ၁၀၅း၆), လၢတၢ်အံၤအပူၤ, တၢ်ပၥ်အဝဲသ့ၣ်လၢတၢ်မၤလၢမၤၦဲၤကစၢ်ယွၤအတၢ်အၢၣ် လီၤဒီး စီၤအၤဘြၤဟၣ်လၢကဒုးကဲထီၣ်အီၤလၢကလုၥ်အဒိၣ်တဖုအဂီၢ်န့ၣ်လီၤ (၁မိၤၡွ ၁၅း၃-၆). ၦၤကွဲးထါစံးထီၣ်ပတြၢၤဖိဒုးနဲၣ်ဖျါတၢ်အဆၢတတဲၥ် ဘၣ်လၢပၢ်သ့ၣ်တဖၣ်ဒီး စၢၤသွဲၣ်လၢခံတဖၣ်အဘၢၣ်စၢၤအံၤန့ၣ်လီၤ. ၦၤကွဲးထါဖိဒုးနဲၣ်လၢ "အတၢ်စံၣ်ညီၣ်တဖၣ်အိၣ်လၢဟီၣ်ခိၣ်ဒီတဘ့ၣ်ညါ" (စံးထီၣ်ပတြၢၤ ၁၀၅း၇) လၢတၢ်အံၤအဃိ, ဟ့ၣ်ပလီၢ်ၦၤဘူၣ်ထီၣ်ဘါထီၣ် တၢ်သ့ၣ်တဖၣ်လၢ သုတသးပ့ၤနီၣ် "ပကစၢ်ယွၤ" အံၤ မ့ၢ်စ့ၢ်ကီးၦၤပၢတၢ်လၢ ဟီၣ်ခိၣ်ဒီဘ့ၣ်ညါအပူၤ ဒီးလၢအတၢ်အဲၣ်တၢ်သးကညီၤအံၤ တုၤဃီၤဆူ ၦၤဂီၢ်မုၢ်ခဲလၢၥ်အအိၣ်န့ၣ်လီၤ (စံးထီၣ်ပတြၢၤ ၉၆း၁; စံးထီၣ်ပတြၢၤ ၉၇း၁). ဖျါမးဝဲၡဲၡဲလၢ အမ့ၢ်တၢ်ကိးဃီၤဆူစိၤဃၣ်ခဲလၢၥ်တဖၣ်အအိၣ် လၢကအိၣ်တီ အိၣ်လိၤအဂီၢ်န့ၣ်လီၤ.

`ပဝဲဒၣ်လၢအမ့ၢ်ၦၤမုၢ်နွံနံၤဖိတဖၣ်အံၤ, မ့ၢ်ပကထံၣ်ပနီၢ်ကစၢ်ဒၣ်ဝဲ လၢအမ့ၢ်ၦၤဂီၢ်မုၢ်အစၢၤစးထီၣ်လၢစီၤအၤဘြၤဟၣ်အံၤန့ၣ်ဒ်လဲၣ်တကလုၥ် လဲၣ်. (ကွၢ် ကလၤတံ ၃း၂၉). ပဒိးန့ၢ်ဘၣ်တၢ်မၤလိလၢတၢ်စံၣ်စိၤတဲစိၤ အပူၤအံၤဒ်လဲၣ်.`