---
title:  သး၀ံၣ်ယွၤလၢထါသး၀ံၣ်အသီ
date:   18/03/2024
---

`ဖး စံးထီၣ်ပတြၢၤ ၃၃း၃; စံးထီၣ်ပတြၢၤ ၄၀း၃; စံးထီၣ်ပတြၢၤ ၉၆း၁; စံးထီၣ်ပတြၢၤ ၉၈း၁; စံးထီၣ်ပတြၢၤ ၁၄၄း၉ ဒီး စံးထီၣ်ပတြၢၤ ၁၄၉း၁ တက့ၢ်. တၢ်ဒ်သိးလိၥ်သးတဘျီဘၣ်တဘျီ လၢလံၥ်စီဆှံအဆၢသ့ၣ် တဖၣ်အပူၤအံၤန့ၣ် မ့ၢ်မနုၤလဲၣ်.`

လံၥ်ထါစံးထီၣ်ပတြၢၤကိးဃီၤၦၤဂီၢ်မုၢ်လၢ ကသး၀ံၣ် "ထါသး၀ံၣ် အသီ" န့ၣ်လီၤ. ဖဲအံၤန့ၣ်, "ထါသး၀ံၣ်အသီ" မ့ၢ်မနုၤလဲၣ်. တၢ်ဂ့ၢ် တၢ်ကျိၤလၢ "ထါသး၀ံၣ်အသီ" အံၤန့ၣ် မ့ၢ်ဝဲတၢ်ပၥ်ပနီၣ်အသီလၢ ယွၤ တၢ်စိဒိၣ်ကမီၤထီဒီး တၢ်ပၢတၢ်ြပးလၢဟီၣ်ခိၣ်ချၢဒီးတၢ်သ့ၣ်ညါယွၤအတၢ်ပၢဆှၢ ဒီးအတၢ်အုၣ်က့ၤခီၣ်က့ၤအဘျုးအဖှိၣ် ဒ်အမ့ၢ်တၢ်ဘၣ်တ့အကစၢ်ဒီး စံၣ်ညီၣ်ကွီၢ်တဂၤအသိးန့ၣ်လီၤ. တၢ်ဒုးထူၣ်ဖျဲးထီၣ်က့ၤဆူဒုၣ်ဒါဒီးတၢ်သံ တဖၣ်အပူၤ ဒီးကစၢ်ယွၤအတၢ်သူၣ်အိၣ်သးအိၣ်ၦၤအံၣ်စ၇့လးဖိအံၤ, အိၣ်ဒီး တၢ်သးစဲဘူးအါလၢကဘၣ်သး၀ံၣ် "ထါသး၀ံၣ်အသီ" အံၤန့ၣ်လီၤ. ဖဲထါသး၀ံၣ် အဂၤတဖၣ်စံးထီၣ်ပတြၢၤကစၢ်ယွၤလၢအတၢ်အဲၣ်ဒီးအတၢ်လီၤလးတဖၣ် အကတီၢ်အံၤန့ၣ်, "ထါသး၀ံၣ်အသီ" အံၤ မ့ၢ်ထါသး၀ံၣ်လၢအလီၤဆီကတၢၢ်, ပၥ်ဖျါထီၣ်တၢ်သူၣ်ဖှံသးညီလၢအကပီၤဒိၣ်ထီၣ်, ဒီးတၢ်အၢၣ်လီၤအီလီၤလၢ တၢ်မၤသီထီၣ်က့ၤအီၤလၢတၢ်ဟ့ၣ်လီၤသးဆူယွၤအပူၤန့ၣ်လီၤ. တၢ်လဲၤခီဖျိ သီလၢယွၤအတၢ်အုၣ်က့ၤခီၣ်က့ၤအပူၤအံၤ ဒုးသူၣ်ဟူးသးဂဲၤၦၤဂီၢ်မုၢ်တဖၣ်လၢ ကပၥ်ပနီၣ်ကစၢ်လၢအမ့ၢ်အဝဲသ့ၣ်အတၢ်ဘၣ်တ့အကစၢ်ဒီးစီၤပၤန့ၣ်လီၤ. တၢ်ဂ့ၢ်မိၢ်ၦၢ်လၢအဒ်သိးလိၥ်အသး ဖဲထါစံးထီၣ်ပတြၢၤအပူၤလၢစံးကတိၤ "ထါသး၀ံၣ်အသီအံၤန့ၣ် မ့ၢ်ဝဲတၢ်သန့ၤသးလၢယွၤတၢ်စံးထီၣ်ပတြၢၤအတၢ်မၤ လီၤလးတဖၣ်ဒီး အတၢ်ဒုးထူၣ်ဖျဲးလၢတၢ်မၤနးမၤဖှီၣ်အါအါကလဲၥ်အပူၤအံၤ အဂီၢ်န့ၣ်လီၤ.

`ဖး ယၡါယၤ ၄၂း၁၀-၁၂ လီၣ်ဖျါ ၅း၉ ဒီး လီၣ်ဖျါ ၁၄း၃ တက့ၢ်. ပဒုးဘၣ်ထွဲက့ၤ "ထါသး၀ံၣ်အသီ" အံၤ လၢလံၥ်စီဆှံအဆၢသ့ၣ်တဖၣ်အပူၤ သ့ဒ်လဲၣ်.`

ယွၤအၦၤဂီၢ်မုၢ်ၦၤအံၣ်စ၇့လးဖိအံၤ ဘၣ်တၢ်ပၥ်ဖျါအီၤလၢ တၢ်အဲၣ်ဂၥ်အတၢ်ကတိၤတဖၣ်ဒ်အမ့ၢ် "ၦၤဂီၢ်မုၢ်လၢအဘူးဒီးအီၤ" (စံးထီၣ်ပတြၢၤ ၁၄၈း၁၄) အခီပညီဖျါဝဲလၢ တၢ်ဘၣ်တ့ခဲလၢၥ်အကျါန့ၣ်, အံၣ်စ၇့လးအိၣ်ဒီးတၢ်လီၢ်အလီၤဆီ, ဒီးတၢ်ခွဲးတၢ်ယၥ်ဒီးမူဒါအဒိၣ်ကတၢၢ် လၢကဘၣ်စံးထီၣ်ပတြၢၤကစၢ်ယွၤအဂီၢ်န့ၣ်လီၤ. လၢတၢ်အံၤအဃိ, လံၥ်စီဆှံ ဟ့ၣ်ဂံၢ်ဟ့ၣ်ဘါၦၤစူၢ်က့ၤနၥ်က့ၤတၢ်အစိၤစိၤဃၣ်ဃၣ်တဖၣ်လၢ ကသး၀ံၣ် ထါသး၀ံၣ်အသီလၢ ကစံးထီၣ်ပတြၢၤတၢ်အုၣ်က့ၤခီၣ်က့ၤအကစၢ်လၢ ကစိၥ် တၢ်အုၣ်အသးဘၣ်ဃးဒီးတၢ်အုၣ်က့ၤခီၣ်က့ၤလၢသိဖိအသွံၣ်ပူၤအံၤန့ၣ်လီၤ. "ထါသး၀ံၣ်အသီ" အံၤ ပၥ်ဖျါထီၣ်ထါအသီလၢ ၦၤတနၢ်ဟူလၢအပူၤကွံၥ် ဘၣ်သ့ဝဲ, ထါသး၀ံၣ်လၢအဒုးအိၣ်ထီၣ်က့ၤတၢ်သ့ၣ်နီၣ်လၢတၢ်လဲၤခီဖျိဘၣ် ယွၤအဘျုးအဖှိၣ်လၢၦၤတဂၤဂၤအတၢ်အိၣ်မူအပူၤအံၤန့ၣ်လီၤ. "ထါသး၀ံၣ်" အသီ လီၣ်ဖျါထီၣ်စ့ၢ်ကီးတၢ်မုၢ်လၢ်အသီသ့ဝဲလၢ တၢ်အသီလၢထါသး၀ံၣ် အပူၤအံၤ ဟ့ၣ်ဆိၦၤတၢ်လဲၤခီဖျိဘၣ်ယွၤအတၢ်စိဒိၣ်ကမီၤထီလၢခါဆူညါ အဂီၢ်န့ၣ်လီၤ. တၢ်ဘူၣ်ထီၣ်ဘါထီၣ်အမ့ၢ်အတီန့ၣ်, အါန့ၢ်ဒိၣ်န့ၢ်ဒ်တၢ်လုၢ် တၢ်ပၥ်, တၢ်ဟ့ၣ်တၢ်မၤဘူၣ်မၤတီၢ်သ့ၣ်တဖၣ်ဒီး ပၥ်ဖျါထီၣ်တၢ်အိၣ်မူလၢ အ၇့ဒီးယွၤလၢသီဝဲ, သံကစဲၥ်ဝဲဒီးဟူးဂဲၤဝဲထီဘိန့ၣ်လီၤ. ပစံးသ့ဝဲလၢ "ထါသး၀ံၣ်အသီ" အံၤ မ့ၢ်တၢ်ပၥ်ဖျါတၢ်အဲၣ်ဒီးတၢ်သ့ၣ်ညါစံးဘျုးစံးဖှိၣ်ယွၤ အတၢ်မၤဂ့ၤလၢပဂီၢ်တဖၣ်အသီလၢကိးနံၤဒဲးအဂီၢ်န့ၣ်လီၤ.

`ဆိကမိၣ်ထီၣ်ယွၤအတၢ်ဆိၣ်ဂ့ၤဆိၣ်၀ါလၢ နတၢ်အိၣ်မူအပူၤတက့ၢ်. နမ့ၢ်သး၀ံၣ်ထါသး၀ံၣ်အသီန့ၣ်, ကမ့ၢ်တၢ်မနုၤတမံၤလဲၣ်.`