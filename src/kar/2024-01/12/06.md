---
title:  ဖဲယွၤတဘၣ်အသးလၢတၢ်လုၢ်တၢ်ပၥ်တဖၣ်အကတီၢ်
date:   21/03/2024
---

`ဖး စံးထီၣ်ပတြၢၤ ၄၀း၆-၈; စံးထီၣ်ပတြၢၤ ၅၀း၇-၂၃; ဒီး စံးထီၣ် ပတြၢၤ ၅၁း၁၆-၁၉ တက့ၢ်. တၢ်ဂ့ၢ်တၢ်ကျိၤအ၇့ဒိၣ်လၢလံၥ်စီဆှံအဆၢသ့ၣ် တဖၣ်စံးကတိၤဝဲအံၤန့ၣ် မ့ၢ်မနုၤလဲၣ်. ဘၣ်မနုၤလၢကစၢ်ယွၤတဘၣ်အသး လၢတၢ်လုၢ်တၢ်ပၥ်လၢအပၥ်လီၤဝဲဖဲအကလုၢ်ကထါပူၤအံၤဘၣ်န့ၣ်လဲၣ်. ၂မိၤၡွ ၂၀း၂၄.`

ဒ်၀ံတဖၣ်အသိး, ၦၤကွဲးထါစံးထီၣ်ပတြၢၤတဖၣ်အံၤ ကတိၤထီဒါ တၢ်သူကမၣ်တၢ်ဘူၣ်ထီၣ်ဘါထီၣ်အဂ့ၢ်အကျိၤန့ၣ်လီၤ. တၢ်ဂ့ၢ်မိၢ်ၦၢ်အခိၣ် သ့ၣ်လၢလံၥ်စီဆှံအဆၢတဖၣ်အပူၤအံၤ တမ့ၢ်ကစၢ်ယွၤအတၢ်သးတအိၣ်လၢ ၦၤအံၣ်စ၇့လးဖိအတၢ်လုၢ်ထီၣ်ဒီးအမူးအပွဲတဖၣ်အဂီၢ်ဘၣ်, မ့မ့ၢ်တခီ မ့ၢ်တၢ်ဂ့ၢ်တၢ်ကျိၤလၢအတဘၣ်လိၥ်ဖိးဒ့လီၤသးအံၤအဃိ - လၢအမ့ၢ် တၢ်အစၢၤလၢအယံၤလိၥ်အသးလၢတၢ်ဘူၣ်ထီၣ်ဘါထီၣ်ဒီးနီၢ်သးအတၢ်ဂံၢ် တၢ်ဘါအံၤအဘၢၣ်စၢၤအဃိန့ၣ်လီၤ.

ကစၢ်ယွၤန့ၣ် တသိၣ်ဃီၣ်အၦၤဂီၢ်မုၢ်လၢ အတၢ်လုၢ်တၢ်ပၥ်ဒီး အတၢ်ဆိးကဲၤထီၣ်တဖၣ်န့ၣ်ဘၣ်, ဘၣ်ဆၣ်မ့ၢ်အဝဲသ့ၣ်အတၢ်အၢတၢ်သီဒီး အတၢ်မၤတတီတလိၤဘၣ်တဖၣ်လၢ အမၤဝဲလၢအနီၢ်ကစၢ်ဒၣ်ဝဲအတၢ်အိၣ်မူ အပူၤအံၤအဃိန့ၣ်လီၤ (စံးထီၣ်ပတြၢၤ ၅၀း၈, ၁၇-၂၁). လံၥ်ထါစံးထီၣ်ပတြၢၤ အံၤ တစံၣ်တဲၥ်တဲလီၤထီဒါတၢ်လုၢ်တၢ်ပၥ်ဒီးတၢ်ဘူၣ်ထီၣ်ဘါထီၣ်တဖၣ်ဘၣ်, စံးကတိၤထီဒါတၢ်လုၢ်တၢ်ပၥ်လၢအကလီကလီဒီး တၢ်ဘူၣ်ထီၣ်ဘါထီၣ်လၢ တၢ်သူၣ်တအိၣ်သးတအိၣ်ဘၣ်တဖၣ်လၢ အလီၣ်ဖျါထီၣ်အသးလၢ ၦၤဘူၣ်ထီၣ် ဘါထီၣ်တၢ်သ့ၣ်တဖၣ်အတၢ်တတီတလိၤဘၣ်အံၤအပူၤန့ၣ်လီၤ.

ဖဲတၢ်အဖံးခိၣ်အတၢ်ပၥ်ဖျါထီၣ်အသးဒီးပသူၣ်ကံၢ်သးလဲလၢ အဘၣ်အံၤအတၢ်ပၥ်ဖှိၣ်ထီၣ်အသးတအိၣ်ဝဲဘၣ်အကတီၢ်န့ၣ်, တၢ်အလုၢ် အလၢ်ကဲထီၣ်တၢ်လၢအ၇့ဒိၣ်န့ၢ်ဒံးတၢ်လဲၤခီဖျိလၢအသုးဘူးသးဆူယွၤအအိၣ် န့ၣ်လီၤ. တၢ်ဘူၣ်ထီၣ်ဘါထီၣ်အက့ၢ်အဂီၢ်အံၤ ကဲထီၣ်တၢ်လၢအ၇့ဒိၣ်တမံၤ လၢအထီဒါယွၤလၢတၢ်အလုၢ်အလၢ်အံၤ နဲၣ်ဃီၤဆူအတၢ်ဖံးတၢ်မၤအပူၤန့ၣ် လီၤ.

`ဖး ယိၤဟၣ် ၄း၂၃, ၂၄ တက့ၢ်. ကစၢ်ခ၇ံၥ်စံးကတိၤတၢ်မနုၤ တမံၤလၢ အဘၣ်ထွဲလိၥ်အသးနီၢ်နီၢ်ဒီး ထါစံးထီၣ်ပတြၢၤအတၢ်ဟ့ၣ်ပလီၢ် လၢမုၢ်မဆါတနံၤအံၤအဂီၢ်န့ၣ်ဒ်လဲၣ်.`

ထဲတၢ်လုၢ်တၢ်ပၥ်တမံၤအံၤန့ၣ် တလၢၦဲၤဒ်ဘၣ်. ၦၤလၢအလုၢ်ထီၣ် ပၥ်ထီၣ်တၢ်သ့ၣ်တဖၣ်အံၤ မ့ၢ်တအိၣ်ဒီးတၢ်ပီၢ်ယၢ်လီၤက့ၤအသး, တၢ်စူၢ် တၢ်နၥ်ဒီးတၢ်သူၣ်အုးသးအုးလၢတၢ်ဒဲးဘးအဂီၢ်ဘၣ်ဒီး, တၢ်ဂ့ၤကအိၣ်ဒီး တၢ်လုၢ်တၢ်ပၥ်အံၤ ကအိၣ်တမံၤမံၤဧါ. တၢ်လုၢ်တၢ်ပၥ်မ့ၢ်လဲၤဃုၥ်ဒီး တၢ်ပီၢ်ယၢ်လီၤသးဒီးတၢ်စံးဘျုးစံးဖှိၣ်မးတၢ်လုၢ်ထီၣ်ကျီၢ်ဖါတဖၣ်အံၤ ဘၣ်ယွၤအသးလၢအမ့ၢ် "တၢ်တီတၢ်လိၤအတၢ်လုၢ်တဖၣ်" သ့ဝဲလီၤ (စံးထီၣ် ပတြၢၤ ၅၁း၁၉; ကွၢ်စ့ၢ်ကီး စံးထီၣ်ပတြၢၤ ၅၀း၁၄). ကစၢ်ခ၇ံၥ်စံးကတိၤထွဲ လံၥ်ယၡါယၤအတၢ်ကွဲးဒ်အံၤ, "ၦၤတကလုၢ်အံၤ သုးဘူးအသးဒီးယၤလၢ အထးခိၣ်, ဒီးယူးယီၣ်ယၤလၢအပျုၤလီၤ. မ့မ့ၢ်အသးန့ၣ်ယံၤဝဲဒီးယၤလီၤ" မးသဲ ၁၅း၈. တၢ်ဂ့ၢ်ကီခဲလၢၦၤကွဲးထါစံးထီၣ်ပတြၢၤတဖၣ်ဘၣ်သဂၢၢ်အံၤန့ၣ် ဒ်သိးဒီးကစၢ်ခ၇ံၥ်ဘၣ်သဂၢၢ်ဝဲဃုၥ်ဒီးၦၤဂီၢ်မုၢ်တနီၤနီၤလီၤဆီဒၣ်တၢ်ခိၣ်နၢ် တဖၣ်အကျါ ဖဲအတၢ်မၤလၢဟီၣ်ခိၣ်အံၤအကတီၢ်န့ၣ်လီၤ.

`ဒ်ပမ့ၢ်ၦၤမုၢ်နွံနံၤဖိတဖၣ်အသိး, ပစံးလီၤပသးလၢ ပအိၣ်ဒီးတၢ်ကပီၤ ဒီးတၢ်သ့ၣ်ညါနၢ်ပၢၢ်အံၤအကတီၢ်ပသုတလီၤကမၣ်လၢတၢ်ဆိကမိၣ်လၢအမ့ၢ် တၢ်သ့ၣ်ညါတၢ်မ့ၢ်တၢ်တီဒီးလူၤပိၥ်ထွဲတၢ်အလုၢ်အလၢ်တဖၣ်အံၤ လၢၦဲၤဝဲလံ အဂီၢ်ဘၣ်န့ၣ် ပကဘၣ်မၤတၢ်လီၤတံၢ်လီၤဆဲးတၢ်မနုၤတမံၤလဲၣ်.`