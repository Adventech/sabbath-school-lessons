---
title:  စံးဘၣ်တဲဘၣ်အလၤအကပီၤဆူၦၤကလုၥ်တဖၣ်အကျါ
date:   20/03/2024
---

`ဖး စံးထီၣ်ပတြၢၤ ၉၆ တက့ၢ်. တၢ်ဘူၣ်ထီၣ်ဘါထီၣ်အကလုၥ် ကလုၥ်လၢ အဘၣ်တၢ်ပၥ်ဖျါအီၤဖဲထါစံးထီၣ်ပတြၢၤအပူၤအံၤန့ၣ် မ့ၢ်မနုၤသ့ၣ် တဖၣ်လဲၣ်.`

တၢ်ဘူၣ်ထီၣ်ဘါထီၣ်ပၥ်ဃုၥ်ဒီးတၢ်သး၀ံၣ်ယွၤ (စံးထီၣ်ပတြၢၤ ၉၆း၁, ၂) တၢ်စံးထီၣ်ပတြၢၤအမံၤ (စံးထီၣ်ပတြၢၤ ၉၆း၂) ဘိးဘၣ်သ့ၣ်ညါလီၤ အတၢ်ဂ့ၤတၢ်၀ါဒီးအတၢ်ဒိၣ်တၢ်မုၢ် (စံးထီၣ်ပတြၢၤ ၉၆း၃, ၄) ဒီးဟဲစိၥ် တၢ်ဟ့ၣ်တဖၣ်ဆူအတၢ်လုၢ်ဟံၣ်အပူၤန့ၣ်လီၤ (စံးထီၣ်ပတြၢၤ ၉၆း၈). အါန့ၣ် ဒ်တၢ်ဘူၣ်ထီၣ်ဘါထီၣ်လၢအလီၤဂၥ်လိၥ်အသးဒ်အံၤန့ၣ်, စံးထီၣ်ပတြၢၤ ၉၆ ဒုးသ့ၣ်ညါတၢ်ဘူၣ်ထီၣ်ဘါထီၣ်လၢတအိၣ်ဖျါဒိၣ်ဒိၣ်မုၢ်မုၢ်တမ့ၢ်လၢအမ့ၢ် တၢ်စံၣ်တဲၥ်တဲလီၤတၢ်အဂ့ၢ်အကျိၤလၢ အမ့ၢ်တၢ်ဘိးဘၣ်သ့ၣ်ညါလီၤ ကစၢ်ယွၤအဘီအမုၢ်ဆူၦၤဂီၢ်မုၢ်အဂၤတဖၣ်အအိၣ်န့ၣ်လီၤ (စံးထီၣ်ပတြၢၤ ၉၆း၂, ၃, ၁၀).

ဘၣ်ဆၣ်ဒီး, တၢ်သး၀ံၣ်, တၢ်စံးထီၣ်ပတြၢၤ, တၢ်ဟဲစိၥ်တၢ်ဟ့ၣ်တဖၣ် ဒီးတၢ်ဘိးဘၣ်သ့ၣ်ညါလီၤတၢ်သးခုအကစီၣ်အံၤ တမ့ၢ်လၢတၢ်ကဘၣ်မၤအီၤ လီၤဆီတမံၤဒၣ်ဝဲဘၣ်, မ့ၢ်တၢ်ပၥ်ဖျါထီၣ်လၢအဆီတလဲသးတမံၤန့ၣ်လီၤ. တၢ်စံးကတိၤလီၤကစၢ်ယွၤအတၢ်အုၣ်က့ၤခီၣ်က့ၤအဂ့ၢ်ဆူ ၦၤကလုၥ်တဖၣ် အကျါအံၤ ဟ့ၣ်လီၤတၢ်အဂ့ၢ်မိၢ်ၦၢ်လၢ တၢ်စံးထီၣ်ပတြၢၤဒီးတၢ်သူၣ်မံသးမုၥ် လၢတၢ်ဘူၣ်ထီၣ်ဘါထီၣ်အပူၤန့ၣ်လီၤ. ကွၢ်ထံဖဲအံၤလၢ တၢ်ဘူၣ်ထီၣ်ဘါထီၣ် အဂ့ၢ်အကျိၤဘၣ်ထွဲလိၥ်အသးဒီးတၢ်စံးကတိၤလီၤတၢ်ကစီၣ်ဆူၦၤဂီၢ်မုၢ်အဂၤ တဖၣ်အအိၣ်လၢအမ့ၢ်, "ယွၤမ့ၢ်တၢ်အဒိၣ်" (စံးထီၣ်ပတြၢၤ ၉၆း၄) "အဂ့ၢ်ဒ်အံၤ, ကယဲၢ်ၦၤအကလုၥ်တဖၣ်အကစၢ်ခဲလၢၥ် မ့ၢ်တၢ်ကလီကလီလီၤ. မ့မ့ၢ်ယွၤတ့ လီၤမူခိၣ်" (စံးထီၣ်ပတြၢၤ ၉၆း၅), "ယွၤကဲစီၤပၤ" (စံးထီၣ်ပတြၢၤ ၉၆း၁၀) ဒီး "အဂ့ၢ်ဒ်အံၤဟဲဝဲဒ်သိးကစံၣ်ညီၣ်ဟီၣ်ခိၣ်လီၤ" (စံးထီၣ်ပတြၢၤ ၉၆း၁၃) လၢတၢ်န့ၣ်အဃိ, တၢ်စံၣ်တဲၥ်တဲလီၤအတၢ်ပညိၣ်န့ၣ် မ့ၢ်တၢ်ပၥ်ဖှိၣ်ၦၤဂီၢ်မုၢ် အဂၤတဖၣ်ဃုၥ်ဒီးယွၤအၦၤဂီၢ်မုၢ် ဒီးလၢအကတၢၢ်န့ၣ် ပၥ်ဖှိၣ်ထီၣ်တၢ်ဘၣ်တ့ ခဲလၢၥ်လၢတၢ်ဘူၣ်ထီၣ်ဘါထီၣ်ယွၤအပူၤန့ၣ်လီၤ (စံးထီၣ်ပတြၢၤ ၉၆း၁၁-၁၃).

တၢ်ဘူၣ်ထီၣ်ဘါထီၣ်န့ၣ် ဟဲထီၣ်လၢပသူၣ်ကံၢ်သးလဲအပူၤ လၢတၢ်ပၥ်ပနီၣ်ယွၤအံၤလၢအမ့ၢ်ကစၢ်တဂၤ, တၢ်ဘၣ်တ့အကစၢ်, စီၤပၤဒီး စံၣ်ညီၣ်ကွီၢ်တဂၤန့ၣ်လီၤ (စံးထီၣ်ပတြၢၤ ၉၆း၅, ၁၀, ၁၃) လၢတၢ်န့ၣ်အဃိ, တၢ်ဘူၣ်ထီၣ်ဘါထီၣ်ယွၤန့ၣ် ပၥ်ဃုၥ်ဒီးတၢ်သ့ၣ်နီၣ်ထီၣ်တၢ်မၤလၢအပူၤကွံၥ် တဖၣ် (တၢ်ဘၣ်တ့) မၤလၤမၤကပီၤတၢ်လီၤလးလၢအဆၢကတီၢ်ခဲအံၤ (ကစၢ်ယွၤဒုးမူဒုးဂဲၤဟီၣ်ခိၣ်ဒီးအတၢ်ပၢတၢ်ြပးလၢအဆၢကတီၢ်ခဲအံၤ) ဒီးဆိကမိၣ်ပၥ်စၢၤအတၢ်မၤဂ့ၤလၢခါဆူညါအဂီၢ် (တၢ်စံၣ်ညီၣ်လၢမုၢ်နံၤ ခံကတၢၢ်အဂီၢ်ဒီး တၢ်အိၣ်မူအသီလၢမူခိၣ်သီးဒီးဟီၣ်ခိၣ်သီအပူၤ) န့ၣ်လီၤ.

တၢ်စံၣ်ညီၣ်လၢလံၥ်ထါစံးထီၣ်ပတြၢၤအပူၤအခီပညီန့ၣ် မ့ၢ်ဝဲ တၢ်မၤဂ့ၤထီၣ်က့ၤကစၢ်ယွၤအတၢ်မုၥ်တၢ်ခုၣ်, တၢ်တီတၢ်လိၤတၢ်အိၣ်မူ အိၣ်ဂဲၤအဂ့ၤအ၀ါလၢဟီၣ်ခိၣ်အအိၣ်ဒီးတၢ်၀ံတၢ်ယိးလၢတၢ်တတီတလိၤဒီး တၢ်တူၢ်တၢ်နးတၢ်ဖှီၣ်အံၤန့ၣ်လီၤ.

လၢတၢ်အံၤအဃိ, ဟီၣ်ခိၣ်ဒီဘ့ၣ်သူၣ်ဖှံသးညီလၢ တၢ်သ့ၣ်ညါဆိပၥ် ကစၢ်ယွၤအတၢ်စံၣ်ညီၣ်အံၤန့ၣ်လီၤ (စံးထီၣ်ပတြၢၤ ၉၆း၁၀-၁၃; စံးထီၣ်ပတြၢၤ ၉၈း၄-၉) တၢ်လၢအမ့ၢ်ယွၤအံၤ စံၣ်ညီၣ်ကွီၢ်လၢအတီန့ၣ် ဒုးသူၣ်ဟူးသးဂဲၤ ၦၤဂီၢ်မုၢ်တဖၣ်အါထီၣ်ဝဲလၢကဘူၣ်ထီၣ်ဘါထီၣ်အီၤလၢတၢ်စီဆှံဒီး "တၢ်ကနိး ကစုၥ်" ဒီးကဘၣ်ဟ့ၣ်ပလီၢ်အဝဲသ့ၣ်လၢ သုတပၥ်တၢ်ဘူၣ်ထီၣ်ဘါထီၣ်အံၤ ဖှံဖှံတဂ့ၤအဂီၢ်န့ၣ်လီၤ (စံးထီၣ်ပတြၢၤ ၉၆း၉). တၢ်ဘူၣ်ထီၣ်ဘါထီၣ်န့ၣ် ပၥ်ဃုၥ်ဒီးတၢ်သူၣ်ဖံှသးညီအဒိၣ်အမုၢ်ဒီးတၢ်နၥ်န့ၢ်နီၢ်ကစၢ်အသးခံမံၤလၢၥ် (စံး ၉၆း၁, ၂, ၁၁-၁၃) ဒီးတၢ်ပျံၤလၢတၢ်စီဆှံဒီးတၢ်လီၤလိၢ်လီၤလးအပူၤ န့ၣ်လီၤ (စံးထီၣ်ပတြၢၤ ၉၆း၄, ၉).

တၢ်ဃ့ကညးလၢထါစံးထီၣ်ပတြၢၤ ၉၆ အပူၤ လၢကဘၣ်ဘူၣ်ထီၣ် ဘါထီၣ်တၢ်ဘၣ်တ့ကစၢ်ဒီး စံၣ်ညီၣ်ကွီၢ်အံၤ အိၣ်ထီၣ်ဝဲလၢတၢ်ဘိးဘၣ်သ့ၣ်ညါ လီၤကစၢ်ယွၤအတၢ်သးခုကစီၣ်လၢအလီၢ်ခံကတၢၢ်ဆူဟီၣ်ခိၣ်အဂီၢ်, မူခိၣ် ကလူးသၢဂၤအတၢ်ကစီၣ်ဖဲ လီၣ်ဖျါ ၁၄း၆-၁၂ အပူၤအံၤန့ၣ်လီၤ. လၢကျဲ အါအါကလဲၥ်အပူၤန့ၣ် လံၥ်ထါစံးထီၣ်ပတြၢၤဖျါလၢအမၤဃုၥ်တၢ်ဒီးမုၢ်နံၤ ခံကတၢၢ်အတၢ်ကစီၣ် - တၢ်ဘၣ်တ့, တၢ်အုၣ်က့ၤခီၣ်က့ၤ (တၢ်သးခုအကစီၣ် လီၤထူလီၤယိၥ်) တၢ်ဘူၣ်ထီၣ်ဘါထီၣ်ဒီးတၢ်စံၣ်ညီၣ်န့ၣ်လီၤ. တၢ်သ့ၣ် တဖၣ်အံၤ အိၣ်ဖဲန့ၣ်ခဲလၢၥ်လီၤ.

ထိၣ်သတြီၤလံၥ်ထါစံးထီၣ်ပတြၢၤအံၤဃုၥ်ဒီးမူခိၣ်ကလူးသၢဂၤ အတၢ်ကစီၣ်တဖၣ်တက့ၢ် (လီၣ်ဖျါ ၁၄း၆-၁၂). မ့ၢ်အသိၣ်လိနဲၣ်လိ တၢ်မ့ၢ်တၢ်တီအခီၣ်ထံးခီၣ်ဘိတမံၤဃါဃုၥ်ဒီးမုၢ်နံၤခံကတၢၢ်အတၢ်ကစီၣ်လၢ ပကဘၣ်၇ၤလီၤဆူဟီၣ်ခိၣ်ချၢအံၤန့ၣ် လၢကျဲသ့ၣ်တဖၣ်အပူၤဒ်လဲၣ်.