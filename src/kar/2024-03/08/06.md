---
title:  ဘၣ်နသးလၢယကမၤနၤလၢမနုၤတမံၤလဲၣ်.
date:   22/08/2024
---

`ဖး မၢ်ကူး ၁၀း၄၆-၅၂ တက့ၢ်. စီၤဘၣ်တံၤမဲ မၤမနုၤတမံၤ ဖဲကစၢ်ခ၇ံၥ်လဲၤခီဂၥ်တၢ်အဆၢကတီၢ်အံၤန့ၣ်လဲၣ်.`

လၢလံၥ်တၢ်သးခုကစီၣ်အလံၥ်မၢ်ကူးအပူၤ တုၤလၢအအံၤန့ၣ်, ကစၢ်ခ၇ံၥ်ကတိၤတ့ၢ်တၢ်ဒီးၦၤဂီၢ်မုၢ်လၢကအိၣ်ဘှီၣ်ကလၥ်လၢ ဘၣ်ဃး အတၢ်မၤတၢ်လီၤလးသ့ၣ်တဖၣ်အဂ့ၢ်ဒီး ဘၣ်ဃးအဝဲမ့ၢ်မတၤတဂၤလဲၣ်အဂ့ၢ် န့ၣ်လီၤ. လၢတၢ်ပၥ်ဖျါထီၣ်အံၤအပူၤန့ၣ်, ဖဲအဟးထီၣ်လၢယ၇ံၤဃိအသိးန့ၣ်, ၦၤမဲၥ်ဘျီၣ်တဂၤ ဃ့ကညးအီၤလၢကျဲကပၤအံၤ ဒီးတုၤမ့ၢ်အနၢ်ဟူဝဲလၢ အမ့ၢ်ၦၤနၤစၤ၇့းဖိယ့ၣ်ရှူးဒီး, အဝဲစးထီၣ်ကိးပသူထီၣ်ဝဲ, "စီၤဒၤ၀ံးအဖိခွါ, ယ့ၣ်ရှူးဧၢ သူၣ်ကညီၤသးကညီၤယၤတက့ၢ်" (မၢ်ကူး ၁၀း၄၇). လၢတၢ်ပၢၤဃၥ်တၢ်လီၣ်ဖျါထီၣ်/တၢ်ခူသူၣ်အတၢ်ပၥ်ဖျါလၢလံၥ်အံၤအပူၤန့ၣ်, ၦၤဂီၢ်မုၢ်သ့ၣ်တဖၣ် မ့ၢ်ၦၤလၢအကိးထီၣ်တၢ်အိၣ်ဘှီၣ်ကလၥ်ဘၣ်ဆၣ် အဝဲသ့ၣ်အတၢ်ဂုၥ်ကျဲးစၢးလၢကမၤဘှီၣ်ၦၤဃ့ကညးတၢ်တဂၤအံၤတကဲထီၣ် လိၣ်ထီၣ်ဝဲဒၣ်ဘၣ်န့ၣ်လီၤ. ဘၣ်ဆၣ်စီၤဘၣ်တံၤမဲအံၤ တၢ်တြီအီၤတန့ၢ် ဘၣ်ဒီး ကိးပသူထီၣ်ဒံးဒိၣ်န့ၣ်လီၤ. "စီၤဒၤ၀ံးအဖိခွါ, ယ့ၣ်ရှူးဧၢ, သူၣ်ကညီၤ သးကညီၤယၤတက့ၢ်" (မၢ်ကူး ၁၀း၄၈) အတၢ်စံးတၢ်ကတိၤအံၤ မ့ၢ်အတၢ် အၢၣ်လီၤအတၢ်စူၢ်တၢ်နၥ်လၢ အမ့ၢ်ကစၢ်ခ၇ံၥ်မ့ၢ်မ့းၡံအၤဒီး အိၣ်ဒီးတၢ်နၥ်န့ၢ် တၢ်နီၢ်နီၢ်လၢတၢ်မၤဘျါအီၤသ့ဝဲဒၣ်ခံမံၤလၢၥ်အံၤန့ၣ်လီၤ. တၢ်အမံၤလၢအမ့ၢ်, "စီၤဒၤ၀ံးအဖိခွါ" အံၤ လၢကစၢ်ခ၇ံၥ်အစိၤန့ၣ်, အိၣ်ဒီးတၢ်စဲဘူးလိၥ်အသး ခံမံၤလၢအမ့ၢ် - တၢ်ဒုးအိၣ်ထီၣ်က့ၤစီၤပၤလၢကီၢ်အံၣ်စ၇့လးအပူၤ (ထိၣ်သတြီၤ ယၡါယၤ ၁၁; ယံး၇မံယၤ ၂၃း၅, ၆; ယံး၇မံယၤ ၃၃း၁၅; ယဃ့းစက့လး ၃၄း၂၃, ၂၄; ယဃ့းစက့လး ၃၇း၂၄; မံကၤ ၅း၂-၄; စကၤ၇ယၤ ၃း၈; စကၤ၇ယၤ ၆း၁၂) ဒီးလၢၦၤအဝဲအံၤ ကဘၣ်မ့ၢ်ၦၤမၤဘျါက့ၤတၢ်ဒီး ၦၤအူတၢ်သမူတၢ်သ့တဂၤန့ၣ်လီၤ.

ကစၢ်ခ၇ံၥ်ပတုၥ်ဒီးစံးအဝဲသ့ၣ်လၢ ကကိးၦၤမဲၥ်ဘျီၣ်တဂၤအံၤန့ၣ် လီၤ. တၢ်လၢအလီၤဆီတမံၤန့ၣ်, ၦၤမဲၥ်ဘျီၣ်တဂၤအံၤ ကွံၥ်လီၤကွံၥ် အယၣ်ဒီးဂဲၤဆၢထၢၣ်လဲၤဆူယ့ၣ်ရှူးအအိၣ်န့ၣ်လီၤ. ၦၤမဲၥ်ဘျီၣ်လၢ ယ့ၣ်ရှူးအဆၢကတီၢ်န့ၣ် မ့ၢ်ၦၤလၢအအိၣ်လၢအဖီလၥ်ကတၢၢ်လၢတၢ်အိၣ် တၢ်ဆိးအလီၢ်, ဃုၥ်ဒီးၦၤမုၣ်ကမဲဒီးၦၤဖိၣ်ဃဲသ့ၣ်တဖၣ်န့ၣ်လီၤ. မ့ၢ်ၦၤသ့ၣ် တဖၣ်လၢဘၣ်အိၣ်မူလၢတၢ်အိၣ်မူအိၣ်အဖီလၥ်ကတၢၢ်ဒီး ထံၣ်ဘၣ်တၢ်ကီ တၢ်ခဲအနီၢ်ကီၢ်န့ၣ်လီၤ. ယၣ်တဘ့ၣ်အံၤ မ့ၢ်တၢ်ပူၤဖျဲးအလီၢ်လၢၦၤမဲၥ်ဘျီၣ် တဂၤအံၤအဂီၢ်န့ၣ်လီၤ. ပၥ်တ့ၢ်ကွံၥ်ယၣ်အံၤ အခီပညီမ့ၢ်ဝဲအဝဲအိၣ်ဒီး တၢ်နၥ်လၢကစၢ်ခ၇ံၥ်ကမၤဘျါအီၤန့ၣ်လီၤ.

ကစၢ်ခ၇ံၥ်တမၤဟးဂီၤအသးဘၣ်. အနီၢ်နီၢ်န့ၣ်, ၦၤတဂၤလၢ်လၢ် လၢအဟဲဆူအအိၣ်လၢတၢ်မၤစၢၤအဂီၢ် ဖဲတၢ်သးခုကစီၣ်လံၥ်အပူၤအံၤန့ၣ် ဒိးန့ၢ်ဘၣ်ဝဲထီဘိလီၤ. ကစၢ်ခ၇ံၥ်သံကွၢ်တၢ်သံတမံၤဃုၥ်ဒီးစီၤယၤကိၥ် ဒီးစီၤယိၤဟၣ်အံၤ ဖဲမၢ်ကူး ၁၀း၃၆ အပူၤလၢအမ့ၢ်, "ဘၣ်နသးလၢယကမၤနၤ လၢမနုၤတမံၤလဲၣ်" (မၢ်ကူး ၁၀း၅၁) လၢတၢ်တမၤယံၥ်မၤနီၢ်သးဘၣ်အပူၤ, ၦၤမဲၥ်ဘျီၣ်တဂၤအံၤ ဃ့လၢကထံၣ်ထီၣ်က့ၤတၢ်အဂီၢ် လၢတဘျီဃီအတီၢ် ပူၤန့ၣ် ကစၢ်ခ၇ံၥ်မၤဂ့ၤထီၣ်က့ၤအီၤန့ၣ်လီၤ. ၦၤမဲၥ်ဘျီၣ်အံၤ ပိၥ်ထီၣ်ကစၢ် ခ၇ံၥ်အခံလၢကျဲပူၤအံၤန့ၣ်လီၤ.

ပူအံၤ မ့ၢ်တၢ်မၤကတၢၢ်ကွံၥ်တၢ်ကဲခ့ၦၤအတၢ်ဂ့ၢ်တၢ်ကျိၤ အတၢ်ပၥ်ဖျါဖဲ မၢ်ကူးအပူၤ, အိၣ်လၢတၢ်အကတၢၢ်လၢအမ့ၢ်တၢ်မၤဘျါက့ၤ ၦၤမဲၥ်ဘျီၣ်တဂၤ ဖဲ မၢ်ကူး ၈း၂၂-၂၆ အပူၤအံၤန့ၣ်လီၤ. ပူခံယုၢ်အံၤ လီၣ်ဖျါထီၣ်တၢ်အခ့အၦၤဘၣ်ဃးတၢ်ထံၣ်ဟီၣ်ခိၣ်လၢမဲၥ်ချံအသီ, တဘျီဘျီ ထံၣ်တၢ်တၡဲဘၣ်လၢအခီၣ်ထံးဘၣ်ဆၣ် ပိၥ်ကစၢ်ခ၇ံၥ်ခံထီဘိလၢအတၢ်ဆှၢၦၤ အပူၤအံၤန့ၣ်လီၤ.

လၢဆၢကတီၢ်တဖၣ်အပူၤ, မ့ၢ်နကိးပသူထီၣ်နဲလၢကျဲဒ်လဲၣ်, မ့ၢ်ဒ်အံၤဧါ, "စီၤဒၤ၀ံးအဖိခွါယ့ၣ်ရှူးဧၢ, သူၣ်ကညီၤသးကညီၤယၤတက့ၢ်." တၢ်မၤအသးဒ်လဲၣ်ဒီး နဒိးန့ၢ်ဘၣ်တၢ်မၤလိလၢတၢ်လဲၤခီဖျိအပူၤအံၤန့ၣ် မ့ၢ်မနုၤလဲၣ်.