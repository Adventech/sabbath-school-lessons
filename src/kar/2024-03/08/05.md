---
title:  လီခီလၢယအီန့ၣ်, သုအီဘၣ်ကကဲဧါ.
date:   21/08/2024
---

`ဖး မၢ်ကူး ၁၀း၃၂-၄၅ တက့ၢ်. လံၥ်စီဆှံအဆၢသ့ၣ်တဖၣ်အံၤ လီၣ်ဖျါထီၣ်ပျဲၢ်ဘီၣ်သ့ၣ်တဖၣ်အတၢ်တသ့ၣ်ညါနၢ်ပၢၢ်တၢ်အါအါအံၤ တမ့ၢ်ထဲလၢအဘၣ်ဃးဒီးကစၢ်ခ၇ံၥ်အတၢ်မၤဘၣ် မ့မ့ၢ်တခီတနၢ်ပၢၢ်စ့ၢ်ကီး တၢ်ပိၥ်အခံအံၤအခီပညီဘၣ်န့ၣ် မ့ၢ်လၢကျဲဒ်လဲၣ်.`

ကစၢ်ခ၇ံၥ်န့ၣ် ဘူးထီၣ်ဘူးထီၣ်ဒီး၀့ၢ်ယရူၤၡလ့ၣ်လၢအတၢ်လဲၤ အပူၤအံၤ ဒီးဒ်အလဲၤတၢ်အသိး အဝဲပၥ်ဖျါတၢ်ကမၤအသးအံၤဆူအပျဲၢ် အဘီၣ်တဖၣ်အအိၣ်န့ၣ်လီၤ. တမ့ၢ်လၢအဝဲသ့ၣ်နၥ်ဝဲလၢကထံၣ်ဘၣ်တၢ် ဒ်အံၤဘၣ် မ့တမ့ၢ်တၢ်လၢအအဲၣ်ဒိးနၢ်ဟူဝဲဒၣ်ဘၣ်. ကစၢ်ခ၇ံၥ်ပၥ်ဖျါထီၣ် အတၢ်သံဒီးအတၢ်ဂဲၤဆၢထၢၣ်သမူထီၣ်က့ၤအဂ့ၢ်အံၤလီၤဘၣ်ဒိဘၣ်ထံးသး ဒိၣ်မးန့ၣ်လီၤ. ဘၣ်ဆၣ်ဒီး ဖဲတၢ်လၢနတအဲၣ်ဒိးနၢ်ဟူအီၤဘၣ်န့ၣ်, ညီမးလၢ ကွၢ်ကပၥ်ကွံၥ်အီၤသ့ဝဲဒၣ်န့ၣ်လီၤ.

တၢ်အံၤမ့ၢ်စီၤယၤကိၥ်ဒီးစီၤယိၤဟၣ်မၤဝဲ ဒ်အဝဲသ့ၣ်ဟဲဆူယွၤအအိၣ် လၢတၢ်ဃ့ကညးလီၤဆီလၢတၢ်ခူသူၣ်အပူၤအံၤန့ၣ်လီၤ. ကစၢ်ခ၇ံၥ်သံကွၢ် အါထီၣ်တၢ်လၢအလီၤတံၢ်လီၤဆဲးဒီးအဝဲသ့ၣ်စံးဆၢလၢအဝဲသ့ၣ်အဲၣ်ဒိး ဆ့ၣ်နီၤလၢစုထွဲတဂၤဒီးစုစ့ၣ်တဂၤ လၢတၢ်လၤတၢ်ကပီၤအပူၤအကတီၢ်န့ၣ် လီၤ. ညီမးလၢကပၥ်ဒ့ၣ်ပၥ်ကမၢ်အဝဲသ့ၣ်အတၢ်ဃ့ကညးအံၤလီၤ, အဂ့ၢ်ဒ်လဲၣ်မ့ၢ်မးတၢ်အဲၣ်လီၤသးတမံၤအဃိန့ၣ်လီၤ. ဘၣ်ဆၣ်ဒီး ၦၤခံဂၤအံၤ ဟ့ၣ်လီၤအသးလၢကစၢ်ခ၇ံၥ်အတၢ်မၤအပူၤ ဒီးအဝဲသ့ၣ်အတၢ်သူၣ်လီသးကွံ တဖၣ်န့ၣ် တမ့ၢ်တၢ်အဲၣ်လီၤသးလၢၥ်လၢၥ်ဆ့ဆ့ဘၣ်န့ၣ်လီၤ.

ကစၢ်ခ၇ံၥ်ကျဲးစၢးဒုးအိၣ်ထီၣ်အဝဲသ့ၣ်အတၢ်သ့ၣ်ညါနၢ်ပၢၢ်လၢ အဂ့ၤဘၣ်ဃးဒီးအဝဲသ့ၣ်အတၢ်ဃ့ကညးအံၤန့ၣ်လီၤ. အဝဲသံကွၢ်လၢ မ့ၢ်အီ အလီခီကကဲဧါအဂ့ၢ် မ့တမ့ၢ်ဒိးဘျၢအသးဒ်သိးအတၢ်ဒိးဘျၢအသိးကကဲဧါ အဂ့ၢ်န့ၣ်လီၤ. အလီခီမ့ၢ်လီခီအတၢ်တူၢ်ဘၣ်ခီၣ်ဘၣ်လၢ က့ၤသစ့ၤမနၤအလိၤ ဒီးလၢထူၣ်စုညါအလိၤ (ထိၣ်သတြီၤဒီး မၢ်ကူး ၁၄း၃၆) ဒီးအတၢ်ဒိးဘျၢန့ၣ် ကမ့ၢ်ဝဲအတၢ်သံဒီးတၢ်ခူၣ်လီၤဘျၢလီၤအီၤ (မၢ်ကူး ၁၅း၃၃-၄၇) ဖဲတၢ်မၤ အသးအံၤ သတြဲၤဒီးအတၢ်ဒိးဘျၢအသးလၢတၢ်ပၥ်ဖျါထီၣ်အီၤ ဖဲ မၢ်ကူး ၁ အပူၤအံၤန့ၣ်လီၤ.

ဘၣ်ဆၣ်ဒီး စီၤယၤကိၥ်ဒီးစီၤယိၤဟၣ်ခံဂၤလၢၥ်အံၤ တထံၣ်ဝဲဒၣ် ဘၣ်. အဝဲသ့ၣ်စံးဆၢတၢ်ဒိၣ်ဒိၣ်မုၢ်မုၢ်လၢအဝဲသ့ၣ်မၤတၢ်သ့ဘၣ်ဝဲအဂ့ၢ်န့ၣ် လီၤ. ကစၢ်ခ၇ံၥ်စံးကတိၤပၥ်စၢၤဝဲလၢ မ့ၢ်မးသၦၢ်ကတၢၢ်လၢအဝဲသ့ၣ် ကအီအလီခီဒီး ဒိးဘျၢသးလၢအတၢ်ဒိးဘျၢအပူၤန့ၣ်လီၤ. စီၤယၤကိၥ် မ့ၢ်ၦၤအဆိကတၢၢ်တဂၤလၢ အဒိးမၤထူ၇ၤအတၢ်သံန့ၣ်လီၤ (မၤတၢ် ၁၂း၂). စီၤယိၤဟၣ်မ့ၢ်တၢ်မၢဖိလၢအအိၣ်မူဘၣ်ယံၥ်ကတၢၢ်တဂၤဒီး တၢ်ဆှၢဖျိးအီၤ ဆူပးမူးအကီးခိၣ်အံၤန့ၣ်လီၤ (လီၣ်ဖျါ ၁း၉). ဘၣ်ဆၣ်ဒီးကစၢ်ခ၇ံၥ်ဒုးနဲၣ်ဖျါ လၢတၢ်လၤကပီၤအလီၢ်တဖၣ်န့ၣ် ကစၢ်ယွၤပၥ်လီၤဝဲဒၣ်န့ၣ်လီၤ.

ပျဲၢ်ဘီၣ်လၢအဂၤတဖၣ်စံးဆၢက့ၤကစၢ်ခ၇ံၥ်အတၢ်သံကွၢ်ဒ်လဲၣ်. တမ့ၢ်လၢကဂ့ၤဝဲဘၣ်. ဟ့းလ့ၣ်အတၢ်ကတိၤတဖျၢၣ်ဃီလၢအမ့ၢ် aganakteo "ကဘၣ်တၢ်သးထီၣ်အီၤ, လၢအသူၣ်ဒိၣ်သးဖျိး" အံၤ ဘၣ်တၢ်သူအီၤဖဲ မၢ်ကူး ၁၀း၄၁ ဒ်သိး မၢ်ကူး ၁၀း၁၄ ဘၣ်ဃးကစၢ်ခ၇ံၥ်အတၢ်သးဒိၣ်ထီၣ်လၢ တၢ်တြီဖိသၣ်လၢကဟဲဆူအအိၣ်အဂီၢ်အံၤအဃိန့ၣ်လီၤ.

၀ံၤကဒီးတစု ကစၢ်ခ၇ံၥ်ကိးအဝဲသ့ၣ်ဒီး ဟ့ၣ်လီၤတၢ်သိၣ်လိနဲၣ်လိ လၢအ၇့ဒိၣ်ဒီးဆူၣ်ဝဲဒိၣ်မးအံၤတမံၤန့ၣ်လီၤ. အဝဲဒုးနဲၣ်ဖျါလၢၦၤတခီဘီမုၢ်ဖိ အၦၤပၢတၢ်ြပးတၢ်တဖၣ်သူတၢ်စိတၢ်ကမီၤလၢ အနီၢ်ကစၢ်ဒၣ်ဝဲအတၢ်လိၣ် ဘၣ်အဂီၢ်န့ၣ်လီၤ. ဘၣ်ဆၣ်ဒီး လၢကစၢ်ယွၤဘီမုၢ်အပူၤန့ၣ်, ကဘၣ်သူ တၢ်စိတၢ်ကမီၤလၢ ကစိၥ်ကဖီထီၣ်ဒီးဆိၣ်ဂ့ၤၦၤဂၤအဂီၢ်န့ၣ်လီၤ. ကစၢ်ခ၇ံၥ် ဒုးနဲၣ်ကျဲဒ်အမ့ၢ်စီၤပၤတဂၤလၢ ကစၢ်ယွၤဘီမုၢ်အပူၤန့ၣ်လီၤ. လၢကျဲဒ်လဲၣ်, ဟ့ၣ်လီၤအနီၢ်ကစၢ်ဒၣ်ဝဲအသးသမူလၢတၢ်ၦ့ၤက့ၤအဂီၢ် - တမ့ၢ်တၢ်တမံၤလၢ ၦၤပိၥ်အခံတဖၣ်အဲၣ်ဒိးနၢ်ဟူဝဲဘၣ်န့ၣ်လီၤ.