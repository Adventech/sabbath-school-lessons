---
title:  တၢ်အခွဲးအယၥ်ခံဘျီတဘျီ
date:   01/07/2024
---

`ဖး မၤတၢ် ၁၅း၃၆-၃၉ တက့ၢ်. ဘၣ်မနုၤလၢစီၤပီလူးတတူၢ်လိၥ် စီၤယိၤဟၣ်လၢ အမ့ၢ်စီၤမၢ်ကူးအံၤဘၣ်လဲၣ်ဒီး ဘၣ်မနုၤလၢစီၤဘၢ်နါဘၤ ဟ့ၣ်အီၤတၢ်အခွဲးအယၥ်ခံဘျီတဘျီန့ၣ်လဲၣ်.`

တၢ်ဂ့ၢ်တၢ်ကျိၤလၢစီၤပီလူးတတူၢ်လိၥ်စီၤယိၤဟၣ်လၢ အမ့ၢ် စီၤမၢ်ကူးအံၤန့ၣ် ဘၣ်တၢ်ပၥ်ဖျါထီၣ်အီၤ ဖဲမၤတၢ် ၁၅း၃၈ အပူၤန့ၣ်လီၤ. စီၤမၢ်ကူးထုးကွံၥ်အသးဒီးတဆဲးလဲၤလၢၤဆူလၢတၢ်မၤလီၢ်အပူၤဘၣ်. စီၤပီလူး အတၢ်ပၥ်သးန့ၣ် တၢ်နၢ်ပၢၢ်အီၤသ့လီၤ. မ့ၢ်စံးလၢအလိၤလိၤန့ၣ်, တၢ်သးခု ကစီၣ်အတၢ်မၤလၢပျၢၤအံၤ ကီခဲဒီးနးဝဲအဃိန့ၣ်လီၤ. (ထိၣ်သတြီၤဒီး ၂က၇ံၣ်သူး ၁၁း၂၃-၂၈) စီၤပီလူးသန့ၤအသးလၢ အၦၤမၤသကိးတၢ်ဖိဒ်သိး ကမၤစၢၤအီၤလၢက၀ံစၢၤအတၢ်မၤကီခဲအံၤအဂီၢ်န့ၣ်လီၤ. လၢအတၢ်ထံၣ် အပူၤန့ၣ်, ၦၤလၢအဟးသဒၣ်ကွံၥ်တၢ်လၢအဆိတဂၤန့ၣ် တကြၢးဒိးန့ၢ်တၢ်လီၢ် လၢၦၤမၤတၢ်သးခုကစီၣ်အကျါလၢကဒုးတၢ်ဒီးတၢ်အၢတၢ်သီအတၢ်စိ တၢ်ကမီၤလၢသးတဖျၢၣ်ဃီအဂီၢ်ဘၣ်န့ၣ်လီၤ.

စီၤဘၢ်နါဘၤတတူၢ်လိၥ်တၢ်အံၤဘၣ်. အဝဲထံၣ်စီၤမၢ်ကူးအတၢ်သ့ တၢ်ဘၣ်ဒီး တအဲၣ်ဒိးလၢကပၥ်လီၤတဲၥ်ဝဲဘၣ်. တၢ်သဘံၣ်သဘုၣ်အိၣ်ထီၣ်ဝဲ လၢစီၤပီလူးဒီးစီၤဘၢ်နါဘၤအဘၢၣ်စၢၤဒိၣ်ဒိၣ်မုၢ်မုၢ်လၢအဘၣ်ဃးဒီးစီၤယိၤဟၣ် လၢအမ့ၢ်မၢ်ကူးအံၤအဂ့ၢ်အကျိၤတုၤဒၣ်လဲၥ်အဝဲသ့ၣ်ထုးလီၤဖးကွံၥ်အတၢ် လဲၤကျဲန့ၣ်လီၤ. စီၤပီလူးဃုထၢစီၤစံလၤ ဒ်သိးကလဲၤတၢ်ဒီးအီၤ ဒီးစီၤဘၢ်နါဘၤ ဟံးန့ၢ်စီၤမၢ်ကူးလၢအတၢ်လဲၤအဂီၢ်န့ၣ်လီၤ.

`ဖး ကလီးစဲ ၄း၁၀း ၂တံၤမသ့း ၄း၁၁; ဖံၤလံမိၣ် ၂၄ ဒီး ၁ပ့းတရူး ၅း၁၃ တက့ၢ်. တၢ်ဂ့ၢ်တၢ်ကျိၤလၢစီၤမၢ်ကူးအတၢ်လၢၦဲၤထီၣ်က့ၤလၢ လံၥ်စီဆှံအဆၢသ့ၣ်တဖၣ်ဟ့ၣ်ကူၣ်ဟ့ၣ်ဖးဝဲန့ၣ် မ့ၢ်မနုၤလဲၣ်.`

တၢ်ဆီလဲလိၥ်အသးလၢ အလီၤလိၣ်လီၤလးန့ၣ် မၤအသးဒီး စီၤမၢ်ကူးန့ၣ်လီၤ. ဖဲလံၥ်စီဆှံဆၢပူၤအံၤ စီၤပီလူးဒုးနဲၣ်ဖျါထီၣ်စီၤမၢ်ကူး အလုၢ်အၦ့ၤလၢအဂီၢ် ဒီးအတၢ်မၤအပူၤန့ၣ်လီၤ. စီၤပီလူးနၥ်ဃုၥ်အီၤလၢ အမ့ၢ်ၦၤမၤသကိးတၢ်ဖိဒီး အဲၣ်ဒိးလၢစီၤတံၤမသ့းဟဲကိးဃုၥ်ဒီးအီၤန့ၣ်လီၤ. လၢအဆိန့ၣ် စီၤပ့းတရူးပၥ်ဖျါလၢအအိၣ်ဒီးတၢ်၇့တံၤ၇့သကိးဘူးဘူးတံၢ်တံၢ် ဒီးစီၤမၢ်ကူးန့ၣ်လီၤ. စီၤပီလူးဒီးစီၤပ့းတရူးအလံၥ်အံၤ ကဘၣ်တၢ်ကဲွးအီၤဖဲ ခ၇ံၥ်နံၣ် ၆၀ ဃၣ်ဃၣ်, ၁၅-၂၀ နံၣ်အတၢ်လဲၤခီဖျိအလီၢ်ခံဖဲ မၤတၢ် ၁၅ အပူၤန့ၣ်လီၤ. စီၤမၢ်ကူးဂ့ၤထီၣ်ကဒါက့ၤလၢ အတၢ်တလၢတၦဲၤဘၣ်အပူၤ, တုၤဒၣ်လဲၥ်အတခွါစီၤဘၢ်နါဘၤစူၢ်အီၤနၥ်အီၤဒိၣ်ဒိၣ်န့ၣ်လီၤ.

ဆိကမိၣ်ထီၣ်ကွၢ်တၢ်ဆၢကတီၢ်ဖဲ နၤမ့တမ့ၢ် နသကိး တဒိးန့ၢ်ဘၣ် တၢ်မၤနၢၤဘၣ်အကတီၢ်ဒီး ဘၣ်တၢ်ဟ့ၣ်လီၤတၢ်အခွဲးအယၥ်ခံဘျီတဘျီ အဂ့ၢ်န့ၣ်တက့ၢ်. တၢ်လဲၤခီဖျိအံၤ ဆီတလဲနၤဒီး ၦၤလၢအမၤစၢၤနၤတဖၣ် န့ၣ်ဒ်လဲၣ်. မ့ၢ်အမၤဂ့ၤထီၣ်နတၢ်မၤဆူၦၤဂၤအအိၣ်သ့ဝဲလၢကျဲဒ်လဲၣ်.