---
title:  တၢ်ချံမဲထီၣ်, ဒိၣ်ထီၣ်အတၢ်ဒိတၢ်တဲၥ်
date:   25/07/2024
---

`ဖး မၢ်ကူး ၄း၂၆-၂၉ တက့ၢ်. တၢ်ဒိတၢ်တဲၥ်အကံၢ်အလဲန့ၣ် မ့ၢ်မနုၤလဲၣ်.`

မၢ်ကူးအတၢ်သးခုကစီၣ်န့ၣ် လဲၤသတြဲၤလိၥ်အသးဒီး မးသဲဒီး လူၤကၣ် ခံဘ့ၣ်လၢၥ်န့ၣ်လီၤ. ဘၣ်ဆၣ်ဒီး, တၢ်အံၤတမ့ၢ်တၢ်လၢအဘၣ်ဃးဒီး တၢ်ဒိတၢ်တဲၥ်သ့ၣ်တဖၣ်န့ၣ်ဘၣ်. မၢ်ကူးအတၢ်သးခုကစီၣ်န့ၣ်, တၢ်ဒ်သိးဒီး အီၤတအိၣ်ဘၣ်. တၢ်လၢကဘၣ်ကွၢ်ထံဆိကမိၣ်အီၤလီၤတံၢ်လီၤဆဲးန့ၣ် မ့ၢ်တၢ်ချံလၢအမဲထီၣ်ဒီးဒိၣ်ထီၣ်ထီထီၣ်ဝဲအဂ့ၢ်အံၤန့ၣ်လီၤ. ကစၢ်ခ၇ံၥ် ဒုးနဲၣ်ဖျါဝဲလၢတၢ်အံၤ မ့ၢ်ကစၢ်ယွၤအဘီအမုၢ်အတၢ်မၤတမံၤန့ၣ်လီၤ. ၦၤကညီအိၣ်ဒီးတၢ်မၤလၢကမၤဝဲအဂီၢ်, ဘၣ်ဆၣ်ဒီး တၢ်လၢကမၤဒိၣ်ထီၣ် ထီထီၣ်တၢ်န့ၣ် မ့ၢ်ယွၤအတၢ်မၤလီၤ. တမ့ၢ်တၢ်မၤတမံၤလၢကတၢၢ်ဝဲတသ့ ဘၣ်. ပူအတၢ်ကွဲးအသးအံၤ ကတၢၢ်ကွံၥ်ဝဲဖဲတၤသၣ်ဒိၣ်တုၥ်ခိၣ်ၦဲၤထီၣ်ဝဲ အဂ့ၢ်န့ၣ်လီၤ. ဒ်န့ၣ်အသိး, ဖဲကစၢ်ခ၇ံၥ်အတၢ်ဟဲက့ၤလီၤခံဘျီတဘျီ အကတီၢ်န့ၣ်, ဟီၣ်ခိၣ်အတၢ်စံၣ်စိၤတဲစိၤကကတၢၢ်ကွံၥ်ဝဲတဘျီဃီန့ၣ်လီၤ.

`ဖး မၢ်ကူး ၄း၃၀-၃၂ တက့ၢ်. တၢ်အ၇့ဒိၣ်လၢတဘၣ်ချံအတၢ်ဒိ တၢ်တဲၥ်အပူၤအံၤန့ၣ် မ့ၢ်မနုၤလဲၣ်.`

တၢ်ဒိတၢ်တဲၥ်အံၤ ပၥ်ဖျါထီၣ်လၢ တၢ်လၢအဆံးကိၥ်ဖိတမံၤအံၤ ဒိၣ်ထီၣ်တုၤဒၣ်လဲၥ်ဖျါဝဲဒိၣ်ဒိၣ်လၢအလီၤလိၣ်လီၤလးတမံၤန့ၣ်လီၤ. တဘၣ်ချံန့ၣ် ဖျါဆံးကိၥ်ဖိဒီး နမ့ၢ်ထိၣ်အီၤန့ၣ် အိၣ်ဒၣ်ထဲ ၁တုၤ ၂မံလံၣ် မံထၢၣ်န့ၣ်လီၤ. တၢ်ထူၣ်လၢအဘၣ်တၢ်ပၥ်ဖျါအီၤဖဲအံၤန့ၣ် မ့ၢ်ဝဲတဘၣ်သူ လၢအချံဆံးကိၥ်ဖိန့ၣ်လီၤ. တမ့ၢ်တၢ်ချံလၢအဆံးကတၢၢ်လၢဟီၣ်ခိၣ်ချၢ ဘၣ်ဆၣ်, အဝဲသ့ၣ်န့ၣ် မ့ၢ်တၢ်လၢအဆံးတမံၤန့ၣ်လီၤ, လီၤဆီဒၣ်တၢ် နမ့ၢ် ထိၣ်သတြီၤအီၤဒီးအဝဲသ့ၣ်အထူၣ်လၢအဒိၣ်ထီၣ်တုၤလၢ ၃မံၣ်ထၢၣ်အံၤအဃိ န့ၣ်လီၤ. ကစၢ်ခ၇ံၥ်ပၥ်ဖျါထီၣ်ဝဲလၢ ထိၣ်သ့ၣ်တဖၣ်ဒၣ်လဲၥ် သူၣ်ထီၣ်အသွံ လၢအဒ့တဖၣ်အလိၤန့ၣ်လီၤ. တၢ်ပၥ်ဖျါထီၣ်အလီၢ်ခံတကတၢၢ်တထံၣ်အံၤ တၢ်ကွဲးဘၣ်ထွဲလိၥ်အသးဒီး စံးထီၣ်ပတြၢၤ ၁၀၄း၁၂, ဃုၥ်ဒီးတၢ်ဘၣ်ထွဲလၢ ဒၤနံးယ့လး ၄း၁၀-၁၂ စ့ၢ်ကီးန့ၣ်လီၤ. စံး ၁၀၄း၁၂ စံးကတိၤဘၣ်ဃး ကစၢ်ယွၤအတၢ်စိတၢ်ကမီၤလၢအတ့လီၤဟီၣ်ခိၣ်, ဒီး ဒၤနံးယ့လး ၄ ဒိလီၤ စီၤပၤနဘူၤကန့စၢ် ဒ်အမ့ၢ်သ့ၣ်ဖးဒိၣ်တထံးအသိး, ဟီၣ်ခိၣ်ဒီဘ့ၣ် ဃုတၢ်ခုၣ် လၢအဒုဖီလၥ်န့ၣ်လီၤ.

တၢ်လၢကစၢ်ခ၇ံၥ်စံးဝဲဖဲအံၤန့ၣ်, မ့ၢ်ကစၢ်ယွၤအဘီအမုၢ်လၢ အိၣ်ထီၣ်အသးဆံးကိၥ်ဖိဒီး ကကဲထီၣ်ဒိၣ်ဒိၣ်လဲၢ်လဲၢ်န့ၣ်လီၤ. ၦၤလၢ ကစၢ်ခ၇ံၥ်အဆၢကတီၢ်အခါန့ၣ် ကကွၢ်ဆံးၦၤစံၣ်တဲၤတဲလီၤတၢ်လၢ အဟး ၀့ၤ၀ီၤဆူအံၤဆူဘးဆူကၤလံလါအပူၤ ဒီးအပျဲၢ်တဖုဖိအံၤန့ၣ်လီၤ, ဘၣ်ဆၣ် တၢ်ဆၢကတီၢ်ပၥ်ဖျါဝဲလၢ အဘီအမုၢ်န့ၣ် ဒိၣ်ထီၣ်လဲၢ်ထီၣ်ဝဲဆူဟီၣ်ခိၣ်ချၢ ဒီတဖျၢၣ်ညါန့ၣ်လီၤ.

`"ဒီးဘီမုၢ်အတၢ်သးခုကစီၣ်အံၤ, ကဘၣ်တၢ်စံၣ်တဲၤတဲလီၤအီၤလၢ ဟီၣ်ခိၣ်ဒီဘ့ၣ်ညါ, လၢတၢ်အုၣ်အသးလၢၦၤကလုၥ်ခဲလၢၥ်အဂီၢ်လီၤ. တုၤနုၤတစု တၢ်အကတၢၢ်န့ၣ် ကဟဲဘၣ်ဝဲလီၤ. မးသဲ ၂၄း၁၄. ဆိကမိၣ် ထီၣ်ကွၢ်တက့ၢ်, ဖဲကစၢ်ခ၇ံၥ်စံးကတိၤတၢ်အံၤအဆၢကတီၢ်န့ၣ်, တၢ်အိၣ်ဖှိၣ် မ့ၢ်အိၣ်အသးဒ်လဲၣ်. ဘၣ်မနုၤလၢတၢ်အိၣ်ဖှိၣ်အံၤလီၤလိၢ်လီၤလးထီၣ်နီၢ်မး အဃိလဲၣ်.`