---
title:  တၢ်ကတိၤဒိတဖၣ်
date:   20/07/2024
---

### တၢ်မၤလိတနွံအံၤအဂီၢ်ဖး
မၢ်ကူး ၄း၁-၃၄; ယၤကိၥ် ၁း၂၁; ယၡါယၤ ၆း၁-၁၃; စံးထီၣ်ပတြၢၤ ၁၀၄း၁၂; ဒၤနံးယ့လး ၄း၁၀-၁၂.

> <p>တၢ်ကလုၢ်ထူ</p>
> "ဒီးစံးဘၣ်အီၤ, သုနၢ်ဟူတၢ်မနုၤမနုၤလဲၣ်န့ၣ်, ပလီၢ်သုသးတက့ၢ်. သုကဘၣ်တၢ်ဃီၣ်န့ၢ်သုလၢတၢ်လၢသုဃီၣ်န့ၢ်လီၤ, ဒီးတၢ်ကဟ့ၣ်အါထီၣ်ဒံး တၢ်လၢသုလီၤ. အဂ့ၢ်ဒ်အံၤ, ဖဲဒၣ်ၦၤလၢအတၢ်အိၣ်ဝဲတဂၤဂၤန့ၣ်, တၢ်ကဟ့ၣ်တၢ်လၢအီၤလီၤ. ဒီးၦၤလၢအတၢ်တအိၣ်ဘၣ်န့ၣ်, ဖဲအတၢ်အိၣ်န့ၣ် တၢ်ကထုးထီၣ်ကွံၥ်လၢအီၤလီၤ" (မၢ်ကူး ၄း၂၄, ၂၅).

တနွံအံၤ အတၢ်မၤလိန့ၣ် ဘၣ်ဃးတၢ်ဒိတၢ်တဲၥ်တဖၣ်ဖဲ မၢ်ကူး အဆၢဒိၣ် ၄ အပူၤအံၤန့ၣ်လီၤ. မၢ်ကူးတၢ်သးခုကစီၣ်အလံၥ်အံၤ တၢ်ဒိ တၢ်တဲၥ်စှၤကတၢၢ်လၢလံၥ်တၢ်သးခုကစီၣ်တဖၣ်အကျါအံၤန့ၣ်လီၤ.

လၢအါနံၣ်အတီၢ်ပူၤန့ၣ်, ၦၤသ့လံၥ်သ့လဲၢ်တဖၣ် ကတိၤဂ့ၢ်လိၥ် ဘှီလိၥ်ဘၣ်ဃးကစၢ်ခ၇ံၥ်အတၢ်ဒိတၢ်တဲၥ်ဒီး အခီပညီသ့ၣ်တဖၣ်အံၤန့ၣ်လီၤ. ဘၣ်ဟံးန့ၢ်အခီပညီဒ်လဲၣ်ဒ်လဲၣ်ဒီး ဘၣ်မနုၤလၢကစၢ်ခ၇ံၥ်သူအီၤလဲၣ်, တၢ်မၤလိလၢအအိၣ်ဖျါဖဲတၢ်ဒ်အပူၤအံၤန့ၣ် မ့ၢ်မနုၤလဲၣ်, ဒီးကဘၣ်ဟံးန့ၢ် အခီပညီနီၢ်ကီၢ်ဒ်လဲၣ် မ့တမ့ၢ် မ့ၢ်တၢ်ကတိၤဒိအနီၢ်ကီၢ်ဧါအဂ့ၢ်န့ၣ်လီၤ.

ပနၢ်ပၢၢ်တၢ်သ့ၣ်တဖၣ်ခဲလၢၥ်လၢ တနွံအံၤအတၢ်မၤလိအပူၤ တသ့ဝဲဘၣ်အနီၢ်ကီၢ်လီၤ. လၢအလီၢ်န့ၣ်, ပကကွၢ်တၢ်အဒိသ့ၣ်တဖၣ်ခဲလၢၥ် ဒီးလၢကစၢ်ယွၤအဘျုးပူၤန့ၣ် ပကနၢ်ပၢၢ်တၢ်လၢကစၢ်ခ၇ံၥ်စံးဝဲလၢတၢ်ဒိ တၢ်တဲၥ်သ့ၣ်တဖၣ်အံၤအပူၤန့ၣ်လီၤ.

မၢ်ကူးအဆၢဒိၣ်လွံၢ် အိၣ်ဒီးတၢ်ကတိၤအဒိအတဲၥ်ထဲယဲၢ်ထံၣ်ဧိၤန့ၣ် လီၤ- ၦၤဖှံတၢ်တဂၤ, မ့ၣ်အူဒၢ, စီၤပီၢ်, တၢ်ချံလၢအမဲထီၣ်, ဒီးတဘၣ်ချံန့ၣ် လီၤ. တၢ်အဒိသ့ၣ်တဖၣ်အံၤန့ၣ် အါဒၣ်တက့ၢ်စံးကတိၤတၢ်ဘၣ်ဃးဒီးၦၤဖှံ တၢ်ချံန့ၣ်လီၤ. တၢ်ကတိၤဒိအံၤ ဘၣ်တၢ်စံးကတိၤဆိအီၤ, ပိၥ်ထွဲထီၣ်ဒီး တၢ်ကတိၤဒိအဂ့ၢ်အကျိၤဒီးလၢခံန့ၣ်, တၢ်ကတိၤဒိအခီပညီန့ၣ်လီၤ. တၢ်သၢမံၤကမ့ၢ်တၢ်မၤလိအဂ့ၢ်အကျိၤလၢကဘၣ်ကွၢ်ထံဆိကမိၣ်အီၤဖဲ မုၢ်ခီၣ်ထံး, မုၢ်ခံနံၤဒီး မုၢ်သၢနံၤအံၤအပူၤန့ၣ်လီၤ. ဒီးတၢ်ဒိအဂၤတဖၣ်န့ၣ် ကမ့ၢ်တၢ်မၤလိလၢမုၢ်လွံၢ်နံၤဒီးမုၢ်ယဲၢ်နံၤအဂီၢ်န့ၣ်လီၤ.