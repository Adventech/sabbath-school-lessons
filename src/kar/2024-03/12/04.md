---
title:  တၢ်ပျၤထီၣ်လၢထူၣ်စုညါအလိၤ
date:   17/09/2024
---

`ဖး မၢ်ကူး ၁၅း၂၁-၃၈ တက့ၢ်. တၢ်အၢတၢ်သီ, ဒီးတၢ်ဘၣ်ဒိ ဘၣ်ထံးဆါ, တၢ်မၤဆဲးအဲးတၢ်လၢအအိၣ်ဖျါဖဲလံၥ်စီဆှံအဆၢတဖၣ်အပူၤ အံၤန့ၣ် မ့ၢ်မနုၤလဲၣ်.`

တၢ်သ့ၣ်တဖၣ်အံၤ ဒုးနဲၣ်ဆူတၢ်တူၢ်ဘၣ်ခီၣ်ဘၣ်အတၢ်ဃဲၤပူအဂ့ၢ်, ကစၢ်ခ၇ံၥ်မ့ၢ်ၦၤတူၢ်တၢ်ဘှီၣ်ကလၥ်တဂၤ, ဘၣ်တၢ်ပၢဃၥ်အီၤလၢၦၤဂီၢ်မုၢ် တဖုလၢအအဲၣ်ဒိးကစၢ်ခ၇ံၥ်အတၢ်သံအံၤန့ၣ်လီၤ. လၢလံၥ်တၢ်သးခုအကစီၣ် ဒီတကတီၢ်အပူၤ, တုၤလၢတၢ်ဖီၣ်န့ၢ်အီၤအံၤ, အဝဲမ့ၢ်ၦၤတဂၤလၢအမၤတၢ် ဒိၣ်ဒိၣ်န့ၣ်လီၤ. ခဲအံၤန့ၣ် အဝဲဘၣ်တၢ်မၤအီၤန့ၣ်လီၤ. အဝဲမ့ၢ်ၦၤစံၣ်တဲၤ တဲလီၤတၢ်လၢတလီၤဘှံးဘၣ်တဂၤဘၣ်ဆၣ်, တၢ်တီၢ်လၢအဒိးန့ၢ်ဘၣ်ဝဲ, တၢ်အီၣ်တအိၣ်, တၢ်မံဘၣ်တအိၣ်, မၤစၥ်လီၤအဂံၢ်အဘါတုၤဒၣ်လဲၥ် ၦၤတမှံၤတဂၤဘၣ်ယိးထီၣ်အထူၣ်စုညါန့ၣ်လီၤ.

ဖဲထူၣ်စုညါအလီၢ်န့ၣ်, အကူအသိးတဖၣ် ဘၣ်တၢ်သုးကွံၥ်အီၤ ဒီးကဲထီၣ်သုးဖိသ့ၣ်တဖၣ်အတၢ်လၢအဝဲသ့ၣ်ဘုးမဲဒ်သိးကဒိးန့ၢ်ဘၣ်ဝဲတဂၤဂၤ အဂီၢ်န့ၣ်လီၤ (ထိၣ်သတြီၤ စံး ၂၂း၁၈). တၢ်ပျၤထီၣ်လၢထူၣ်စုညါအလိၤအံၤ မ့ၢ်တၢ်တမံၤလၢတၢ်စံၣ်ညီၣ်သံလၢအသွံၣ်တလီၤဝဲအါအါ ဖဲအကြၢးအဘၣ် အလီၢ်န့ၣ်လီၤ. ထးလၢတၢ်သူအီၤလၢကတီၢ်တံၢ်တၢ်အဂီၢ်, (ထိၣ်သတြီၤ ယိၤဟၣ် ၂၀း၂၄-၂၉) အံၤ ဘၣ်တၢ်ဒိအီၤလၢစုကမဲၥ်အဖီလၥ် လၢအမ့ၢ် စုလၣ်ဖဲသွံၣ်ကျိၤဒိၣ်ဒိၣ်မုၢ်မုၢ်တအိၣ်ဝဲဘၣ်အလီၢ်န့ၣ်လီၤ. (လၢဧ့ၤဘြံၤ ဒီးဟ့းလ့ၣ်အကျိၥ်န့ၣ်, စုန့ၣ်ပၥ်ဃုၥ်ဒီးစုညါ ဒီးစုဒုၣ်ခံမံၤလၢၥ်န့ၣ်လီၤ). ဖဲတၢ်ပျၤထီၣ်လၢထူၣ်စုညါလိၤအကတီၢ်အံၤန့ၣ်, စုညါအံၤ တၢ်တမၤအီၤလၢ ကဘၣ်ယိးဃၥ်နီၢ်ခိအတယၢၢ်အဂီၢ်ဘၣ်. စုအထူၣ်အပျၢ်တဖၣ်လၢ အတုၤ လီၤလၢစုဒုၣ်တီၤအံၤန့ၣ် ကဒိးန့ၢ်ဘၣ်တၢ်တူၢ်ဘၣ်ခီၣ်ဘၣ်လၢ တၢ်တီၢ်တံၢ် လီၤဒီးထးတဖၣ်အံၤန့ၣ်လီၤ. ဆါဝဲတုၤထီၣ်လၢစုဒုၣ်တီၤန့ၣ်လီၤ. ကီမးဝဲလၢ ကသါထီၣ်ကသါလီၤအဂီၢ်န့ၣ်လီၤ. ဒ်သိးကဒိးန့ၢ်ဘၣ်တၢ်ကသါလၢအဂ့ၤန့ၣ်, ၦၤတူၢ်တၢ်ပျၤထီၣ်အံၤ ဘၣ်ယီၢ်တံၢ်ဆူၣ်ထီၣ်အခီၣ်လၢဘၣ်တၢ်ပျၤအီၤလၢ ထးအံၤဒီး ဘိးကၢ်ချံးထီၣ်အစုလၢ ဆါဝဲဒိၣ်နီၢ်မးအံၤန့ၣ်လီၤ. တၢ်လီၤဘှံး လၢကသါတၦဲၤဘၣ်အံၤ ဒုးအိၣ်ထီၣ်တၢ်သံလၢ ၦၤဘၣ်တၢ်ပျၤထီၣ်အီၤလၢ ထူၣ်စုညါလိၤအံၤအဂီၢ်န့ၣ်လီၤ.

ကစၢ်ခ၇ံၥ်ဒိးန့ၢ်ဘၣ်တၢ်ဒုၣ်ဒွဲၣ်စံးအၢ, တၢ်နံၤဘၣ်ဖၣ်လဲ, ဒီးတၢ်မၤ မဲၥ်ဆှးတၢ်ဒိၣ်ဒိၣ်မုၢ်မုၢ် ဖဲအဘၣ်တၢ်ပျၤထီၣ်အီၤလၢထူၣ်စုညါလိၤအကတီၢ် န့ၣ်လီၤ. လံၥ်မၢ်ကူးအတၢ်သးခုကစီၣ်အိၣ်ဒီးတၢ်လီၣ်ဖျါထီၣ်အတၢ်စံးကတိၤ လၢကအိၣ်ဘှီၣ်ကလၥ်ဘၣ်ဃးဒီးအနီၢ်ကစၢ်ဒၣ်ဝဲအဂ့ၢ်အကျိၤန့ၣ်လီၤ. လၢအကတၢၢ်န့ၣ်, ခ၇ံၥ်ဖိအတၢ်စူၢ်တၢ်နၥ်, အတၢ်လူၤပိၥ်ထွဲလၢအမ့ၢ်, "ကစၢ်" "ယွၤအဖိခွါ" "ကစၢ်ခ၇ံၥ်" တဖျါထီၣ်ခဲအံၤခဲအံၤဖဲတၢ်ကွဲးအံၤအပူၤန့ၣ်ဘၣ် လီၤ.

တၢ်ဂ့ၢ်တၢ်ကျိၤအံၤ ဆီတလဲကွံၥ်အသးဖဲထူၣ်စုညါအလိၤအံၤန့ၣ် လီၤ. အဝဲအိၣ်ခူသူၣ်တသ့လၢၤဘၣ်. မ့ၢ်တၢ်မၤဆဲးအဲးတမံၤလၢ တၢ်ဘူၣ် တၢ်ဘါခိၣ်နၢ်တဖၣ်သူမံၤဝဲအံၤလၢ နံၤဘၣ်ဖၣ်လဲ, တၢ်ဒုၣ်ဒွဲၣ်စံးအၢကစၢ်ခ၇ံၥ် အဂီၢ်န့ၣ်လီၤ. ၦၤသ့ၣ်တဖၣ်အံၤ စံၣ်ညီၣ်လီၤအသးဒၣ်ဝဲလၢကျဲဒ်လဲၣ်.

အဝဲသ့ၣ်အတၢ်ဒုၣ်ဒွဲၣ်စံးအၢ, နံၤဘၣ်ဖၣ်လဲတၢ်အကျါန့ၣ် အိၣ်ဖျါ အဒိၣ်တမံၤန့ၣ်လီၤ. ဖဲမၢ်ကူး ၁၅း၃၁ အပူၤ ဖဲအဝဲသ့ၣ်တဖၣ်စံး, "အဝဲ မၤပူၤဖျဲးၦၤဂၤ, အမၤပူၤဖျဲးလီၤအကစၢ်ဒၣ်ဝဲအသးတသ့ဘၣ်" န့ၣ်လီၤ. ဒ်သိး အဝဲသ့ၣ်ကစံးကတိၤအတၢ်ဂ့ၢ်အံၤ ဖဲထူၣ်စုညါလိၤအတကီၢ်အံၤန့ၣ်, အဝဲသ့ၣ် ပၥ်ဖျါထီၣ်လၢကစၢ်ခ၇ံၥ်အံၤ မၤစၢၤၦၤဂၤအနီၢ်ကီၢ်န့ၣ်လီၤ. (လၢဟ့းလ့ၣ် အကျိၥ်န့ၣ် အခီပညီကမ့ၢ်ဝဲ "မၤပူၤဖျဲး" "မၤဘျါက့ၤ" "ဒုးထူၣ်ဖျဲးထီၣ်က့ၤ") လၢတၢ်န့ၣ်အဃိ, လၢတၢ်ကတိၤအိၣ်ဒီးအဒိအတဲၥ်အပူၤ, အဝဲသ့ၣ်အံၤ အၢၣ်လီၤလၢ ကစၢ်ခ၇ံၥ်မ့ၢ်တၢ်အုၣ်က့ၤခီၣ်က့ၤကစၢ်တဂၤန့ၣ်လီၤ. တၢ်ကတိၤလၢအအိၣ်ဒီးအခီပညီလၢအါန့ၢ်ဒံးအအံၤန့ၣ်, တၢ်ဂ့ၢ်တၢ်ကျိၤလၢ အဝဲမၤတသ့ဘၣ်, အဝဲတအုၣ်က့ၤခီၣ်က့ၤအကစၢ်ဒၣ်ဝဲဘၣ်န့ၣ် မ့ၢ်လၢ အဝဲအုၣ်က့ၤခီၣ်က့ၤၦၤဂၤခဲလၢၥ် ဖဲထူၣ်စုညါအလိၤအံၤန့ၣ်လီၤ.

`ဖး ယိၤဟၣ် ၁း၁-၃ ဒီးဆိကမိၣ်ထီၣ်လံၥ်စီဆှံအဆၢအံၤ တဲၦၤ ဘၣ်ဃးကစၢ်ခ၇ံၥ်အဂ့ၢ်, ကစၢ်ခ၇ံၥ်တဂၤဃီလၢအဘၣ်တၢ်ပျၤထီၣ်အီၤ ဖဲလံၥ်မၢ်ကူးအပူၤအံၤန့ၣ်လီၤ. ကစၢ်ခ၇ံၥ်သံလၢပဂီၢ်အံၤ ပပၥ်အီၤလၢ ပသူၣ်ကံၢ်သးလဲအပူၤသ့ဝဲလၢကျဲဒ်လဲၣ်.`