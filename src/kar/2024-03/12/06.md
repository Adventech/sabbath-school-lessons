---
title:  တၢ်ပၥ်လီၤလၢကအိၣ်ဘှံးအဂီၢ်
date:   19/09/2024
---

`ဖး မၢ်ကူး ၁၅း၄၂-၄၇ တက့ၢ်. တၢ်အခီပညီအဒိၣ်အယိၥ်လၢ စီၤယိၤသးလၢအ၇ံၤမၤသဲနုၥ်လီၤလၢတၢ်ဘၢၣ်စၢၤအံၤ, လီၤဆီဒၣ်တၢ်ကစၢ်ခ၇ံၥ် အပျဲၢ်အဘီၣ်သ့ၣ်တဖၣ်န့ၣ် တၢ်တထံၣ်န့ၢ်အီၤနီတပူၤဘၣ်အဃိအံၤန့ၣ် မ့ၢ်မနုၤလဲၣ်.`

တၢ်မၤအသး၀ံၤခဲလၢၥ်အံၤအလီၢ်ခံ, တၢ်မၤဘၣ်ဃးဒီး "အအံၤ တဃၣ်" အါထီၣ်ဆူညါန့ၣ်လီၤ. လၢအခီၣ်ထံးလံၤလံၤန့ၣ်, ၦၤလၢအသံန့ၣ် ကဘၣ်တၢ်ခူၣ်လီၤကွံၥ်အီၤထီဘိန့ၣ်လီၤ. ဘၣ်ဆၣ်ဒီးတၢ်အိၣ်အသးအါအါ ကလဲၥ်လၢအလူၤပိၥ်ထွဲတၢ်အံၤန့ၣ်, ထုးန့ၢ်သးဒိၣ်မးလၢနီၢ်သးတပၤဒီး အဂၤတဖၣ်အ၇့ဒိၣ်နီၢ်မးလၢတၢ်စံၣ်စိၤတဲစိၤအဂီၢ်န့ၣ်လီၤ.

လၢလံၥ်စီဆှံဆၢအပူၤအံၤန့ၣ်, စီၤယိၤသးလၢအ၇ံၤမၤသဲပၢၢ်ထီၣ် အဆိကတၢၢ်ဒီးအလီၢ်ခံကတၢၢ် ဖဲလံၥ်မၢ်ကူးအတၢ်သးခုကစီၣ်အပူၤအံၤန့ၣ် လီၤ. အဝဲမ့ၢ်ၦၤခိၣ်နၢ်လၢတၢ်အိၣ်ဖှိၣ်တဖုအကျါတဂၤ လၢၦၤယူးယီၣ်ပၥ်ကဲ အီၤဒီး မ့ၢ်ၦၤတဂၤလၢတၢ်ကိးအီၤလၢ, "၀့ၢ်အတၢ်ဃုထၢလီၤဆီအီၤ" န့ၣ်လီၤ. ဒ်အမ့ၢ်ၦၤလၢအထူးတီၤဒီးတၢ်ပၥ်ကဲအီၤတဂၤအသိး, အဝဲသ့ၣ်ညါလိၥ် အသးဒီးၦၤပၢကီၢ်ယူဒၤအံၤဂ့ၤဂ့ၤ, ဖျါလၢအဝဲထံၣ်စီၤပံၤလးဘူၣ်ဝဲဒီး ဃ့ကစၢ် ခ၇ံၥ်အစိၣ်အံၤန့ၣ်လီၤ. မ့ၢ်မးတၢ်လၢအထုးန့ၢ်သးတမံၤလၢၦၤပဒိၣ်ပၦၢ် တဂၤအံၤ သူၣ်အိၣ်သးအိၣ်လၢကခူၣ်လီၤဘါဘၢကွံၥ်ကစၢ်ခ၇ံၥ်အဂီၢ်န့ၣ်လီၤ. ဖဲအဆၢကတီၢ်အံၤန့ၣ်, ကစၢ်ခ၇ံၥ်အပျဲၢ်အဘီၣ်လၢတၢ်နၥ်အီၤသ့ၣ်တဖၣ်အံၤ န့ၣ် မ့ၢ်အိၣ်ဝဲဖဲလဲၣ်.

တၢ်စံၣ်စိၤတဲစိၤလၢအ၇့ဒိၣ်နီၢ်မးတမံၤဖဲအံၤန့ၣ် မ့ၢ်တၢ်ပၥ်ဂၢၢ် ပၥ်ကျၢၤကစၢ်ခ၇ံၥ်အတၢ်သံအံၤန့ၣ်လီၤ. မၢ်ကူး ၁၅း၄၃ စံးစီၤယိၤသး ဃ့ကညးလၢ ကစၢ်ခ၇ံၥ်အနီၢ်ခိ, အစိၣ်အံၤအဂ့ၢ်န့ၣ်လီၤ. ဘၣ်ဆၣ်ဒီး စီၤပံၤလးလီၤကမၢကမၣ်ဘၣ်အီၤလၢ အဝဲနၢ်ဟူကစၢ်ခ၇ံၥ်သံတ့ၢ်လံအဃိ န့ၣ်လီၤ (မၢ်ကူး ၁၅း၄၄). လၢတၢ်န့ၣ်အဃိ, အဝဲကိးဃီၤသုးကျိၤခိၣ်လၢ မူဒါလီၤဘၣ်လၢကပျၤထီၣ်ကစၢ်ခ၇ံၥ်အဂီၢ်အံၤဒီး သံကွၢ်ဝဲ မ့ၢ်ကစၢ်ခ၇ံၥ် သံတ့ၢ်လံဧါအဂ့ၢ်အကျိၤန့ၣ်လီၤ. သုးကျိၤခိၣ်တဂၤအံၤ ပၥ်ဂၢၢ်ပၥ်ကျၢၤလၢ ကစၢ်ခ၇ံၥ်သံတ့ၢ်ဝဲလံအဂ့ၢ်အကျိၤန့ၣ်လီၤ.

တၢ်ဂ့ၢ်တၢ်ကျိၤလၢအ၇့ဒိၣ်ဝဲန့ၣ် မ့ၢ်ဝဲလၢၦၤတနီၤနီၤစံးဝဲ ကစၢ်ခ၇ံၥ် တသံလၢထူၣ်စုညါအလိၤဘၣ်, စံးဝဲလၢ အမ့ၢ်တၢ်လံၣ်တၢ်လီတမံၤန့ၣ်လီၤ. သုးခိၣ်အံၤ အုၣ်အသးလၢၦၤပၢတၢ်ပဒိၣ်အမဲၥ်ညါအံၤ မ့ၢ်တၢ်ကတိၤဆၢက့ၤ အတၢ်ကွၢ်ဆၢၣ်မဲၥ်လၢ စံးဝဲကစၢ်ခ၇ံၥ်တသံလၢထူၣ်စုညါအလိၤဘၣ်အဂ့ၢ် အံၤန့ၣ်လီၤ. ၦၤ၇ိမ့ၤဖိသ့ၣ်တဖၣ်န့ၣ် သ့ၣ်ညါဝဲလၢ ကဘၣ်စံၣ်ညီၣ်သံၦၤမၤ တၢ်ကမၣ်ဖိသ့ၣ်တဖၣ်ဒ်လဲၣ်ဒ်လဲၣ်အဂ့ၢ်န့ၣ်လီၤ.

စီၤယိၤသးဟဲစိၥ်တၢ်ကံးညၥ်လၢ ကဘိၣ်ထီၣ်ကစၢ်ခ၇ံၥ်ဒီး ပၥ်လီၤ အီၤလၢတၢ်သွၣ်ခိၣ်လၢလၢၢ်အပူၤအံၤန့ၣ်လီၤ. လၢၢ်အတၢ်သွၣ်ခိၣ်အံၤ လဲၢ်မး တုၤဒၣ်လဲၥ်နဟးထီၣ်ဟးလီၤလၢအပူၤသ့ဝဲဒၣ်န့ၣ်လီၤ (မၢ်ကူး ၁၆း၅). ဃုၥ်ဒီး စီၤယိၤသးန့ၣ်, ၦၤကွဲးလံၥ်တၢ်သးခုကစီၣ်တဖၣ် ပၥ်ဖျါထီၣ်ပိၥ်မုၣ်ခံဂၤလၢ အသ့ၣ်ညါကစၢ်ခ၇ံၥ်ဘၣ်တၢ်ပၥ်အီၤအလီၢ်န့ၣ်လီၤ. နီၢ်မၤ၇ံမၤကဒၤလ့ၣ်, နီၢ်မၤ၇ံ, ကစၢ်ခ၇ံၥ်အမိၢ်ခံဂၤအံၤန့ၣ်လီၤ. ၦၤပိၥ်မုၣ်ခံဂၤ, ဃုၥ်ဒီးနီၢ်စၤလိၣ် အံၤ ကွၢ်ကစၢ်ခ၇ံၥ်ဘၣ်တၢ်ပျၤထီၣ်အီၤလၢထူၣ်စုညါအလိၤလၢအယံၤဒီး, အဝဲသ့ၣ်သၢဂၤအံၤ လဲၤဆူတၢ်သွၣ်ခိၣ်ဖဲမုၢ်ခီၣ်ထံးနံၤ ဒ်သိးကမၤ၀ံၤကွံၥ် အတၢ်ဖူကစၢ်ခ၇ံၥ်လၢသိနၢမူအဂီၢ်န့ၣ်လီၤ (မၢ်ကူး ၁၆).

ဘၣ်မနုၤလၢတၢ်ပၥ်ဖျါထီၣ်ပိၥ်မုၣ်သၢဂၤအံၤန့ၣ်လဲၣ်. အဝဲသ့ၣ် ကမ့ၢ်ၦၤအုၣ်အသးလၢတၢ်သွၣ်ခိၣ်အံၤအိၣ်တလီ ဖဲ မၢ်ကူး ၁၆ အပူၤဒီး လၢတၢ်အံၤအဃိ ကဲထီၣ်တၢ်အုၣ်အသးအ၇့ဒိၣ်မးလၢကစၢ်ခ၇ံၥ်အတၢ် ဂဲၤဆၢထၢၣ်သမူထီၣ်က့ၤအဂ့ၢ်န့ၣ်လီၤ.

`မ့ၢ်တၢ်လီၤသးအုးတမံၤလၢ ကစၢ်ခ၇ံၥ်အပျဲၢ်အဘီၣ်သ့ၣ်တဖၣ် "တထံၣ်တၢ်မၤအသး" ဘၣ်န့ၣ်လီၤ. ၦၤခိၣ်ၦၤနၢ်တဖၣ်လၢအစံၣ်ညီၣ် ကစၢ်ခ၇ံၥ်အံၤ ကဲထီၣ် "ၦၤဒူၦၤဃိၤ" ဖဲအံၤန့ၣ်လီၤ. လၢတၢ်ဆၢကတီၢ် အ၇့ဒိၣ်မးအပူၤအံၤ, မ့ၢ်ပအိၣ်ဒီးတၢ်လီၤတံၢ်လီၤဆဲး ဖဲတၢ်မၤအသးဒ်အံၤ အဂီၢ်န့ၣ် ကသ့ဝဲလၢကျဲဒ်လဲၣ်.`