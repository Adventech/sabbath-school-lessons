---
title:  မ့းၡံအၤလၢအလီၤဆိလိၥ်အသး
date:   01/08/2024
---

`ဖး မၢ်ကူး ၆း၃၄-၅၂ တက့ၢ်. တၢ်ကီတၢ်ခဲလၢကစၢ်ခ၇ံၥ်ဒီး အပျဲၢ်အဘီၣ်သ့ၣ်တဖၣ်လဲၤခီဖျိဘၣ်န့ၣ် မ့ၢ်မနုၤလဲၣ်ဒီး လဲၤခီဖျိမၤနၢၤသ့ဝဲ လၢကျဲဒ်လဲၣ်.`

တုၤမ့ၢ်တၢ်အပျဲၢ်အဘီၣ်သ့ၣ်တဖၣ်ဟဲက့ၤလၢအတၢ်ဖံးတၢ်မၤအဂီၢ် ၀ံၤအလီၢ်ခံဒီး, အဝဲသ့ၣ်လဲၤဃုၥ်တၢ်ဒီးကစၢ်ခ၇ံၥ်ဆူတၢ်လီၢ်တဒၢလၢ ကၤလံၤလါအနံၤ မုၢ်ထီၣ်တကပၤဒ်သိးဒီးကအိၣ်ဘှံးအိၣ်သါဝဲအဂီၢ်န့ၣ်လီၤ. ဘၣ်ဆၣ်ဒီးၦၤဂီၢ်မုၢ်အဂၤ ၅၀၀၀ ဟဲတုၤဆိပၥ်လၢတၢ်လီၢ်အအံၤလၢ အဝဲသ့ၣ် အမဲၥ်ညါလံန့ၣ်လီၤ. ကစၢ်ခ၇ံၥ်ထံၣ်ဝဲလၢၦၤသ့ၣ်တဖၣ်အံၤ မ့ၢ်သိဖိလၢ ၦၤကွၢ်သိတအိၣ်ဘၣ်အသိးန့ၣ်လီၤ. အဝဲသိၣ်လိသီလိအဝဲသ့ၣ်ဒီတနံၤညါ န့ၣ်လီၤ.

တုၤမ့ၢ်မုၢ်ဟါလီၤဒီးအပျဲၢ်အဘီၣ်သ့ၣ်တဖၣ် စံးအီၤလၢကပျၢ်ကွံၥ် ၦၤဂီၢ်မုၢ်သ့ၣ်တဖၣ်အံၤဒ်သိးကဃုအီၣ်ဃုအီတၢ်အဂီၢ်လီၤ, ဘၣ်ဆၣ်ဒီး ကစၢ်ခ၇ံၥ်စံးအဝဲသ့ၣ်လၢကဘၣ်လုၢ်အီၣ်ၦၤဂီၢ်မုၢ်လၢတၢ်အီၣ်အံၤန့ၣ်လီၤ. တၢ်စံးတၢ်ကတိၤလၢအဝဲသ့ၣ်အဘၢၣ်စၢၤ (မၢ်ကူး ၆း၃၅-၃၈) ပၥ်ဖျါထီၣ်လၢ အပျဲၢ်အဘီၣ်သ့ၣ်တဖၣ်ကဆိမိၣ်တၢ်လၢၦၤကညီအတၢ်ထံၣ်လၢ ကမၤနၢၤ တၢ်ကီတၢ်ခဲအအံၤအဂီၢ်န့ၣ်လီၤ. ဘၣ်ဆၣ်ဒီး, ကစၢ်ခ၇ံၥ်မၤတၢ်လီၤလးလၢ လုၢ်အီၣ်လုၢ်အီၦၤဂီၢ်မုၢ်အါအါဂီၢ်ဂီၢ်အံၤထဲလၢကိၣ်ယဲၢ်ဖျၢၣ်ဒီးညၣ်ခံဘ့ၣ်ဧိၤ န့ၣ်လီၤ.

ပူအံၤအကံၢ်အလဲန့ၣ် ဒုးအိၣ်ထီၣ်တၢ်ထံၣ်လၢအဘၣ်ဃးဒီးမ့းၡံအၤ ဖဲကစၢ်ခ၇ံၥ်အဆၢကတီၢ်အံၤန့ၣ်လီၤ. ၦၤဂီၢ်မုၢ်အတၢ်မုၢ်လၢ်န့ၣ် မ့ၢ်ဝဲ တၢ်မၤထူၣ်ဖျဲးထီၣ်က့ၤအံၣ်စ၇့လးလၢဒုၣ်ဒါတဖၣ်အစုပူၤ ဒီးဟဲစိၥ်တၢ်တီ တၢ်လိၤဒီးတၢ်ဂၢၢ်တၢ်ကျၢၤန့ၣ်လီၤ. ၦၤပိၥ်ခွါအါအါကလဲၥ်လၢၦၢ်လၢ်ကျါ ကူထီၣ်သိးထီၣ်သုးအပီးအလီဒ်သိးကပူထီၣ်တၢ်အဂီၢ်န့ၣ်လီၤ (ထိၣ်သတြီၤ ယိၤဟၣ် ၆း၁၄, ၁၅; မၤတၢ် ၂၁း၃၈).

တၢ်ထံၣ်ဒ်အံၤဒိၣ်ထီၣ်ကဒီးဝဲခီဖျိကစၢ်ခ၇ံၥ်အတၢ်ကတိၤလၢ အမ့ၢ် ကစၢ်ခ၇ံၥ်ထံၣ်ၦၤဂီၢ်မုၢ်တဖၣ်အံၤလၢအမ့ၢ်, "သိတဖၣ်လၢၦၤကွၢ်သိတအိၣ် ဘၣ်" လၢအမ့ၢ်တၢ်ပၥ်ဖျါထီၣ်က့ၤတၢ်ကွဲးတနီၤ ဖဲ ၄မိၤၡွ ၂၇း၁၇ ဖဲစီၤမိၤၡွ ဃ့တၢ်လၢယွၤ ဒ်သိးကဃုထၢခိၣ်နၢ်တဂၤလၢ အံၣ်စ၇့လးအဂီၢ် လၢအဝဲ အလီၢ်န့ၣ်လီၤ. လံၥ်ကျိၤဖိလၢအဘၣ်ဃးဒီးယွၤအၦၤဂီၢ်မုၢ်အၦၤကွၢ်သိအံၤ ဖျါစ့ၢ်ကီးလၢတၢ်လီၢ်အဂၤတပူၤ ဖဲလံၥ်စီဆှံအလီၢ်လံၤတကတြူၢ်အပူၤ, လၢအမ့ၢ်အံၣ်စ၇့လးလၢအခိၣ်နၢ် မ့တမ့ၢ်စီၤပၤတအိၣ်ဘၣ်အဂ့ၢ်န့ၣ်လီၤ. (ထိၣ်သတြီၤ ၁စီၤပၤ ၂၂း၁၇; ၂ကွဲးနီၣ်တၢ် ၁၈း၁၆; ယဃ့းစက့းလး ၃၄း၅, ၆).

ဘၣ်ဆၣ်ဒီး, ကစၢ်ခ၇ံၥ်တမၤလၢၦဲၤအဝဲသ့ၣ်အတၢ်မုၢ်လၢ်လၢ အကမၣ်တဖၣ်အံၤန့ၣ်ဘၣ်. လၢအလီၢ်န့ၣ်, အဝဲဆှၢဖျိးကွံၥ်အပျဲၢ်အဘီၣ် တဖၣ်ဒီး ပျၢ်ကွံၥ်ၦၤဂီၢ်မုၢ်တဖၣ်ခဲလၢၥ်န့ၣ်လီၤ. ဒီးလၢကပူထီၣ်၇ိမ့ၤအဂီၢ်န့ၣ်, အဝဲမၤမနုၤတမံၤလဲၣ်. အဝဲလဲၤဆူကစၢၢ်ကလိကျါဒီး ဃ့ဘါထုကဖၣ်တၢ် န့ၣ်လီၤ- တၢ်တမံၤလၢၦၤဂီၢ်မုၢ်သ့ၣ်တဖၣ်တမုၢ်လၢ်ဝဲဒၣ်ဘၣ်န့ၣ်လီၤ.

လၢတၢ်ထံၣ်အဘၣ်ၦၤသးအါအါလၢအဘၣ်ဃးဒီးမ့းၡံအၤ ဒ်အမ့ၢ် စီၤပၤတဂၤလၢကဒုးထူၣ်ဖျဲးထီၣ်အံၣ်စ၇့လးအလီၢ်အံၤန့ၣ်, အဝဲဟဲဒ်သိး ကဒုးထူၣ်ဖျဲးထီၣ်က့ၤၦၤဂီၢ်မုၢ်လၢတၢ်ဒဲးဘးအတၢ်စၢဃၥ်အပူၤန့ၣ်လီၤ. အတၢ်ဟးလၢထံဖံးခိၣ်အံၤ ပၥ်ဖျါထီၣ်လၢအပျဲၢ်အဘီၣ်မဲၥ်ညါ လၢအဝဲ မ့ၢ်တၢ်ဘၣ်တ့အကစၢ်တဂၤအနီၢ်နီၢ်န့ၣ်လီၤ. ဘၣ်ဆၣ်ဒီး အဝဲတဟဲလၢ ကပၢတၢ်ဘၣ်, မ့မ့ၢ်တခီ, အဝဲဟဲဒ်သိးကဟ့ၣ်လီၤအသးသမူလၢတၢ်ၦ့ၤက့ၤ ၦၤကညီအါဂၤအဂီၢ်န့ၣ်လီၤ (မၢ်ကူး ၁၀း၄၅).

ပူအံၤစံးကတိၤၦၤဘၣ်ဃးတၢ်နၢ်ပၢၢ်၀ံကလုၢ်ကထါလၢ အဘၣ်ဝဲ အံၤန့ၣ် အ၇့ဒိၣ်နီၢ်မးဝဲဆံးအါလဲၣ်. တၢ်နၢ်ပၢၢ်ကမၣ်ကစၢ်ခ၇ံၥ်အတၢ် ဟဲတၢတဘျီအံၤ မ့ၢ်ဆှၢၦၤတနီၤနီၤဆူတၢ်ဟးဂူၥ်ဟးဂီၤအပူၤဒီး, တၢ်နၢ်ပၢၢ် ကမၣ်လၢအတၢ်ဟဲက့ၤခံဘျီတဘျီအဂ့ၢ်အံၤ ကမၤအသးဒ်သိးအံၤလၢ ၦၤအါဒံအါဂၤအဂီၢ်သ့ဝဲလၢကျဲဒ်လဲၣ်.