---
title:  တၢ်လီၤလးတဖၣ်လၢနိၣ်အဃၢၤ၀း၀း
date:   27/07/2024
---

### တၢ်မၤလိတနွံအံၤအဂီၢ်ဖး
မၢ်ကူး ၄း၃၅-၄၁; စံး ၁၀၄း၁-၉; မၢ်ကူး ၅း၁-၄၃; ၄မိၤၡွ ၂၇း၁၇.

> <p>တၢ်ကလုၢ်ထူ</p>
> "ဒီးတဒုးအိၣ်အီၤဘၣ်. မ့မ့ၢ်စံးဘၣ်အီၤ, က့ၤက့ၤဆူနဟံၣ်, ဆူနတံၤနသကိး, ဒီးဖဲဒၣ်ကစၢ်မၤနၤဒီးသးကညီၤနၤန့ၣ်, စံးဘၣ်တဲဘၣ် အဝဲသ့ၣ်တက့ၢ်" (မၢ်ကူး ၅း၁၉).

ကစၢ်ခ၇ံၥ်အတၢ်ဖံးတၢ်မၤန့ၣ် အါဒၣ်တက့ၢ်အိၣ်ဝဲလၢကၤလံၤလါ အပူၤ, လီၤဆီဒၣ်တၢ်ကၤလံၤလါပီၣ်လဲၣ်အခိၣ်အဃၢၤ, နိၣ်တဖျၢၣ်လၢ အထီဝဲ ၁၃ မံးလးဒီး လဲၢ်ဝဲ ၈ မံးလးအံၤန့ၣ်လီၤ. မ့ၢ်ထံအိၣ်တၢ်အလီၢ်အကျဲလၢ အဒိၣ်ကတၢၢ်ဖဲတၢ်လီၢ်အံၤ ဒီးကဲထီၣ်တၢ်အိၣ်မူအိၣ်ဂဲၤအကံၢ်အလဲလၢ ၦၤဂီၢ်မုၢ်ဖဲန့ၣ်သ့ၣ်တဖၣ်အဂီၢ်လီၤ. မၢ်ကူးအဆၢဒိၣ် ၄ ကတၢၢ်ဝဲလၢ ကစၢ်ခ၇ံၥ်ဒီးအပျဲၢ်အဘီၣ်တဖၣ်အတၢ်လဲၤခီဂၥ်ကၤလံၤလါအံၤအဂ့ၢ်န့ၣ်လီၤ. ကလံၤမုၢ်လီၤဝဲဒီး ကစၢ်ခ၇ံၥ်ဒုးအိၣ်ဂၢၢ်ကလံၤဒီးလပီန့ၣ်လီၤ. မၢ်ကူး အဆၢဒိၣ် ၆ ကတၢၢ်ဝဲဒ်အံၤအသိး, ဘၣ်ဆၣ်တဘျီအံၤ ကစၢ်ခ၇ံၥ်ဟးလၢ ထံဖံးခိၣ်ဟဲဃီၤဆူအပျဲၢ်အဘီၣ်တဖၣ်အအိၣ်လၢချံပူၤန့ၣ်လီၤ. လၢတၢ်မၤ အသးလၢထံဖံးခိၣ်အံၤအဘၢၣ်စၢၤန့ၣ် ပထံၣ်ဘၣ်ကစၢ်ခ၇ံၥ်မၤတၢ်လီၤလး တဖၣ်လၢခိခိၣ်ဒီး အပျဲၢ်အဘီၣ်တဖၣ်အတၢ်သးခုကစီၣ်အတၢ်မၤအခိၣ်တိ ကတၢၢ်အဂ့ၢ်န့ၣ်လီၤ. ပူသ့ၣ်တဖၣ်အံၤ မ့ၢ်တနွံညါအံၤအတၢ်မၤလိအတၢ်ဂ့ၢ် မိၢ်ၦၢ်တဖၣ်န့ၣ်လီၤ.

ပူသ့ၣ်တဖၣ် အတၢ်ဖးဖျါအကံၢ်အလဲအံၤန့ၣ် ဒ်သိးကဒုးသ့ၣ်ညါ ၦၤဖးလံၥ်ဖိကထံၣ်ကစၢ်ခ၇ံၥ်လၢအမ့ၢ်မတၤတဂၤလဲၣ်အဂ့ၢ်န့ၣ်လီၤ. အဝဲ မ့ၢ်ၦၤတဂၤလၢဒုးအိၣ်ဂၢၢ်က့ၤကလံၤမုၢ်သ့, မၤဘျါၦၤလၢတၢ်၀ံတၢ်နါအိၣ်လၢ အလိၤ, မၤဘျါပိၥ်မုၣ်တဂၤလၢအထိးဘၣ်အကူအသိး, မၤမူထီၣ်က့ၤပိၥ်မုၣ်ဖိ တဂၤ, စံၣ်တဲၤတဲလီၤတၢ်လၢအနီၢ်ကစၢ်ဒၣ်ဝဲအိၣ်ဖျဲၣ်၀့ၢ်, ဆှၢထီၣ်အပျဲၢ်အဘီၣ် တဖၣ်လၢတၢ်ဖံးတၢ်မၤအဂီၢ်, လုၢ်အီၣ်လုၢ်အီၦၤဂီၢ်မုၢ်အဂၤ ၅၀၀၀ ထဲကိၣ်စှၤ ဖျၢၣ်ဒီးညၣ်စှၤဘ့ၣ် ဒီးဟးလၢထံဖံးခိၣ်- တၢ်ပၥ်ဖျါထီၣ်တၢ်စိတၢ်ကမီၤအဒိၣ် အမုၢ်တဖၣ်လၢ အထုးန့ၢ်ပျဲၢ်ဘီၣ်အါအါကလဲၥ်လၢ ကသ့ၣ်ညါအဝဲမ့ၢ်ကစၢ်ယွၤ အဖိခွါတဂၤန့ၣ်လီၤ.