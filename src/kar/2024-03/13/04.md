---
title:  ပိၥ်မုၣ်တဖၣ်ဖဲတၢ်သွၣ်ခိၣ်
date:   24/09/2024
---

ပိၥ်မုၣ်လၢအဆၢထၢၣ်တ့ၢ်လၢထူၣ်စုညါအဂီၤထံးတဖၣ် ခဲအံၤ အိၣ်ခိးဝဲတၢ်ဆၢကတီၢ်လၢမုၢ်အိၣ်ဘှံးအနံၤကလဲၤပူၤကွံၥ်အဂီၢ်န့ၣ်လီၤ. ဒီးမုၢ်နွံနံၤအကျါ, မုၢ်ခီၣ်ထံးတနံၤဂီၤဂီၤ လဲၤဝဲဆူတၢ်သွၣ်ခိၣ် စိၥ်ဃုၥ်ဝဲဒီး တၢ်နၢမူလုၢ်ဒိၣ်ၦ့ၤဒိၣ်တဖၣ်လၢ ကဖှူဝဲကစၢ်အစိၣ်အဂီၢ်လီၤ. အဝဲသ့ၣ် တဆိကမိၣ်ဝဲလၢ အကစၢ်ကဂဲၤဆၢထၢၣ်သမူထီၣ်က့ၤလၢတၢ်သံဘၣ်. အဝဲသ့ၣ်အတၢ်မုၢ်လၢ်အမုၢ်လီၤနုၥ်ကွံၥ်လံဒီး လၢအဝဲသ့ၣ်အသးပူၤ ၦဲၤဝဲဒီး တၢ်သးအုးအတၢ်ခံးန့ၣ်လီၤ. ဟဲလၢကျဲအဖၢမုၢ်အဝဲသ့ၣ်ဆိကမိၣ်က့ၤ ကစၢ်ခ၇ံၥ်အတၢ်ဖံးတၢ်မၤလၢအလၢၦဲၤဝဲဒီးတၢ်သးကညီၤ ဒီးကစၢ်ခ၇ံၥ် အတၢ်စံးတၢ်ကတိၤသ့ၣ်တဖၣ်လၢ အမၤမုၥ်တ့ၢ်အဝဲသ့ၣ်အသးတဖၣ်န့ၣ်လီၤ. သ့ၣ်နီၣ်ထီၣ်စ့ၢ်ကီးဝဲကစၢ်ခ၇ံၥ်အတၢ်ကတိၤလၢအစံးတ့ၢ်ဝဲ, "ယကထံၣ်က့ၤ ကဒီးသု" (ယိၤဟၣ် ၁၆း၂၂) န့ၣ်လီၤ.

`ဖး မၢ်ကူး ၁၆း၁-၈. တၢ်မနုၤမၤအသးလဲၣ်, ဒီးပိၥ်မုၣ်တဖၣ် အတၢ်မၤဆၢက့ၤအဆိကတၢၢ်န့ၣ်တၢ်မနုၤလဲၣ်.`

ၦၤလၢအဖးလံၥ်တၢ်သးခုအကစိၣ်တဘ့ၣ်အံၤ သ့ၣ်ညါဘၣ်ဝဲလၢ ယ့ၣ်ရှူးမ့ၢ်မ့းၡံအၤၦၤအုၣ်က့ၤခီၣ်က့ၤတၢ်လီၤ. ဘၣ်ဆၣ်လံၥ်စီဆှံအဆၢ အဆိကတၢၢ်တဆၢလၢအစံးဝဲယ့ၣ်ရှူးမ့ၢ်မ့းၡံအၤန့ၣ် မ့ၢ်ဝဲ မၢ်ကူး ၈း၂၉ ဒီး ၦၤကတိၤထီၣ်တၢ်န့ၣ် မ့ၢ်စီၤပ့းတရူးအနီၢ်ကစၢ်ဒၣ်ဝဲလီၤ. တၢ်အုၣ်သး တမံၤအံၤ ပတထံၣ်ဘၣ်အီၤတုၤလၢလံၥ်မၢ်ကူးအခီၣ်ထံးတကူၥ်ကတၥ်န့ၣ် လီၤ.

လၢလံၥ်မၢ်ကူးဒီတဘ့ၣ်ညါ, ယ့ၣ်ရှူးစံးဘၣ်အၦၤတဖၣ် ဒ်သိးအသု တပၥ်ဖျါထီၣ်အဝဲအဂ့ၢ်အကျိၤဒီး အတၢ်မၤဘျါက့ၤအဝဲသ့ၣ်တဖၣ်အဂ့ၢ်န့ၣ် ဘၣ်. ဖဲ (မၢ်ကူး ၁း၄၄) အပူၤ ယ့ၣ်ရှူးစံးဘၣ်ၦၤဘၣ်တၢ်ဆါအၢတဂၤ ဒ်သိး အသုတတဲဖျါထီၣ်အတၢ်ဆါဘျါက့ၤအဂ့ၢ်ဘၣ်န့ၣ်လီၤ. မၢ်ကူး ၅း၄၃ ပၥ်ဖျါထီၣ်စ့ၢ်ကီးဝဲ ယ့ၣ်ရှူးမၤလိၥ်စီၤယၤအ့ၤရူး ဒ်သိးအသုတတဲၦၤဂၤလၢ အဖိမုၢ်မူထီၣ်က့ၤအဂ့ၢ်ဘၣ်န့ၣ်လီၤ.

ဖဲ မၢ်ကူး ၇း၃၆ စံးဘၣ်ၦၤဂီၢ်မုၢ် ဒ်သိးအသုတတဲအဝဲအတၢ် မၤဘျါက့ၤၦၤလၢ အနၢ်တအၢဒီး ၦၤလၢအတအုၣ်တဖၣ်အဂ့ၢ်ဘၣ်န့ၣ်လီၤ. ဒီးအဝဲမၤလိၥ်အပျဲၢ်အဘီၣ်တဖၣ် ဒ်သိးအသုတတဲတၢ်ဘၣ်ဃးလၢအဝဲမ့ၢ် မ့းၡံအၤန့ၣ်ဘၣ်လီၤ. (မၢ်ကူး ၈း၃၀ ကွၢ်စ့ၢ်ကီး မၢ်ကူး ၉း၉ တက့ၢ်). တၢ်ဂ့ၢ်မိၢ်ၦၢ်လၢယ့ၣ်ရှူးတပျဲဒုးသ့ၣ်ညါအတၢ်ဖံးတၢ်မၤတဖၣ်အဂ့ၢ်န့ၣ် မ့ၢ်ဝဲဒၣ်လၢ အဝဲအတၢ်မၤကလၢထီၣ်ၦဲၤထီၣ် ခီဖျိလၢ၀ံဒၤနံးယ့လးအတၢ် စံးပၥ်အသိးလီၤန့ၣ် ပသးကဒ့ဒီအလီၢ်တအိၣ်ဘၣ် (ဒၤနံးယ့လး ၉း၂၄-၂၇).

ခဲကနံၣ်အံၤ, ဒ်ပထံၣ်ဘၣ်လံအသိး ပိၥ်မုၣ်တဖၣ်တုၤမ့ၢ်အဝဲသ့ၣ် စံးဘၣ်တဲဘၣ်ဝဲယ့ၣ်ရှူးအတၢ်ဆၢထၢၣ်သမူထီၣ်က့ၤအဂ့ၢ်အကျိၤ၀ံတၢ်ပျံၤ တၢ်ဖုးဒီး တၢ်ကမၢကမၣ်သးလုၢ်ဘၢကွံၥ်အဝဲသ့ၣ်အဃိ ဃၣ်တ၇ံးအသးဒီး ဟးထီၣ်ကွံၥ်လၢတၢ်သွၣ်ခိၣ်ပူၤန့ၣ်လီၤ. တကိၢ်ခါတၢ်အိၣ်သးလၢထံၣ်ဘၣ်ဝဲ, နၢ်ဟူဘၣ်ဝဲသ့ၣ်တဖၣ်န့ၣ် စံးက့ၤတဲက့ၤဝဲတဘူၣ်ဘၣ်ဒၣ်လဲၥ်လီၤ.

ဘၣ်ဆၣ်တၢ်အိၣ်ဘှီၣ်အံၤ တယံၥ်တနီၤဘၣ်. တုၤမ့ၢ်တၢ်ဆၢကတီၢ် တုၤဃီၤဒီး ဖဲလံၥ်မၢ်ကူးအကတၢၢ်န့ၣ် ပထံၣ်ဘၣ်တၢ်ကွဲးအသးဒ်လဲၣ်. အဝဲသ့ၣ်တဖၣ်န့ၣ် လဲၤစံၣ်တဲၤတဲလီၤတၢ်ကိးပူၤဒဲး, ဒီးကစၢ်န့ၣ် မၤဃုၥ်တၢ် ဒီးအီၤ ဒီးမၤဂၢၢ်မၤကျၢၤတၢ်အကလုၢ်ကထါလၢတၢ်ပနီၣ်လၢမၤအသးလၢအီၤ လီၤ. (မၢ်ကူး ၁၆း၂၀).

လၢတၢ်န့ၣ်အဃိ, တၢ်ပညိၣ်ဘၣ်ဃးတၢ်ဘVၣ်တၢ်ဘှီၣ်လၢ ယ့ၣ်ရှူး အဂ့ၢ်ဒီး အတၢ်ဖံးတၢ်မၤသ့ၣ်တဖၣ်အံၤ ကဲထီၣ်တၢ်သးတမုၥ်ဖးဒိၣ်တမံၤလၢ ပဂီၢ်န့ၣ်လီၤ. လံၥ်တၢ်သးခုကစီၣ်တဘ့ၣ်အံၤ ဘၣ်တၢ်မၤကတၢၢ်ဝဲလၢ တၢ်ကွဲး "လဲၤစံၣ်တဲၤတဲလီၤတၢ်လၢတၢ်လီၢ်ကိးပူၤဒဲး" န့ၣ်လီၤ.

`ဘၣ်မနုၤအဃိလၢ ပတကြၢးအိၣ်ဘVၣ်အိၣ်ဘှီၣ်ဘၣ်ဃးဒီးယ့ၣ်ရှူး ဒီးအတၢ်မၤသ့ၣ်တဖၣ်န့ၣ်လဲၣ်. ဘၣ်ဃးဒီးယ့ၣ်ရှူးအဂ့ၢ်အကျိၤဒီး တၢ်အုၣ်က့ၤခီၣ်က့ၤအတၢ်ကူၣ်ထီၣ်ဖးလီၤအံၤ မ့ၢ်နဒုးသ့ၣ်ညါမတၤကသ့ လဲၣ်.`