---
title:  ကစၢၢ်ဒီးၦၤဂီၢ်မုၢ်တဖၣ်
date:   13/08/2024
---

`ဖး မၢ်ကူး ၉း၁-၁၃ တက့ၢ်. စီၤပ့းတရူး, စီၤယၤကိၥ်ဒီး စီၤယိၤဟၣ် ထံၣ်တၢ်မနုၤတမံၤဖဲအအိၣ်ဒီးကစၢ်ခ၇ံၥ်တနၤန့ၣ်လဲၣ်.`

ကစၢ်ခ၇ံၥ်အတၢ်စံးပၥ်ဖဲ မၢ်ကူး ၉း၁ လၢၦၤအိၣ်ဒီးအီၤသ့ၣ်တဖၣ်န့ၣ် တထံၣ်ဘၣ်တၢ်သံတၢ်ၦၢ်ဘၣ် တချုးလၢအထံၣ်ဘၣ်ကစၢ်ယွၤအဘီအမုၢ်အံၤ ကလၢၦဲၤထီၣ်ဝဲအကတီၢ်လၢစှၤနံၤအတီၢ်ပူၤ ဖဲအကိးထီၣ်စီၤပ့းတရူး, စီၤယၤကိၥ် ဒီးစီၤယိၤဟၣ် ဆူကစၢၢ်ထဲအဝဲသ့ၣ်ဧိၤန့ၣ်လီၤ. ဖဲအံၤန့ၣ် ကစၢ်ခ၇ံၥ်ပျိၥ်လဲအသးလၢ မူခိၣ်ဘီမုၢ်အတၢ်လၤတၢ်ကပီၤအပူၤန့ၣ်လီၤ.

စီၤမိၤၡွဒီးစီၤအ့ၤလံယၤ လၢမူခိၣ်အဘီအမုၢ်န့ၣ် ဟဲလီၤစံးကတိၤ တၢ်ဒီးကစၢ်ခ၇ံၥ်န့ၣ်လီၤ. လံၥ်လူၤကၣ်ပၥ်ဖျါထီၣ်လၢ အဝဲသ့ၣ်စံးကတိၤ တၢ်ဂ့ၢ်ဘၣ်ဃးကစၢ်ခ၇ံၥ်အတၢ်က့ၤထီၣ်လၢအဝဲကမၤနၢၤတၢ်ဖဲ ၀့ၢ်ယရူၤၡလ့ၣ် အပူၤန့ၣ်လီၤ (လူၤကၣ် ၉း၃၀-၃၁). လၢတၢ်န့ၣ်အဃိ, တၢ်ပၥ်ဖျါတၢ်လၤ တၢ်ကပီၤအအံၤ စဲဘူးလိၥ်အသးဒီးကစၢ်ခ၇ံၥ်အတၢ်သံလၢထူၣ်စုညါအလိၤ န့ၣ်လီၤ (ထိၣ်သတြီၤဒီး မၢ်ကူး ၉း၉) တက့ၢ်. ဖဲပျဲၢ်ဘီၣ်သ့ၣ်တဖၣ်ထံၣ်အဝဲ ဘၣ်တၢ်ပျၤထီၣ်အီၤအကတီၢ်န့ၣ် ကဟ့ၣ်တၢ်မုၢ်လၢ်န့ၣ်လီၤ.

တုၤမ့ၢ်အဝဲသ့ၣ်ဟဲက့ၤလီၤလၢကစၢၢ်ခိၣ်ဒီး အပျဲၢ်တဖၣ်သံကွၢ် ဘၣ်ဃးစီၤအ့ၤလံယၤဆိန့ၣ်လီၤ. တၢ်အံၤကမ့ၢ်သ့ၣ်သ့ၣ်လၢတၢ်ဆိကမိၣ် အိၣ်ဝဲလၢစီၤအ့ၤလံယၤအံၤ ကအိၣ်ဖျါထီၣ်တချုးလၢ မ့းၡံအၤပၢၢ်ထီၣ်ဒ်ဘၣ် န့ၣ်လီၤ (ထိၣ်သတြီၤဒီး မၤလကံ ၄း၅, ၆). ကစၢ်ခ၇ံၥ်စံးဆၢလၢ စီၤအ့ၤလံယၤ န့ၣ်ဟဲတ့ၢ်လံ, အဝဲအံၤ မ့ၢ်တၢ်ဘၣ်ဃးဒီးဘျၢတၢ်စီၤယိၤဟၣ်န့ၣ်လီၤ. ဒ်သိး အဝဲသ့ၣ်မၤသံစီၤယိၤဟၣ်အသိးန့ၣ်, ကစၢ်ခ၇ံၥ်ကဘၣ်သံလၢအဝဲသ့ၣ်အစုပူၤ စ့ၢ်ကီးန့ၣ်လီၤ, ဘၣ်ဆၣ်အဝဲကဂဲၤထၢၣ်က့ၤလၢသၢသီအတီၢ်ပူၤန့ၣ်လီၤ.

တုၤမ့ၢ်တၢ်လၤတၢ်ကပီၤအမုၢ်နၤ၀ံၤဒီး, တၢ်မၤအသးလၢကစၢၢ် ခီၣ်ထံးအံၤ အိၣ်ဒီးတၢ်သဘံၣ်သဘုၣ်န့ၣ်လီၤ (ကွၢ် မၢ်ကူး ၉း၁၄-၂၉) ပျဲၢ်ဘီၣ် ၉ ဂၤန့ၣ် ဘၣ်သဂၢၢ်လိၥ်သးဒီးဖိသၣ်ပိၥ်ခွါလၢ တၢ်နါအိၣ်လၢအလိၤတဂၤ လၢအဝဲသ့ၣ်မၤဘျါက့ၤတသ့ဝဲဘၣ်န့ၣ်လီၤ. တုၤမ့ၢ်ကစၢ်ခ၇ံၥ်တုၤလၢ အဝဲသ့ၣ်အအိၣ်ဒီး, ၦၤကိးဂၤဒဲးဃ့ၢ်လၢကထံၣ်အီၤအဂီၢ်န့ၣ်လီၤ. ပူအံၤ စံးကတိၤဘၣ်ဃးတၢ်နါအတၢ်စိတၢ်ကမီၤလၢ ဖိသၣ်အံၤအဖီခိၣ်န့ၣ်လီၤ. ဖျါမးလၢကစၢ်ခ၇ံၥ်ဟံးန့ၢ်တၢ်ဆၢကတီၢ်အါအါကလဲၥ်လၢ ကကွၢ်ထံကွၢ်ဆး တၢ်နါအတၢ်လီၤပူတၢ်အံၤန့ၣ်လီၤ. လၢပၢ်အဂီၢ်န့ၣ်, မ့ၢ်တၢ်လၢအဒိၣ်အမုၢ် န့ၣ်လီၤ, ပၢ်စံးကတိၤထီၣ်တၢ်ဒ်အံၤ, "မ့မ့ၢ်နဲဒၣ်အံၤ နမၤမ့ၢ်သ့တမံၤမံၤဒီး သူၣ်ကညီၤသးကညီၤၦၤဒီးမၤစၢၤၦၤတက့ၢ်" (မၢ်ကူး ၉း၂၂).

ကစၢ်ခ၇ံၥ်စံးကတိၤတၢ်ဂ့ၢ် ဘၣ်ဃးတၢ်သးဒ့ဒီအံၤတဘျီဃီန့ၣ်လီၤ. ကစၢ်ခ၇ံၥ်အတၢ်စံးဆၢအံၤ ကမ့ၢ်တၢ်အိၣ်ဒီးအခီပညီတမံၤန့ၣ်လီၤ. "နနၥ် တၢ်မ့ၢ်သ့ဒီး တၢ်သ့တၢ်လၢၥ်လၢၦၤလၢအနၥ်တၢ်အဂီၢ်လီၤ" (မၢ်ကူး ၉း၂၃). တဘျီဃီန့ၣ်, ဒ်လီဖျးတၢ်အသိး ပၢ်အံၤထံၣ်ဝဲဒၣ်လၢတၢ်ကီတၢ်ခဲတအိၣ် ထဲလၢအဖိအဂီၢ်ဘၣ်, အဝဲစ့ၢ်ကီးအိၣ်ဒီးတၢ်ကီတၢ်ခဲလၢတၢ်တစူၢ်တနၥ် တၢ်ဘၣ်အံၤန့ၣ်လီၤ. ဒီးအတၢ်တစူၢ်တနၥ်တၢ်ဘၣ်အံၤ ကဲထီၣ်တၢ်ကီတၢ်ခဲ သ့ဝဲလၢအဖိတဘျါက့ၤဘၣ်မးန့ၣ်လီၤ. လၢတၢ်သးဘၣ်ဒိအပူၤ, ပၢ်အံၤ ထိၣ်လီၤၦီၤအသးလၢကစၢ်ခ၇ံၥ်အတၢ်သးကညီၤအဖိလၥ် လၢတၢ်ကတိၤ ဒ်အံၤလီၤ. "ယနၥ်လီၤ, ယတၢ်တနၥ်ဘၣ်အံၤ မၤစၢၤလၢ်တက့ၢ်" (မၢ်ကူး ၉း၂၄). ကစၢ်ခ၇ံၥ်မၤဘျါက့ၤဖိသၣ်ပိၥ်ခွါအံၤန့ၣ်လီၤ.

`နအိၣ်ဒီးတၢ်အိၣ်အသးတဘျီဘျီလၢကဘၣ်ကိးပသူထီၣ်ဒ်အံၤ စ့ၢ်ကီးဧါ, "ယနၥ်လီၤ, ယတၢ်တနၥ်ဘၣ်အံၤ မၤစၢၤလၢ်တက့ၢ်" မ့ၢ်နဒိးန့ၢ် ဘၣ်တၢ်မၤလိလၢတၢ်လဲၤခီဖျိအံၤအပူၤဒ်လဲၣ်.`