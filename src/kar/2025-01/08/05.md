---
title:  ကစၢ်ယွၤအတၢ်ဘၣ်သးလၢအဂ့ၤဒီးတၢ်မၤဘျါက့ၤအတၢ်သးအိၣ်
date:   19/02/2025
---

`ဖး အ့းဖ့းစူး ၁း၉-၁၁ တက့ၢ်. လံၥ်စီဆှံအဆၢအံၤ စံးကတိၤ တၢ်မနုၤတမံၤလၢအဘၣ်ဃးဒီးတၢ်တိၥ်ပၥ်စၢၤတၢ်န့ၣ်လဲၣ်. ၦၤဂီၢ်မုၢ်တနီၤနီၤ ဘၣ်တၢ်တိၥ်ပၥ်စၢၤလၢကန့ၢ်တၢ်အုၣ်က့ၤခီၣ်က့ၤဒီး အဂၤတဖၣ်တၢ်တိၥ်ပၥ် စၢၤလၢကလီၤမၢ်ကွံၥ်အဂီၢ်ဧါ.`

ဟ့းလ့ၣ်အတၢ်ကတိၤလၢ အဘၣ်တၢ်ကွဲးခီကျိၥ်အီၤလၢအမ့ၢ်, "တၢ်တိၥ်ပၥ်စၢၤ" ဖဲအံၤဒီး လၢလံၥ်စီဆှံအဂၤတဖၣ်အပူၤ (prohorizo) အံၤ တမ့ၢ်ကသိၣ်လိလၢ ကစၢ်ယွၤန့ၣ် ဆၢတဲၥ်ပၥ်တၢ်စံၣ်စိၤတဲစိၤန့ၣ်ဘၣ်. အါန့ၢ် ဒ်အန့ၣ်, ဟ့းလ့ၣ်အတၢ်ကတိၤအံၤ အခီပညီအိၣ်ဝဲညီညီဖိလၢအမ့ၢ်, "ဆၢတဲၥ်ပၥ်စၢၤလံ" န့ၣ်လီၤ.

မ့ၢ်လီၤ, ၦၤတဂၤဂၤဆၢတဲၥ်ဆိပၥ်စၢၤတၢ်တမံၤမံၤ ထဲတကပၤဃီသ့ဝဲ မ့တမ့ၢ် ၦၤတဂၤဂၤဆၢတဲၥ်ဆိပၥ်စၢၤတၢ်သ့ဝဲလၢ ၦၤဂၤအတၢ်ဆၢတဲၥ်သဘျ့ အဖီခိၣ်န့ၣ်လီၤ. လံၥ်စီဆှံသိၣ်လိၦၤလၢ ကစၢ်ယွၤမၤဝဲလၢခံတမံၤန့ၣ်လီၤ.

ဖဲအံၤဒီးလၢလီၢ်အဂၤတပူၤန့ၣ် (အဒိ, ၇ိမ့ၤ ၈း၂၉, ၃၀) လံၥ်မဲၥ်ဖျၢၣ် လၢအဘၣ်ကွဲးခီကျိၥ်အီၤ (တၢ်တိၥ်ပၥ်စၢၤတၢ်) အံၤ ဘၣ်ထွဲဒီးအတၢ်တိၥ်ပၥ် လၢခါဆူအဂီၢ် ခီဖျိလၢအသ့ၣ်ညါဆိပၥ်တၢ်ဘၣ်တ့တဖၣ်အတၢ်ဆၢတဲၥ် သဘျ့အံၤအလီၢ်ခံန့ၣ်လီၤ. လၢတၢ်န့ၣ်အဃိ, ကစၢ်ယွၤပၢဆှၢတၢ်စံၣ်စိၤ တဲစိၤသ့ဝဲလၢ ကလဲၤလၢအတၢ်ဘၣ်သးအပူၤ ဒ်သိးကဂ့ၤလၢၦၤခဲလၢၥ်အဂီၢ်, ဖဲဟ့ၣ်လီၤတၢ်ခွဲးယၥ်လၢတၢ်ဘၣ်တ့တဖၣ်အတၢ်သဘျ့လၢအလိၣ်ဝဲဒ်သိး တၢ်အဲၣ်တၢ်ကွံအတၢ်၇့လိၥ်မုၥ်လိၥ်သးကအိၣ်ဝဲအဂီၢ်န့ၣ်လီၤ.

အ့းဖ့းစူး ၁း၁၁ ဘိးဘၣ်သ့ၣ်ညါလီၤလၢကစၢ်ယွၤ "မၤတၢ်ခဲလၢၥ် ဖဲအသးဒၣ်ဝဲ" န့ၣ်လီၤ. တၢ်အံၤအခီပညီအိၣ်ဝဲလၢ ကစၢ်ယွၤဆၢတဲၥ်တၢ် ခဲလၢၥ်ကမၤအသးဒ်တၢ်ဘၣ်အသးအသိးန့ၣ်ဧါ. မ့ၢ်ဖးအီၤလၢအအိၣ်လီၤဖး ဒီးတၢ်ဂၤန့ၣ်, အ့းဖ့းစူး ၁း၉-၁၁ အံၤ ကပၥ်ဂၢၢ်ပၥ်ကျၢၤတၢ်နၢ်ပၢၢ်အအံၤန့ၣ် လီၤ. မ့ၢ်နၥ်သက့ဒ်န့ၣ်ဒီး, တၢ်ကွဲးကျိၥ်တၢ်အံၤ ကထီဒါလံၥ်စီဆှံအဆၢ အါမးလၢပထံၣ်အီၤလၢအပူၤကွံၥ်တဖၣ်လၢ အပၥ်ဖျါလၢၦၤဂီၢ်မုၢ်ညိကွံၥ် "ကစၢ်ယွၤအတၢ်ဘၣ်သး" န့ၣ်လီၤ. (လူၤကၣ် ၇း၃၀း ထိၣ်သတြီၤဒီး လူၤကၣ် ၁၃း၃၄; စံး ၈၁း၁၁-၁၄). လံၥ်စီဆှံမ့ၢ်တထီဒါလိၥ်အနီၢ်ကစၢ်ဒၣ်ဝဲအသး ဘၣ်န့ၣ်, လံၥ်စီဆှံအဆၢသ့ၣ်တဖၣ်အံၤ ဘၣ်တၢ်နၢ်ပၢၢ်အီၤလၢအဝဲသ့ၣ် ဘၣ်ထွဲလိၥ်အသးတဆၢဒီးတဆၢကသ့ဝဲလၢကျဲဒ်လဲၣ်.

ၦၤတဂၤလၢ်လၢ်မ့ၢ်နၢ်ပၢၢ်တၢ်လီၤဆီလၢ "တၢ်ဘၣ်အသးလၢအဂ့ၤ" ဒီး "တၢ်မၤဘျါက့ၤတၢ်အတၢ်ဘၣ်အသး" အဘၢၣ်စၢၤန့ၣ် လံၥ်စီဆှံအဆၢအံၤ ကမ့ၢ်တၢ်အလၢအၦဲၤတမံၤန့ၣ်လီၤ. ကစၢ်ယွၤ "တၢ်ဘၣ်အသးလၢအဂ့ၤ" န့ၣ် မ့ၢ်တၢ်တမံၤလၢကစၢ်ယွၤအဲၣ်ဒိးလၢကမၤအသးဒီးၦၤကိးဂၤဒဲး မ့ၢ်မၤတၢ်လၢ ယွၤအဲၣ်ဒိးဝဲလီၤတံၢ်လီၤဆဲးန့ၣ် တၢ်အံၤကမၤအသးန့ၣ်လီၤ. လၢအဂၤတမံၤ န့ၣ်, ကစၢ်ယွၤအ "တၢ်မၤဘျါက့ၤတၢ်ဘၣ်အသး" န့ၣ် မ့ၢ်ကစၢ်ယွၤအတၢ် ဘၣ်အသးလၢအဟံးန့ၢ်တၢ်ဂ့ၢ်တၢ်ကျိၤအဂၤခဲလၢၥ်, ပၣ်ဃုၥ်ဒီးတၢ်ဘၣ်တ့ သ့ၣ်တဖၣ်အတၢ်သဘျ့လၢ ဆၢတဲၥ်တၢ်အဂီၢ်, လၢအလီၤဖးဒီးတၢ်လၢ ကစၢ်ယွၤလိၣ်ဘၣ်ဝဲတဖၣ်န့ၣ်လီၤ. အ့းဖ့းစူး ၁း၁၁ အံၤ ဖျါမးဝဲလၢ အမ့ၢ် ကစၢ်ယွၤ "တၢ်မၤဘျါက့ၤတၢ်ဘၣ်အသး" န့ၣ်လီၤ.

`ကစၢ်ယွၤအတၢ်သ့ၣ်ညါဘၣ်ဃးတၢ်ဆၢကတီၢ်လၢကဟဲဆူညါ အံၤန့ၣ် အစိအကမီၤဒိၣ်ဝဲနီၢ်မး, သ့ၣ်ညါစ့ၢ်ကီးၦၤကညီအတၢ်ဃုထၢခဲလၢၥ်, ပၣ်ဃုၥ်စ့ၢ်ကီးဒီးတၢ်ဃုထၢလၢအအၢသ့ၣ်တဖၣ်ဘၣ်ဆၣ်, အဝဲမၤ "တၢ်ခဲလၢၥ် လၢတၢ်ဂ့ၤအဂ့ၢ်လၢအဂီၢ်" လီၤ. ၇ိမ့ၤ ၈း၂၈. နဟံးန့ၢ်တၢ်သူၣ်မံသးမံလၢ တၢ်မ့ၢ်တၢ်တီအပူၤအံၤသ့ဝဲဒ်လဲၣ်.`