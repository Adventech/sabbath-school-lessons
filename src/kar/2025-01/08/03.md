---
title:  Pantokrator (စိဒိၣ်ကမီၤဒိၣ်ခဲလၢၥ်)
date:   17/02/2025
---

လၢလံၥ်စီဆှံဒီတဘ့ၣ်ညါအပူၤန့ၣ်, ကစၢ်ယွၤအတၢ်စိတၢ်ကမီၤန့ၣ် ဘၣ်တၢ်ဒုးအိၣ်ဖျါထီၣ်အီၤန့ၣ်လီၤ. လံၥ်စီဆှံဒုးပၣ်ဃုၥ်တၢ်ဃဲၤဖျါယွၤမၤတၢ်စိ တၢ်ကမီၤဒီး အတၢ်မၤတၢ်လီၤလးတဖၣ်လၢပဂံၢ်ပဒွးတလၢၥ်ဘၣ်န့ၣ်လီၤ. လၢတၢ်အံၤခဲလၢၥ်အပူၤဘၣ်ဆၣ်သနၥ်က့ဒီး, တၢ်မၤအသးအါအါကလဲၥ်လၢ ကစၢ်ယွၤတအဲၣ်ဒိးလၢကမၤအသးဘၣ်န့ၣ် အိၣ်ဒံးဝဲန့ၣ်လီၤ.

`ဖး လီၣ်ဖျါ ၁၁း၁၇; ယံး၇မံယၤ ၃၂း၁၇-၂၀း လူၤကၣ် ၁း၃၇ ဒီး မးသဲ ၁၉း၂၆ တက့ၢ်. ကွၢ်ထံဆိကမိၣ်စ့ၢ်ကီး ဧ့ၤဘြံၤ ၁း၃ တက့ၢ်. လံၥ်စီဆှံ အဆၢသ့ၣ်တဖၣ်အံၤ သိၣ်လိတၢ်မနုၤတမံၤလၢအဘၣ်ဃးဒီးကစၢ်ယွၤ အတၢ်စိတၢ်ကမီၤန့ၣ်လဲၣ်.`

လံၥ်စီဆှံအဆၢသ့ၣ်တဖၣ်အံၤဒီးအဂၤတဖၣ်န့ၣ် သိၣ်လိလၢ ကစၢ်ယွၤအစိကမီၤဒိၣ်ခဲလၢၥ်, ဒီးအဝဲဒုးမူဒုးဂဲၤဟီၣ်ခိၣ်လၢအတၢ်စိတၢ်ကမီၤ န့ၣ်လီၤ. သၦၢ်ကတၢၢ်လီၤ, လံၥ်လီၣ်ဖျါဒုးဘၣ်ထွဲကစၢ်ယွၤဒ်အမ့ၢ်, "ယွၤလၢ အစိဒိၣ်ကမီၤဒိၣ်" (လီၣ်ဖျါ ၁၁း၁၇; ထိၣ်သတြီၤဒီး ၂က၇ံၣ်သူး ၆း၁၈; လီၣ်ဖျါ ၁း၈; လီၣ်ဖျါ ၁၆း၁၄; လီၣ်ဖျါ ၁၉း၁၅; လီၣ်ဖျါ ၂၁း၂၂) ဒီးလံၥ်မဲၥ်ဖျၢၣ် လၢအဘၣ်တၢ်ကွဲးခီကျိၥ်အီၤ "အစိဒိၣ်ကမီၤဒိၣ်" (pantokrator) အံၤ အခီပညီန့ၣ်မ့ၢ်ဝဲ "စိဒိၣ်ကမီၤဒိၣ်ခဲလၢၥ်" န့ၣ်လီၤ. တၢ်ဂ့ၢ်တၢ်ကျိၤလၢ ကစၢ်ယွၤမ့ၢ်ဝဲစိဒိၣ်ကမီၤဒိၣ်အံၤ တမ့ၢ်ထဲတၢ်ပၥ်ဂၢၢ်ပၥ်ကျၢၤအီၤလၢ တၢ်စံး တၢ်ကတိၤထဲတမံၤဧိၤဘၣ်, မ့မ့ၢ်တခီ ဘၣ်တၢ်ပၥ်ဖျါထီၣ်အီၤလၢတၢ်မၤအသး လီၤလိၣ်လီၤလးအါအါကလဲၥ် ဖဲကစၢ်ယွၤသူအတၢ်စိတၢ်ကမီၤလၢကအုၣ်က့ၤ ခီၣ်က့ၤအၦၤဂီၢ်မုၢ် မ့တမ့ၢ်နုၥ်လီၤမၤတၢ်လီၤလိၣ်လီၤလးလၢဟီၣ်ခိၣ်ချၢအံၤ လၢတၢ်ဘၢၣ်စၢၤန့ၣ်လီၤ.

မ့ၢ်နၥ်သက့ဒ်န့ၣ်ဒီး, ပတဲတၢ်လၢကစၢ်ယွၤန့ၣ် "စိဒိၣ်ကမီၤဒိၣ်ခဲလၢၥ်" အံၤ အခီပညီတမ့ၢ်လၢကစၢ်ယွၤမၤတၢ်တမံၤလၢ်လၢ်သ့ဝဲဒၣ်အဂ့ၢ်န့ၣ်ဘၣ်. လံၥ်စီဆှံသိၣ်လိလၢတၢ်အိၣ်ဝဲဒၣ်တနီၤနီၤ လၢကစၢ်ယွၤမၤဝဲတသ့ဘၣ်န့ၣ်လီၤ. အဒိ, ၂တံၤမသ့း ၂း၁၃ စံးဝဲလၢ, ကစၢ်ယွၤ "သမၢလီၤအသးတသ့ဘၣ်" လီၤ.

ဒ်န့ၣ်အသိး, ခ၇ံၥ်ဖိအါအါကလဲၥ် သးလီၤပလိၥ်လၢကစၢ်ယွၤန့ၣ် စိဒိၣ်ကမီၤဒိၣ်ခဲလၢၥ် (စိဒိၣ်ကမီၤထီ) Omnipotent, အခီပညီလၢ ယွၤအိၣ်ဒီး တၢ်စိတၢ်ကမီၤလၢကမၤတၢ်တမံၤလၢ်လၢ် လၢအတပၣ်ဃုၥ်လၢတၢ်ထီဒါ အပူၤဘၣ်-အအံၤမ့ၢ်ဝဲ, တၢ်တမံၤလၢ်လၢ်လၢပဆိကမိၣ်အီၤလၢအမၤသး သ့ဝဲဒီး လၢအဘၣ်ထွဲလိၥ်အသးဒီးလၢအတမၤအသးဖုၣ်ထံၣ်ဖုၣ်ထီဒီး ကစၢ်ယွၤအန့ဆၢၣ်ဘၣ်န့ၣ်လီၤ. တၢ်တနီၤနီၤလၢတညီဝဲဘၣ်လၢကစၢ်ယွၤ အဂီၢ်န့ၣ် မ့ၢ်လၢအဝဲသ့ၣ်ကပၣ်ဃုၥ်လၢတၢ်ထီဒါလၢအအိၣ်ဖျါဝဲ ဒ်သိး ကစၢ်ခ၇ံၥ်အတၢ်ထုကဖၣ်အပူၤဖဲ က့ၤသစ့းမနၤအလီၢ်န့ၣ်လီၤ. ဖဲကစၢ်ခ၇ံၥ် ပၥ်ဂၢၢ်ပၥ်ကျၢၤလၢ "မ့မ့ၢ်ယွၤန့ၣ်သ့တၢ်လၢၥ်လီၤ" မးသဲ ၁၉း၂၆, အဝဲ ဃ့ဘါထုကဖၣ်ဆူအပၢ်အအိၣ်စ့ၢ်ကီး ဖဲတၢ်ပျၤထီၣ်လၢထူၣ်စုညါလိၤ ဘူးထီၣ်ဝဲအကတီၢ်လၢ, "ယပၢ်ဧၢ, တၢ်လၢလီခီအံၤ, လဲၤပူၤကွံၥ်ယၤမ့ၢ်သ့ဒီး, မ်အလဲၤပူၤကွံၥ်ယၤတက့ၢ်, ဘၣ်ဆၣ်ဒီးဖဲဒၣ်ယသးတမ့ၢ်ဘၣ်, မ့ၢ်ဖဲဒၣ်နသး လီၤ" မးသဲ ၂၆း၃၉.

မ့ၢ်လီၤ, ပၢ်အိၣ်ဒီးတၢ်စိတၢ်ကမီၤဆူၣ်ဆူၣ်ကလဲၥ်လၢ ကမၤပူၤဖျဲး ကစၢ်ခ၇ံၥ်လၢတၢ်တူၢ်ဘၣ်ခီၣ်ဘၣ်တၢ်နးတၢ်ဖှီၣ်လၢထူၣ်စုညါအလိၤအံၤလီၤ, ဘၣ်ဆၣ် မၤဝဲတသ့ဘၣ်ဖဲအဘၣ်အုၣ်က့ၤခီၣ်က့ၤၦၤတၢ်ဒဲးဘးဖိတဖၣ် အကတီၢ်န့ၣ်လီၤ. ကဘၣ်မ့ၢ်ဝဲတဂၤ မ့တမ့ၢ် အဂၤတဂၤလီၤ, ခံဂၤလၢၥ် တမ့ၢ်ဘၣ်. (ပၢ် မ့တမ့ၢ် ဖိ ကဘၣ်တူၢ်တၢ်အံၤလီၤ).

`လံၥ်စီဆှံသိၣ်လိစ့ၢ်ကီးလၢ ယွၤအဲၣ်ဒိးမၤပူၤဖျဲးၦၤကိးဂၤဒဲးန့ၣ်လီၤ, (တၢ်အဒိတဖၣ် ၁တံၤမသ့း ၂း၄-၆; တံတူး ၂း၁၁; ၂ပ့းတရူး ၃း၉; ယဃ့းစက့လး ၃၃း၁၁). ဘၣ်ဆၣ်ဒီး ၦၤကိးဂၤဒဲးတဒိးန့ၢ်ဘၣ်တၢ်ပူၤဖျဲးဘၣ်, တၢ်ဂ့ၢ်တၢ်ကျိၤအံၤ သိၣ်လိတၢ်မနုၤတမံၤဘၣ်ဃးတၢ်သးအိၣ်လၢအသဘျ့ဒီး ကစၢ်ယွၤအစိကမီၤအိၣ်ဒီးအဆၢလၢအဟ့ၣ်လီၤၦၤကညီတၢ်သဘျ့အံၤန့ၣ်လဲၣ်.`