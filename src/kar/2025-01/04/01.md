---
title:  ကစၢ်ယွၤန့ၣ်မ့ၢ်တၢ်အဲၣ်ဒီးတၢ်သးကညီၤ
date:   18/01/2025
---

### တၢ်မၤလိတနွံအံၤအဂီၢ်ဖး

စံး ၁၀၃း၁၃; ယၡါယၤ ၄၉း၁၅; ဟိၤၡွ ၁၁း၁-၉; မးသဲ ၂၃း၃၇; ၂က၇ံၣ်သူး ၁၁း၂; ၁က၇ံၣ်သူး ၁၃း၄-၈.

> <p>တၢ်ကလုၢ်ထူ</p>
> "ပိၥ်မုၣ်ကသးပ့ၤနီၣ်အဖိလၢအအီၣ်နုၢ် တုၤအတသးကညီၤဘၣ် အဒၢလီၢ်အဖိန့ၣ်ဧါ. အဝဲန့ၣ်ဒၣ်လဲၥ်ကသးပ့ၤနီၣ်လီၤ. မ့မ့ၢ်ယဲဒၣ်အံၤ ယတသးပ့ၤနီၣ်ဘၣ်နၤဘၣ်" (ယၡါယၤ ၄၉း၁၅).

တၢ်သူၣ်ဟူးသးဂဲၤသ့ၣ်တဖၣ်န့ၣ် အါစုအါဘျီဘၣ်တၢ်ထံၣ်အီၤလၢ တလီၤသူၣ်အိၣ်သးအိၣ်ဘၣ်ဒီး ကဘၣ်တၢ်ဟးဆှဲးအီၤန့ၣ်လီၤ. လၢၦၤတနီၤနီၤ အဂီၢ်န့ၣ်, တၢ်သူၣ်ဟူးသးဂဲၤန့ၣ် တမ့ၢ်တၢ်လၢကဘၣ်ဆိကမိၣ်ထီၣ်အီၤ တမံၤဘၣ်န့ၣ်လီၤ, ဒီးလၢတၢ်အံၤအဃိ, ၦၤပိၥ်မုၣ်ပိၥ်ခွါလၢအဂ့ၤတဖၣ်န့ၣ် တကြၢးလၢတၢ်ပၥ်ဖျါထီၣ်အီၤလၢအမ့ၢ်ၦၤ "သူၣ်ဟူးသးဂဲၤသ့" တဖၣ်န့ၣ်ဘၣ်. လၢၦၤဟ့းလ့ၣ်ဖိလၢအကူၣ်ဘၣ်ကူၣ်သ့တဖၣ်အဂီၢ်န့ၣ်, တၢ်ဆိကမိၣ်လၢအမ့ၢ်, "ၦၤလၢအသ့ၣ်ညါနၢ်ပၢၢ်" ၦၤလၢတၢ်အဲၣ်တအိၣ်ဒီးအီၤဘၣ် မ့တမ့ၢ်ပၢၤအသး တၢ်ဟူးတၢ်ဂဲၤသ့ဝဲတဖၣ် ခီဖျိကျဲလၢအတအိၣ်ဒီးတၢ်သူၣ်ဟူးသးဂဲၤဘၣ် အပူၤန့ၣ်, ဘၣ်တၢ်ပၥ်ဒိၣ်ပၥ်ကဲအီၤန့ၣ်လီၤ.

တၢ်သူၣ်ဟူးသးဂဲၤလၢပၢၤအီၤတန့ၢ်ဘၣ်န့ၣ်, ကဲထီၣ်တၢ်ကီတၢ်ခဲ သ့ဝဲဒၣ်န့ၣ်လီၤ. မ့ၢ်နၥ်သက့ဒီး, ကစၢ်ယွၤတ့လီၤၦၤကညီဃုၥ်ဒီးတၢ်သ့ တၢ်ဘၣ်လၢကအိၣ်ဒီးတၢ်သူၣ်ဟူးသးဂဲၤအဂီၢ်ဒီး ကစၢ်ယွၤအနီၢ်ကစၢ်ဒၣ်ဝဲန့ၣ် ဘၣ်တၢ်ပၥ်ဖျါထီၣ်အီၤလၢလံၥ်စီဆှံအပူၤဒီတကတီၢ်ညါလၢ အမ့ၢ်ၦၤလဲၤခီဖျိ ဘၣ်တၢ်သူၣ်ဟူးသးဂဲၤတဂၤန့ၣ်လီၤ. ကစၢ်ယွၤန့ၣ် မ့ၢ်အိၣ်ဒီးတၢ်သူၣ်ဟူး သးဂဲၤဒိၣ်ဒိၣ်ကလဲၥ်ဒီး, ဒ်လံၥ်စီဆှံပၥ်ဖျါထီၣ်ဝဲဃူဃူဖိးဖိးအသိးအဃိဒီး, တၢ်သူၣ်ဟူးသးဂဲၤအံၤ တမ့ၢ်တၢ်လၢအအၢတမံၤ မ့တမ့ၢ်အဂ့ၢ်အကျိၤတအိၣ် ဘၣ်တမံၤန့ၣ်ဘၣ်, အဂ့ၢ်ဒ်လဲၣ် ကစၢ်ယွၤလၢလံၥ်စီဆှံအပူၤအံၤ မ့ၢ်ၦၤလၢ ၦၤၦဲၤဒီး အိၣ်ဒီးတၢ်ကူၣ်သ့အလၢအၦဲၤတဂၤအဃိန့ၣ်လီၤ.

အနီၢ်နီၢ်န့ၣ်, တၢ်မ့ၢ်တၢ်တီလၢကဘၣ်ဟံးန့ၢ်အီၤ, လၢကဘၣ်အိၣ်ဒီး တၢ်သ့ၣ်ညါနၢ်ပၢၢ်လၢကစၢ်ယွၤအတၢ်အဲၣ်လၢပဂီၢ်န့ၣ် မ့ၢ်ဝဲတၢ်သူၣ်ဟူးသးဂဲၤ လၢအဒိၣ်အယိၥ်တမံၤန့ၣ်လီၤ, ဘၣ်ဆၣ်ကဘၣ်အိၣ်ဒီးတၢ်ပလီၢ်လၢကစၢ်ယွၤ အတၢ်အဲၣ်အံၤ လၢၦဲၤဝဲဘၣ်ဆၣ်, တဘၣ်တၢ်ဆိကမိၣ်အီၤလၢအဒ်သိးဒီး ၦၤကညီအတၢ်သူၣ်ဟူးသးဂဲၤတဖၣ်န့ၣ်ဘၣ်လီၤ.