---
title:  အလုၢ်အၦ့ၤဒိၣ်န့ၢ်ဒံးနဆိကမိၣ်အီၤ
date:   12/01/2025
---

ဒ်ပထံၣ်ဘၣ်လၢတၢ်မၤလိအပူၤကွံၥ်အသိး, မတၤတဂၤမးတုၤဒၣ်လဲၥ် ၦၤတၢ်ဒဲးဘးဖိလၢအအၢကတၢၢ်တဂၤလၢ ကစၢ်ယွၤတအဲၣ်ဘၣ်န့ၣ်တအိၣ်ဝဲ ဘၣ်. မ့ၢ်လၢကစၢ်ယွၤပၥ်လုၢ်ပၥ်ၦ့ၤၦၤဂီၢ်မုၢ်အါန့ၢ်ဒံးပဆိကမိၣ်အီၤသ့အဃိ, တၢ်ဒဲးဘးတမၤမုၥ်အသးဘၣ်လီၤ, အဂ့ၢ်ဒ်လဲၣ်, အဝဲအဲၣ်ၦၤဒီး သ့ၣ်ညါလၢ တၢ်ဒဲးဘးမၤၦၤမနုၤမနုၤတမံၤလဲၣ်အဂ့ၢ်စ့ၢ်ကီးန့ၣ်လီၤ.

ဖး လူၤကၣ် ၁၅း၁၁-၃၂ တက့ၢ်. တၢ်ဒိတၢ်တဲၥ်လၢဖိသဒါ အဂ့ၢ်အံၤ လီၣ်ဖျါထီၣ်ဘၣ်ဃးကစၢ်ယွၤအတၢ်အဲၣ်ဒီး အတၢ်သူၣ်အိၣ်သးအိၣ် မနုၤတမံၤလဲၣ်. တၢ်ဟ့ၣ်ပလီၢ်လၢအကတီၤပၥ်သးလၢၦၤ ဒ်သိးဒီးဖိအဂၤ တဂၤလၢအအိၣ်လီၤတဲၥ်လၢဟံၣ်အဂီၢ်န့ၣ် မ့ၢ်မနုၤလဲၣ်.

ပူလၢကစၢ်ခ၇ံၥ်စံးကတိၤအီၤအပူၤန့ၣ်, ဖိသဒါအံၤ ဃ့အတၢ် န့ၢ်သါဆိ, ဂ့ၢ်လိၥ်ဘှီလိၥ်အပၢ်ဒီး အပၢ်အဟံၣ်ဒူၣ်ဃီဒူၣ်ခဲလၢၥ်န့ၣ်လီၤ. ဖိသဒါအံၤ ဆဲးလဲၤမၤလၢၥ်ဂီၤကွံၥ်အတၢ်န့ၢ်သါ, ကဲထီၣ်ၦၤဖှီၣ်ဒီး ၦၤလၢ သၣ်၀ံၤလီၤဒိတၢ်တဂၤ, သးက့ၣ်ထိးသ့ၣ်တဖၣ်လၢအအီၣ်ဘၣ်အဆၣ်လၢ ကျိးပူၤန့ၣ်လီၤ. နီၣ်ဘၣ်က့ၤဝဲလၢခ့ၦၤတဖၣ်လၢအပၢ်အဟံၣ်န့ၣ် အီၣ်ဘၣ် အီဘၣ်လၢလၢၦဲၤၦဲၤအဃိ, အဝဲဆၢတဲၥ်လီၤအသးလၢ ကက့ၤဆူအပၢ်အဟံၣ် ဒီးကဲထီၣ်ခ့ၦၤတဂၤန့ၣ်လီၤ.

တၢ်လၢအပိၥ်ထီၣ်အခံန့ၣ် မ့ၢ်တၢ်လၢအဂံၢ်ဆူၣ်ဘါဆူၣ်တမံၤန့ၣ် လီၤ. ပၢ်တနီၤနီၤကဃၣ်ကွံၥ်အသးလၢ ဖိလၢအဟဲက့ၤဆူအအိၣ်ဒ်အံၤန့ၣ် လီၤ. "နဟံးန့ၢ်နတၢ်န့ၢ်သါဒီး ညိကွံၥ်ယဟံၣ်န့ၣ်လီၤ. နဟံၣ်တအိၣ်လၢၤ ဖဲအံၤနီတစုဘၣ်." တၢ်ဒ်အံၤန့ၣ် မ့ၢ်ပၥ်သးလၢအကြၢးမးဝဲ, အိၣ်ဒီးအဂ့ၢ် အကျိၤဘၣ်ဝဲတမ့ၢ်ဘၣ်ဧါ. လၢမိၢ်ပၢ်လၢဟီၣ်ခိၣ်ချၢတနီၤနီၤအဂီၢ်န့ၣ်, ဖိအံၤ ထလၢကွံၥ်အခၢးလၢ ကဘၣ်တူၢ်လိၥ်က့ၤအီၤလၢဟံၣ်ပူၤလီၤဆီဒၣ်တၢ်ဒ်အမ့ၢ် ဖိတဂၤအသိးအဂီၢ်န့ၣ်လီၤ.

ဘၣ်ဆၣ်ဒီး, လၢတၢ်ဒိအပူၤအံၤန့ၣ်, ပၢ် (လၢအဘၣ်တၢ်ဒိလီၤလၢ ကစၢ်ယွၤအနီၢ်ကစၢ်ဒၣ်ဝဲတဂၤ) အံၤ, တစံးဆၢတၢ်ကတိၤဒ်အံၤနီတထံၣ် ဘၣ်. လၢအလီၢ်န့ၣ်, "ဖဲ (ဖိသဒါ) အိၣ်ဒ်ဖးယံၤဒီးဟံၣ်အကတီၢ်န့ၣ်, အပၢ် ထံၣ်အီၤဒီးသးအိၣ်အီၤအဃိ, ဃ့ၢ်ဆူအအိၣ်, ဖိးဝဲအကိၥ်ဒီးနၢမူအီၤလီၤ" လူၤကၣ် ၁၅း၂၀. ဖဲဆၢကတီၢ်န့ၣ်, ဟံၣ်ကစၢ်, ဟံၣ်ခိၣ်တဂၤကဘၣ်ဃ့ၢ်ဒီး လဲၤထံၣ်ၦၤတဂၤဂၤဒ်အံၤန့ၣ် မ့ၢ်တၢ်လၢအသူးအသံၣ်တဂ့ၤဘၣ်တမံၤလီၤ, ဘၣ်ဆၣ်သနၥ်က့, ပၢ်အံၤလၢတၢ်သးအိၣ်ဒိၣ်အပူၤ ဃ့ၢ်ထီၣ်ဆူတၢ်ချၢ ဒ်သိးကထံၣ်အဖိခွါဒီးတၢ်လၢအလီၤကမၢကမၣ်ဒိၣ်န့ၢ်ဒံးအအံၤန့ၣ် မ့ၢ်တၢ်ကိး က့ၤအီၤဆူဟံၣ်တုၤဒၣ်လဲၥ်မၤမူးမၤပွဲလၢအဂီၢ်, ဒုးအိၣ်ထီၣ်တၢ်အဒိအတဲၥ် လၢကစၢ်ယွၤအတၢ်သးအိၣ်ဒိၣ်ဒိၣ်ကလဲၥ်လၢၦၤဟးဖျိးကျဲတဂၤလၢ်လၢ်အဂီၢ် ဒီးသူၣ်ခုသးခုလၢၦၤတဂၤလၢ်လၢ်ဟဲက့ၤဆူဟံၣ်အဃိန့ၣ်လီၤ. ကစၢ်ယွၤ အတၢ်ပၥ်သးလီၣ်ဖျါထီၣ်အသးအံၤ မ့ၢ်ဒိၣ်နီၢ်မးလဲၣ်.

တၢ်လၢအလီၤသူၣ်အိၣ်သးအိၣ်တမံၤန့ၣ် မ့ၢ်ဖိအဂၤတဂၤအတၢ် ပၥ်သးန့ၣ်လီၤ. တၢ်ပၥ်အသးဒ်အံၤ ဘၣ်တၢ်နၢ်ပၢၢ်အီၤသ့လၢအမ့ၢ်ၦၤကညီ အလုၢ်အလၢ်တမံၤအံၤန့ၣ် ဘၣ်မနုၤအဃိလဲၣ်. မ့ၢ်နၥ်သက့ဒီး, ပူအံၤ သိၣ်လိၦၤတၢ်မနုၤတမံၤလၢၦၤကညီအတၢ်ထံၣ်အံၤ တဘၣ်ထွဲလိၥ်အသးဒီး ကစၢ်ယွၤအတၢ်အဲၣ်လၢပဂီၢ်န့ၣ်လဲၣ်.