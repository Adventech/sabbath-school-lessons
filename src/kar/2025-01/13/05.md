---
title:  တၢ်အဲၣ်တၢ်ကွံမ့ၢ်တၢ်မၤလၢထီၣ်ၦဲၤထီၣ်တၢ်သိၣ်တၢ်သီ
date:   26/03/2025
---

တၢ်အဲၣ်တၢ်ကွံဒီးတၢ်သိၣ်တၢ်သီအတၢ်ဘၣ်ထွဲလိၥ်အသးန့ၣ် ပစံးကတိၤအဂ့ၢ်အါအါဂီၢ်ဂီၢ်တသ့ဝဲဘၣ်. အနီၢ်နီၢ်တခီ, ဒ်လံၥ်စီဆှံ ပၥ်ဖျါထီၣ်ဝဲအသိး, အဲၣ်တၢ်ကွံတၢ်န့ၣ် မ့ၢ်တၢ်မၤလၢထီၣ်ၦဲၤထီၣ်တၢ်မၤလိၥ် န့ၣ်လီၤ.

ဖဲ ၇ိမ့ၤ ၁၃း၈-၁၀ အပူၤန့ၣ်, စီၤပီလူးသိၣ်လိနဲၣ်လိဝဲလၢ, "သုတအိၣ်ဒီးသုကမၢ်လၢၦၤနီတမံၤတဂ့ၤ, အိၣ်ထဲတမံၤ, လၢသုဘၣ်အဲၣ်လိၥ် ကွံလိၥ်သုသးတက့ၢ်. အဂ့ၢ်ဒ်အံၤ, ၦၤလၢအအဲၣ်ၦၤဂၤန့ၣ်, မၤလၢထီၣ် ၦဲၤထီၣ်လံတၢ်သိၣ်တၢ်သီလံ" (၇ိမ့ၤ ၁၃း၈). တုၤမ့ၢ်အပၥ်ဖျါထီၣ်တၢ်မၤလိၥ် လၢအလီၢ်ခံဃုထံၣ်၀ံၤဒီး, စီၤပီလူးဘိးဘၣ်သ့ၣ်ညါလီၤလၢတၢ်သ့ၣ်တဖၣ်အံၤ, "ပၥ်ဖှိၣ်ထီၣ်အသးလၢအမ့ၢ်, အဲၣ်ၦၤလၢနဃၢၤဒ်နအဲၣ်လီၤနသးဒၣ်နဲအသိး န့ၣ်တက့ၢ်" (၇ိမ့ၤ ၁၃း၉). မၤကဒီးတစု, ဖဲ ကလၤတံ ၅း၁၄ အပူၤန့ၣ်, စီၤပီလူးစံးကတိၤဖျါထီၣ်လၢ, "တၢ်သိၣ်တၢ်သီခဲလၢၥ်လၢထီၣ်ၦဲၤထီၣ်လၢ တၢ်ကတိၤတဘီအံၤ, ၦၤအိၣ်လၢနဃၢၤန့ၣ်, အဲၣ်အီၤဒ်နအဲၣ်လီၤနသးအသိး န့ၣ်တက့ၢ်" (ကလၤတံ ၅း၁၄). ဘၣ်ဆၣ်ဒီး တၢ်အဲၣ်မနုၤတမံၤလၢအမၤ လၢၦဲၤတၢ်သိၣ်တၢ်သီန့ၣ်လဲၣ်. တၢ်အဲၣ်ဒ်သိးဒီးအအံၤန့ၣ် မ့ၢ်အဖျါဝဲဒ်လဲၣ်.

`ဖး မးသဲ ၂၃း၂၃, ၂၄ တက့ၢ်. "တၢ်သိၣ်တၢ်သီလၢအဃၢဒိၣ် တက့ၢ်တဖၣ်" န့ၣ် မ့ၢ်မနုၤလဲၣ်. ဖး ၅မိၤၡွ ၅း၁၂-၁၅ ဒီး ယၡါယၤ ၅၈း၁၃, ၁၄ တက့ၢ်. လံၥ်စီဆှံအဆၢသ့ၣ်တဖၣ်အံၤ ဒုးနဲၣ်ဖျါတၢ်သိၣ်တၢ်သီ (လီၤဆီဒၣ်တၢ်မုၢ်အိၣ်ဘှံးနံၤအတၢ်မၤလိၥ်) ဒီးကစၢ်ယွၤအတၢ်သးအိၣ်လၢ တၢ်တီတၢ်လိၤဒီးတၢ်မၤပူၤဖျဲးအဂီၢ်အံၤ ဘၣ်ထွဲလိၥ်အသးလၢကျဲဒ်လဲၣ် တကလုၥ်လဲၣ်.`

ကစၢ်ခ၇ံၥ်ဒုးသ့ၣ်ညါ "တၢ်သိၣ်တၢ်သီလၢအဃၢဒိၣ်တက့ၢ်" အံၤ အမ့ၢ် "တၢ်စံၣ်ညီၣ်တီ, တၢ်သးကညီၤဒီးတၢ်နၥ်" တဖၣ်အသိးန့ၣ်လီၤ. လီၤဆီဒၣ်တၢ်လၢ တၢ်ဘၣ်လိၥ်အသးဒီးတၢ်သိၣ်တၢ်သီတထံၣ်-မုၢ်အိၣ်ဘှံးနံၤ, အံၤ, ပထံၣ်သ့လၢလံၥ်စီဆှံအပူၤလၢ မုၢ်အိၣ်ဘှံးနံၤဒၣ်ဝဲန့ၣ် စဲဘူးလိၥ်အသး ဒီးတၢ်ဒုးထူၣ်ဖျဲးထီၣ်က့ၤတၢ်ဒီးတၢ်စံၣ်ညီၣ်တီန့ၣ်လီၤ.

လၢ ၅မိၤၡွအဆၢဒိၣ်အပူၤအံၤ, မုၢ်အိၣ်ဘှံးနံၤအတၢ်မၤလိၥ်န့ၣ် အိၣ်သူၣ်လီၤအသးလၢ ကစၢ်ယွၤအတၢ်ဒုးထူၣ်ဖျဲးထီၣ်က့ၤအံၣ်စ၇့လးလၢ ကုၢ်အလီၢ်အတၢ်ဘၣ်ထွဲလိၥ်အသးအဂ့ၢ်န့ၣ်လီၤ. အအံၤ, မုၢ်အိၣ်ဘှံးနံၤန့ၣ် တမ့ၢ်ထဲလၢတၢ်သ့ၣ်နီၣ်ထီၣ်က့ၤတၢ်ဘၣ်တ့အဂ့ၢ်ဘၣ်, မ့ၢ်စ့ၢ်ကီးတၢ်သ့ၣ်နီၣ် ထီၣ်က့ၤတၢ်ဒုးထီၣ်ဖျဲးထီၣ်က့ၤတၢ်လၢကုၢ်အလီၢ်ဒီး တၢ်မၤနးမၤဖှီၣ်အလီၢ် န့ၣ်လီၤ. လၢတၢ်ထံၣ်ဘၣ်ဃးတၢ်ဃၣ်ကွံၥ်သးဆူနီၢ်ကစၢ်အတၢ်သးအိၣ် ဒီးပၥ်မုၢ်အိၣ်ဘှံးနံၤလၢတၢ်သူၣ်မုၥ်သးမုၥ်ခီဖျိတၢ်မၤမုၥ်သးလၢယွၤအပူၤအံၤ (ယၡါယၤ ၅၈း၁၃, ၁၄), တၢ်ပၥ်ဖျါဆူၣ်ထီၣ်လၢတၢ်အဲၣ်ဒီးတၢ်စံၣ်ညီၣ်တီ အတၢ်မၤတဖၣ်လၢ ၦၤဂၤအဖီခိၣ်လၢအမ့ၢ်-တၢ်မၤဂ့ၤတၢ်, တၢ်လုၢ်အီၣ် လုၢ်အီၦၤလၢအသၣ်၀ံၤအသး, ဟ့ၣ်တၢ်လီၢ်တၢ်ကျဲလၢၦၤဟံၣ်ဃီတအိၣ်ဘၣ် တဖၣ်န့ၣ်လီၤ. (ယၡါယၤ ၅၈း၃-၁၀).

လၢတၢ်ဟ့ၣ်လီၤတၢ်သိၣ်လိနဲၣ်လိခဲလၢၥ်သ့ၣ်တဖၣ် (ဒီးအဂုၤအဂၤ အါအါကလဲၥ်တဖၣ်) အံၤ, ၦၤလၢအဲၣ်ဒီးမၤလၢထီၣ်ၦဲၤထီၣ်တၢ်သိၣ်တၢ်သီ ခီဖျိတၢ်အဲၣ်အံၤန့ၣ်, ကဘၣ်သးအိၣ်တမ့ၢ်ထဲလၢတၢ်ဒဲးဘးအတၢ်မၤဘၣ်, မ့မ့ၢ်တခီ ကဘၣ်သးအိၣ်စ့ၢ်ကီးတၢ်လၢအတပၣ်ဃုၥ်ဒီးတၢ်ဒဲးဘးတဖၣ်ဘၣ် န့ၣ်လီၤ. တၢ်အဲၣ်တၢ်ကွံလၢအမၤလၢထီၣ်ၦဲၤထီၣ်တၢ်သိၣ်တၢ်သီန့ၣ် ဒုးပၣ်ဃုၥ် တမ့ၢ်ထဲတၢ်တိၢ်န့ၢ်တၢ်သိၣ်တၢ်သီတမံၤလၢ တၢ်ဟးဆှဲးမၤတၢ်ဒဲးဘးအံၤ န့ၣ်ဘၣ်, ပၣ်ဃုၥ်စ့ၢ်ကီးဒီးတၢ်မၤတၢ်ဂ့ၤလၢတၢ်ဟူးတၢ်ဂဲၤဆူၣ်ဆူၣ်အပူၤ-မၤတၢ်အဲၣ်အတၢ်မၤတဖၣ်လၢ တၢ်စိၥ်ထီၣ်တၢ်စံၣ်ညီၣ်တီဒီး တၢ်သးကညီၤ အပူၤန့ၣ်လီၤ. တၢ်အိၣ်တီအိၣ်လိၤလၢကစၢ်ယွၤအပူၤအံၤန့ၣ် ဒိၣ်န့ၢ်အါန့ၢ်ဒံး တၢ်လုၢ်သ့ၣ်ခါပတၥ်လံၥ်မဲၥ်ဖျၢၣ်တဖျၢၣ်လၢတၢ်သိၣ်တၢ်သီအပူၤအံၤန့ၣ်လီၤ.