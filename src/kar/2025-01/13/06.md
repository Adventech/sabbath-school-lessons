---
title:  လၢတၢ်ခဲလၢၥ်အမဲၥ်ညါ, အဲၣ်လိၣ်သးတဂၤဒီးတဂၤတက့ၢ်
date:   27/03/2025
---

တၢ်အဲၣ်တၢ်ကွံမ့မ့ၢ်တၢ်မၤလၢထီၣ်ၦဲၤထီၣ်တၢ်သိၣ်တၢ်သီဒီး, ၦၤတဂၤလၢ်လၢ်န့ၣ် တိၢ်န့ၢ်ကစၢ်ယွၤအတၢ်သိၣ်တၢ်သီလၢလၢၦဲၤၦဲၤ ခီဖျိ တၢ်ကီၤသူၣ်ကီၤသးလၢကမၤတၢ်အၢတဖၣ်အဂီၢ်တသ့ဝဲဘၣ်လီၤ. တၢ်အဲၣ် တၢ်ကွံအတၢ်သိၣ်တၢ်သီဒၣ်ဝဲ (အဘၣ်တၢ်ပၥ်ဖျါထီၣ်လၢလံၥ်စီဆှံအပူၤ) အံၤ တမ့ၢ်ထဲလၢအမၤလိၥ်ၦၤလၢ ကဘၣ်ပၢၤသူၣ်ပၢၤသးလၢမၤတၢ်အၢအဂီၢ်ဘၣ်, တၢ်သိၣ်တၢ်သီမၤလိၥ်ၦၤတဘျီဃီလၢ ကမၤတၢ်မၤလၢအလီၣ်ဖျါထီၣ် ကစၢ်ယွၤအတၢ်အဲၣ်ၦၤဂၤတဖၣ်အအိၣ်-တမ့ၢ်ထဲလၢတၢ်အိၣ်ဖှိၣ်ဖိလၢ အဂၤတဖၣ်ဘၣ် မ့ၢ်စ့ၢ်ကီးၦၤလၢဟီၣ်ခိၣ်ချၢတဖၣ်လၢအလိၣ်ဘၣ်ခ၇ံၥ်ဖိ အတၢ်အုၣ်အသးကိၢ်ကိၢ်ဂီၤဂီၤအံၤအအိၣ်န့ၣ်လီၤ.

`ဖး ယၤကိၥ် ၂း၁-၉ တက့ၢ်. တၢ်ကစီၣ်လၢအ၇့ဒိၣ်မးလၢ အဘၣ် တၢ်ဟ့ၣ်လီၤၦၤဖဲအံၤန့ၣ် မ့ၢ်မနုၤလဲၣ်.`

ဖဲအံၤန့ၣ်, စီၤယၤကိၥ်ကိးသတြီထီၣ်တၢ်စံၣ်ညီၣ်တတီတလိၤလၢ ၦၤအိၣ်တၢ်ဆိးတၢ်အလီၢ်ဆူၣ်ဆူၣ်ကလဲၥ်, လီၤဆီဒၣ်တၢ်ဒုးနဲၣ်ဖျါထီၣ် တၢ်တယူးယီၣ်ပၥ်ကဲၦၤဖှီၣ်ဖိယၥ်ဖိဒီး ၦၤဘၣ်တၢ်နးတၢ်ဖှီၣ်တဖၣ် ခီဖျိ ၦၤလၢအထူးအတီၤတနီၤတဖၣ်န့ၣ်လီၤ. ၀ံၤကဒီးန့ၣ်, အဝဲကိးထီၣ်တၢ်သိၣ် တၢ်သီအတၢ်အဲၣ်တၢ်ကွံလၢ ၦၤတဂၤလၢ်လၢ်လၢအအိၣ်လၢအဃၢၤအဂီၢ်, စံးဝဲလၢ, သုမ့ၢ်မၤလၢထီၣ်ၦဲၤထီၣ်တၢ်သိၣ်တၢ်သီအအံၤဒီး, "သုမၤတၢ်ဂ့ၤဂ့ၤ ဘၣ်ဘၣ်လီၤ" (ယၤကိၥ် ၂း၈).

ဒ် Ellen G. White ပၥ်ဖျါထီၣ်ဝဲအသိး, "တၢ်အဲၣ်ၦၤကညီန့ၣ် မ့ၢ်တၢ်ဒုးနဲၣ်ဖျါထီၣ်ကစၢ်ယွၤအတၢ်အဲၣ်လၢဟီၣ်ခိၣ်ချၢလီၤ. ကဘၣ်သူၣ်လီၤ တၢ်အဲၣ်အအံၤ, ဒ်သိးကကဲထီၣ်ဖိတဖၣ်လၢကစၢ်ယွၤအဟံၣ်ဖိဃီဖိအပူၤ လၢစီၤပၤအတၢ်လၤတၢ်ကပီၤကအိၣ်ထီၣ်လၢပပူၤအဂီၢ်န့ၣ်လီၤ. ဖဲကစၢ်ခ၇ံၥ် အတၢ်ကတိၤလၢအမ့ၢ် "အဲၣ်လိၥ်ကွံလိၥ်သုသးသကိးသကိး, ဒ်ယအဲၣ်သု အသိး" (ယိၤဟၣ် ၁၅း၁၂), ဖဲပအဲၣ်ဟီၣ်ခိၣ်ဖိဒ်အအဲၣ်တ့ၢ်ၦၤအသိးန့ၣ်, အတၢ်မၤလၢပဂီၢ်အံၤ လၢထီၣ်ၦဲၤထီၣ်ဝဲဒၣ်လီၤ. ပကြၢးဒီးမူခိၣ်ဘီမုၢ်လံလီၤ, အဂ့ၢ်ဒ်လဲၣ် ပအိၣ်ဒီးမူခိၣ်ဘီမုၢ်လၢပသးပူၤအဃိန့ၣ်လီၤ." Ellen G. White, The Desire of Ages, p. 641.

ဖဲပအဲၣ်ၦၤဟီၣ်ခိၣ်ဖိဒ်ကစၢ်ခ၇ံၥ်အဲၣ်ဟီၣ်ခိၣ်အသိးန့ၣ်-ပကြၢးဒီး မူခိၣ်ဘီမုၢ်န့ၣ်လီၤ. မ့ၢ်တၢ်ပၥ်ဖျါထီၣ်လၢအစိကမီၤဒိၣ်မးတမံၤလၢ ၦၤပိၥ် ကစၢ်ခ၇ံၥ်ခံသ့ၣ်တဖၣ်အဂီၢ်မးလဲၣ်.

ကစၢ်ခ၇ံၥ်မၤလိၥ်ၦၤပိၥ်အခံသ့ၣ်တဖၣ်လၢ, "ကအဲၣ်လိၥ်သး သကိးသကိးဒ်ယအဲၣ်သုအသိး" န့ၣ်လီၤ. (ယိၤဟၣ် ၁၃း၃၄). ကစၢ်ခ၇ံၥ် ဘိးဘၣ်သ့ၣ်ညါလီၤစ့ၢ်ကီးလၢ, "လၢတၢ်အံၤ, လၢသုအဲၣ်လိၥ်ကွံလိၥ်သုသး အဃိဒီး, ၦၤခဲလၢၥ်ကသ့ၣ်ညါလၢသုမ့ၢ်ယပျဲၢ်ယဘီၣ်လီၤ" (ယိၤဟၣ် ၁၃း၃၅). တၢ်အဲၣ်တၢ်ကွံအံၤ မ့ၢ်တၢ်အကံၢ်အလဲဒိၣ်နီၢ်မးတမံၤလၢ ခ၇ံၥ်ဖိအတၢ်စူၢ် တၢ်နၥ်အပူၤလီၤ, အဂ့ၢ်ဒ်လဲၣ် ကစၢ်ယွၤမ့ၢ်တၢ်အဲၣ်တၢ်ကွံအဃိလီၤ. (၁ယိၤဟၣ် ၄း၈, ၁၆). ၦၤလၢအစံးအအဲၣ်ယွၤန့ၣ်, ကဘၣ်အဲၣ်လိၥ်ကွံလိၥ် အသးသကိးသကိးန့ၣ်လီၤ. (ထိၣ်သတြီၤဒီး ၁ယိၤဟၣ် ၃း၁၁; ၄း၂၀, ၂၁ တက့ၢ်).

ဒ်န့ၣ်အသိး, ၁ပ့းတရူး ၄း၈ ဟ့ၣ်သဆၣ်ထီၣ်ခ၇ံၥ်ဖိတဖၣ်လၢ, "ဒီးလၢတၢ်ခဲလၢၥ်အမဲၥ်ညါ, မ်တၢ်အဲၣ်တၢ်ကွံဒိၣ်မးအိၣ်လၢသုကျါတမ့ၢ်. အဂ့ၢ်ဒ်အံၤ, တၢ်အဲၣ်တၢ်ကွံန့ၣ် ကျၢၢ်ဘၢတၢ်ဒဲးဘးအါမးလီၤ." (ကွၢ်စ့ၢ်ကီး ဧ့ၤဘြံၤ ၁၀း၂၄ ဒီး ၁သ့းစၤလနံ ၃း၁၂).

`ကွၢ်ထံဆိကမိၣ်အါထီၣ်တၢ်ဂ့ၢ်တၢ်ကျိၤလၢ တၢ်အဲၣ်ၦၤဟီၣ်ခိၣ်ဖိ ဒ်ကစၢ်ခ၇ံၥ်အဲၣ်တ့ၢ်အဝဲသ့ၣ်အသိးန့ၣ်တက့ၢ်. တၢ်အံၤမၤစၢၤၦၤလၢ ကနၢ်ပၢၢ်အါထီၣ်ခ၇ံၥ်ဖိအတၢ်လၢတၢ်ၦဲၤတမံၤအံၤ ဒီးလၢကကြၢးဒီးတၢ်မူ အထူအယိၥ်အဂီၢ် ကသ့ဝဲဆံးဒိၣ်လဲၣ်. ဟဲစိၥ်နတၢ်စံးဆၢဆူတီၤပူၤ ဖဲအိၣ်ဘှံးနံၤန့ၣ်တက့ၢ်.`