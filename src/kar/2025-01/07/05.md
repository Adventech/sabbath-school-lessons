---
title:  တၢ်တြီဆၢတၢ်လၢတၢ်သးအိၣ်သဘျ့ပူၤ
date:   12/02/2025
---

ပမ့ၢ်တနၢ်ပၢၢ်ကစၢ်ယွၤအကျဲဒီးအတၢ်ဆိကမိၣ်တဖၣ်အါအါ ဘၣ်ဆၣ်, လံၥ်စီဆှံလီၣ်ဖျါထီၣ်န့ၢ်တၢ်သ့ၣ်တဖၣ်တနီၤလၢကမၤစၢၤၦၤ ဒ်သိး ကလဲၤခီဖျိတၢ်ကီတၢ်ခဲအဂီၢ်န့ၣ်လီၤ. ကျဲတဘိလၢကမၤစၢၤၦၤလၢ ကသဂၢၢ် တၢ်အၢတၢ်သီအတၢ်ကီတၢ်ခဲန့ၣ် ဘၣ်တၢ်သ့ၣ်ညါအီၤလၢတၢ်တြီဆၢတၢ်လၢ နီၢ်ကစၢ်အတၢ်သးအိၣ်ဒၣ်ဝဲအပူၤန့ၣ်လီၤ.

တၢ်တြီဆၢအအံၤန့ၣ် မ့ၢ်တၢ်ထံၣ်တမံၤလၢတၢ်အၢတၢ်သီန့ၣ် မ့ၢ်တၢ်ဘၣ်တ့သူကမၣ်အတၢ်သးအိၣ်လၢသဘျ့, အတၢ်ဃုထၢသဘျ့န့ၣ်လီၤ. မ့မ့ၢ်ဒ်န့ၣ်ဒီး, ပပၥ်တၢ်ကမၣ်လၢကစၢ်ယွၤအဖီခိၣ်အလီၢ်တအိၣ်လၢၤဘၣ်, အဂ့ၢ်ဒ်လဲၣ်တၢ်အၢတၢ်သီအံၤ မ့ၢ်ဟဲအိၣ်ထီၣ်အသးလၢ တၢ်ဘၣ်တ့သ့ၣ်တဖၣ် သူကမၣ်တၢ်သးအိၣ်သဘျ့လၢကစၢ်ယွၤဟ့ၣ်လီၤၦၤလၢတၢ်ဂ့ၤအဂီၢ်အဃိန့ၣ် လီၤ. မ့ၢ်နၥ်သက့ဒီး, ဘၣ်မနုၤလၢကစၢ်ယွၤဟ့ၣ်တၢ်သးအိၣ်သဘျ့အံၤန့ၣ် လဲၣ်. လၢတၢ်ဂ့ၢ်အံၤအဖီခိၣ်န့ၣ်, C.S. Lewis ကွဲးတ့ၢ်ဝဲတဘျီလၢ "တၢ်သးအိၣ်သဘျ့ဒုးအိၣ်ထီၣ်တၢ်အၢတၢ်သီညီဘၣ်ဆၣ်, မ့ၢ်စ့ၢ်ကီးတၢ်ထဲ တမံၤဧိၤလၢ အဒုးအိၣ်ထီၣ်တၢ်အဲၣ်တၢ်ကွံ မ့တမ့ၢ် တၢ်ဂ့ၤတၢ်၀ါ မ့တမ့ၢ် တၢ်သူၣ်ဖှံသးညီလၢအကြၢးအိၣ်ဝဲသ့ၣ်တဖၣ်န့ၣ်လီၤ. ဟီၣ်ခိၣ်လၢအအိၣ်ဒီး တၢ်မၤအါ-ဟီၣ်ခိၣ်လၢအမၤတၢ်ဒ်သိးဒီးစဲးဖီကဟၣ်အံၤ-တကြၢးမးလၢ တၢ်တ့လီၤအီၤဘၣ်လီၤ. တၢ်သူၣ်ဖှံသးညီလၢ ကစၢ်ယွၤပၥ်လီၤဃၥ်ဝဲလၢ အတၢ်ဘၣ်တ့အဒိၣ်ကတၢၢ်အဂီၢ်န့ၣ် မ့ၢ်တၢ်သူၣ်ဖှံသးညီလၢ ကဒိးန့ၢ်ဘၣ် တၢ်သဘျ့အဂီၢ်, ပၥ်ဖှိၣ်ထီၣ်သးဒီးကစၢ်ယွၤ ဒီးၦၤကညီတဂၤဒီးတဂၤအဂီၢ် န့ၣ်လီၤ...ဒီးလၢတၢ်အံၤအပူၤန့ၣ် အဝဲသ့ၣ်ကဘၣ်အိၣ်ဒီးတၢ်သဘျ့လီၤ." Mere Christianity (New York: MacMillan, 1960), p. 52.

`ဖး ၁မိၤ ၂း၁၆, ၁၇ တက့ၢ်. လံၥ်စီဆှံဆၢအံၤ ပၥ်ဖျါထီၣ် တၢ်သဘျ့လၢအဘၣ်တၢ်ဟ့ၣ်လီၤစီၤအၤဒၣ်ဒီးနီၢ်အံၣ်အုအံၤလၢကျဲဒ်လဲၣ်.`

မ့ၢ်စံးကတိၤလၢအခီၣ်ထံးန့ၣ်, တၢ်ဃုထၢသဘျ့မ့ၢ်တအိၣ်ဘၣ်န့ၣ် ဘၣ်မနုၤလၢကစၢ်ယွၤမၤလိၥ်အဝဲသ့ၣ်ဒ်န့ၣ်လဲၣ်. စီၤအၤဒၣ်ဒီးနီၢ်အံၣ်အု အီၣ်သ့ၣ်သၣ်, ဒီးစးထီၣ်ဖဲန့ၣ်, ပဟီၣ်ခိၣ်ၦဲၤဝဲဒီးတၢ်အၢတၢ်သီန့ၣ်လီၤ. ဖဲ ၁မိၤၡွ ၄ အပူၤ, တၢ်လီၤကမၣ်ပူ၀ံၤအလီၢ်ခံတဆၢန့ၣ်, ပထံၣ်ဘၣ်တၢ်မၤအသး လီၤပျံၤလီၤဖုး ခီဖျိတၢ်ဒဲးဘးအဃိလၢအမ့ၢ်စီၤကၤယံၣ်အတၢ်မၤသံအပုၢ် စီၤဟ့းဘ့းလးန့ၣ်လီၤ. တၢ်လီၤကမၣ်အတၢ်ဃဲၤပၥ်ဖျါထီၣ်လၢစီၤအၤဒၣ်ဒီး နီၢ်အံၣ်အုသူကမၣ်အတၢ်သးအိၣ်သဘျ့အံၤ ဟဲစိၥ်တၢ်ဒဲးဘးဒီးတၢ်အၢတၢ်သီ ဆူပဟီၣ်ခိၣ်အတၢ်စံၣ်စိၤတဲစိၤအပူၤအံၤန့ၣ်လီၤ.

လၢလံၥ်စီဆှံအပူၤသကုၤဆးဒးန့ၣ်, ပထံၣ်ဘၣ်တၢ်သးအိၣ်သဘျ့ အတၢ်မၤအသးနီၢ်ကီၢ်အိၣ်ဝဲန့ၣ်လီၤ. (ကွၢ် ၅မိၤၡွ ၇း၁၂, ၁၃; ယိၤရှူ ၂၄း၁၄, ၁၅; စံး ၈၁း၁၁-၁၄; ဒီး ယၡါယၤ ၆၆း၄). လၢပတၢ်အိၣ်မူကိးနံၤဒဲး အတီၢ်ပူၤန့ၣ်, ပနီၢ်ကစၢ်ဒၣ်ဝဲမၤတၢ်သးအိၣ်သဘျ့အတၢ်ဆၢတဲၥ်လၢအဒိၣ်ဝဲ မ့ၢ်ဂ့ၤ, ဆံးဝဲမ့ၢ်ဂ့ၤ လၢအဘၣ်တၢ်ဟ့ၣ်ၦၤလၢတၢ်ဘၣ်တ့အကစၢ်အံၤန့ၣ်လီၤ. တၢ်သးအိၣ်သဘျ့မ့ၢ်တအိၣ်ဘၣ်ဒီး, တၢ်တထံၣ်ၦၤလၢအမ့ၢ်ၦၤကညီဘၣ်. အါန့ၢ်ဒ်အန့ၢ်, ပကလီၤဂၥ်စဲးဖီကဟၣ်တဖျၢၣ် မ့ၢ်တမ့ၢ် စဲးတဖျၢၣ်လၢ အတၢ်ဆိကမိၣ်, တၢ်သ့ၣ်ညါတအိၣ်ဘၣ်န့ၣ်လီၤ.

Sony Corporation (စိၤနံၤအတၢ်မၤလီၢ်) ဒုးအိၣ်ထီၣ် ထွံၣ်လၢ အမ့ၢ်စဲးတဒုကိးဝဲအမံၤလၢ Aibo န့ၣ်လိၤ. လီၤဂၥ်ဒ်သိးဒီးထွံၣ်နီၢ်ကီၢ် ဘၣ်ဆၣ် ဆိက့ဆါဘီတန့ၢ်ဘၣ်, အဃၢ်တအိၣ်ဘၣ်, တအ့ၣ်တၢ်ဘၣ်, တလိၣ်ဆဲးကသံၣ်ဘၣ်ဒီး အဆူၣ်တလီၤထဲးဘၣ်လီၤ. မ့ၢ်နကလဲနထွံၣ်လၢ အအိၣ်ဒီးအသွံၣ်အထံအံၤဒီး Aibo န့ၣ်ဧါ. နမ့ၢ်တလဲအီၤဘၣ်ဒီး, နတၢ်ဃုထၢအံၤ မၤစၢၤနၤလၢနကနၢ်ပၢၢ်အါထီၣ်ဘၣ်မနုၤလၢကစၢ်ယွၤတ့လီၤ ဒ်သိးအမၤတ့ၢ်ဝဲ, တၢ်ဘၣ်ယိၣ်မ့ၢ်အိၣ်ဘၣ်ဆၣ်, အတ့လီၤၦၤဃုၥ်ဒီးပတၢ် သးအိၣ်သဘျ့အံၤန့ၣ်ဒ်လဲၣ်.