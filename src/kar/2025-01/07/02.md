---
title:  "ဆံးယံၥ်မးလဲၣ်, ယွၤဧၢ"
date:   09/02/2025
---

တၢ်အၢတၢ်သီအတၢ်သဘံၣ်ဘုၣ်အံၤ တဘၣ်တၢ်စံးကတိၤအီၤထဲလၢ အဆၢကတီၢ်ခဲအံၤဘၣ်, မ့မ့ၢ်တခီအိၣ်လၢလံၥ်စီဆှံဒၣ်လဲၥ်အပူၤန့ၣ်လီၤ.

`ဖး ယိၤဘး ၃၀း၂၆; ယံး၇မံယၤ ၁၂း၁; ယံး၇မံယၤ ၁၃း၂၂; မၤလကံ ၂း၁၇ ဒီး စံး ၁၀း၁ တက့ၢ်. လံၥ်စီဆှံအဆၢသ့ၣ်တဖၣ်အံၤ ပၥ်ဖျါထီၣ်တၢ်အၢတၢ်သီအတၢ်ကီတၢ်ခဲလၢ ၦၤကညီအမဲၥ်ညါန့ၣ်လၢကျဲ ဒ်လဲၣ်.`

လံၥ်စီဆှံအဆၢသ့ၣ်တဖၣ်အံၤ ဒုးအိၣ်ထီၣ်တၢ်သံကွၢ်အါအါကလဲၥ် လၢအအိၣ်ဒံးဒီးၦၤလၢမုၢ်မဆါတနံၤအံၤန့ၣ်လီၤ. ဘၣ်မနုၤလၢၦၤအၢၦၤသီ သ့ၣ်တဖၣ်န့ၣ် ဒိၣ်ထီၣ်ထီထီၣ်, ထူးထီၣ်တီၤထီၣ်ဒီး ၦၤမၤတၢ်အၢတၢ်သီသ့ၣ် တဖၣ်န့ၣ် ဒိးန့ၢ်ဘၣ်တၢ်ဘျုးလၢအမၤတၢ်အၢအဃိလဲၣ်. တၢ်အံၤ မ့တမ့ၢ် ထီဘိဘၣ်ဆၣ် အါစုအါဘျီန့ၣ် မ့ၢ်မးတၢ်လၢအမၤသးတမံၤန့ၣ်လီၤ. ဘၣ်မနုၤ လၢၦၤတီၦၤလိၤသ့ၣ်တဖၣ်ဘၣ်တူၢ်ဘၣ်တၢ်နးတၢ်ဖှီၣ်ဒိၣ်နီၢ်မးန့ၣ်လဲၣ်. ဖဲတၢ်အၢတၢ်သီအိၣ်သးအကတီၢ်န့ၣ်, ကစၢ်ယွၤန့ၣ် အိၣ်ဖဲလဲၣ်. ဘၣ်မနုၤလၢ ကစၢ်ယွၤန့ၣ် အါစုအါဘျီဖျါမးလၢအယံၤဒီးၦၤ တုၤဒၣ်လဲၥ်အိၣ်ခူသူၣ်ၦၤန့ၣ် လဲၣ်.

တၢ်လၢပစံးကတိၤဘၣ်ဃးတၢ်သံကွၢ်ဒီးတၢ်အၢတၢ်သီအတၢ်ကီ တၢ်ခဲတဖၣ်အဂ့ၢ်အါထီၣ်ဝဲန့ၣ်, ပကြၢးအိၣ်ဒီးတၢ်လီၤတံၢ်လီၤဆဲးလၢပသု တပၥ်တၢ်အၢတၢ်သီအံၤလၢ အမ့ၢ်တၢ်ဆံးကိၥ်ဖိတမံၤတဂ့ၤန့ၣ်လီၤ. ပတကြၢးဂုၥ်ကျဲးစၢးမၤဟါမၢ်ကွံၥ်တၢ်ကီတၢ်ခဲအံၤ ခီဖျိတၢ်ကွၢ်တလိၥ်အီၤ မ့တမ့ၢ်အိၣ်ဝဲဆံးအါဆံးအါလၢဟီၣ်ခိၣ်ချၢအံၤအဂ့ၢ်န့ၣ်ဘၣ်. တၢ်အၢ တၢ်သီန့ၣ်, အၢဝဲဒိၣ်နီၢ်မး-ဒီးကစၢ်ယွၤသးဟ့အီၤဒိၣ်န့ၢ်ဒံးပသးဟ့အီၤ စ့ၢ်ကီးန့ၣ်လီၤ. လၢတၢ်န့ၣ်အဃိ, ပကဘၣ်ပၥ်ဖှိၣ်ထီၣ်လၢတၢ်ကိးသတြီထီၣ် အပူၤလၢ အအိၣ်ဝဲလၢလံၥ်စီဆှံဒီတကတီၢ်ညါအပူၤအံၤ ဒ်သိးပစံးဆၢက့ၤ တၢ်အၢတၢ်သီဒီးတၢ်စံၣ်ညီၣ်တတီဘၣ်တဖၣ်လၢဟီၣ်ခိၣ်ချၢအံၤန့ၣ်လီၤ. "ဆံးယံၥ်လဲၣ်, ယွၤဧၢ."

`ဖး မးသဲ ၂၇း၄၆ တက့ၢ်. မ့ၢ်နနၢ်ပၢၢ်ကစၢ်ခ၇ံၥ်အတၢ်ကတိၤအံၤ ဒ်လဲၣ်. တၢ်ကတိၤအံၤ ဒုးသ့ၣ်ညါၦၤလၢအဘၣ်ဃးဒီးကစၢ်ယွၤအသးဘၣ်ဒိ အဒိၣ်ကတၢၢ်န့ၣ် မ့ၢ်မနုၤတမံၤလဲၣ်.`

လၢထူၣ်စုညါအလိၤန့ၣ်, ကစၢ်ခ၇ံၥ်အနီၢ်ကစၢ်ဒၣ်ဝဲ ကိးထီၣ် တၢ်သံကွၢ်အအံၤလၢအမ့ၢ်, "အ့ၤလံၤ, အ့ၤလံၤ, လၤမါစၤဘၤဃသၤနံ, ဒ်ပစံးတၢ်အသိး, ယကစၢ်ဧၢ, ယကစၢ်ဧၢ, ဘၣ်မနုၤလၢနလဲၤသဒၣ်ယၤလဲၣ်" မးသဲ ၂၇း၄၆. ဖဲအံၤန့ၣ် ပထံၣ်, လီၤဆီဒၣ်တၢ်လၢကစၢ်ယွၤအနီၢ်ကစၢ်ဒၣ်ဝဲ ဘၣ်ဒိဘၣ်ထံးလၢတၢ်အၢတၢ်သီလၢအမ့ၢ်တၢ်မ့ၢ်တၢ်တီလၢအလီၤလိၣ်လီၤလး လၢအလီၣ်ဖျါထီၣ်တၢ်တူၢ်ဘၣ်တၢ်နးတၢ်ဖှီၣ်ဒီး တၢ်သံလၢကစၢ်ခ၇ံၥ်တူၢ်ဝဲ လၢထူၣ်စုညါအလိၤ ဖဲတၢ်အၢလၢဟီၣ်ခိၣ်ချၢခဲလၢၥ်အံၤလီၤဘၣ်လၢအလိၤ န့ၣ်လီၤ.

ဘၣ်ဆၣ်ဒီးဖဲအံၤဒၣ်လဲၥ်န့ၣ် တၢ်မုၢ်လၢ်အိၣ်ဝဲလီၤ. တၢ်လၢ ကစၢ်ခ၇ံၥ်မၤအီၤလၢထူၣ်စုညါအလိၤန့ၣ်, မၤနၢၤကွံၥ်တၢ်အၢတၢ်သီအခီၣ်ထံး ခီၣ်ဘိလၢအမ့ၢ်မုၣ်ကီၤလံၢ်ဒီး ကမၤဟးဂီၤကွံၥ်တၢ်အၢတၢ်သီလၢၥ်လၢၥ်ဆ့ဆ့ န့ၣ်လီၤ. ကစၢ်ခ၇ံၥ်စံးကတိၤက့ၤတၢ်ကတိၤလၢ စံးထီၣ်ပတြၢၤ ၂၂း၁ အပူၤ ဒီးလံၥ်စံးထီၣ်ပတြၢၤလၢအအိၣ်လီၤတဲၥ်တဖၣ် ကတၢၢ်ကွံၥ်လၢတၢ်မၤနၢၤ အပူၤန့ၣ်လီၤ.

လၢထူၣ်စုညါအလိၤန့ၣ်, ကစၢ်ခ၇ံၥ်ကွၢ်ဆူညါလၢတၢ်မုၢ်လၢ်အပူၤ, ဖဲအဆၢကတီၢ်န့ၣ်, မ့ၢ်တၢ်မုၢ်လၢ်အမံၤလၢအဝဲတထံၣ်ဘၣ်ဒ်ဝဲဘၣ်န့ၣ်လီၤ. ပဟံးန့ၢ်တၢ်မၤမုၥ်ပသးလၢအတၢ်လဲၤခီဖျိအံၤ ဖဲပဝဲဒၣ်စ့ၢ်ကီးပတထံၣ် တၢ်မုၢ်လၢ်လၢပမဲၥ်ညါအကတီၢ်ဒ်ဘၣ်န့ၣ်မ့ၢ်မနုၤလဲၣ်.