---
title:  တၢ်အဲၣ်တၢ်ကွံဒီးတၢ်အၢတၢ်သီ
date:   13/02/2025
---

ကစၢ်ယွၤဟ့ၣ်လီၤတၢ်သးအိၣ်လၢအသဘျ့လီၤအဂ့ၢ်ဒ်လဲၣ်လၢ တၢ်အဲၣ်တၢ်ကွံအဂီၢ်န့ၣ် မ့ၢ်တၢ်လၢအကြၢးအိၣ်ဝဲတမံၤအဃိ, ဒီးတၢ်သူကမၣ် တၢ်သးအိၣ်လၢသဘျ့အံၤ ဒုးအိၣ်ထီၣ်တၢ်အၢတၢ်သီန့ၣ်လီၤ. မၤကဒီးတစု, တၢ်သံကွၢ်အိၣ်လီၤတဲၥ်အါမးန့ၣ်လီၤ. ကစၢ်ယွၤဟ့ၣ်တၢ်အၢတၢ်သီအခွဲး (လၢအဆၢကတီၢ်တကတီၢ်အပူၤ) ဖဲသးဟ့ဒိၣ်ဒိၣ်ကလဲၥ်အကတီၢ်န့ၣ်လီၤ. အဂ့ၢ်ဒ်လဲၣ်, တၢ်သုးကွံၥ်တၢ်အၢတၢ်သီအံၤ ဒုးအိၣ်ထီၣ်တၢ်သုးကွံၥ်တၢ်အဲၣ် သ့ဝဲဒၣ်အဃိ, ဒီးတၢ်မၤဟါဂီၤတၢ်အၢတၢ်သီတချုးလၢအဆၢကတီၢ်ဘၣ်ဒ်န့ၣ် ကမၤဟါဂီၢ်တၢ်စူၢ်တၢ်နၥ်လၢအလိၣ်လၢတၢ်အဲၣ်အဂီၢ်အဃိန့ၣ်လီၤ.

"ဟီၣ်ခိၣ်အံၤခံးသူဝဲခီဖျိတၢ်ထံၣ်ကမၣ်အိၣ်လၢကစၢ်ယွၤအဖီခိၣ် အဃိန့ၣ်လီၤ. ဒ်သိးတၢ်ထံၣ်ကဒုအံၤ ကကပီၤထီၣ်, ဒ်သိးဟီၣ်ခိၣ်အံၤ ကဘၣ် တၢ်စိၥ်က့ၤအီၤဆူယွၤအိၣ်အဂီၢ်, မုၣ်ကီၤလံၢ်တၢ်လံၣ်တၢ်လီအတၢ်စိတၢ်ကမီၤ ကဘၣ်တၢ်မၤဟးကွံၥ်အီၤန့ၣ်လီၤ. တၢ်အံၤမၤအီၤလၢတၢ်စုဆူၣ်ခီၣ်တကး အပူၤတသ့ဘၣ်. တၢ်မၤအီၤလၢတၢ်အဂံၢ်အဘါဆူၣ်အံၤန့ၣ် ထီဒါကစၢ်ယွၤ အတၢ်ပၢတၢ်ြပးလီၤ. ကစၢ်ယွၤသးအိၣ်ထဲတၢ်အဲၣ်အတၢ်ဖံးတၢ်မၤတမံၤဒီး တၢ်အဲၣ်န့ၣ် ဟ့ၣ်လီၤတၢ်ကလုၢ်တသ့ဘၣ်, ဒိးန့ၢ်ဘၣ်တၢ်အဲၣ်လၢတၢ်စုဆူၣ် ခီၣ်တကးဒီး တၢ်သူတၢ်စိတၢ်ကမီၤဒိၣ်အပူၤတသ့ဘၣ်. ထဲလၢတၢ်အဲၣ်တၢ်ကွံ တမံၤဧိၤအံၤန့ၣ် တၢ်အဲၣ်တၢ်ကွံဖုသံနီၣ်ထီၣ်အသးန့ၣ်လီၤ. တၢ်သ့ၣ်ညါယွၤန့ၣ် မ့ၢ်တၢ်အဲၣ်အီၤ, အတၢ်တကဲၥ်ပ၀းကဘၣ်လီၣ်ဖျါထီၣ်အသးထီဒါမုၣ်ကီၤလံၢ် အတကဲၥ်ပ၀းန့ၣ်လီၤ. Ellen G. White, The Desire of Ages, p. 22.

တၢ်သးအိၣ်အတၢ်သဘျ့ မ့ၢ်တအိၣ်ဘၣ်န့ၣ်, တၢ်အဲၣ်တၢ်ကွံအိၣ်ဝဲ တသ့ဘၣ်, ဒီးကစၢ်ယွၤမ့မ့ၢ်တၢ်အဲၣ်တၢ်ကွံန့ၣ်, ဖျါမးလီၤတံၢ်လီၤဆဲးလၢ တမ့ၢ်ကစၢ်ယွၤလၢကထီဒါတၢ်အဲၣ် မ့တမ့ၢ် တၢ်သဘျ့လၢအလိၣ်လၢတၢ်အဲၣ် တၢ်ကွံကအိၣ်ထီၣ်ဝဲအဂီၢ်အံၤဘၣ်န့ၣ်လီၤ. ၦၤတဂၤဂၤကဆိကမိၣ်စ့ၢ်ကီး လၢအမ့ၢ်သ့ၣ်ညါတၢ်အကတၢၢ်လၢအခီၣ်ထံးလံၤလံၤ ဒ်သိးဒီးယွၤန့ၣ်, ပတလိၣ်ဘၣ်ယွၤလၢ ကမၤလီၤမၢ်ကွံၥ်ပတၢ်သးအိၣ်လၢအသဘျ့အံၤန့ၣ်ဘၣ်. လၢခဲလၢၥ်အကတၢၢ်အပူၤန့ၣ်, မတၤတဂၤလၢအဲၣ်ဒိးအိၣ်မူဘၣ်အသးလၢ တၢ်ဘၣ်တ့လၢတၢ်အဲၣ်တၢ်ကွံတအိၣ်ဘၣ်အံၤအပူၤန့ၣ်လဲၣ်.

`ဖး ၇ိမ့ၤ ၈း၁၈ ဒီး လီၣ်ဖျါ ၂၁း၃, ၄ တက့ၢ်. လံၥ်စီဆှံအဆၢသ့ၣ် တဖၣ်အံၤ ဟ့ၣ်ၦၤတၢ်နၥ်လီၤန့ၣ် နီၢ်ကစၢ်အသးလၢကနၥ်ယွၤအတၢ်ဂ့ၤ တၢ်၀ါလၢ ဟီၣ်ခိၣ်အၢသီဒၣ်လဲၥ်အပူၤအံၤ သ့ဝဲလၢကျဲဒ်လဲၣ်.`

ပမ့ၢ်ထံၣ်တတုၥ်ကွၢ်ကပၥ်ဖျါထီၣ်တၢ်ခံးသူအံၤဘၣ်ဆၣ်ဒၣ်လဲၥ်, ကစၢ်ယွၤထံၣ်တၢ်တုၤလၢအကတၢၢ်သ့ဝဲလၢအခီၣ်ထံးလံၤလံၤန့ၣ်လံလီၤ. အဝဲထံၣ်စ့ၢ်ကီးတၢ်မူထူယိၥ်အတၢ်သးခုလၢ အဘၣ်တၢ်အၢၣ်လီၤတ့ၢ်လၢ ၦၤစူၢ်က့ၤနၥ်က့ၤယ့ၣ်ရှူးခ၇ံၥ်တဖၣ်အဂီၢ်န့ၣ်လီၤ. ဒ် ၇ိမ့ၤ ၈း၁၈ ပၥ်ဖျါထီၣ် အသိး, 'အဂ့ၢ်ဒ်အံၤ, ယပၥ်ယသးလၢတၢ်နးတၢ်ဖှီၣ်လၢအကတီၢ်, ဖဲအံၤ, တဂ့ၤ (ထိၣ်သတြီၤ) ဘၣ်ဒီးတၢ်လၤတၢ်ကပီၤဆူညါလၢ အကအိၣ်ဖျါလၢပလိၤန့ၣ် ဘၣ်. မ့ၢ်ပအိၣ်ဒီးတၢ်နၥ်ဒီးတၢ်စူၢ်နၥ်တၢ်အၢၣ်လီၤအီလီၤလၢအလီၤလိၣ် လီၤလးအံၤန့ၣ်ဧါ.

တၢ်အဲၣ်တၢ်ကွံလၢအစီဆှံဝဲဒီးအခီၣ်ထံးခီၣ်ဘိကျၢၤဝဲဒိၣ်ဒိၣ်ကလဲၥ် စ့ၢ်ကီးအံၤ ဒီးတၢ်သဘျ့လၢဒိးန့ၢ်ဘၣ်အီၤလၢတၢ်အဲၣ်တၢ်ကွံအပူၤအံၤ, ကစၢ်ခ၇ံၥ်သ့ၣ်ညါလၢ တၢ်အဲၣ်အံၤကဆှၢအီၤဆူထူၣ်စုညါအလိၤ ဖဲအဝဲ ကတူၢ်ဘၣ်ခီၣ်ဘၣ်တၢ်ဒိၣ်ဒိၣ်ကလဲၥ်အလီၢ်န့ၣ်လီၤ. ဘၣ်ဆၣ်ဒီး, အဝဲ ဟ့ၣ်လီၤဒ်ၦၤတၢ်သဘျ့အအံၤ, သ့ၣ်ညါလီၤတံၢ်လီၤဆဲးလၢကဟံးန့ၢ်အသးသမူ အဂီၢ်န့ၣ်လီၤ. တၢ်ဆိကမိၣ်လၢ အ၇့ဒိၣ်နီၢ်မးဒ်အံၤန့ၣ်, ဘၣ်မနုၤလၢ ပပၥ် အီၤလၢပမဲၥ်ညါထီဘိတသ့ဘၣ်န့ၣ်လဲၣ်.

`တၢ်သ့ၣ်ညါလၢကစၢ်ယွၤဟ့ၣ်ၦၤတၢ်သးအိၣ်လၢအသဘျ့အံၤ မၤစၢၤဒ်သိးကတြီဆၢၦၤလၢဆိကမိၣ်ထီၣ်တၢ်မၤအသးခဲလၢၥ်အံၤ မ့ၢ်ကစၢ်ယွၤ အတၢ်ဘၣ်သးန့ၣ် ကသ့ဝဲလၢကျဲဒ်လဲၣ်.`