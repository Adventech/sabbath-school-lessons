---
title:  "တၢ်လၢပတသ့ၣ်ညါဘၣ်တဖၣ်န့ၣ်အိၣ်အါအါကလဲၥ်"
date:   10/02/2025
---

တၢ်စံၣ်စိၤတဲစိၤကဟဲကတၢၢ်ဝဲဃုၥ်ဒီးတၢ်အဲၣ်တၢ်ကွံမၤနၢၤတၢ်အၢ တၢ်သီန့ၣ်လီၤ. ဘၣ်ဆၣ်ဒီး, လၢအဆၢကတီၢ်အံၤအတီၢ်ပူၤန့ၣ်, တၢ်စံးဆၢ လၢအကီခဲတဖၣ်အိၣ်ဒံးဝဲဒၣ်န့ၣ်လီၤ. ပကစံးကတိၤဒီးဆိကမိၣ်ထီၣ်ဘၣ်ဃး တၢ်အၢတၢ်သီအတၢ်ကီတၢ်ခဲအံၤ ကမၤစၢၤၦၤအဂီၢ်ကသ့ဝဲလၢကျဲဒ်လဲၣ်.

`ဖး ယိၤဘး ၃၈း၁-၁၂ တက့ၢ်. ကစၢ်ယွၤအတၢ်စံးဆၢယိၤဘးအံၤ လီၣ်ဖျါထီၣ်တၢ်အၢတၢ်သီအတၢ်ကီတၢ်ခဲဒ်လဲၣ်. တၢ်လၢပသ့ၣ်ညါအီၤ ဒီးပတသ့ၣ်ညါအီၤဘၣ်ဃးတၢ်မၤအသးလၢပလီၢ်ခံတဖၣ်န့ၣ် မ့ၢ်အအိၣ် ဆံးအါလဲၣ်.`

လၢတၢ်ဃဲၤအပူၤအံၤန့ၣ်, စီၤယိၤဘးတူၢ်ဘၣ်တၢ်ဆူၣ်ဆူၣ်ကလဲၥ် ဒီးပၥ်ဖျါထီၣ်တၢ်သံကွၢ်တဖၣ်လၢအနီၢ်ကစၢ်ဒၣ်ဝဲလၢ ဘၣ်မနုၤတၢ်အၢ တၢ်သီဒီးတၢ်တူၢ်ဘၣ်ခီၣ်ဘၣ်တၢ်နးတၢ်ဖှီၣ်အံၤလီၤဘၣ်လၢအလိၤန့ၣ်လဲၣ်. အဝဲဃ့ကညးလၢ ကစံးကတိၤတၢ်ဒီးကစၢ်ယွၤ ဒ်သိးကဒိးန့ၢ်ဘၣ်တၢ်စံးဆၢ လၢတၢ်သံကွၢ်တဖၣ်အဂီၢ်, အဆၢကတီၢ်ဖဲအဝဲတသ့ၣ်ညါဘၣ်တၢ်မၤအသး အဂ့ၢ်အကျိၤလၢအလီၢ်ခံတဒၢဒီးအီၤ ဖဲမူခိၣ်ဘီမုၢ်အပူၤန့ၣ်လီၤ (ကွၢ် ယိၤဘး ၁း၂).

ကစၢ်ယွၤအတၢ်စံးဆၢစီၤယိၤဘးန့ၣ်လီၤတိၢ်န့ၢ်ဖံးဃၥ်အီၤမးန့ၣ် လီၤ. လီၤဆီဒၣ်တၢ်, 'ဒီးယွၤစံးဆၢစီၤယိၤဘးလၢ ကလံၤသ၀ံအပူၤဒီးစံးဝဲဒၣ်, ၦၤလၢအမၤခံးလီၤတၢ်ကူၣ်လၢတၢ်ကတိၤတအိၣ်ဘၣ်ဒီးတၢ်သ့ၣ်ညါန့ၣ် မ့ၢ်မတၤတဂၤလဲၣ်" ယိၤဘး ၃၈း၁, ၂. တၢ်ကွဲးကျိၥ်လၢလံၥ်စီဆှံအဂၤ တကလုၥ်န့ၣ်စံးဒ်အံၤ, "ဘၣ်မနုၤလၢနကတိၤတၢ်အါအါကလဲၥ် ဖဲနသ့ၣ်ညါ တၢ်ထဲတစဲးဖိအကတီၢ်န့ၣ်လဲၣ်" ယိၤဘး ၃၈း၂. ဒီးကစၢ်ယွၤစံးကတိၤ အါထီၣ်ဖဲ ယိၤဘး ၃၈း၄ အပူၤလၢအမ့ၢ်, "ဖဲယပၥ်လီၤဟီၣ်ခိၣ်အခီၣ်ထံးန့ၣ်ဒီး, နအိၣ်ဖဲလဲၣ်, နမ့ၢ်သ့ၣ်ညါဒီး, စံးဘၣ်ယၤတက့ၢ်."

`ဖး ယိၤဘး ၄၂း၃ တက့ၢ်. စီၤယိၤဘးအတၢ်စံးဆၢဒုးနဲၣ်ၦၤ တၢ်မနုၤတမံၤလၢပကဘၣ်သ့ၣ်ညါပတၢ်အိၣ်အသးတဖၣ်အဂ့ၢ်လၢကျဲန့ၣ် ဒ်လဲၣ်.`

လၢအတၢ်စံးဆၢစီၤယိၤဘးအပူၤန့ၣ်, ကစၢ်ယွၤစံးဘၣ်စီၤယိၤဘး ဖျါဖျါလၢ တၢ်လၢအဝဲတသ့ၣ်ညါဘၣ်တဖၣ်န့ၣ် အိၣ်ဝဲအါအါကလဲၥ်အဂ့ၢ် ဒီးတနၢ်ပၢၢ်ဝဲဘၣ်န့ၣ်လီၤ. ဒ်စီၤယိၤဘးအသိး, ပဝဲဒၣ်သ့ၣ်တဖၣ်စ့ၢ်ကီး လၢတၢ်ဆီၣ်လီၤသးအပူၤ ပကြၢးသ့ၣ်ညါလၢတၢ်မၤအသးလၢဟီၣ်ခိၣ်ချၢအံၤ အိၣ်အါမးအဂ့ၢ်, ဒီးလၢတၢ်မၤသးအံၤအချၢန့ၣ်, ပတသ့ၣ်ညါတၢ်နီတမံၤဘၣ် န့ၣ်လီၤ. တၢ်မၤအသးလၢပတသ့ၣ်ညါတၢ်စံးဆၢလၢပတၢ်သံကွၢ်အဂီၢ်ဘၣ် အံၤန့ၣ် အခီပညီတမ့ၢ်လၢတၢ်စံးဆၢလၢအဂ့ၤတအိၣ်ဝဲဘၣ်အဃိဘၣ်, မ့တမ့ၢ် မုၢ်တနံၤတၢ်သ့ၣ်တဖၣ်အံၤ ကဆှဲကွံၥ်ဝဲခဲလၢၥ်န့ၣ်လီၤ. တချုးလၢအဆၢ ကတီၢ်တုၤဒ်ဘၣ်န့ၣ်, ပကဘၣ်စူၢ်နၥ်ကစၢ်ယွၤအတၢ်ဂ့ၤတၢ်၀ါလၢ အလီၣ် ဖျါထီၣ်အသးလၢပဂီၢ်လၢကျဲအါအါကလဲၥ်အပူၤအံၤန့ၣ်လီၤ.

`ဆိကမိၣ်ကွၢ်လၢ ပသ့ၣ်ညါတၢ်သ့ထဲတစဲးဖိအံၤန့ၣ်တက့ၢ်. မ့မ့ၢ် ဒ်န့ၣ်ဒီး, ဘၣ်မနုၤလၢပကဘၣ်အိၣ်မူလၢပတၢ်အိၣ်မူလၢတၢ်စံးဆၢတအိၣ်ဝဲ ဘၣ်လၢ အဘၣ်ဃးဒီးတၢ်ဂ့ၢ်အကီကတၢၢ်တဖၣ်လၢ အမ့ၢ်တၢ်အၢတၢ်သီဒီး တၢ်တူၢ်တၢ်နးတၢ်ဖှီၣ်အံၤန့ၣ်လဲၣ်.`