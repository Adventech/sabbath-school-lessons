---
title:  တၢ်အၢတၢ်သီအတၢ်ဂ့ၢ်သဘံၣ်ဘုၣ် (အတၢ်ကီတၢ်ခဲ)
date:   08/02/2025
---

### တၢ်မၤလိတနွံအံၤအဂီၢ်ဖး

ယိၤဘး ၃၀း၂၆; မးသဲ ၂၇း၄၆; ယိၤဘး ၃၈း၁-၁၂; စံး ၇၃; ၁မိၤၡွ ၂း၁၆, ၁၇; လီၣ်ဖျါ ၂၁း၃, ၄.

> <p>တၢ်ကလုၢ်ထူ</p>
> "ဒီးယွၤကထွါကွံၥ်အမဲၥ်ထံခဲလၢၥ်လၢအမဲၥ်, ဒီးတၢ်သံတအိၣ်လၢၤ ဘၣ်, ဒီးတၢ်သူၣ်အုးသးအုးတအိၣ်လၢၤဘၣ်, ဒီးတၢ်ဟီၣ်တၢ်ယၢၤတအိၣ် လၢၤဘၣ်, ဒီးတၢ်ဘှံးသူၣ်ဘှံးသးတအိၣ်လၢၤဘၣ်. အဂ့ၢ်ဒ်အံၤ, တၢ်အိၣ်လၢ အခီၣ်ထံးတဖၣ်ပူၤကွံၥ်လံ" (လီၣ်ဖျါ ၂၁း၄).

တၢ်သဘံၣ်ဘုၣ်, မ့တမ့ၢ် တၢ်ကီတၢ်ခဲအဒိၣ်ကတၢၢ်လၢအဘၣ် သဂၢၢ်ၦၤခ၇ံၥ်ဖိသ့ၣ်တဖၣ်န့ၣ် ကမ့ၢ်သ့ၣ်သ့ၣ်တၢ်အၢတၢ်သီအတၢ်ကီတၢ်ခဲ-လၢကမၤဃူလိၥ်ဖိးလိၥ်က့ၤတၢ်လၢ အဘၣ်ဃးကစၢ်ယွၤန့ၣ် ဂ့ၤဝဲဒီးအိၣ်ဒီး အတၢ်အဲၣ်လၢလၢၦဲၤၦဲၤဃုၥ်ဒီးတၢ်အၢတၢ်သီလၢဟီၣ်ခိၣ်ချၢအံၤန့ၣ်လီၤ. မ့ၢ်စံးလၢအဖုၣ်ကတၢၢ်န့ၣ်, ကစၢ်ယွၤမ့ၢ်ဂ့ၤ ဒီးအစိကမီၤမ့ၢ်အိၣ်ခဲလၢၥ်န့ၣ်, ဘၣ်မနုၤလၢတၢ်အၢတၢ်သီကဘၣ်အိၣ်ဝဲဒၣ်လဲၣ်, ဘၣ်မနုၤလၢကဘၣ်အိၣ် အါအါကလဲၥ်စ့ၢ်ကီးန့ၣ်လဲၣ်.

တၢ်အံၤတမ့ၢ်ထဲလၢတၢ်သ့ၣ်ညါနၢ်ပၢၢ်ဘၣ်ဃးတၢ်သ့လံၥ်သ့လဲၢ် အတၢ်ကီတၢ်ခဲတမံၤဧိၤဘၣ်, မ့မ့ၢ်တခီမ့ၢ်တၢ်တမံၤလၢအမၤကီမၤခဲၦၤအါအါ ကလဲၥ်ဒိၣ်ဒိၣ်ယိၥ်ယိၥ်ဒီး တြီဃၥ်ၦၤတနီၤနီၤလၢကသ့ၣ်ညါယွၤဒီးအဲၣ်ယွၤ အဂီၢ်န့ၣ်လီၤ.

"တၢ်နၢ်ပၢၢ်အီၤအါအါကလဲၥ်လၢ တၢ်ဒဲးဘးစးထီၣ်အသးဒီး ဘၣ်မနုၤလၢအဟဲထီၣ်အိၣ်ထီၣ်အသးအဂ့ၢ်န့ၣ် မ့ၢ်တၢ်အခီၣ်ထံးခီၣ်ဘိလၢ မၤကဒံကဒါပသူၣ်ပသးအဒိၣ်တမံၤန့ၣ်လီၤ. အဝဲသ့ၣ်ထံၣ်တၢ်အၢတၢ်သီ အတၢ်ဖံးတၢ်မၤလၢအဒုးအိၣ်ထီၣ်တၢ်ဆိၣ်အၢဒီးတၢ်ဟးဂူၥ်ဟးဂီၤ ဒီးတၢ်သံကွၢ် လၢအမ့ၢ်တၢ်သ့ၣ်တဖၣ်အံၤအိၣ်ထီၣ်အသးသ့ဝဲလၢ ၦၤလၢအအိၣ်ဒီး တၢ်ကူၣ်သ့လၢအကတၢၢ်တသ့ဘၣ်တဂၤအံၤ, လၢအတၢ်စိတၢ်ကမီၤဒီး တၢ်အဲၣ်တၢ်ကွံအတၢ်ပၢတၢ်ြပးအဖီလၥ်အံၤ လၢကျဲဒ်လဲၣ်အဂ့ၢ်န့ၣ်လီၤ. ဖဲအံၤန့ၣ် မ့ၢ်တၢ်ခူသူၣ်တမံၤလၢ အဝဲသ့ၣ်တဖၣ်တထံၣ်န့ၢ်တၢ်စံးဆၢဘၣ်န့ၣ် လီၤ." Ellen G. White, The Great Controversy, p. 492.

ၦၤလၢတစူၢ်တနၥ်ယွၤဘၣ်အါအါကလဲၥ်ပၥ်ဖျါထီၣ်တၢ်အၢတၢ်သီ အတၢ်သဘံၣ်ဘုၣ်အံၤ ဒ်အမ့ၢ်တၢ်ဂ့ၢ်တမံၤလၢ အဝဲသ့ၣ်တနၥ်ယွၤဘၣ်အဃိ န့ၣ်လီၤ. ဘၣ်ဆၣ်ဒီး, ဒ်ပကထံၣ်ဘၣ်လၢတနွံအံၤဒီး နွံလၢကဟဲတဖၣ် တၢ်မၤလိအပူၤန့ၣ်, ကစၢ်ယွၤလၢလံၥ်စီဆှံအပူၤအံၤဂ့ၤဝဲလၢလၢၦဲၤၦဲၤဒီး ပနၥ်အီၤသ့ဝဲဒၣ်-တုၤစ့ၢ်ကီးလၢတၢ်အၢတၢ်သီလီၤဘၣ်လၢပဟီၣ်ခိၣ်အလီၤ ကမၣ်အံၤအပူၤဒၣ်လဲၥ်န့ၣ်လီၤ.