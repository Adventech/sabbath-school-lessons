---
title:  သူၣ်အုးသးအုးလၢတၢ်အၢတၢ်သီအဃိ
date:   26/01/2025
---

ကစၢ်ယွၤလၢလံၥ်စီဆှံအပူၤန့ၣ် အဲၣ်တၢ်တီတၢ်လိၤဒီး သးဟ့ တၢ်အၢတၢ်သီန့ၣ်လီၤ. လၢတၢ်န့ၣ်အဃိ, တၢ်ဒဲးဘးဒီးတၢ်အၢတၢ်သီ ထိၣ်ဟူးထိၣ်ဂဲၤကစၢ်ယွၤလၢကသးကညီၤတၢ်, တၢ်သးကညီၤလၢလီၣ်ဖျါထီၣ်ဝဲ ဆူၦၤလၢအဘၣ်တၢ်ဆီၣ်ဘံးဆီၣ်ဘၢဒီး မၤအၢမၤသီအီၤတဖၣ်အဂီၢ် ဒီးတုၤဒၣ်လဲၥ်ၦၤတဂၤလၢ်လၢ်အတၢ်အၢတၢ်သီန့ၣ် ဘၣ်ဒိဘၣ်ထံးအနီၢ်ကစၢ် ဒၣ်ဝဲန့ၣ်လီၤ. ကစၢ်ယွၤသးဟ့တၢ်အၢတၢ်သီလီၤ, အဂ့ၢ်ဒ်လဲၣ် တၢ်အၢ တၢ်သီန့ၣ် မၤဘၣ်ဒိဘၣ်ထံးအတၢ်ဘၣ်တ့ထီဘိအဃိန့ၣ်လီၤ. လၢလံၥ်စီဆှံ အတၢ်ပၥ်ဖျါအပူၤန့ၣ်, ကစၢ်ယွၤန့ၣ် ဘၣ်တၢ်ထိၣ်ဂဲၤအီၤအဘျီတဖၣ်အဘျီ လၢကသူၣ်ဒိၣ်သးဖျိးထီၣ်တၢ်အဂီၢ် လၢၦၤကွဲးလံၥ်စီဆှံတဖၣ်စံးဝဲလၢ အမ့ၢ် တၢ်ပူထီၣ်ခဲအံၤခဲအံၤအဃိန့ၣ်လီၤ. တၢ်မၤအသးခဲအံၤခဲအံၤသ့ၣ်တဖၣ်န့ၣ် အိၣ်ဖျါဒ်အဖီလၥ်အသိးန့ၣ်လီၤ.

ၦၤဂီၢ်မုၢ်တဖၣ် ပူထီၣ်ကစၢ်ယွၤဒီး မၤတၢ်အၢတၢ်သီတုၤဒၣ်လဲၥ် အါစုအါဘျီန့ၣ် မၤတၢ်အၢတၢ်သီလၢအလီၤသးဘၣ်အၢဒိၣ်မး ဒ်အမ့ၢ် တၢ်လုၢ်ထီၣ်ပၥ်ထီၣ်ဖိသၣ်တဖၣ်ဒီး တၢ်လီၤသးဘၣ်အၢအဂၤတဖၣ်လၢ ယွၤအမဲၥ်ညါန့ၣ်လီၤ.

ကစၢ်ယွၤသုးယံၤအသးခီဖျိၦၤကညီအတၢ်ဆၢတဲၥ်တဖၣ်အဃိန့ၣ် လီၤ.

ၦၤဂီၢ်မုၢ်တဖၣ် ဘၣ်တၢ်ဆီၣ်ဘံးဆီၣ်ဘၢအီၤလၢ ၦၤတခီဘီမုၢ်လၢ ကီၢ်အဂၤတဖၣ်န့ၣ်လီၤ.

ၦၤဂီၢ်မုၢ်သ့ၣ်တဖၣ်ဟီၣ်ဝဲယၢၤဝဲ, ကိးထီၣ်ကစၢ်ယွၤလၢတၢ်ထူၣ်ဖျဲး အဂီၢ်န့ၣ်လီၤ.

ကစၢ်ယွၤဒုးထူၣ်ဖျဲးထီၣ်က့ၤအၦၤဂီၢ်မုၢ်လၢတၢ်သးကညီၤအပူၤန့ၣ် လီၤ.

ၦၤဂီၢ်မုၢ်ထီဒါကစၢ်ယွၤကဒီးတစုညီနုၢ်အါန့ၢ်ဒိၣ်န့ၢ်ဒ်အလီၢ်တက့ၢ် န့ၣ်လီၤ.

လၢတၢ်အၢတၢ်သီမၤအသးလဲၤတ၇ံးဒ်အံၤအပူၤန့ၣ်နၥ်သက့ဒီး, ကစၢ်ယွၤသဂၢၢ်ၦၤကညီအတၢ်တတီတလိၤဘၣ်လၢ အတၢ်တီတၢ်လိၤလၢ အကတၢၢ်တသ့ဘၣ်အပူၤ, တၢ်၀ံသးစူၤဒိၣ်ဒိၣ်မုၢ်မုၢ်ဒီး တၢ်ဘျုးတၢ်ဖှိၣ်လၢ အလီၤလိၣ်လီၤလးဒီးတၢ်အဲၣ်တၢ်သးကညီၤလၢအဒိၣ်ဝဲယိၥ်ဝဲဒၣ်န့ၣ်လီၤ.

`ဖး စံးထီၣ်ပတြၢၤ ၇၈ တက့ၢ်. လံၥ်စီဆှံအဆၢအံၤ ပၥ်ဖျါထီၣ် ကစၢ်ယွၤအတၢ်စံးဆၢက့ၤအၦၤဂီၢ်မုၢ်အတၢ်ပူထီၣ်တၢ်ခဲအံၤခဲအံၤအဂ့ၢ်မနုၤ လဲၣ်.`

ဒ်လံၥ်စီဆှံအတၢ်ပၥ်ဖျါအိၣ်ဝဲအသိး, တၢ်အဲၣ်တၢ်ကွံဒီးတၢ်တီ တၢ်လိၤန့ၣ် စဲဘူးလိၥ်အသးန့ၣ်လီၤ. ကစၢ်ယွၤအတၢ်သးဒိၣ်န့ၣ် မ့ၢ်တၢ်အဲၣ် အတၢ်စံးဆၢက့ၤတၢ်အၢတၢ်သီလၢအကြၢးဝဲဘၣ်ဝဲတမံၤန့ၣ်လီၤ, အဂ့ၢ်ဒ်လဲၣ် တၢ်အၢတၢ်သီမၤဘၣ်ဒိၦၤတဂၤလၢ်လၢ်လၢ ကစၢ်ယွၤအဲၣ်အီၤအဃိန့ၣ်လီၤ. လၢလံၥ်စီဆှံအပူၤန့ၣ်, တၢ်တပၥ်ဖျါထီၣ်လၢ ကစၢ်ယွၤန့ၣ် မၤတၢ်ဖဲအလိၤ လၢအမဲၥ်ဒၣ်ဝဲ မ့တမ့ၢ်တၢ်သးဒိၣ်လၢအတတီတလိၤဘၣ်န့ၣ်နီတစုဘၣ်.

ဖဲကစၢ်ယွၤအၦၤဂီၢ်မုၢ်ညိကွံၥ်ဒီးဟးသဒၣ်ကွံၥ်အီၤခဲအံၤခဲအံၤ လၢနံၣ်လၢအကယၤတဖၣ်အတီၢ်ပူၤအကတီၢ်န့ၣ်, ကစၢ်ယွၤဟ့ၣ်လီၤ အတၢ်အဲၣ်တၢ်သးကညီၤလၢတၢ်၀ံသးစူၤအပူၤ အါန့ၢ်ဒံးပဆၢမုၢ်လၢ်အီၤသ့ဝဲ (နဃ့မယၤ ၉း၇-၃၃) ပၥ်ဖျါထီၣ်အတၢ်၀ံသးစူၤအဒိၣ်အမုၢ်အတၢ်အဲၣ် တၢ်သးကညီၤအဒိၣ်အယိၥ်လၢ ပနၢ်ပၢၢ်အီၤတသ့ဘၣ်န့ၣ်လီၤ. အနီၢ်နီၢ်န့ၣ်, ဒ် စံးထီၣ်ပတြၢၤ ၇၈း၃၈ ပၥ်ဖျါထီၣ်ဝဲအသိး, ကစၢ်ယွၤန့ၣ်, "သူၣ်အိၣ်သးအိၣ် တၢ်, ပျၢ်အတၢ်အၢဒီးတမၤဟးဂီၤဘၣ်အီၤဘၣ်, ဒီးဘိးဃၣ်ကွံၥ်အသးထီၣ် အါစု, ဒီးတထိၣ်ဂဲၤထိၣ်အသးကဲၤထီၣ်ခဲလၢၥ်ဘၣ်."

`မ့ၢ်မးတၢ်အနီၢ်ကီၢ်တမံၤလီၤ, နသးထီၣ်တ့ၢ်လၢတၢ်အၢတၢ်သီလၢ အမၤဘၣ်ဒိၦၤဂၤတဖၣ်လီၤ. တၢ်ပၥ်သးဒ်အံၤ မၤစၢၤနၤလၢကနၢ်ပၢၢ် အါထီၣ်ကစၢ်ယွၤအတၢ်သးဒိၣ်လၢ တၢ်အၢတၢ်သီအဖီခိၣ်သ့ဝဲလၢကျဲဒ်လဲၣ်.`