---
title:  ယွၤအသးတအိၣ်မၤဖှီၣ်မၤနးတၢ်ဘၣ်
date:   29/01/2025
---

လၢလံၥ်စီဆှံဒီတကတီၢ်ညါအပူၤန့ၣ်, ကစၢ်ယွၤလီၣ်ဖျါထီၣ်အတၢ် သးကညီၤလၢ ၦၤလၢအဘၣ်တၢ်ဆီၣ်တံၢ်မၤနၢၤအီၤသ့ၣ်တဖၣ် ဒီးအတၢ် သူၣ်ဒိၣ်သးဖျိးလၢအတီအလိၤဆူ ၦၤလၢအဆီၣ်ဘံးဆီၣ်ဘၢတၢ်တဖၣ်အဖီခိၣ် န့ၣ်လီၤ. တၢ်အၢတၢ်သီမ့ၢ်တအိၣ်ဘၣ်န့ၣ်, ကစၢ်ယွၤသးဟဲထီၣ်တၢ်တသ့ဝဲ ဘၣ်. အတၢ်သးဒိၣ်ထီၣ်န့ၣ် အိၣ်လၢၦၤထီဒါအတၢ်ဘၣ်တ့သ့ၣ်တဖၣ်အဖီခိၣ် န့ၣ်လီၤ.

ဒ် သးသယုၢ်တၢ် ၃း၃၂, ၃၃ ပၥ်ဖျါထီၣ်ဝဲအသိး, "ယွၤအသး တအိၣ်မၤဖှီၣ်မၤနးၦၤကညီဘၣ်." (ကစၢ်ယွၤအသူၣ်ကံၢ်သးလဲပူၤန့ၣ်, တအိၣ်ဒီးတၢ်မၤဖှီၣ်မၤနးတၢ်ဘၣ်) ယွၤတအဲၣ်ဒိးစံၣ်ညီၣ်ၦၤမၤတၢ်အၢဖိသ့ၣ် တဖၣ်ဘၣ်, ဘၣ်ဆၣ်ဒီး တၢ်အဲၣ်တၢ်ကွံအံၤလၢအကတၢၢ်န့ၣ် ကဘၣ်လိၣ်ဝဲ တၢ်စံၣ်ညီၣ်အတီအလိၤန့ၣ်လီၤ.

တၢ်မ့ၢ်တၢ်တီအံၤ အဒိအိၣ်ဝဲလၢကစၢ်ယွၤအဲၣ်ဒိးဆဲးပျၢ်အၦၤဂီၢ်မုၢ် တၢ်ဒဲးဘး ဒီးဟ့ၣ်လီၤတၢ်ခွဲးတၢ်ယၥ်တဖၣ်လၢ တၢ်သ့ၣ်နီၣ်ပီၢ်ယၢ်လီၤသး ဒီးမၤဃူလိၥ်ဖိးလိၥ်သးဒီးအီၤအဂီၢ် လၢအဆၢတတဲၥ်ဝဲဘၣ်န့ၣ်လီၤ. ကစၢ်ယွၤ ကိးဃီၤအၦၤဂီၢ်မုၢ်ခီဖျိ၀ံတဖၣ်အဘျီတဖၣ်အဘျီန့ၣ်လီၤ. ဘၣ်ဆၣ်ဒီး အဝဲသ့ၣ် ဂ့ၢ်လိၥ်လၢကဒိကနၣ်ယွၤအဂီၢ်န့ၣ်လီၤ. (ကွၢ် ယံး၇မံယၤ ၃၅း၁၄-၁၇; စံး ၈၁း၁၁-၁၄).

`ဖး ဧ့စြၤ ၅း၁၂ ဒီး ထိၣ်သတြီၤအီၤဒီး ယံး၇မံယၤ ၅၁း၂၄, ၂၅, ၄၄ တက့ၢ်. လံၥ်စီဆှံပၥ်ဖျါထီၣ်ဘၣ်ဃးတၢ်စံၣ်ညီၣ်လၢ ကဟဲဘၣ်၀့ၢ်ယရူၤၡလ့ၣ် ခီဖျိၦၤဘၤဘူၤလိၣ်ဖိသ့ၣ်တဖၣ်လၢ မနုၤတမံၤလဲၣ်. (ကွၢ်စ့ၢ်ကီး ၂ကွဲးနီၣ်တၢ် ၃၆း၁၆).`

ဖဲ ဧ့စြၤ ၅ အပူၤန့ၣ်, တုၤမ့ၢ်ၦၤဂီၢ်မုၢ်တဖၣ် ထိၣ်ဟူးထိၣ်ဂဲၤ ကစၢ်ယွၤခဲအံၤခဲအံၤလၢ ကသးဒိၣ်ထီၣ်တၢ်၀ံၤအလီၢ်ခံန့ၣ်, ကစၢ်ယွၤထုးကွံၥ် အသးဒီး "ဟ့ၣ်" အၦၤဂီၢ်မုၢ်ဆူဘၤဘူၤလိၣ်အစီၤပၤ နဘူးကၤန့စၢ်အစုပူၤ န့ၣ်လီၤ. ဧ့စြၤ ၅း၁၂. ဘၣ်ဆၣ်ဒီး ကစၢ်ယွၤမၤဒ်အံၤန့ၣ် မ့ၢ်လၢတၢ် "ဘှီဘျါ" အီၤတအိၣ်လၢၤနီတမံၤဘၣ်အလီၢ်ခံန့ၣ်လီၤ. (၂ကွဲး ၃၆း၁၆). ဒီးလၢခံန့ၣ် ကစၢ်ယွၤစံၣ်ညီၣ်ဘၤဘူၤလိၣ်လၢအတၢ်မၤဟးဂီၤကီၢ်ယူဒၤအါအါကလဲၥ် အဃိန့ၣ်လီၤ. (ယံး၇မံယၤ ၅၁း၂၄, ၂၅, ထိၣ်သတြီၤဒီး စကၤ၇ယၤ ၁း၁၅).

တၢ်စံၣ်ညီၣ်အါအါကလဲၥ်လၢ လံၥ်စီဆှံပၥ်ဖျါထီၣ်ဝဲလၢ ကစၢ်ယွၤ ဒုးဘၣ်အီၤန့ၣ် ဟဲဝဲတဘျီဃီဖဲ ကစၢ်ယွၤ "ဟ့ၣ်" လီၤၦၤဂီၢ်မုၢ်ဆူ အဒုၣ်အဒါ တဖၣ်အစုပူၤ (စံၣ်ညီၣ်ကွီၢ် ၂း၁၃, ၁၄; စံး ၁၀၆း၄၁, ၄၂) ဒ်ၦၤဂီၢ်မုၢ်တဖၣ် အတၢ်ဆၢတဲၥ်အိၣ်ဝဲလၢကညိကွံၥ်ကစၢ်ယွၤဒီး "မၤ" ၦၤကလုၥ်အဂၤတဖၣ် ကစၢ်အတၢ်မၤအဃိန့ၣ်လီၤ. (စံၣ်ညီၣ် ၁၀း၆-၁၆; ၅မိၤ ၂၉း၂၄-၂၆). ကစၢ်ယွၤအတၢ်သးဒိၣ်ထီၣ်တၢ်အၢတၢ်သီ, လၢအဒုးအိၣ်ထီၣ်တၢ်မၤဟးဂီၤ ကွံၥ်တၢ်အၢတၢ်သီခဲလၢၥ်တဘျီဃီအံၤန့ၣ် ဟဲအိၣ်ထီၣ်လၢအတၢ်အဲၣ် ၦၤခဲလၢၥ်ဒီး အတၢ်သးအိၣ်လၢတၢ်ဘၣ်တ့အတၢ်ဂ့ၤအဂီၢ်အံၤ မ့ၢ်တၢ်ပနီၣ်လၢ တၢ်သံကွၢ်ဘၣ်ဃးတၢ်ဒဲးဘးတၢ်ပူထီၣ်ဒီးတၢ်အၢတၢ်သီအဂီၢ်န့ၣ်လီၤ.

`တၢ်ဂ့ၢ်တၢ်ကျိၤလၢအမ့ၢ်ကစၢ်ယွၤတအဲၣ်ဒိးဟဲစိၥ်တၢ်စံၣ်ညီၣ်ဆူ ၦၤတဂၤလၢ်လၢ်ဘၣ်အအိၣ်အံၤ မၤဘၣ်ဒိနတၢ်နၢ်ပၢၢ်ကစၢ်ယွၤအတၢ် သးဒိၣ်အံၤလၢကျဲဒ်လဲၣ်. ကစၢ်ယွၤသးထီၣ်တၢ်မ့ၢ်ကီန့ၣ်, ပတကြၢးအိၣ်ဒီး တၢ်သူၣ်စူၤသးစူၤအါအါဆူ ၦၤလၢပဃၢၤသ့ၣ်တဖၣ်အဖီခိၣ်အံၤဘၣ်ဧါ. ဖဲပကဟုကယၥ်ၦၤလၢ တၢ်မၤကမၣ်အီၤသ့ၣ်တဖၣ်အကတီၢ်န့ၣ်, မ့ၢ်ပအိၣ်ဒီး တၢ်သူၣ်စူၤသးစူၤသ့ဝဲလၢကျဲဒ်လဲၣ်.`