---
title:  ပၥ်ဖျါထီၣ်တၢ်သးကညီၤ
date:   30/01/2025
---

ဖဲကစၢ်ယွၤအတၢ်သးဒိၣ်န့ၣ်မ့ၢ် "တၢ်လီၤပျံၤလီၤဖုး" တမံၤ အကတီၢ်ဧါ, တမ့ၢ်တၢ်လၢအတကဲၥ်ပ၀းတဂ့ၤဒီး တလီၤသးအိၣ်အီၤတမံၤ န့ၣ်ဘၣ်. မ့ၢ်ဘၣ်ထိၣ်သတြီၤဒီးလံၥ်စီဆှံသီတကတြူၢ်အပူၤန့ၣ်, ကစၢ်ယွၤ ပၥ်ဖျါထီၣ်အတၢ်သးဒိၣ်ထီဒါတၢ်အၢတၢ်သီအံၤ မ့ၢ်လၢအတၢ်အဲၣ်တၢ်ကွံ အဃိန့ၣ်လီၤ. ကစၢ်ယွၤအတၢ်သးဒိၣ်ထီၣ်န့ၣ်, မ့ၢ်တၢ်လီၤပျံၤလီၤဖုးတမံၤ လီၤ. အဂ့ၢ်ဒ်လဲၣ်, မ့ၢ်ထိၣ်သတြီၤဒီးတၢ်ဂ့ၤတၢ်၀ါဒီး ကစၢ်ယွၤအတၢ်ဃံ တၢ်လၤန့ၣ် တၢ်အၢတၢ်သီအတၢ်လီတၢ်၀့ၤန့ၣ် အၢဝဲသီဝဲဒိၣ်မးအဃိန့ၣ်လီၤ.

လၢတၢ်အံၤအပူၤန့ၣ်, တၢ်အဲၣ်တၢ်ကွံအံၤ အ၇့ဒိၣ်မးလၢယွၤအဂီၢ် လီၤ, တမ့ၢ်တၢ်သူၣ်ဒိၣ်သးဖျိးတၢ်ဘၣ်. ဖဲတၢ်အၢတၢ်သီဒီးတၢ်တတီတလိၤဘၣ် မ့ၢ်တအိၣ်ဝဲဘၣ်န့ၣ်, တၢ်သူၣ်ဒိၣ်သးဖျိးတအိၣ်ဝဲစ့ၢ်ကီးဘၣ်. လၢအကတၢၢ်န့ၣ်, ကစၢ်ယွၤအတၢ်အဲၣ်ဒိၣ်အတၢ်ဖံးတၢ်မၤလၢ အမ့ၢ်တၢ်မၤ ဟးဂီၤကွံၥ်တၢ်အၢတၢ်သီလၢ တၢ်ဘၣ်တ့အပူၤအံၤန့ၣ်, ကဒုးလီၤမၢ်ကွံၥ် စ့ၢ်ကီးတၢ်သူၣ်ဒိၣ်သးဖျိးတၢ်န့ၣ်လီၤ. ဒီးတၢ်အံၤမ့ၢ်ဝဲတၢ်အၢတၢ်သီဒီး တၢ်တတီတလိၤဘၣ်တအိၣ်လၢၤဝဲနီတစုဘၣ်န့ၣ်လီၤ. အါန့ၢ်ဒ်အအံၤန့ၣ်, တၢ်မူအထူအယိၥ်အတၢ်သးခုဒီး တၢ်တီတၢ်လိၤထဲတမံၤဧိၤအံၤ ကကဲထီၣ် တၢ်အဲၣ်တၢ်ကွံအတၢ်၇့လိၥ်မုၥ်လိၥ်သးအလၢအၦဲၤန့ၣ်လီၤ. ကစၢ်ယွၤ အတၢ်သးဒိၣ်တအိၣ်လၢၤဝဲနီတစုဘၣ်, အဂ့ၢ်ဒ်လဲၣ် တၢ်သူၣ်ဒိၣ်သးဖျိး ကအိၣ်ဝဲအလီၢ်တအိၣ်လၢၤဘၣ်အဃိန့ၣ်လီၤ. မ့ၢ်တၢ်ကမၤအသးလၢ အလီၤလိၣ်လီၤလးတမံၤမးလဲၣ်.

`ၦၤတနီၤနီၤသူၣ်ကိၢ်သးဂီၤဝဲလၢ ကစၢ်ယွၤအတၢ်သးထီၣ်န့ၣ် တၢ်ကဟံးန့ၢ်အခီပညီလၢ ဟ့ၣ်လီၤၦၤကညီအခွဲးလၢကမၤကၣ်က့ၤတၢ်အဂီၢ် န့ၣ်လီၤ. ဖး ၅မိၤၡွ ၃၂း၃၅; ကတိၤဒိ ၂၀း၂၂; ကတိၤဒိ ၂၄း၂၉; ၇ိမ့ၤ ၁၂း၁၇-၂၁ ဒီး ဧ့ၤဘြံၤ ၁၀း၃၀ တက့ၢ်. လံၥ်စီဆှံအဆၢတဖၣ်အံၤ တြီဃၥ် ၦၤကညီအတၢ်မၤဆၢက့ၤတၢ်လၢကျဲဒ်လဲၣ်.`

ဒ်လံၥ်စီဆှံပၥ်ဖျါထီၣ်ဝဲအသိး, ကစၢ်ယွၤအိၣ်ဒီးတၢ်အခွဲးအယၥ်လၢ ကဟဲစိၥ်တၢ်စံၣ်ညီၣ် ဒီးဖဲမၤဝဲအဆၢကတီၢ်န့ၣ်, မၤဝဲလၢတၢ်တီတၢ်လိၤ လၢလၢၦဲၤၦဲၤအပူၤန့ၣ်လီၤ. လံၥ်စီဆှံအလီၢ်လံၤဒီးအသီခံကတြူၢ်လၢၥ် ပၥ်ဃၥ်စၢၤတၢ်မၤကၣ်က့ၤလၢကစၢ်ယွၤအဂီၢ်န့ၣ်လီၤ. ဒ်စီၤပီလူးကွဲးလၢ ၇ိမ့ၤ ၁၂း၁၉ ပူၤအသိး, "ၦၤလၢအအဲၣ်အီၤသ့ၣ်ဧၢ, သုတမၤကၣ်တၢ်လၢသုဂီၢ်ဒၣ် သုဝဲတဂ့ၤ, မ့မ့ၢ်ပျဲတၢ်သးဒိၣ်တက့ၢ်. အဂ့ၢ်ဒ်အံၤ တၢ်ကွဲးအသးစံးဝဲဒၣ်, တၢ်မၤကၣ်တၢ်န့ၣ်, အိၣ်ဒီးယွၤလီၤ. ယကဟ့ၣ်ကၣ်တၢ်ယဲလီၤ. ယွၤစံးဝဲဒၣ်ယ" ၇ိမ့ၤ ၁၂း၁၉. (ဘၣ်တၢ်ဟံးန့ၢ်အီၤလၢ ၅မိၤၡွ ၃၂း၃၅ အပူၤ).

ဖဲကစၢ်ယွၤဟဲစိၥ်တၢ်စံၣ်ညီၣ်ထီဒါတၢ်အၢတၢ်သီဒီး တၢ်တတီ တလိၤဘၣ်အဆၢကတီၢ်န့ၣ်, ကစၢ်ခ၇ံၥ်ဒုးအိၣ်ထီၣ်ကျဲလၢ ၦၤစူၢ်က့ၤနၥ်က့ၤ အီၤအဂီၢ်ကိးဂၤဒဲးန့ၣ်လီၤ. အနီၢ်နီၢ်န့ၣ်, "ယ့ၣ်ရှူးမ့ၢ်ၦၤလၢအထုးထီၣ်ကွံၥ် ၦၤလၢတၢ်သးဒိၣ်လၢအကဟဲဝဲဒၣ်" န့ၣ်လီၤ. ၁သ့းစၤလနံ ၁း၁၀ ထိၣ်သတြီၤ ဒီး ၇ိမ့ၤ ၅း၈, ၉ ဒီးတၢ်အံၤန့ၣ် မ့ၢ်ယွၤအတၢ်၇ဲၣ်တၢ်ကျဲၤတမံၤ, "အဂ့ၢ်ဒ်အံၤ, ယွၤတပၥ်ၦၤလၢ ပကဘၣ်သးဒိၣ်ထီၣ်အဂီၢ်ဘၣ်, မ့ၢ်လၢပကတုၤလၢ တၢ်အုၣ်က့ၤခီၣ်က့ၤအဂီၢ်, လၢပကစၢ်ယ့ၣ်ရှူးခ၇ံၥ်အဃိ" န့ၣ်လီၤ. ၁သ့းစၤလနံ ၅း၉. ကစၢ်ယွၤအတၢ်သးဒိၣ်န့ၣ် တၢ်တမၤဟးဂီၤလၢၤအီၤဘၣ်, ဘၣ်ဆၣ်ဒီး ၦၤလၢအအိၣ်ဒီးတၢ်စူၢ်တၢ်နၥ်လၢကစၢ်အပူၤတဖၣ် ကဘၣ် တၢ်မၤပူၤဖျဲးအီၤလၢတၢ်သးဒိၣ်ထီၣ်အံၤအပူၤ လၢကစၢ်ခ၇ံၥ်အဃိန့ၣ်လီၤ.

`ကစၢ်ခ၇ံၥ်အတၢ်ပျၢ်တၢ်ဒဲးဘးအံၤ ဟံးဃၥ်တၢ်တီတၢ်လိၤဒီး လၢတဆၢကတီၢ်ဃီန့ၣ် မၤပူၤဖျဲးၦၤလၢတၢ်သးဒိၣ်အံၤလၢကျဲဒ်လဲၣ်. ဒ်နသ့ၣ်ညါလၢတၢ်၇ဲၣ်တၢ်ကျဲၤအိၣ်ပၥ်လၢနဂီၢ်လံအဃိ, နတၢ်တလၢတၦဲၤ အိၣ်ဘၣ်ဆၣ်, နကဘၣ်မၤဘျုးမၤဖှိၣ်ၦၤဂၤတဖၣ်ဆံးဒိၣ်လဲၣ်.`