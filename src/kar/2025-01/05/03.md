---
title:  ကစၢ်ယွၤလၢအသးထီၣ်တၢ်ကီ
date:   27/01/2025
---

ကစၢ်ယွၤသးထီၣ်တၢ်အၢတၢ်သီလီၤ, အဂ့ၢ်ဒ်လဲၣ် အဝဲမ့ၢ်တၢ်အဲၣ် တၢ်ကွံအဃိလီၤ. ကစၢ်မ့ၢ်ၦၤလၢအသးကညီၤတၢ်ဒီးသးအိၣ်တၢ်ဒိၣ်ဒိၣ် ကလဲၥ်တဂၤလၢ၀ံသ့ၣ်တဖၣ်လၢလံၥ်စီဆှံအပူၤန့ၣ် ပၥ်ပနီၣ်ကစၢ်လၢ အမ့ၢ် ၦၤသးကညီၤတၢ်အါတလၢကွံၥ်တဂၤန့ၣ်လီၤ.

`ကွၢ်ဆိကမိၣ်ဖဲ ယိၤနါအပူၤ ဒီးစီၤယိၤနါအတၢ်စံးဆၢက့ၤကစၢ်ယွၤ အတၢ်သးကညီၤ, ပျၢ်ကွံၥ်ၦၤနံၤန၀့ဖိသ့ၣ်တဖၣ်အတၢ်ဒဲးဘး ဖဲ ယိၤနါ ၄း၁-၄ အပူၤန့ၣ်တက့ၢ်. မ့ၢ်အစံးကတိၤၦၤတၢ်မနုၤတမံၤလၢအဘၣ်ဃးဒီး စီၤယိၤနါအဂ့ၢ် ဒီးဘၣ်ဃးဒီးကစၢ်ယွၤန့ၣ်လဲၣ်. (ကွၢ်စ့ၢ်ကီး မးသဲ ၁၀း၈).`

စီၤယိၤနါအတၢ်စံးဆၢက့ၤကစၢ်ယွၤအတၢ်သးကညီၤန့ၣ် စံးကတိၤ တၢ်ဂ့ၢ်တၢတထံၣ်န့ၣ်မ့ၢ်, တၢ်ပၥ်ဖျါထီၣ်စီၤယိၤနါအတၢ်သူၣ်ကိၤသးကိၤဒၣ်ဝဲ န့ၣ်လီၤ. အဝဲသးဟ့ၦၤအၤရှူ၇ံၣ်ဖိဒိၣ်ဒိၣ်ကလဲၥ်လၢ အမၤနးၦၤအံၣ်စ၇့လးဖိ သ့ၣ်တဖၣ်အဃိ တအဲၣ်ဒိးလၢကစၢ်ယွၤပၥ်ဖျါထီၣ်အတၢ်သးကညီၤလၢ အဝဲသ့ၣ်အဖီခိၣ်နီတစဲးဘၣ်န့ၣ်လီၤ.

မ့ၢ်တၢ်မၤလိလၢပဂီၢ်တမံၤမးလဲၣ်. ပကဘၣ်အိၣ်ဒီးတၢ်ပလီၢ်သူၣ် ပလီၢ်သးလၢ ကတြီဆၢတၢ်ပၥ်သးဒ်အံၤတုၤလၢပနၢ်ပၢၢ်အီၤတသ့ဒၣ်လဲၥ် ဘၣ်ဆၣ်န့ၣ်လီၤ. လၢၦၤခဲလၢၥ်တဖၣ်အကျါန့ၣ်, ၦၤလၢအဒိးန့ၢ်ဘၣ်ကစၢ်ယွၤ အဘျုးအဖှိၣ်န့ၣ် ကဘၣ်သ့ၣ်ညါဝဲလၢတၢ်ဘျုးတၢ်ဖှိၣ်လၢ အဒိးန့ၢ်အံၤ တကြၢးဝဲဒီးကဘၣ်ပၥ်ဖျါထီၣ်တၢ်ဘျုးတၢ်ဖှိၣ်ဆူၦၤဂၤအအိၣ်န့ၣ်လီၤ.

ခံထံၣ်တထံၣ်န့ၣ်, စီၤယိၤနါအတၢ်စံးဆၢအံၤ ဒုးဟ့ၣ်ဂံၢ်ဟ့ၣ်ဘါၦၤလၢ ကစၢ်ယွၤအတၢ်သးကညီၤန့ၣ် မ့ၢ်တၢ်လၢအ၇့ဒိၣ်တမံၤဒီးအတၢ်ဘျုးတၢ်ဖှိၣ် လီၣ်ဖျါထီၣ်အတၢ်တကဲၥ်ပ၀းန့ၣ်လီၤ. စီၤယိၤနါသ့ၣ်ညါကစၢ်ယွၤအတၢ် သးကညီၤဒိၣ်အံၤဆံးအါလဲၣ်န့ၣ် စံးကတိၤဝဲဒ်အံၤ, "ယသ့ၣ်ညါလၢ နမ့ၢ် ကစၢ်လၢအသးကညီၤတၢ်ဒီးသးအိၣ်တၢ်, လၢအသးထီၣ်ကီ, ဒီးအဘျုးအဖှိၣ် အိၣ်အါန့ၣ်လီၤ" ယိၤနါ ၄း၂.

စီၤယိၤနါသ့ၣ်ညါလၢ ကစၢ်ယွၤန့ၣ် အသးကလီၤကပုၥ်ဝဲလၢ အတၢ် စံၣ်ညီၣ်ဆူ၀့ၢ်နံၤန၀့အဖီခိၣ်န့ၣ်လီၤ. ကစၢ်ယွၤန့ၣ် မၤတၢ်တီတီလိၤလိၤ ဒီးအတၢ်သးကညီၤန့ၣ် အိၣ်ဝဲလၢၦၤဂီၢ်မုၢ်ဒီးၦၤကလုၥ်ခဲလၢၥ်အဖီခိၣ်န့ၣ်လီၤ.

ဧ့ၤဘြံၤလံၥ်အကျိၤလၢ တၢ်ကွဲးခီကျိၥ်အီၤလၢအမ့ၢ်, "သးထီၣ်တၢ်ကီ" မ့တမ့ၢ် "တၢ်သူၣ်စူၤသးစူၤ" ကြၢးသ့မးစ့ၢ်ကီးလၢကဘၣ်ကွဲးကျိၥ်အီၤလၢအမ့ၢ်, "နါစ့ၤလၢအထီ" န့ၣ်လီၤ. လၢဧ့ၤဘြံၤလံၥ်အတၢ်ကတိၤဒိအပူၤန့ၣ်, တၢ်သးဒိၣ် ထီၣ်န့ၣ် ဘၣ်ထွဲလိၥ်အသးဒီးနါစ့ၤ ဒီးနါစ့ၤလၢအထီန့ၣ် ဘၣ်တၢ်ဒိလီၤအီၤလၢ ၦၤတဂၤဂၤအတၢ်သးဒိၣ်ထီၣ်အဆၢကတီၢ်ယံၥ်ဝဲအဂ့ၢ်န့ၣ်လီၤ.

တၢ်ပၥ်ဖျါထီၣ်လၢ ကစၢ်ယွၤန့ၣ် ဒ်သိးဒီး "နါစ့ၤလၢအထီ" အံၤ ဟ့ၣ်ၦၤတၢ်ကစီၣ်လၢကစၢ်ယွၤန့ၣ် သးထီၣ်တၢ်ကီဒီးသူၣ်စူၤသးစူၤန့ၣ်လီၤ. ဖဲၦၤကညီသ့ၣ်တဖၣ်သးထီၣ်တၢ်ညီဝဲအကတီၢ်န့ၣ် ကစၢ်ယွၤန့ၣ် သူၣ်စူၤ သးစူၤဒိၣ်မးဒီး ဟ့ၣ်လီၤတၢ်ဘျုးတၢ်ဖှိၣ်ကလီကလီဒီးအါအါကလဲၥ်ဘၣ်ဆၣ်ဒီး တဃၣ်ကွံၥ်အသးလၢတၢ်ဒဲးဘးဒီးတၢ်တီတၢ်လိၤန့ၣ်ဘၣ်. လၢအလီၢ်န့ၣ်, ကစၢ်ယွၤအနီၢ်ကစၢ်ဒၣ်ဝဲမၤတၢ်ပျၢ်တၢ်ဒဲးဘး, လုၢ်ထီၣ်အသွံၣ်ဒ်သိးကဒုးနဲၣ် အတၢ်တီတၢ်လိၤဒီး မ့ၢ်ၦၤလၢအပၥ်တီပၥ်လိၤၦၤလၢ အစူၢ်က့ၤနၥ်က့ၤတၢ် သ့ၣ်တဖၣ်န့ၣ်လီၤ. (၇ိမ့ၤ ၃း၂၅, ၂၆).

`မ့ၢ်နတၢ်လီၤတူၥ်လီၤကၥ်အိၣ်လၢနတပၥ်ဖျါထီၣ်တၢ်သးကညီၤ မ့တမ့ၢ်တၢ်ဘျုးတၢ်ဖှိၣ်ဆူၦၤတဂၤဂၤလၢအမၤကမၣ်နၤန့ၣ် မ့ၢ်အိၣ်ဝဲဧါ. မ့ၢ်နသ့ၣ်နီၣ်တၢ်လၢကစၢ်ယွၤမၤလၢနဂီၢ်အဂ့ၤကတၢၢ် ဒ်သိးနကမၤဘျုး ၦၤဂၤလၢတၢ်ဟ့ၣ်ဆၢက့ၤကစၢ်ယွၤအဘျုးလၢ အမၤလၢနဂီၢ်န့ၣ် သ့ဝဲလၢကျဲ ဒ်လဲၣ်. ဒီးမ့ၢ်နကပၥ်ဖျါထီၣ်တၢ်ဘျုးတၢ်ဖှိၣ်လၢအတအိၣ်ဒီးတၢ်မၤကမၣ် ဒီးတၢ်ဆီၣ်ဘံးဆီၣ်ဘၢၦၤဂၤတအိၣ်ဘၣ်န့ၣ်သ့လၢကျဲဒ်လဲၣ်.`