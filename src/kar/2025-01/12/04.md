---
title:  ကစၢ်ယွၤအဲၣ်တၢ်တီတၢ်လိၤ (တၢ်စံၣ်ညီၣ်တီ)
date:   18/03/2025
---

လံၥ်စီဆှံဘိးဘၣ်သ့ၣ်ညါလၢ ကစၢ်ယွၤအဲၣ်တၢ်တီတၢ်လိၤဒီး သးဟ့တၢ်အၢတၢ်သီလီၤ, (ကွၢ် စံး ၃၃း၅; ယၡါယၤ ၆၁း၈) ဒီးအဝဲ ဘၣ်ယိၣ်တၢ်ဒိၣ်မးလၢ တၢ်တတီတလိၤဘၣ်လၢအဒုးအိၣ်ထီၣ်တၢ်သးဒိၣ်လၢ တၢ်တီတၢ်လိၤအပူၤဆူ ၦၤလၢအတူၢ်ဘၣ်တၢ်တတီတလိၤဘၣ်တဖၣ်အဂီၢ်န့ၣ် လီၤ. လၢလံၥ်စီဆှံအလီၢ်လံၤဒီးအသီဒီတကတီၢ်ညါအပူၤန့ၣ်, ကစၢ်ယွၤ သးကညီၤၦၤလၢ အဘၣ်တၢ်ဆီၣ်ဘံးဆီၣ်ဘၢအီၤ, တၢ်မၤနးမၤဖှီၣ်အီၤသ့ၣ် တဖၣ် ဖဲအဝဲပၥ်ဖျါထီၣ်တၢ်သးဒိၣ်လၢအတီအလိၤဆူ ၦၤဆီၣ်ဘံးဆီၣ်ဘၢ တၢ်ဒီး ၦၤမၤအၢမၤနးတၢ်ဖိသ့ၣ်တဖၣ်အဖီခိၣ်န့ၣ်လီၤ.

`ဖး စံးထီၣ်ပတြၢၤ ၈၂ တက့ၢ်. လံၥ်ထါစံးထီၣ်ပတြၢၤပၥ်ဖျါထီၣ် ကစၢ်ယွၤအတၢ်သးအိၣ်တၢ်တီတၢ်လိၤလၢဟီၣ်ခိၣ်ချၢအံၤအဂီၢ်န့ၣ်ဒ်လဲၣ်. အခီပညီလၢပဂီၢ်ဖဲမုၢ်မဆါတနံၤအံၤန့ၣ် မ့ၢ်မနုၤလဲၣ်.`

ဒ်ၦၤစံးကတိၤတၢ်တဖၣ်နၢ်ပၢၢ်ဝဲအသိး, လံၥ်စီဆှံဆၢအံၤ စံးကတိၤ ထီဒါတၢ်ခံမံၤလၢၥ်လၢ အမ့ၢ်ဟီၣ်ခိၣ်အပဒိၣ်ပၦၢ်တဖၣ်လၢ အပၢတၢ်တတီ တလိၤဘၣ်အဂီၢ်ဆူ ၦၤကညီအတၢ်အိၣ်တၢ်ဆိးအပူၤဒီး ကစၢ်ယွၤအတၢ် စံၣ်ညီၣ်ၦၤပၢမူခိၣ်ဖိ (ကစၢ်တဖၣ်) လၢအအိၣ်လၢဟီၣ်ခိၣ်ပဒိၣ်ပၦၢ်ဒီး စံၣ်ညီၣ်ကွီၢ်လၢအတတီတလိၤဘၣ်တဖၣ်အလီၢ်ခံ (မုၣ်ကီၤလံၢ်အတၢ်စိ တၢ်ကမီၤတဖၣ်) အံၤန့ၣ်လီၤ. ၦၤပၢတၢ်ပဒိၣ်ပၦၢ်တဖၣ်အံၤ, တၢ်သံကွၢ် အဝဲသ့ၣ်လီၤဆီဒၣ်တၢ်တမံၤလၢ, "သုကစံၣ်ညီၣ်တၢ်တတီဘၣ်, ဒီးကွၢ်မဲၣ် ၦၤတတီတလိၤန့ၣ်ဆံးယံၥ်လဲၣ်" (စံး ၈၂း၂).

ဆူညါတတီၤန့ၣ်, တၢ်မၤလိၥ်အဝဲသ့ၣ်လၢ, "စံၣ်ညီၣ်န့ၢ်ၦၤဖှီၣ်ဖိ ယၥ်ဖိ, ဒီးၦၤဖိၣ်ဃဲ, စံၣ်ညီၣ်တီၦၤဘၣ်နးဘၣ်ဖှီၣ်ဒီး ၦၤဖှီၣ်ဖိယၥ်ဖိန့ၣ်တက့ၢ်" (စံး ၈၂း၃). ဖဲအံၤဒီးဆူတၢ်ကွဲးအဂၤတဖၣ်အပူၤန့ၣ်, လံၥ်စီဆှံအလီၢ်လံၤ တကတြူၢ်အ၀ံတဖၣ် ကိးထီၣ်တၢ်တီတၢ်လိၤအဂ့ၢ်လၢ အကလုၢ်ဒိၣ်ဒိၣ်န့ၣ် လီၤ. တၢ်အံၤတမ့ၢ်လံၥ်စီဆှံအတၢ်ကွဲးလၢအ၇့တဒိၣ်ဘၣ်တမံၤဘၣ်, မ့ၢ်၀ံသ့ၣ်တဖၣ်အတၢ်ကစီၣ်အကံၢ်အလဲလၢ လံၥ်စီဆှံအလီၢ်လံၢ်ဒီတကတီၢ်ညါ အပူၤ ဒီးတၢ်လၢကစၢ်ခ၇ံၥ်စံးကတိၤဝဲဖဲအဟဲလီၤဟံးန့ၢ်ၦၤကညီအက့ၢ်အဂီၢ် အကတီၢ်အံၤန့ၣ်လီၤ.

မ့ၢ်တၢ်ခူသူၣ်တမံၤလၢ ကစၢ်ယွၤသးအိၣ်ဒီးလိၣ်ဘၣ်ဝဲလၢ ၦၤလၢ အစံးကတိၤတၢ်လၢအအဲၣ်အီၤဒီး ဒိကနၣ်အီၤတဖၣ်အအိၣ်ဘၣ်. ကစၢ်ယွၤ စံးကတိၤဖျါဖျါ ဖဲမံကၤ ၆း၈ အပူၤဒ်အံၤ (လံၥ်စီဆှံဆၢဒ်သိးအအံၤ အိၣ်ဝဲ စ့ၢ်ကီး) "ၦၤကညီဧၢ, အဝဲဒၣ်ဒုးနဲၣ်တ့ၢ်နတၢ်လၢအဂ့ၤလီၤ, ဒီးမ့တမ့ၢ်ဘၣ် အမၢနမၤတၢ်တီတၢ်လိၤ, ဒီးအဲၣ်ဒိးတၢ်သးကညီၤဒီးလဲၤတၢ်ဒီးနကစၢ်လၢ နသးစူၤန့ၣ်ဘၣ်ဒီး, မ့ၢ်အမၢနၤလၢမနုၤလဲၣ်" (မံကၤ ၆း၈).

တၢ်ဆိကမိၣ်အတၢ်ပၥ်သူၣ်ပၥ်သးဒ်အံၤ သီၣ်ထီၣ်ဝဲလၢလံၥ်စီဆှံ ဒီတဘ့ၣ်ညါအပူၤန့ၣ်လီၤ. တၢ်အဒိတမံၤန့ၣ်မ့ၢ်ဝဲ, "လၢတၢ်အံၤလၢ သုအဲၣ် လိၥ်ကွံလိၥ်သုသးအဃိဒီး, ၦၤခဲလၢၥ်ကသ့ၣ်ညါလၢသုမ့ၢ်ယပျဲၢ်ယဘီၣ်လီၤ" (ယိၤဟၣ် ၁၃း၃၅; ထိၣ်သတြီၤဒီး ၁ယိၤဟၣ် ၄း၈-၁၆).

`ပဟံၣ်ဖိဃီဖိဒီးပတၢ်အိၣ်ဖှိၣ်တဖၣ် မ့ၢ်ကွၢ်ထံဆိကမိၣ် မံကၤ ၆း၈ ဒီးလူၤပိၥ်ထွဲလၢတၢ်မၤဒီးတၢ်စံးတၢ်ကတိၤခံမံၤလၢၥ်အပူၤန့ၣ် တၢ်ကမၤသးဒီး အဝဲသ့ၣ်မနုၤတမံၤလဲၣ်. လၢတၢ်ကိးမံၤဒဲးအပူၤဒၣ်လဲၥ် တၢ်သူတၢ်သိၣ် တၢ်သီသ့ၣ်တဖၣ်အံၤ ပၥ်ဖျါထီၣ်တၢ်လၢအဂ့ၤဒိၣ်ထီၣ်န့ၣ် ကအိၣ်ဝဲဆံး အါလဲၣ်.`