---
title:  တၢ်ကိးဃီၤလၢကဒုးအိၣ်ထီၣ်တၢ်တီတၢ်လိၤ
date:   19/03/2025
---

၀ံသ့ၣ်တဖၣ်လၢ လံၥ်စီဆှံအပူၤန့ၣ် ပၥ်ဖျါထီၣ်ခဲအံၤခဲအံၤလၢ ကစၢ်ယွၤကိးထီၣ်လၢကမၤတၢ်တီတၢ်လိၤ, ကစံၣ်ညီၣ်တီတၢ်လၢၦၤကညီ အတၢ်အိၣ်တၢ်ဆိးလီၢ်အပူၤန့ၣ်လီၤ. လံၥ်စီဆှံတမၤလီၤစှၤအတၢ်စံး တၢ်ကတိၤဒ်အံၤလၢ အဘၣ်ဃးဒီးတၢ်တတီတလိၤဒီးတၢ်ဆီၣ်ဘံးဆီၣ်ဘၢအံၤ န့ၣ်နီတစုဘၣ်. အနီၢ်နီၢ်န့ၣ်, ကစၢ်ယွၤအတၢ်ကိးဃီၤလၢ ကဟဲစိၥ် တၢ်စံၣ်ညီၣ်အံၤန့ၣ် မ့ၢ်အတၢ်ကိးလၢကဒုးအိၣ်ထီၣ်တၢ်စံၣ်ညီၣ်လၢအတီန့ၣ် လီၤ.

အဒိ, ၀ံယၡါယၤတစံးကတိၤယဲၥ်ဘျဲးဘၣ်ဃးတၢ်တတီတလိၤအဂ့ၢ် လၢအံၣ်စ၇့လးပူၤ ဖဲအဆၢကတီၢ်န့ၣ်ဘၣ်. အတၢ်စံးကတိၤဒီးအတၢ်ကိးထီၣ် တၢ်စံၣ်ညီၣ်တီအဂီၢ်အံၤ ကဘၣ်သီၣ်ထီၣ်ဒိၣ်ဒိၣ်ဒီး ဖျါဖျါဆူပနၢ်ပူၤလၢ မုၢ်မဆါတနံၤအံၤန့ၣ်လီၤ. "မၤလိမၤတၢ်ဂ့ၤတက့ၢ်. ဃုတၢ်စံၣ်ညီၣ်တီ, မၤတၢ်လိၤလၢၦၤလၢအဘၣ်တၢ်မၤအၢအီၤ, စံၣ်ညီၣ်ၦၤဖိၣ်ဃဲ, မၤစၢၤ ၦၤမုၣ်ကမဲတက့ၢ်" (ယၡါယၤ ၁း၁၇). ဆူညါတတီၤန့ၣ်, အဝဲဘိးဘၣ်သ့ၣ်ညါ လီၤလၢ, "ၦၤလၢအမၤလိၥ်တၢ်မၤလိၥ်အအၢ, ဒီးၦၤကွဲးလံၥ်လၢအကွဲးတၢ်မၤအၢ လၢအစံၣ်ညီၤဝဲန့ၣ်, ဒ်သိးအကဘိးဃၣ်ကပၤၦၤဖှီၣ်ဖိလၢတၢ်စံၣ်ညီၣ်, ဒီးဒ်သိး အကမၤန့ၢ်ဆူၣ်ယၦၤဂီၢ်မုၢ်အၦၤဘၣ်ဖှီၣ်ဘၣ်ယၥ်အကီွၢ် ဒ်သိးၦၤမုၣ်ကမဲ ကကဲထီၣ်လၢအတၢ်ဂုၥ်န့ၢ်, ဒီးဒ်သိးအကမၤန့ၢ်ဆူၣ်ၦၤဖိၣ်ဃဲအတၢ်န့ၣ် ဘၣ်အဖှီၣ်လီၤ" (ယၡါယၤ ၁၀း၁, ၂) "ဒီးလၢတၢ်အိၣ်သကိးအမုၢ်တနံၤန့ၣ်, ဒီးလၢတၢ်မၤသယုၢ်တၢ်လၢအကဟဲလၢအယံၤန့ၣ် သုကမၤဒ်လဲၣ်. သုကဃ့ၢ် လၢတၢ်မၤစၢၤအဂီၢ်ဆူမတၤတဂၤအိၣ်လဲၣ်. သုကပၥ်လီၤတဲၥ်သုလၤကပီၤန့ၣ် ဖဲလဲၣ်ပူၤလဲၣ်" (ယၡါယၤ ၁၀း၃).

ဒ်န့ၣ်အသိး, ၀ံယံး၇မံယၤဘိးဘၣ်သ့ၣ်ညါလီၤကစၢ်ယွၤအတၢ် ကစီၣ်လၢအမ့ၢ်, "ၦၤလၢအမၤဟံၣ်လၢတၢ်တတီတလိၤ, ဒီးအဒၢးလၢထးခီ တဖၣ်လၢတၢ်စံၣ်ညီၣ်တတီဘၣ်, လၢအမၢၦၤလၢအဃၢၤမၤအတၢ်ဒီးတဟ့ၣ် ဘၣ်အဘူးအလဲ, ဒီးတဟ့ၣ်တၢ်လၢအမၤတၢ်အဂီၢ်.....နပၢ်အီၣ်တၢ်ဒီး အီတၢ်, ဒီးစံၣ်ညီၣ်တၢ်, ဒီးမၤတၢ်တီတၢ်လိၤတမ့ၢ်ဘၣ်ဧါ. မၤသးဒ်န့ၣ်ဒီး တၢ်ဂ့ၤအိၣ်ဒီးအီၤလီၤ. အဝဲဒၣ်စံၣ်ညီၣ်ၦၤဖှီၣ်ဖိယၥ်ဖိဒီး ၦၤဘၣ်ဖှီၣ်ဘၣ်ယၥ် အကွီၢ်လီၤ. တုၤနုၤတစုတၢ်ဂ့ၤအိၣ်ဒီးအီၤလီၤ. တၢ်န့ၣ်မ့ၢ်တၢ်သ့ၣ်ညါယၤ, တမ့ၢ်ဘၣ်ဧါ, ယွၤစံးဝဲဒၣ်" (ယံး၇မံယၤ ၂၂း၁၃, ၁၅, ၁၆).

`ဖး မးသဲ ၂၃း၂၃-၃၀ တက့ၢ်. ကစၢ်ခ၇ံၥ်သိၣ်လိဘၣ်ဃးတၢ်လၢ အ၇့ဒိၣ်ကတၢၢ်တမံၤဖဲအံၤန့ၣ် မ့ၢ်မနုၤလဲၣ်. နဆိကမိၣ်လၢ ကစၢ်ခ၇ံၥ် ပၥ်ဝဲအခီပညီလၢမနုၤတမံၤဖဲအစံးကတိၤလၢ "အဃၢဒိၣ်" အဂ့ၢ်အံၤန့ၣ်လဲၣ်.`

ၦၤတဂၤလၢ်လၢ်သုတဆိကမိၣ်လၢတၢ်တတီတလိၤအံၤ ဘၣ်ဃး လိၥ်အသးထဲ၀ံတဖၣ်လၢလံၥ်စီဆှံအလီၢ်လံၤအပူၤအံၤန့ၣ်တဂ့ၤ, ဘၣ်ဆၣ်, ပထံၣ်ဘၣ်ဖျါဖျါဖဲအံၤဒီးလၢတၢ်လီၢ်အဂၤလၢလံၥ်စီဆှံအပူၤ ဖဲကစၢ်ခ၇ံၥ် အတၢ်မၤလၢအမ့ၢ်တၢ်အ၇့ဒိၣ်တမံၤလၢကစၢ်ခ၇ံၥ်အနီၢ်ကစၢ်ဒၣ်ဝဲအဂီၢ် ဒၣ်လဲၥ်န့ၣ်လီၤ. "ၦၤကွဲးလံၥ်ဒီးၦၤဖၤ၇ံၤၡဲ, ၦၤလီတၢ်ဖိသ့ၣ်ဧၢ, သုဘၣ်အဖှီၣ် လီၤ. အဂ့ၢ်ဒ်အံၤ, သုမၤဘူၣ်ဖီကဘိကဘီ, ဒီးစးမူ, ဒီးယၤသ့ၣ်တဖၣ် အဆံဆဲၣ်ပူတပူလီၤ. မ့မ့ၢ်တၢ်သိၣ်တၢ်သီလၢအဃၢဒိၣ်တဖၣ်န့ၣ်, တၢ်စံၣ်ညီၣ်ဒီးတၢ်သးကညီၤဒီးတၢ်နၥ်တဖၣ်န့ၣ်, သုပၥ်လီၤတဲၥ်ကွံၥ်အီၤလီၤ" (မးသဲ ၂၃း၂၃). လၢလံၥ်လူၤကၣ်တၢ်ကွဲးလၢအလဲၤတတြဲၤလိၥ်သးအပူၤန့ၣ်, ကစၢ်ခ၇ံၥ်စံးကတိၤဖျါထီၣ်လၢအဝဲသ့ၣ်တဖၣ်, "လဲၤကပၥ်တၢ်စံၣ်ညီၣ်ဒီး ယွၤအတၢ်အဲၣ်တၢ်ကွံလီၤ" (လူၤကၣ် ၁၁း၄၂).

`နမ့ၢ်ဘၣ်ကွၢ်ထံဆိကမိၣ်လၢတၢ် "အဃၢဒိၣ်တဖၣ်" လၢမုၢ်မဆါ တနံၤအံၤန့ၣ်, တၢ်အိၣ်ဖျါလၢကထီဒါတၢ်တမံၤလၢ်လၢ်လၢအမ့ၢ်, "ဖီကဘိ ကဘီ, ဒီးစးမူ, ဒီးယၤသ့ၣ်တဖၣ်အဆံဆဲၣ်ပူတပူ" လၢပကြၢးကွၢ်ထံဆိကမိၣ် လၢအလီၢ်အံၤန့ၣ် မ့ၢ်မနုၤလဲၣ်.`