---
title:  တၢ်လၢယမၤတ့ၢ်အီၤကသ့အါန့ၢ်ဒ်အအံၤန့ၣ်မ့ၢ်မနုၤလဲၣ်
date:   08/03/2025
---

### တၢ်မၤလိတနွံအံၤအဂီၢ်ဖး

ယိၤဟၣ် ၁၈း၃၇; ၇ိမ့ၤ ၃း၂၃-၂၈; ၇ိမ့ၤ ၅း၈; ယၡါယၤ ၅း၁-၄; မးသဲ ၂း၃၃-၃၉; ယၡါယၤ ၅၃း၄; ၇ိမ့ၤ ၃း၁-၄.

> <p>တၢ်ကလုၢ်ထူ</p>
> "မၤသးဒ်န့ၣ်ဒီး စီၤပံၤလးစံးဘၣ်အီၤ, မ့မ့ၢ်ဒ်န့ၣ်ဒီး, နမ့ၢ်စီၤပၤ တဂၤဧါ. ယ့ၣ်ရှူစံးဆၢဝဲ, နစံးတၢ်လၢယမ့ၢ်စီၤပၤတဂၤလီၤ. ဒ်သိးယကအုၣ် ယသးလၢတၢ်မ့ၢ်တၢ်တီအဂ့ၢ်ဒီး, ယအိၣ်ဖျဲၣ်, ဒီးယဟဲလီၤလၢဟီၣ်ခိၣ်ချၢလံ. ကယဲၢ်ၦၤလၢအဘၣ်ဃးဒီးတၢ်မ့ၢ်တၢ်တီန့ၣ်, ဒိကနၣ်ယကလုၢ်ကထါလီၤ" (ယိၤဟၣ် ၁၈း၃၇).

လၢအပူၤကွံၥ်နံၣ်တဖၣ်အပူၤန့ၣ်, ပူလၢအဂ့ၤတယုၢ် ဘၣ်တၢ်ထုးထီၣ် ၇ၤလီၤအီၤလၢ (Guide) လံၥ်အတၢ်ကစီၣ်အပူၤလီၤ. ပူအံၤ မ့ၢ်တၢ်ဂ့ၢ် ဘၣ်ဃးပိၥ်ခွါတဂၤအမံၤမ့ၢ် Denis လၢအမ့ၢ်ဖိၣ်ဃဲအိၣ်ဒီးဟံၣ်ဖိဃီဖိလၢ အကွၢ်စိအီၤဖဲစိၤအခၢၣ်သးအဆၢကတီၢ်န့ၣ်လီၤ. Denis အံၤ သးဟ့စီၤပၤ လၢထံကီၢ်တဘ့ၣ်အံၤအပူၤဒိၣ်မးလီၤ, အဂ့ၢ်ဒ်လဲၣ်, ဖဲအမိၢ်ပၢ်တဖၣ် အိၣ်တဆူၣ်တခ့ျဘၣ်နးနးကလဲၥ်အကတီၢ်န့ၣ်, စီၤပၤအသုးဖိတဖၣ်ဟဲဟံးန့ၢ် အီၤဒီး က့ၤစိၥ်ကွံၥ်အီၤလၢအယံၤ ဒီးအဝဲတထံၣ်ဘၣ်လၢၤအမိၢ်အပၢ်နီတစု ဘၣ်. လၢခံမးအဝဲသ့ၣ်ညါက့ၤဝဲလၢ စီၤပၤထုးလီၤဖးအီၤဒီးအမိၢ်အပၢ်အံၤ မ့ၢ်လၢကဒုးအိၣ်မူအီၤ, ကဒုးပူၤဖျဲးအီၤလၢတၢ်ဆါသံသတြိၥ်သူလၢ အၢသီဝဲ အံၤအပူၤအဂီၢ်န့ၣ်လီၤ. တၢ်မ့ၢ်တၢ်တီလၢအဘၣ်ဃးဒီးစီၤပၤအံၤ မၤလီၤ မၢ်ကွံၥ် Denis အတၢ်သးဟ့လၢအအိၣ်ဒီးအီၤ လၢအတၢ်အိၣ်မူပူၤယံၥ်တ့ၢ်မးဝဲ အံၤန့ၣ်လီၤ. စီၤပၤန့ၣ်, ထီဘိဒီးလၢတၢ်မၤအသးကိးမံၤဒဲးအပူၤ မၤတၢ်လၢ တၢ်အဲၣ်အၦၤဂီၢ်မုၢ်အဂီၢ်န့ၣ်လီၤ.

ၦၤအါအါကလဲၥ်လၢမုၢ်မဆါတနံၤအံၤထံၣ်ယွၤဒ်သိး Denis ထံၣ်ဝဲ အစီၤပၤအသိးန့ၣ်လီၤ. တၢ်အၢတၢ်သီလၢ အဝဲသ့ၣ်ထံၣ်ဘၣ်ဝဲ မ့တမ့ၢ် လဲၤခီဖျိဘၣ်ဝဲန့ၣ် ဟဲစိၥ်န့ၢ်အဝဲသ့ၣ်တၢ်သးဟ့ မ့တမ့ၢ် တၢ်ညိကွံၥ်ယွၤန့ၣ် လီၤ. ဖဲတၢ်နးတၢ်ဖှီၣ်ဘၣ်ၦၤအကတီၢ်န့ၣ် ကစၢ်ယွၤအိၣ်ဖဲလဲၣ်. ကစၢ်ယွၤ မ့မ့ၢ်ၦၤအဂ့ၤန့ၣ်, ဘၣ်မနုၤလၢတၢ်အၢတၢ်သီအိၣ်ဝဲအါမးန့ၣ်လဲၣ်. မူခိၣ် အတၢ်ထီဒါလိၥ်သးအံၤ ဒုးသ့ၣ်ညါၦၤတၢ်ဂ့ၢ်တၢ်ကျိၤလၢအ၇့ဒိၣ်တမံၤအံၤလီၤ, ဘၣ်ဆၣ်, တၢ်သံကွၢ်အါအါကလဲၥ်အိၣ်လီၤတဲၥ်ဝဲန့ၣ်လီၤ. မ့ၢ်နၥ်သက့ဒီး, ဖဲတၢ်စံးဆၢတဖၣ်ခဲလၢၥ်လၢအမၤသူၣ်မံသးမုၥ်တၢ်တန့ၢ်ဘၣ်န့ၣ်, ပကွၢ်ဆူ ကစၢ်ခ၇ံၥ်အအိၣ်လၢထူၣ်စုညါအလိၤ ဒီးကွၢ်အီၤလၢအမ့ၢ်ယွၤလၢစူၢ်အီၤ နၥ်အီၤသ့တဂၤ တုၤလၢတၢ်သံကွၢ်တဖၣ်အိၣ်လီၤတဲၥ်လၢတၢ်စံးဆၢအီၤ တသ့ဘၣ်လၢဆၢကတီၢ်ခဲအံၤအဂီၢ်ဒၣ်လဲၥ်န့ၣ်လီၤ.