---
title:  တၢ်အၢၣ်လီၤအီလီၤအတၢ်အဲၣ်
date:   04/01/2025
---

### တၢ်မၤလိတနွံအံၤအဂီၢ်ဖး

၂ပ့းတရူး ၃း၉; ၂မိၤၡွ ၇း၆-၉; ၇ိမ့ၤ ၁၁း၂၂; ၁ယိၤဟၣ် ၄း၇-၂၀း ယိၤဟၣ် ၁၅း၁၂; ၁ယိၤဟၣ် ၃း၁၆.

> <p>တၢ်ကလုၢ်ထူ</p>
> "ယ့ၣ်ရှူးစံးဆၢတၢ်ဒီးစံးဘၣ်အီၤ, ၦၤမ့ၢ်အဲၣ်ယၤဒီး, ကတိၢ်န့ၢ် ယကလုၢ်ကထါ, ဒီးယပၢ်ကအဲၣ်အီၤ, ဒီးပကဟဲဆူအအိၣ်, ဒီးမၤန့ၢ်ပအိၣ် အလီၢ်ဒီးအီၤလီၤ" (ယိၤဟၣ် ၁၄း၂၃).

ၦၤအါအါကလဲၥ်ဘၣ်တၢ်သိၣ်လိတ့ၢ်အီၤလၢဟ့းလ့ၣ်လံၥ်မဲၥ်ဖျၢၣ် agape အံၤ ဘၣ်ထွဲလိၥ်အသးဒီးတၢ်အဲၣ်လၢအဘၣ်ဃးဒီးယွၤထဲတမံၤဧိၤ, ဖဲလံၥ်မဲၥ်ဖျၢၣ်လၢအဂၤလၢအဘၣ်ဃးဒီးတၢ်အဲၣ်ဒ်အမ့ၢ်, phileo, အံၤ ဘၣ်ဃးဒီးတၢ်အဲၣ်လၢအဂၤအကလုၥ်ကလုၥ်တဖၣ်လၢ အတလၢတၦဲၤဒိၣ်န့ၢ်ဒံး agape အံၤန့ၣ်လီၤ. ၦၤတနီၤနီၤစံးစ့ၢ်ကီးလၢ agape န့ၣ် ဘၣ်ဃးဒီးတၢ်အဲၣ် တခီပၤ, တၢ်အဲၣ်လၢအဟ့ၣ်တၢ်တမံၤဧိၤဒီးတဒိးန့ၢ်တၢ်နီတစုဘၣ်တမံၤ, တၢ်အဲၣ်လၢအသန့ၤထီၣ်အသးလၢၥ်လၢၥ်ဆ့ဆ့လၢၦၤကညီအတၢ်စံးဆၢက့ၤ အဖီခိၣ်န့ၣ်လီၤ.

မ့ၢ်နၥ်သက့ဒ်န့ၣ်ဒီး, တၢ်မၤလိကစၢ်ယွၤအတၢ်အဲၣ်လၢ လံၥ်စီဆှံ ဒီတကတီၢ်ညါအပူၤန့ၣ် ပၥ်ဖျါထီၣ်လၢတၢ်ဆိကမိၣ်တဖၣ်အံၤ ဘၣ်တၢ်နၢ်ပၢၢ် ကမၣ်အီၤန့ၣ်လီၤ. တၢတမံၤန့ၣ်, ဟ့းလ့ၣ်အတၢ်ကတိၤ agape အံၤ တဘၣ်ဃးထဲလၢကစၢ်ယွၤအတၢ်အဲၣ်ဘၣ်, မ့မ့ၢ်တခီဘၣ်ဃးဒီးၦၤကညီ အတၢ်အဲၣ်စ့ၢ်ကီး တုၤဒၣ်လဲၥ်ၦၤကညီအတၢ်အဲၣ်လၢအကျိၤအကွၥ်ကမၣ် သ့ၣ်တဖၣ်န့ၣ်လီၤ. (၂တံၤမသ့း ၄း၁၀) ခံမံၤတမံၤန့ၣ်, လၢလံၥ်စီဆှံ ဒီတကတီၢ်ညါအပူၤအံၤ တၢ်စံးတၢ်ကတိၤအါအါကလဲၥ်လၢတမ့ၢ် agape အံၤန့ၣ် ဒုးနဲၣ်လၢကစၢ်ယွၤအတၢ်အဲၣ်န့ၣ်လီၤ. အဒိ, ကစၢ်ခ၇ံၥ်သိၣ်လိလၢ "အဂ့ၢ်ဒ်အံၤ ပၢ်အကစၢ်ဒၣ်ဝဲအဲၣ် (phileo) သုလၢသုအဲၣ် (phileo) ယၤဒီး လၢသုနၥ်လၢယဟဲလၢယွၤအအိၣ်အဃိလီၤ" (ယိၤဟၣ် ၁၆း၂၇). ဖဲအံၤန့ၣ်, ဟ့းလ့ၣ်အတၢ်ကတိၤ phileo အံၤ တဘၣ်တၢ်သူအီၤထဲၦၤကညီအတၢ်အဲၣ် တမံၤဧိၤဘၣ်, မ့မ့ၢ်တခီဘၣ်တၢ်သူစ့ၢ်ကီးလၢယွၤအတၢ်အဲၣ်ၦၤကညီအဂီၢ်န့ၣ် လီၤ. လၢတၢ်န့ၣ်အဃိ, phileo အံၤ တမ့ၢ်အဘၣ်ဃးဒီးတၢ်အဲၣ်လၢ အဆံးစှၤတမံၤဘၣ်, မ့မ့ၢ်တခီကစၢ်ယွၤအတၢ်အဲၣ်ဒၣ်ဝဲန့ၣ်လီၤ.

လံၥ်စီဆှံသိၣ်လိစ့ၢ်ကီးလၢ ကစၢ်ယွၤအတၢ်အဲၣ်န့ၣ် တမ့ၢ်ထဲ တခီပၤဘၣ်, ဘၣ်ဆၣ်, ဘၣ်ထွဲလိၥ်အသးဒီးအဂၤတကပၤ, ဒီးအိၣ်ထီၣ်ဒီး တၢ်လီၤဆီလိၥ်အသးဒိၣ်လၢယွၤအအိၣ် ဖဲၦၤကညီတဟ့ၣ်ဆၢက့ၤ မ့တမ့ၢ် ဟ့ၣ်ဆၢက့ၤအတၢ်အဲၣ်ဆူယွၤအအိၣ် ဒီးၦၤဂၤအအိၣ်ဘၣ်အကတီၢ်န့ၣ်လီၤ.