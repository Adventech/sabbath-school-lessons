---
title:  တၢ်အၢၣ်လီၤအီလီၤအတၢ်အဲၣ်
date:   06/01/2025
---

လံၥ်စီဆှံပၥ်ဖျါထီၣ်ကစၢ်ယွၤအတၢ်အဲၣ်အတၢ်၇့လိၥ်သးဒီးၦၤ ခဲအံၤခဲအံၤ ခီဖျိတၢ်သူဟံၣ်ဖိဃီဖိ မ့တမ့ၢ် ဘူးဖိတံၢ်ဖိအတၢ်ဒိတၢ်တဲၥ်တဖၣ်, လီၤဆီဒၣ်တၢ်, တၢ်အဲၣ်အတၢ်ဒိတၢ်တဲၥ်လၢမါဒီး၀ၤအဘၢၣ်စၢၤ မ့တမ့ၢ် မိၢ်လၢအဂ့ၤတဂၤလၢဖိအဂီၢ်န့ၣ်လီၤ. တၢ်ဒိတဖၣ်အံၤ ဘၣ်တၢ်သူအီၤလီၤဆီ ဒၣ်တၢ်လၢ ကပၥ်ဖျါထီၣ်တၢ်၇့လိၥ်မုၥ်လိၥ်သးလီၤဆီလၢယွၤ ဒီးအၦၤဂီၢ်မုၢ် အဘၢၣ်စၢၤန့ၣ်လီၤ. အဝဲအံၤ မ့ၢ်တၢ်၇့လိၥ်မုၥ်လိၥ်သးလၢတၢ်အၢၣ်လီၤ အီလီၤအတၢ်အဲၣ်အပူၤ, တမ့ၢ်ထဲကစၢ်ယွၤအတၢ်အဲၣ်လၢအၦၤဂီၢ်မုၢ်အဂီၢ် ဧိၤဘၣ်, မ့မ့ၢ်တခီ မ့ၢ်တၢ်မုၢ်လၢ်သ့ၣ်တဖၣ်လၢ ၦၤဂီၢ်မုၢ်ကတူၢ်လိၥ်တၢ်အဲၣ် အံၤဒီးအဲၣ်ဆၢက့ၤအီၤ (အဲၣ်လိၥ်အသးတဂၤဒီးတဂၤ) အဂီၢ်န့ၣ်လီၤ.

`ဖး ၅မိၤၡွ ၇း၆-၉ တက့ၢ်. လံၥ်စီဆှံအဆၢသ့ၣ်တဖၣ်အံၤ သိၣ်လိ ဘၣ်ဃးတၢ်၇့လိၥ်မုၥ်လိၥ်သးလၢ ကစၢ်ယွၤမၤတၢ်အၢၣ်လီၤအီလီၤတဖၣ်ဒီး ကစၢ်ယွၤအတၢ်အဲၣ်တၢ်သးကညီၤအဘၢၣ်စၢၤအံၤန့ၣ် မ့ၢ်မနုၤတမံၤလဲၣ်.`

၅ မိၤၡွ ၇း၉ ပၥ်ဖျါထီၣ်ကစၢ်ယွၤအတၢ်အဲၣ်လၢအလီၤဆီတမံၤ လၢအၦၤဂီၢ်မုၢ်သ့ၣ်တဖၣ်အဖီခိၣ်, တၢ်၇့လိၥ်မုၥ်လိၥ်သးလၢ အအိၣ်သန့ၤ ထီၣ်အသးလၢအဝဲသ့ၣ်ကအိၣ်တီအိၣ်လိၤ မ့တမ့ၢ်တအိၣ်တီအိၣ်လိၤဘၣ် အပူၤန့ၣ်လီၤ. ကစၢ်ယွၤအတၢ်အဲၣ်န့ၣ် တအိၣ်သူၣ်လီၤအသးလၢတၢ်ဂ့ၢ် တၢ်ကျိၤတမံၤမံၤအဖီခိၣ်ဘၣ်, ဘၣ်ဆၣ်ဒီးတၢ်အၢၣ်လီၤအီလီၤအတၢ်အဲၣ် ဃုၥ်ဒီးအၦၤဂီၢ်မုၢ်န့ၣ်, ကဘၣ်အိၣ်ဒီးအဂ့ၢ်အကျိၤတမံၤမံၤန့ၣ်လီၤ.

လံၥ်မဲၥ်ဖျၢၣ် "တၢ်အဲၣ်တၢ်သးကညီၤ" မ့တမ့ၢ် "တၢ်သးကညီၤ" လၢအဘၣ်တၢ်ကွဲးခီကျိၥ်အီၤ ဖဲ ၅မိၤၡွ ၇း၉ အပူၤအံၤ မ့ၢ်ဝဲ hesed, ဘၣ်တၢ်ဒိလီၤအီၤလၢကစၢ်ယွၤအတၢ်အၢၣ်လီၤအီလီၤန့ၣ်လီၤ. Hesed အံၤ တၢ်သူအီၤခဲအံၤခဲအံၤလၢ အပၥ်ဖျါထီၣ်ကစၢ်ယွၤအတၢ်သးကညီၤ, အတၢ်ဂ့ၤ တၢ်၀ါ, ဒီးအတၢ်အဲၣ်အဒိၣ်အမုၢ်တဖၣ်န့ၣ်လီၤ. လၢတၢ်ဂၤတဖၣ်အကျါ, hesed ဘၣ်ထွဲလိၥ်အသးဒီးတၢ်အဲၣ်တၢ်သးကညီၤ, မ့တမ့ၢ် တၢ်အဲၣ်အဂၢၢ် အကျၢၤ, လၢအဂၤအဂီၢ်န့ၣ် မ့ၢ်တၢ်အဲၣ်အတၢ်၇့လိၥ်မုၥ်လိၥ်သးယၢ်ခီယၢ်ခီ န့ၣ်လီၤ. ဒုးကဲထီၣ်စ့ၢ်ကီးတၢ်၇့လိၥ်မုၥ်လိၥ်အသးအံၤ မုၢ်လၢ်ဝဲလၢၦၤအဂၤ တကပၤ ကပၥ်ဖျါထီၣ်ဆၢက့ၤတၢ်အဲၣ်တၢ်သးကညီၤအံၤန့ၣ်လီၤ.

ကစၢ်ယွၤအ hesed အံၤ ပၥ်ဖျါထီၣ်လၢအတၢ်အဲၣ်အတၢ်သးကညီၤ အံၤ မ့ၢ်တၢ်လၢသန့ၤထီၣ်အသးသ့ဒိၣ်ဒိၣ်မုၢ်မုၢ်, ဂၢၢ်ဂၢၢ်ကျၢၤကျၢၤဒီးအိၣ်ဂၢၢ် ဆိးကျၢၤတမံၤန့ၣ်လီၤ. ဘၣ်ဆၣ်ဒီး, လၢတဆၢကတီၢ်ဃီန့ၣ် တၢ်ဒိးန့ၢ်ဘၣ် hesed အဘျုးအဖှိၣ်အံၤ အိၣ်သူၣ်လီၤအသးလၢတၢ်ဂ့ၢ်တၢ်ကျိၤအဖီခိၣ်, သန့ၤထီၣ်အသးလၢၦၤဂီၢ်မုၢ်အတၢ်သူၣ်အိၣ်သးအိၣ်လၢကဒိကနၣ်တၢ်ဒီး ဟံးကျၢၤဃၥ်တၢ်၇့လိၥ်မုၥ်လိၥ်သးအံၤန့ၣ်လီၤ. (ကွၢ် ၂ၡမူၤအ့လး ၂၂း၂၆; ၁စီၤပၤ ၈း၂၃; စံး ၂၅း၁၀း စံး ၃၂း၁၀း ၂ကွဲးနီၣ်တၢ် ၆း၁၄).

ကစၢ်ယွၤအတၢ်အဲၣ်အဂၢၢ်အကျၢၤအံၤ မ့ၢ်တၢ်အဲၣ်အတၢ်၇့လိၥ်သး ခဲလၢၥ်အခီၣ်ထံးခီၣ်ဘိဒီး ပတုၤထီၣ်လၢတၢ်အဲၣ်အံၤတသ့နီတစုဘၣ်. တမ့ၢ် ထဲလၢကစၢ်ယွၤဟ့ၣ်သဘျ့ၦၤလၢ ကအိၣ်မူအဂီၢ်ဘၣ်, လၢကစၢ်ခ၇ံၥ်အပူၤန့ၣ်, အဝဲဟ့ၣ်လီၤအသးလၢပဂီၢ်သဘျ့န့ၣ်လီၤ. "ၦၤမ့ၢ်ပၥ်လီၤကွံၥ်အသးသမူလၢ အတံၤအသကိးအဂီၢ်ဒီး, ၦၤတအိၣ်ဘၣ်ဒီးတၢ်အဲၣ်တၢ်ကွံဒိၣ်န့ၢ်အဝဲန့ၣ် နီတဂၤဘၣ်" (ယိၤဟၣ် ၁၅း၁၃). ကစၢ်ယွၤအတၢ်အဲၣ်အဒိၣ်ကတၢၢ်လၢ အလီၣ်ဖျါထီၣ်အသးန့ၣ်မ့ၢ်ဝဲ "ဆီၣ်လီၤအသးဒီးစူၢ်ဝဲတုၤအဒိးသံအသး, အခိၣ်တလိၥ်, တုၤအဒိးသံအသးလၢထူၣ်စုညါအလိၤလီၤ" (ဖံလံးပံၤ ၂း၈). တၢ်အံၤပသံကွၢ်အလီၢ်တအိၣ်လၢၤဝဲဘၣ်.

ကျဲသ့ၣ်တဖၣ်လၢ နပၢၤဃၥ်ကစၢ်ယွၤအတၢ်အဲၣ်အမ့ၢ်အတီအံၤ တဘိယူၢ်ဃီလၢနတၢ်ဆိကမိၣ်အပူၤန့ၣ် မ့ၢ်မနုၤလဲၣ်. ဘၣ်မနုၤလၢအ၇့ ဒိၣ်မးလၢကဘၣ်မၤအီၤလဲၣ်.