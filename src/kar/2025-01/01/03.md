---
title:  တၢ်အဲၣ်လၢတလိၣ်မၤဘျုးဆၢက့ၤအီၤဘၣ်
date:   30/12/2024
---

ကစၢ်ယွၤအတၢ်အဲၣ်အဒိအတဲၥ်လၢအဒိၣ်အမုၢ်လၢၦၤကညီ လီၤကမၣ်တဖၣ်အဂီၢ်အံၤ ဘၣ်တၢ်ထံၣ်န့ၢ်အီၤဖဲလံၥ်ဟိၤၡွအပူၤန့ၣ်လီၤ. ကစၢ်ယွၤမၢလီၤ၀ံဟိၤၡွ, "လဲၤန့ၢ်မါဘၣ်ဃးဒီးတၢ်မၤကမၣ်မုၣ်ကမၣ်ခွါ, ဒီးၦၤမၤကမၣ်မုၣ်ကမၣ်ခွါအဖိတဖၣ်တက့ၢ်. အဂ့ၢ်ဒ်အံၤ, ၦၤကီၢ်ဖိလဲၤသဒၣ် ယွၤသတးဒီး, မၤကမၣ်မုၣ်ကမၣ်ခွါဒိၣ်မးလီၤ" ဟိၤၡွ ၁း၂. ၀ံဟိၤၡွဒီးအမါ လၢအတအိၣ်တီအိၣ်လိၤဒီးအီၤဘၣ်အံၤ မ့ၢ်တၢ်အိၣ်မူအတၢ်မၤလိလၢကစၢ်ယွၤ အတၢ်အဲၣ်လၢအၦၤဂီၢ်မုၢ်အဂီၢ်, တုၤလၢၦၤအံၣ်စ၇့လးဖိအတၢ်တတီတလိၤ ဒီးနီၢ်သးအတၢ်မၤကမၣ်အံၤဒၣ်လဲၥ်အပူၤန့ၣ်လီၤ. တၢ်အံၤမ့ၢ်ပူလၢကစၢ်ယွၤ ဟ့ၣ်လီၤအတၢ်အဲၣ်လၢအလုၢ်အၦ့ၤတအိၣ်ဘၣ်ဆူ ၦၤလၢတကြၢးဒိးန့ၢ်ဘၣ်သ့ၣ် တဖၣ်အအိၣ်န့ၣ်လီၤ.

အနီၢ်နီၢ်န့ၣ်, လၢကစၢ်ယွၤအတၢ်တီတၢ်လိၤဒီးတၢ်အဲၣ်အံၤအပူၤ ဒၣ်လဲၥ်, ၦၤဂီၢ်မုၢ်သ့ၣ်တဖၣ် ပူထီၣ်အီၤတဘျီ၀ံၤတဘျီစ့ၢ်ကီးန့ၣ်လီၤ. ဒ်န့ၣ် အသိး, လံၥ်စီဆှံပၥ်ဖျါထီၣ်ကစၢ်ယွၤဒ်အမ့ၢ်ၦၤအဲၣ်တၢ်တဂၤလၢ တလိၣ် မၤဘျုးဆၢက့ၤအီၤဘၣ်န့ၣ်လီၤ. အဝဲအဲၣ်အၦၤဂီၢ်မုၢ်လၢလၢၦဲၤၦဲၤဒီး တီတီ လိၤလိၤန့ၣ်လီၤ. ဘၣ်ဆၣ်ဒီး အဝဲသ့ၣ်တပၥ်ကဲအီၤဒီးဘူၣ်ထီၣ်ဘါထီၣ်ဒီး မၤကစၢ်အဂၤတဖၣ်အတၢ်မၤ, မၤသူၣ်အုးသးအုးကစၢ်ယွၤဒီးမၤသီၣ်တဲၥ်ကွံၥ် တၢ်၇့လိၥ်မုၥ်လိၥ်သး, ဖျါမးလၢမၤဂ့ၤထီၣ်က့ၤအီၤတသ့ဘၣ်မးန့ၣ်လီၤ.

`ဖး ဟိၤၡွ ၁၄း၁-၄. လံၥ်စီဆှံအဆၢသ့ၣ်တဖၣ်အံၤ လီၣ်ဖျါထီၣ် မနုၤတမံၤလၢအဘၣ်ဃးကစၢ်ယွၤအတၢ်အဲၣ်အဂၢၢ်အကျၢၤလၢအၦၤဂီၢ်မုၢ် အဂီၢ်န့ၣ်လဲၣ်.`

လၢအၦၤဂီၢ်မုၢ်အတၢ်ပူထီၣ်ခဲအံၤခဲအံၤအလီၢ်ခံန့ၣ်, ကစၢ်ယွၤ ဘိးဘၣ်သ့ၣ်ညါလီၤလၢ, "ယကမၤဘျါက့ၤအသးဟးဂီၤန့ၣ်လီၤ. ယကအဲၣ်က့ၤ ဒၣ်အီၤလီၤ." လံၥ်မဲၥ်ဖျၢၣ်လၢအမ့ၢ် "သဘျ့" လၢလံၥ်အကျိၤပူၤ လၢအမ့ၢ် ယကအဲၣ်က့ၤအဝဲသ့ၣ်လၢအလုၢ်အၦ့ၤတအိၣ်ဘၣ်အပူၤန့ၣ်လီၤ. တၢ်ကတိၤ အံၤဘၣ်တၢ်ကွဲးခီကျိၥ်အီၤလၢ ဧ့ၤဘြံၤအကျိၥ်လၢအမ့ၢ် (nedabah) အံၤ အခီပညီလိၤလိၤ မ့ၢ်ဝဲဟ့ၣ်လီၤလၢအတၢ်သးအိၣ်ဒၣ်ဝဲအပူၤန့ၣ်လီၤ. တၢ်သူ အခီပညီဒ်သိးသိးဒီးတၢ်ဟ့ၣ်တၢ်မၤဘူၣ်လၢတၢ်သူၣ်အိၣ်သးအိၣ်အပူၤ ဒ်သိးဒီး လၢအတၢ်လုၢ်လီၢ်အဂီၢ်န့ၣ်လီၤ.

လၢလံၥ်ဟိၤၡွဒီတကတီၢ်ညါအပူၤ, ဒီးလၢလံၥ်စီဆှံအတၢ်ပၥ်ဖျါ ဒီတကတီၢ်ညါအပူၤန့ၣ်, ကစၢ်ယွၤပၥ်ဖျါထီၣ်အတၢ်ဟ့ၣ်လီၤသးလီၤလိၣ် လီၤလးဒီး အတၢ်အဲၣ်ဆူအၦၤဂီၢ်မုၢ်အအိၣ်န့ၣ်လီၤ. ၦၤဂီၢ်မုၢ်တဖၣ် လဲၤဆူ အတၢ်အဲၣ်အဂၤတဖၣ်အအိၣ်ခဲအံၤခဲအံၤ, မၤဟးဂီၤတၢ်အၢၣ်လီၤအီလီၤ အတၢ်၇့လိၥ်သး, ဖျါမးဝဲလၢမၤဂ့ၤထီၣ်က့ၤတန့ၢ်ဘၣ်ဒၣ်လဲၥ်, ဘၣ်ဆၣ် လၢတၢ်သူၣ်အိၣ်သးအိၣ်အပူၤ ကစၢ်ယွၤဟ့ၣ်လီၤဒ်အတၢ်အဲၣ်လၢအဝဲသ့ၣ် အဖီခိၣ်န့ၣ်လီၤ. ၦၤဂီၢ်မုၢ်သ့ၣ်တဖၣ်အံၤ တကြၢးဒီးကစၢ်ယွၤအတၢ်အဲၣ်ဘၣ်, အဝဲသ့ၣ်ညိကွံၥ်ဒီးဒုးလီၤမၢ်ကွံၥ်တၢ်အဲၣ်အံၤန့ၣ်လီၤ. ဘၣ်ဆၣ်ဒီး, ကစၢ်ယွၤ ဆဲးဟ့ၣ်လီၤအတၢ်အဲၣ်လၢအဝဲသ့ၣ်အဖီခိၣ် လၢတမၤဆူၣ်တၢ်ဘၣ်အပူၤန့ၣ် လီၤ. ဖဲအံၤဒီးလၢလံၥ်စီဆှံအဂၤတဖၣ်အပူၤန့ၣ် ကစၢ်ယွၤအတၢ်အဲၣ် အိၣ်ဖျါထီၣ်အသးလၢအနီၢ်ကစၢ်ဒၣ်ဝဲအတၢ်သူၣ်အိၣ်သးအိၣ်အပူၤန့ၣ်လီၤ.

ၦၤအါအါကလဲၥ်ဆိကမိၣ်လၢ ကစၢ်ယွၤန့ၣ် အိၣ်ယံၤဝဲဒီး မ့ၢ်ၦၤပၢတၢ်ဒီးစံၣ်ညီၣ်ကွီၢ်လၢအဆူၣ်တဂၤန့ၣ်လီၤ. တၢ်ဆိကမိၣ်လၢ ကစၢ်ယွၤန့ၣ် မ့ၢ်ၦၤလၢအဒုးသူၣ်အုးသးအုးတၢ် ဒ်အမ့ၢ်ၦၤလၢအအဲၣ်တၢ်လၢ တလိၣ်တၢ်မၤဘျုးဆၢက့ၤအီၤဘၣ်တဂၤအံၤအတၢ်အဲၣ်ဆူၦၤလၢတတီဘၣ် အဂီၢ်အံၤ မၤစၢၤၦၤလၢကထံၣ်ယွၤလၢအလီၤဆီလၢကျဲဒ်လဲၣ်. မ့ၢ်အဆီ တလဲကွံၥ်နတၢ်ထံၣ်လၢအဘၣ်ဃးဒီးနတၢ်၇့ဒီးယွၤသ့လၢကျဲဒ်လဲၣ်.