---
title:  တၢ်အဲၣ်လၢအဘၣ်တၢ်ဟ့ၣ်လီၤအီၤကလီကလီ
date:   31/12/2024
---

တမ့ၢ်ထဲလၢကစၢ်ယွၤဟ့ၣ်လီၤအတၢ်အဲၣ်ကလီကလီဆူ ၦၤအံၣ်စ၇့လးဖိအအိၣ်တမံၤဧိၤဘၣ်, အဝဲဟ့ၣ်လီၤစ့ၢ်ကီးအတၢ်အဲၣ်ကလီ ကလီဆူပအိၣ် ဖဲပမ့ၢ်ၦၤတၢ်ဒဲးဘးဒဖိတဖၣ်ဒၣ်လဲၥ်န့ၣ်လီၤ. ပတကြၢးဒီး ကစၢ်ယွၤအတၢ်အဲၣ်ဘၣ်, ဒီးပဟံးန့ၢ်အီၤတသ့ဝဲနီတစုဘၣ်. ဒ်န့ၣ်အသိး, ကစၢ်ယွၤန့ၣ် တလိၣ်ဘၣ်ၦၤဘၣ်. ကစၢ်ယွၤလၢလံၥ်စီဆှံအပူၤအံၤန့ၣ် တလိၣ်တၢ်နီတမံၤဘၣ်. (မၤတၢ် ၁၇း၂၅). ကစၢ်ယွၤအတၢ်အဲၣ်လၢနဂီၢ် ဒီးလၢယဂီၢ် ဒီးလၢခဲလၢၥ်အဂီၢ်အံၤ မ့ၢ်အနီၢ်ကစၢ်ဒၣ်ဝဲအတၢ်သးအိၣ်န့ၣ် လီၤ.

`ထိၣ်သတြီၤ လီၣ်ဖျါ ၄း၁၁ ဒီး စံးထီၣ်ပတြၢၤ ၃၃း၆ တက့ၢ်. လံၥ်စီဆှံအဆၢသ့ၣ်တဖၣ်အံၤ စံးကတိၤဘၣ်ဃးကစၢ်ယွၤအတၢ်ဟ့ၣ်သဘျ့ လၢအဘၣ်ထွဲဒီးတၢ်ဘၣ်တ့န့ၣ် မ့ၢ်မနုၤလဲၣ်.`

ကစၢ်ယွၤတ့လီၤဟီၣ်ခိၣ်အံၤ လၢတၢ်အသဘျ့အဖီခိၣ်လီၤ. ဒီးလၢ တၢ်အံၤအဃိ, ကစၢ်ယွၤန့ၣ် ကြၢးတၢ်ယူးယီၣ်အီၤဃုၥ်ဒီးအတၢ်လၤကပီၤ ဒီးတၢ်စိတၢ်ကမီၤန့ၣ်လီၤ. ကစၢ်ယွၤတလိၣ်တ့လီၤဟီၣ်ခိၣ်တမံၤဧိၤတမံၤဧိၤ န့ၣ်ဘၣ်. တချုးလၢဟီၣ်ခိၣ်ဘၣ်တၢ်တ့လီၤဒ်ဘၣ်န့ၣ်, ကစၢ်ယွၤအိၣ်ဒီး တၢ်အဲၣ်အတၢ်၇့လိၥ်မုၥ်လိၥ်သးဒီးယွၤသၢဂၤတဂၤဃီလံန့ၣ်လီၤ.

`ဖး ယိၤဟၣ် ၁၇း၂၄ တက့ၢ်. မ့ၢ်အစံးကတိၤဘၣ်ဃးကစၢ်ယွၤ အတၢ်အဲၣ်တချုးလၢဟီၣ်ခိၣ်အိၣ်ထီၣ်ဒ်ဘၣ်အဂ့ၢ်မနုၤတမံၤလဲၣ်.`

ကစၢ်ယွၤတလိၣ်တၢ်ဘၣ်တ့သ့ၣ်တဖၣ်လၢ ဒ်အမ့ၢ်တၢ်တမံၤလၢ ကအဲၣ်ဝဲအဂီၢ်န့ၣ်ဘၣ်. ဘၣ်ဆၣ်ဒီး, ဒ်အတၢ်တကဲၥ်ပ၀းလၢအမ့ၢ်တၢ်အဲၣ် တၢ်ကွံအသိး, အဝဲဃုထၢလၢကတ့လီၤဟီၣ်ခိၣ်ဒီးဒုးအိၣ်ထီၣ်အတၢ်၇့လိၥ်သး ဒီးအတၢ်ဘၣ်တ့လၢတၢ်အဲၣ်တၢ်ကွံအပူၤန့ၣ်လီၤ.

တမ့ၢ်ထဲတမံၤဧိၤလၢကစၢ်ယွၤတ့လီၤဟီၣ်ခိၣ်ဒ်သးကဟ့ၣ်လီၤ အတၢ်အဲၣ်ထူးထူးတီၤတီၤအဂီၢ်န့ၣ်ဘၣ်, ဘၣ်ဆၣ်ကစၢ်ယွၤဆဲးအဲၣ်ၦၤကညီ လၢအလုၢ်အၦ့ၤတအိၣ်ဘၣ်အံၤတုၤဒၣ်လဲၥ်ၦၤကညီလီၤကမၣ်လၢတၢ်ဒဲးဘး အပူၤလၢသ၀ီၤဧ့ၤဒ့ၣ်အံၤန့ၣ်လီၤ.

လၢတၢ်လီၤကမၣ်ဖဲဧ့ၤဒ့ၣ်၀ံၤအလီၢ်ခံန့ၣ်, စီၤအၤဒၣ်ဒီးနီၢ်အံၣ်အု တအိၣ်လၢၤဒီးတၢ်ခွဲးယၥ်လၢကဆဲးအိၣ်မူဒိးန့ၢ်ဘၣ်ကစၢ်ယွၤအတၢ်အဲၣ်လၢၤ ဘၣ်. ဘၣ်ဆၣ်ဒီး, ကစၢ်ယွၤလၢ, "အစိၥ်ထီၣ်ကယဲၢ်တၢ်ခဲလၢၥ်လၢအကလုၢ် အစိအကမီၤ" အံၤ (ဧ့ၤဘြံၤ ၁း၃), လၢအတၢ်အဲၣ်ဒိၣ်, အတၢ်သးကညီၤဒီး အတၢ်ဘျုးတၢ်ဖှိၣ်အပူၤ, ဒုးအိၣ်မူအိၣ်ဂဲၤအသးသမူဒီး ဒုးအိၣ်ထီၣ်ကျဲလၢ ကမၤဃူမၤဖိးက့ၤၦၤကညီလၢအတၢ်အဲၣ်အပူၤန့ၣ်လီၤ. ဒီးအတၢ်မၤဃူ မၤဖိးက့ၤတၢ်အံၤ ပၥ်ဃုၥ်ဒီးပဝဲဒၣ်ကိးဂၤဒဲးစ့ၢ်ကီးန့ၣ်လီၤ.

ကစၢ်ယွၤအတၢ်ဆဲးဟ့ၣ်လီၤအတၢ်အဲၣ်ဆူဟီၣ်ခိၣ်အံၤ လၢအဝဲသ့ၣ် အတၢ်လီၤကမၣ်ဒီးတၢ်အၢတၢ်သီအပူၤဒၣ်လဲၥ်န့ၣ်, စံးကတိၤဘၣ်ဃး အတၢ်အဲၣ်ဒီးအတၢ်တကဲၥ်ပ၀းမနုၤတမံၤလဲၣ်. တၢ်မ့ၢ်တၢ်တီအံၤ ဒုးအိၣ် ထီၣ်တၢ်လၢပကအဲၣ်ဆၢက့ၤအီၤအဂီၢ်သ့ဝဲဒ်လဲၣ်.