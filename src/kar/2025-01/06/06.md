---
title:  ဟံးဃၥ်တၢ်အဲၣ်ဒီးတၢ်စံၣ်ညီၣ်တီဂၢၢ်ဂၢၢ်ကျၢၤကျၢၤ
date:   06/02/2025
---

လံၥ်စီဆှံသိၣ်လိတလီၢ်လီၢ်လၢ "ကစၢ်ယွၤန့ၣ် မ့ၢ်ကစၢ်အဝဲဒၣ်လီၤ. ကစၢ်လၢအကလုၢ်တီ, လၢအတိၢ်န့ၢ်တၢ်အၢၣ်လီၤအီလီၤဒီးတၢ်သးကညီၤ, ဒီးၦၤလၢအအဲၣ်အီၤဒီး တိၢ်န့ၢ်အတၢ်မၤလိၥ်တဖၣ်န့ၣ် တုၤလီၤလၢၦၤအစိၤ တကတိလီၤ. (၅မိၤ ၇း၉). ယွၤအတကဲၥ်ပ၀းဒီး အတၢ်အဲၣ်လၢအဂ့ၤအံၤ လီၣ်ဖျါထီၣ်အသးဒိၣ်ဒိၣ်မုၢ်မုၢ်ခီဖျိကစၢ်ခ၇ံၥ်အတၢ်ဟ့ၣ်လီၤသးလၢ ထူၣ်စုညါ အလိၤအံၤန့ၣ်လီၤ. (ကွၢ် ၇ိမ့ၤ ၃း၂၅, ၂၆; ၇ိမ့ၤ ၅း၈). ဒ် စံးထီၣ်ပတြၢၤ ၁၀၀း၅ အိၣ်ဝဲအသိး, "အဂ့ၢ်ဒ်အံၤ, ယွၤန့ၣ်ဂ့ၤဝဲ, ဒီးအဘျုးအဖှိၣ်အိၣ်ဝဲ လီၤထူလီၤယိၥ်, ဒီးအတၢ်မ့ၢ်တၢ်တီအိၣ်ဝဲအစိၤစိၤအဃၣ်ဃၣ်လီၤ" (ထိၣ်သတြီၤဒီး စံး ၈၉း၂). လၢတၢ်န့ၣ်အဃိ, ကစၢ်ယွၤန့ၣ် ဘၣ်တၢ်နၥ်န့ၢ် အီၤသ့ဝဲ, အဝဲဟ့ၣ်တၢ်ဟ့ၣ်ဆူအဖိတဖၣ်အအိၣ် ထဲလၢတၢ်ဟ့ၣ်အဂ့ၤတမံၤဧိၤ န့ၣ်လီၤ. (ယၤကိၥ် ၁း၁၇; ထိၣ်သတြီၤဒီး လူၤကၣ် ၁၁း၁၁-၁၃). အနီၢ်နီၢ်န့ၣ်, အဝဲဟ့ၣ်လီၤတၢ်ဂ့ၤတၢ်၀ါတဖၣ် တုၤဒၣ်လဲၥ်ဆူၦၤလၢအမ့ၢ် အဒုၣ်အဒါတဖၣ်စ့ၢ်ကီးန့ၣ်လီၤ.

`ဖး မးသဲ ၅း၄၃-၄၈ တက့ၢ်. မ့ၢ်အသိၣ်လိမနုၤတမံၤလၢအဘၣ်ဃး ဒီးကစၢ်ယွၤအတၢ်အဲၣ်လီၤလိၣ်လီၤလးအံၤန့ၣ်လဲၣ်. ပမၤတၢ်လၢၦၤဂၤ အဖီခိၣ် လၢကစၢ်ခ၇ံၥ်အတၢ်သိၣ်လိနဲၣ်လိအပူၤအံၤသ့ဝဲလၢကျဲဒ်လဲၣ်.`

မးသဲအဆၢဒိၣ် ၅ ပၥ်ဖျါထီၣ်ကစၢ်ယွၤအတၢ်အဲၣ် ဒ်အမ့ၢ်တၢ်အဲၣ် အလၢအၦဲၤအသိးန့ၣ်လီၤ. တၢ်အဲၣ်လၢအတလၢတၦဲၤဘၣ်န့ၣ် မ့ၢ်တၢ်အဲၣ်လၢ အဲၣ်ထဲၦၤလၢအအဲၣ်အီၤတဂၤဧိၤန့ၣ်လီၤ. ဘၣ်ဆၣ်ဒီး ကစၢ်ယွၤအဲၣ်ၦၤလၢ အသးဟ့အီၤစ့ၢ်ကီး တုၤဒၣ်လဲၥ်ၦၤလၢအပၥ်လီၤအသးလၢအဝဲသ့ၣ် မ့ၢ်ယွၤ အဒုၣ်အဒါစ့ၢ်ကီးန့ၣ်လီၤ. အတၢ်အဲၣ်န့ၣ်, လၢၥ်လၢၥ်ဆ့ဆ့လီၤ, လၢတၢ်န့ၣ် အဃိ မ့ၢ်တၢ်အဲၣ်လၢအလၢအၦဲၤဝဲတမံၤန့ၣ်လီၤ.

ကစၢ်ယွၤတၢ်အဲၣ်ဒိးအတၢ်သးကညီၤန့ၣ် ဒိၣ်န့ၢ်အါန့ၢ်ဒံးပဆၢ မုၢ်လၢ်ဒီးဆိကမိၣ်အီၤသ့ဘၣ်ဆၣ်, အတမၤနၢၤ မ့တမ့ၢ် ထီဒါတၢ်စံၣ်ညီၣ်တီ ဘၣ်. မ့ၢ်ဘၣ်ထိၣ်သတြီၤအီၤန့ၣ်, ယွၤအတၢ်အဲၣ်ဟဲစိၥ်တၢ်တီတၢ်လိၤဒီး တၢ်ဘျုးတၢ်ဖှိၣ်တပူၤဃီလီၤ. (စံး ၈၅း၁၀). ဒ်န့ၣ်အသိး, လံၥ်စီဆှံ ဟ့ၣ်သဆၣ်ထီၣ်ၦၤလၢ, "တိၢ်န့ၢ်တၢ်ဘျုးတၢ်ဖှိၣ်ဒီးတၢ်စံၣ်ညီၣ်, ဒီးအိၣ်ခိး နကစၢ်တထံၣ်ဃီတက့ၢ်" (ဟိၤၡွ ၁၂း၆). ဒ်လံၥ်စီဆှံအခီပညီလၢအဂၤ စံးဝဲလၢအမ့ၢ် "ဟံးဃၥ်တၢ်အဲၣ်ဒီးတၢ်စံၣ်ညီၣ်တီကျၢၤကျၢၤ" (ဟိၤၡွ ၁၂း၆; ထိၣ်သတြီၤဒီး လူၤကၣ် ၁၁း၄၂).

လၢအကတၢၢ်န့ၣ်, ကစၢ်ယွၤအနီၢ်ကစၢ်ဒၣ်ဝဲ ကဟဲစိၥ်တၢ်စံၣ်ညီၣ် တီလၢအလၢအၦဲၤန့ၣ်လီၤ. ၇ိမ့ၤ ၂း၅ သိၣ်လိလၢ, "ယွၤအတၢ်စံၣ်ညီၣ်တီ အိၣ်ဖျါ" န့ၣ်လီၤ. လၢခံကတၢၢ်, ၦၤလၢအဘၣ်တၢ်ၦ့ၤက့ၤအီၤသ့ၣ်တဖၣ် ကသး၀ံၣ်, "သ့တၢ်လၢၥ်ကစၢ်ယွၤဧၢ, နတၢ်မၤန့ၣ် မ့ၢ်တၢ်အဒိၣ်ဒီးတၢ်ဒုး ကမၢကမၣ်ပသးလီၤ. တၢ်အစိၤအဃၣ်အစီၤပၤဧၢ, နကျဲတဖၣ်န့ၣ် မ့ၢ်အတီ အလိၤ, ဒီးအမ့ၢ်အတီလီၤ. ကစၢ်ဧၢ, မ့ၢ်မတၤတပျံၤဘၣ်, ဒီးတစံးထီၣ် ပတြၢၤဘၣ်နမံၤတဂၤလဲၣ်. အဂ့ၢ်ဒ်အံၤ, နဲဒၣ်အံၤ နမ့ၢ်ၦၤစီဆှံတဂၤဃီဧိၤ လီၤ. အဂ့ၢ်ဒ်အံၤ, ကယဲၢ်ၦၤကလုၥ်ကလုၥ်ကဟဲဘါတၢ်လၢနမဲၥ်ညါလီၤ. အဂ့ၢ်ဒ်အံၤ, နတၢ်စံၣ်ညီၣ်အိၣ်ဖျါထီၣ်လီၤ" (လီၣ်ဖျါ ၁၅း၃, ၄; ထိၣ်သတြီၤ လီၣ်ဖျါ ၁၉း၁).

`ယၡါယၤ ၂၅း၁ ဘိးဘၣ်သ့ၣ်ညါလီၤဒ်အံၤ, "ယွၤဧၢ, နမ့ၢ်ယကစၢ် လီၤ. ယကပၥ်ထီၣ်ထီနၤ, ယကစံးထီၣ်ပတြၢၤနမံၤလီၤ. အဂ့ၢ်ဒ်အံၤ, နမၤတၢ်လီၤလး, တၢ်ကူၣ်ထီၣ်ဖးလီၤလၢအယံၥ်, တၢ်မ့ၢ်တၢ်တီ, တၢ်မ့ၢ် တၢ်ဘၣ်လီၤ. လၢတၢ်ဆၢကတီၢ်တဂ့ၤဘၣ်အပူၤဒၣ်လဲၣ်, ပမၤလိလၢ ကစံးထီၣ်ပတြၢၤယွၤသ့ဒ်လဲၣ်. နတၢ်အိၣ်မူဒၣ်လဲၥ် ကကဲထီၣ်တၢ်စံးထီၣ် ပတြၢၤကစၢ်ယွၤလၢတၢ်စံၣ်ညီၣ်တီအပူၤကသ့ဝဲဒ်လဲၣ်.`