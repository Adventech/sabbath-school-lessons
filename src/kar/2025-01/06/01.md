---
title:  ကစၢ်ယွၤအတၢ်အဲၣ်လၢအတီအလိၤ
date:   01/02/2025
---

### တၢ်မၤလိတနွံအံၤအဂီၢ်ဖး

စံး ၃၃း၅; စံး ၈၅း၁၀း ၅မိၤ ၃၂း၄; ယၤကိၥ် ၁း၁၇; တံတူး ၁း၂; ၂မိၤ ၃၂း၁၄; မးသဲ ၅း၄၃-၄၈.

> <p>တၢ်ကလုၢ်ထူ</p>
> "မ့မ့ၢ်ၦၤလၢအစံးထီၣ်ပတြၢၤလီၤအသးန့ၣ် မ်အစံးထီၣ်ပတြၢၤ လီၤအသးလၢအအံၤအဃိ, လၢအနၢ်ပၢၢ်ဒီးသ့ၣ်ညါယၤလၢ ယမ့ၢ်ယွၤလၢ အမၤတၢ်ဘျုးတၢ်ဖှိၣ်, ဒီးတၢ်စံၣ်ညီၣ်တီ, ဒီးတၢ်တီတၢ်လိၤလၢဟီၣ်ခိၣ်ချၢန့ၣ် တက့ၢ်. အဂ့ၢ်ဒ်အံၤ, ဘၣ်ယသးလၢတၢ်န့ၣ်တဖၣ်လီၤ, ယွၤစံးဝဲဒၣ်ယ" (ယံး၇မံယၤ ၉း၂၄).

လၢပျၢၤဖဲတၢ်လီၢ်အိၣ်ဘူးဒီးမုၢ်ထီၣ်တကပၤန့ၣ်, ၦၤကလုၥ်သ့ၣ်တဖၣ် အ "ကစၢ်ယွၤ" တဖၣ်န့ၣ် တမ့ၢ်ထဲလၢဆီတလဲအသးညီဘၣ်, အဝဲသ့ၣ် အလုၢ်လၢ်တကဲၥ်ပ၀းတဂ့ၤဝဲဘၣ်, တၢ်နၢ်ပၢၢ်အီၤကီဘၣ်ဆၣ်ဒီး အဝဲသ့ၣ် မၢလီၤတၢ်မၤတၢ်အၢတၢ်သီသ့ၣ်တဖၣ် ဒ်သိးဒီးတၢ်လုၢ်ထီၣ်ဖိသၣ်တဖၣ်န့ၣ် လီၤ. တုၤဒၣ်လဲၥ်ၦၤဘူၣ်ထီၣ်ဘါထီၣ်တၢ်ဂီၤတၢ်ဖီၣ်သ့ၣ်တဖၣ် တဒိးန့ၢ်ဘၣ် တၢ်ကွၢ်မဲၥ်အီၤဘၣ်, လၢတၢ်အံၤအဃိ အဝဲသ့ၣ်လဲၤကပၥ်ကွံၥ်အကစၢ်သ့ၣ် တဖၣ်အံၤတဘူၣ်ဝဲဘၣ်န့ၣ်လီၤ.

ဒ် ၅မိၤၡွ ၃၂း၁၇ ပၥ်ဖျါထီၣ်ဝဲအသိး, "လၢကစၢ်သ့ၣ်တဖၣ်အံၤ အလီၢ်ခံန့ၣ်" အိၣ်ဒီးတၢ်၀ံတၢ်နါတဖၣ်လီၤ. (ကွၢ်စ့ၢ်ကီး ၁က၇ံၣ်သူး ၁၀း၂၀, ၂၁) ဒီးအဝဲသ့ၣ်အတၢ်ဘူၣ်ထီၣ်ဘါထီၣ်အက့ၢ်အဂီၤတဖၣ်န့ၣ် လၢၦဲၤဒီး တၢ်ဆီၣ်ဘံးဆီၣ်ဘၢ, ဆှၢၦၤဂီၢ်မုၢ်ဆူနီၢ်သးလုၢ်လၢ်တကဲၥ်ပ၀းအတၢ်ခံးသူ အပူၤန့ၣ်လီၤ.

ကစၢ်ယွၤလၢလံၥ်စီဆှံအပူၤအံၤ တကြၢးအိၣ်ဒီးတၢ်လီၤဆီဒီးတၢ်၀ံ တၢ်နါအတၢ်စိတၢ်ကမီၤတဖၣ်ဘၣ်ဧါ. ယွၤန့ၣ်ဂ့ၤဝဲလၢလၢၦဲၤၦဲၤဒီး အတကဲၥ် ပ၀းန့ၣ် ဆီတလဲအသးတသ့ဝဲဘၣ်လီၤ. ထဲကစၢ်ယွၤအတၢ်ဂ့ၤလၢ အဆဲး အိၣ်ဝဲထီဘိအံၤတမံၤဧိၤအပူၤအဃိ ပအိၣ်ဒီးတၢ်မုၢ်လၢ်လၢအဆၢကတီၢ် ခဲအံၤဒီး လီၤစိၤလီၤထီန့ၣ်လီၤ.

လၢတၢ်ထိၣ်သတြီၤဒီးကစၢ်လၢအကမၣ်လၢပျၢၤတဖၣ်ဒီး "ကစၢ်" လၢအကတီၢ်ခဲအံၤဆူၣ်ဆူၣ်ကလဲၥ်အပူၤစ့ၢ်ကီးဘၣ်ဆၣ် ကစၢ်ယွၤန့ၣ် ဘၣ်ယိၣ်တၢ်လၢတၢ်အၢတၢ်သီ, တၢ်တူၢ်ဘၣ်တၢ်နးတၢ်ဖှီၣ်, တၢ်တတီတလိၤ ဒီးတၢ်ဆီၣ်ဘံးဆီၣ်ဘၢအပူၤ-တၢ်သ့ၣ်တဖၣ်ခဲလၢၥ်အံၤ ဘၣ်တၢ်ပၥ်အီၤလၢ အမ့ၢ်တၢ်ကမၣ်ထီဘိန့ၣ်လီၤ. ဒီးတၢ်လၢအ၇့ဒိၣ်ကတၢၢ်န့ၣ်မ့ၢ်ဝဲ, မုၢ်တနံၤန့ၣ် ကစၢ်ယွၤကမၤဟးဂီၤကွံၥ်အီၤခဲလၢၥ်စ့ၢ်ကီးန့ၣ်လီၤ.