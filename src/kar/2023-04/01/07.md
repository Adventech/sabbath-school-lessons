---
title:  တၢ်ဆိကမိၣ်ဆူညါအဂီၢ်
date:   06/10/2023
---

တၢ်ၦ့ၤက့ၤအတၢ်ကူၣ်ပၥ်အံၤ တမ့ၢ်တၢ်တမံၤလၢအဘၣ်တၢ်ဆိကမိၣ် ထီၣ်အီၤလၢခံဘၣ်, တမ့ၢ်တၢ်ကူၣ်ပၥ်လၢအဘၣ်တၢ်ကတဲၥ်ကတီၤအီၤလၢ စီၤအၤဒၣ်လီၤကမၣ်၀ံၤအလီၢ်ခံန့ၣ်ဘၣ်. မ့ၢ်တၢ်လီၣ်ဖျါထီၣ်, "တၢ်ခူသူၣ်လၢ အအိၣ်ဘံၣ်ဝဲအစိၤအဃၣ်လၢပျၢၤ" န့ၣ်လီၤ (၇ိမ့ၤ ၁၆း၂၅). မ့ၢ်တၢ်ပၥ်ဖျါထီၣ် တၢ်သိၣ်လိသီလိတမံၤလၢအမ့ၢ်ကစၢ်ယွၤအလီၢ်ပစိၥ်အတၢ်အိၣ်သူၣ်လီၤ အသးအခီၣ်ထံးခီၣ်ဘိန့ၣ်လီၤ. လၢအခီၣ်ထံးလံၤလံၤန့ၣ်, ကစၢ်ယွၤဒီး ကစၢ်ခ၇ံၥ်န့ၣ် သ့ၣ်ညါဝဲလၢမုၣ်ကီၤလံၢ်အတၢ်ညိကွံၥ်တၢ်အဂ့ၢ်အကျိၤဒီး ၦၤကညီလီၤကမၣ်ခီဖျိအတၢ်လီတၢ်၀့ၤအတၢ်စိတၢ်ကမီၤန့ၣ်လီၤ. ကစၢ်ယွၤ တတိၥ်ပၥ်စၢၤဝဲလၢ တၢ်ဒဲးဘးန့ၣ် ကအိၣ်ထီၣ်ဝဲဘၣ်, ဘၣ်ဆၣ်ဒီး အဝဲထံၣ်စိ ဝဲလၢ ကအိၣ်ထီၣ်အသးဒီးကတီၤပၥ်သးလၢကဘၣ်သဂၢၢ်တၢ်လၢအအၢဝဲအံၤ န့ၣ်လီၤ. မ့ၢ်လၢအတၢ်အဲၣ်ဒိၣ်နီၢ်မးလၢၦၤဟီၣ်ခိၣ်ဖိအဂီၢ်ဃိ, အဝဲအၢၣ်လီၤ လၢကဟ့ၣ်လီၤအဖိခွါထဲတဂၤဧိၤ, ဒ်သိးၦၤလၢအစူၢ်က့ၤနၥ်က့ၤအီၤတဂၤ လၢ်လၢ်န့ၣ် သုတဟးဂီၤတဂ့ၤ, ဒီးကဒိးန့ၢ်ဘၣ်တၢ်မူအထူအယိၥ်န့ၣ်လီၤ (ယိၤဟၣ် ၃း၁၆). Ellen G. White, The Desire of Ages, p. 22.

ကစၢ်ခ၇ံၥ်တတဲအပျဲၢ်အဘီၣ်တဖၣ်လၢ အဝဲသ့ၣ်တၢ်မၤန့ၣ်ကညီဝဲ ဘၣ်...ဘၣ်ဆၣ်အဝဲသ့ၣ်တအိၣ်ထဲတဂၤဧိၤလၢ ကဘၣ်သဂၢၢ်တၢ်ဒုးအဂီၢ် ဘၣ်. အဝဲစံးတၢ်နီၢ်နီၢ်လၢ ကအိၣ်ဒီးအဝဲသ့ၣ်, ဒီးအဝဲကလဲၤဆူညါလၢ တၢ်နၥ်အပူၤ, ကလဲၤတၢ်လၢၦၤလၢအိၣ်သ့လၢတၢ်လီၢ်ကိးပူၤဒဲးတဂၤအံၤ အတၢ်ကဟုကယၥ်အဖီလၥ်...အဝဲသ့ၣ်မ့ၢ်ဒိကနၣ်အတၢ်ကတိၤဒီး မၤတၢ်လၢအအိၣ်စဲဘူးဒီးအီၤန့ၣ်, တလီၤဆူတၢ်ကီတၢ်ခဲအပူၤနီတစုဘၣ်န့ၣ် လီၤ. အဝဲစံးဘၣ်အပျဲၢ်အဘီၣ်တဖၣ်လၢ, လဲၤဆူၦၤကလုၥ်ခဲလၢၥ်အအိၣ်န့ၣ် လီၤ. လဲၤဆူတၢ်လီၢ်လၢအယံၤကတၢၢ်လၢၦၤအိၣ်အလီၢ်လၢဟီၣ်ခိၣ်ချၢအံၤ ဒီးသ့ၣ်ညါလၢယကအိၣ်ဒီးသုလီၤထူလီၤယိၥ်န့ၣ်တက့ၢ်. မၤတၢ်လၢတၢ်နၥ်ဒီး တၢ်သူၣ်ဂၢၢ်သးကျၢၤန့ၣ်တက့ၢ်, ဆၢကတီၢ်တအိၣ်ဝဲနီတစုလၢ ယကပၥ်လီၤတဲၥ် သုန့ၣ်ဘၣ်. ယကအိၣ်ဒီးသုထီဘိ, မၤစၢၤသုလၢကမၤလၢၦဲၤသုမူဒါ, ဆှၢသု, မၤမုၥ်သုသး, ပၢၤဃၥ်သု, ဟ့ၣ်သုတၢ်စံးတၢ်ကတိၤလၢကမၤနၢၤတၢ်အဂီၢ် ဒ်သိးသုကထူးန့ၢ်ၦၤသးလၢမူခိၣ်အလီၢ်အပူၤန့ၣ်လီၤ. Ellen G. White, The Acts of the Apostles, p. 29.