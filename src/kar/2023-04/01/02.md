---
title:  ကစၢ်ယွၤလၢအတုၤဃီၤဆူပအိၣ်
date:   01/10/2023
---

ကစၢ်ယွၤတ့လီၤၦၤလၢအက့ၢ်အဂီၤဒီး လီၤဂၥ်ဒီးအီၤန့ၣ်လီၤ. အဝဲ ဟ့ၣ်ၦၤဟီၣ်ခိၣ်လၢအလၢၦဲၤဒီးအတၢ်တိၥ်ပၥ်န့ၣ် လၢပကအိၣ်မူအိၣ်ဒီး တၢ်ဆဲးကျိးဒီးအီၤအလၢအၦဲၤ, တၢ်၇့လိၥ်သးလၢအအိၣ်သူၣ်လီၤအသးလၢ အတၢ်သကဲၥ်ပ၀းအလုၢ်ၦ့ၤဒိၣ်ကတၢၢ်လၢ အမ့ၢ်တၢ်အဲၣ်တၢ်ကွံအံၤန့ၣ်လီၤ. ဘၣ်ဆၣ်ဒီးဒ်သိးတၢ်အဲၣ်အံၤ ကမ့ၢ်အနီၢ်ကီၢ်အဂီၢ်န့ၣ်, ကစၢ်ယွၤဟ့ၣ်စ့ၢ်ကီးၦၤ တၢ်ဟ့ၣ်အလုၢ်ၦ့ၤဒိၣ်အဂၤတမံၤလၢ အမ့ၢ်တၢ်သးအိၣ်လၢသဘခ့ျ- တၢ်သဘခ့ျ လၢကဃုထၢပိၥ်ကျဲဆူလဲၣ်တဘိအဂီၢ်န့ၣ်လီၤ. မ့ၢ်စဲဃဲၤလီၤ, ကစၢ်ယွၤ ဟ့ၣ်လီၤတၢ်မၤလိၥ်တဖၣ်ဖျါဖျါဆူနီၢ်အံၣ်အုဒီးစီၤအၤဒၣ်အအိၣ် ဘၣ်ဃးဒီး တၢ်လီၤပျံၤလီၤဖုးဒီးတၢ်အဘျုးအဖှိၣ်လီၤပျံၤလီၤဖုးလၢ မ့ၢ်တဒိကနၣ်တၢ်ဘၣ် အဂီၢ်န့ၣ်လီၤ (၁မိၤၡွ ၃း၁၅, ၁၇). မုၣ်ကီၤလံၢ်တခီ ကတိၤလွဲန့ၢ်နီၢ်အံၣ်အုလၢ အီၣ်တၢ်သ့ၣ်ညါတၢ်ဂ့ၤဒီးတၢ်အၢအသ့ၣ်တထံးအသၣ်အံၤသ့ဝဲဒီး တဒိးန့ၢ် ဘၣ်တၢ်ဘျုးလၢအအၢတကပၤဘၣ်န့ၣ်လီၤ. လၢတၢ်ကတိၤသတြီၤထီၣ်တၢ် အပူၤန့ၣ်, အဝဲစံးလၢသုက "လီၤဂၥ်ဒီးယွၤ ဒီးကသ့ၣ်ညါတၢ်ဂ့ၤဒီးတၢ်အၢန့ၣ် လီၤ." လၢတၢ်ဟဲ၀ံတဂ့ၤဘၣ်အပူၤ, နီၢ်အံၣ်အုဃုထၢလၢအီၣ်သ့ၣ်သၣ်အံၤ ဒီးဟ့ၣ်လီၤစီၤအၤဒၣ်လၢဃုထၢတၢ်တမံၤဃီအံၤန့ၣ်လီၤ. တၢ်ဘၣ်တ့လၢ အလၢအၦဲၤအံၤ ဘၣ်အၢဒီးတၢ်ဒဲးဘးလံလီၤ.

တၢ်တစိၢ်ဖိအံၤ ဆီလဲကွံၥ်ကစၢ်ယွၤအတၢ်ကူၣ်ပၥ်လၢအခီၣ်ထံးဒီး အတၢ်တိၥ်ပၥ်လၢဟီၣ်ခိၣ်လၢအတ့လီၤတ့ၢ်ဝဲအသီအံၤအဂီၢ်န့ၣ်လီၤ. တၢ်အုၣ်က့ၤခီၣ်က့ၤအတၢ်ဖံးတၢ်မၤလၢ အဘၣ်တၢ်ပၥ်လီၤဃၥ်အီၤ "လၢဟီၣ်ခိၣ်အခီၣ်ထံးတချုးကဲထီၣ်ဒံးဘၣ်" အံၤန့ၣ်, ကဘၣ်တၢ်မၤ၀ံၤအီၤ န့ၣ်လီၤ.

`ဖး ၁မိၤၡွ ၃း၉-၁၅ တက့ၢ်. ကစၢ်ယွၤအတၢ်ကတိၤအဆိကတၢၢ် တထံၣ်လၢ နီၢ်အံၣ်အုဒီးစီးအၤဒၣ်လီၤကမၣ်၀ံၤန့ၣ် မ့ၢ်မနုၤလဲၣ်. ဒီးတၢ်ကတိၤ အံၤအ၇့ဒိၣ်မးလၢတၢ်ဃုသ့ၣ်ညါမၤလိယွၤတုၤမုၢ်မဆါတနံၤအံၤအဂီၢ်န့ၣ် ဒ်လဲၣ်.`

မ့ၢ်လီၤ, ကစၢ်ယွၤသ့ၣ်ညါလီၤတံၢ်လီၤဆဲးလၢ အဝဲသ့ၣ်အိၣ်ဖဲလဲၣ် အဂ့ၢ်န့ၣ်လီၤ. လၢတၢ်ပျံၤတၢ်ဖုးအပူၤ, စီၤအၤဒၣ်ဒီးနီၢ်အံၣ်အုအံၤ လိၣ်လၢ ကဘၣ်သ့ၣ်ညါနၢ်ပၢၢ်တၢ်မၤအသးအံၤန့ၣ်လီၤ. ဘၣ်ဆၣ်ဒီး အဝဲသ့ၣ်ကဘၣ် တၢ်သဂၢၢ်အီၤဒ်သိးကနၢ်ပၢၢ်တၢ်ဒဲးဘးအဘူးအလဲအဂီၢ်န့ၣ်လီၤ. မုၣ်ကီၤလံၢ် စ့ၢ်ကီး လိၣ်ဝဲလၢကဘၣ်တၢ်မၤနၢၤအီၤအဂီၢ်န့ၣ်လီၤ. လၢတၢ်အံၤအဂီၢ်, ကစၢ်ယွၤန့ၣ် စးထီၣ်ဟ့ၣ်လီၤအတၢ်ဖံးတၢ်မၤလီၤ- တၢ်အုၣ်က့ၤခီၣ်က့ၤ အတၢ်တိၥ်ပၥ် (၁မိၤၡွ ၃း၁၄, ၁၅)- တၢ်မုၢ်လၢ်ထဲတမံၤလၢ "ကမၤဃူလိၥ်ဖိး လိၥ်က့ၤဟီၣ်ခိၣ်အံၤ ဒီးအနီၢ်ကစၢ်ဒၣ်ဝဲန့ၣ်လီၤ" (၁က၇ံၣ်သူး ၅း၁၉).

မ့ၢ်နၥ်သက့ဒ်န့ၣ်ဒီး, ပဘၣ်အိၣ်ဒီးတၢ်ကွၢ်ဆိကမိၣ်ထံထံတချုးလၢ တၢ်ကွၢ်ဆၢၣ်မဲၥ်ဒီးတၢ်မၤဃူမၤဖိးအတၢ်အၢၣ်လီၤဒ်ဘၣ်အံၤ, ကစၢ်ယွၤ ဟဲဃုၦၤကညီလၢအလီၤကမၣ်တ့ၢ်အံၤန့ၣ်လီၤ. ဖဲအဖျါမးလၢတၢ်မုၢ်လၢ် တအိၣ်လၢၤဘၣ်အကတီၢ်န့ၣ်, ကစၢ်ယွၤကတိၤဖျါထီၣ်တၢ်ခံမံၤလၢ အတၢ် သံကွၢ်စီၤအၤဒၣ်အံၤလၢအမ့ၢ်- ပလီၤကမၣ်အတၢ်အိၣ်သးဒီးအတၢ်ဖံးတၢ်မၤ အဂ့ၢ်အကျိၤန့ၣ်လီၤ. ပလီၤမၢ်ကွံၥ်ဒီးပလိၣ်ဘၣ်တၢ်အုၣ်က့ၤခီၣ်က့ၤဒိၣ်ဒိၣ် မုၢ်မုၢ်လီၤ. အဝဲမ့ၢ်ၦၤတဂၤလၢ အလူၤဃုထံၣ်ၦၤဃုၥ်ဒီးအတၢ်သးအိၣ် ဒိၣ်ဒိၣ်မုၢ်မုၢ်လၢ ကအုၣ်က့ၤခီၣ်က့ၤၦၤဒီးကအိၣ်ဆိးဒီးၦၤအဂီၢ်န့ၣ်လီၤ.

`လၢတၢ်စံၣ်စိၤတဲစိၤဒီတကတီၢ်ညါအပူၤန့ၣ်, ကစၢ်ယွၤဆဲးသံကွၢ်ဝဲ- "မ့ၢ်နအိၣ်ဖဲလဲၣ်" လၢနတၢ်လဲၤခီဖျိအပူၤန့ၣ်, တၢ်အံၤအခီပညီအိၣ်လၢနဂီၢ် ဒ်လဲၣ်, ဒီးမ့ၢ်နစံးဆၢတ့ၢ်အီၤဒ်လဲၣ်.`