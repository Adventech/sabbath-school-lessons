---
title:  တၢ်ဖံးတၢ်မၤဆူၦၤလၢတၢ်တတုၤဆူအအိၣ်ဘၣ် တဖၣ်အကျါ (၁)
date:   02/12/2023
---

### တၢ်မၤလိတနွံအံၤအဂီၢ်ဖး
မၤတၢ် ၁း၇း  ၁က၇ံၣ်သူး ၂း၂;  ၇ိမ့ၤ ၁း၁၈-၂၅.

> <p>တၢ်ကလုၢ်ထူ</p>
> “ယွၤလၢအတ့လီၤဟီၣ်ခိၣ်ဒီးကယဲၢ်တၢ်အိၣ်လၢအပူၤ, အဝဲဒၣ်န့ၣ် မ့ၢ်မူခိၣ်ဒီးဟီၣ်ခိၣ်အကစၢ်လီၤ. ဒီးဟံၣ်လၢၦၤကညီမၤလၢအစုန့ၣ်, တအိၣ် တဆိးဘၣ်ဝဲလၢအပူၤဘၣ်” (မၤတၢ် ၁၇း၂၄).

လၢတၢ်ပၥ်ဖျါထီၣ်စီၤပီလူးအတၢ်မၤဖဲ အၤသ့ၣ်အ၀့ၢ်ပူၤအံၤအဂ့ၢ်န့ၣ်, အဝဲကွဲးဒ်အံၤ, “မၤသးဒ်န့ၣ်ဒီး လၢဘူၣ်ဘျီၣ်ပူၤန့ၣ်, တဲးလိၥ်ဃိလိၥ်တၢ်ဒီး ၦၤယူဒၤဖိဒီးၦၤယူးယီၣ်ယွၤ, ဒီးလၢဖၠါပူၤဒီးၦၤလၢအဟဲဘၣ်သဃိၥ်အီၤ ကိးမုၢ်နံၤမုၢ်နၤဒဲးလီၤ” (မၤတၢ် ၁၇း၁၇).

ဒ်အလုၢ်အလၢ်အိၣ်ဝဲအသိး, စီၤပီလူးမၤတၢ်မၤလၢၦၤယူဒၤဖိ, လၢအမ့ၢ်အသွံၣ်အထံအဖံးအညၣ်ဒၣ်ဝဲအကျါအံၤ တမ့ၢ်လၢကမုၥ်ဝဲဘၣ်. ဘၣ်ဆၣ်ဒီးစီၤပီလူးတတူၢ်လိၥ်ဝဲလၢအအိၣ်ဒီးတၢ်သူၣ်မံသးမံလၢအတၢ်မၤ ဆူအၦၤကလုၥ်ဒၣ်ဝဲအံၤအကျါန့ၣ်ဘၣ်လီၤ. အဝဲဘၣ်တၢ်ကိးအီၤလၢ ကတုၤဃီၤဆူၦၤဂၤအအိၣ်စ့ၢ်ကီးန့ၣ်လီၤ.

မ့တမ့ၢ်ဘၣ်ဒီး, စီၤပီလူးမၤတၢ်သ့ဝဲထဲလၢၦၤတခီဘီမုၢ်ဖိသ့ၣ်တဖၣ် လၢအအိၣ်ဒီးတၢ်ပျံၤယွၤအံၤအကျါ လၢအတၢ်ဆိကမိၣ်သ့ၣ်တဖၣ်ဆီတလဲ ကွံၥ်အသးလံန့ၣ်လီၤ. အဝဲသ့ၣ်အိၣ်ဒီးတၢ်နၢ်ပၢၢ်လံၥ်စီဆှံအဂ့ၢ်အကျိၤ လၢစီၤပီလူးသူၣ်ထီၣ်အီၤကသ့အဂီၢ် တုၤဒၣ်လဲၥ်အဝဲသ့ၣ်မ့ၢ်လိၣ်သ့ၣ်ညါဒံး ကစၢ်လၢအပျံၤဝဲတဂၤ - ကစၢ်ယ့ၣ်ရှူးမ့ၤၡံအၤအံၤန့ၣ်လီၤ.

ဘၣ်ဆၣ်ဒီး, တမ့ၢ်ဒ်န့ၣ်ဘၣ်, ဖဲအတုၤလၢအၤသ့ၣ်အ၀့ၢ်လၢ အမံၤဟူ သၣ်ဖျါလၢတၢ်ကူၣ်ဘၣ်ကူၣ်သ့အဂ့ၢ်အကျိၤအံၤန့ၣ်, စီၤပီလူးဃုလၢကတုၤ ဃီၤဆူၦၤသ့ၣ်တဖၣ်န့ၣ်အအိၣ်စ့ၢ်ကီးလီၤ. ၦၤအါအါကလဲၥ်အတၢ်ထံၣ်ဒီး အတၢ်သ့ၣ်ညါနၢ်ပၢၢ်တၢ်န့ၣ် လီၤဆီန့ၢ်ဒံးၦၤဧ့ၤဘြံၤဖိသ့ၣ်တဖၣ်ဒီးအဝဲသ့ၣ် တၢ်စံၣ်စိၤတဲစိၤလၢအစီဆှံဝဲ, လၢအမ့ၢ်တၢ်ခီၣ်ထံးတမံၤလၢစီၤပီလူးအဲၣ်ဒိး သိၣ်လိၦၤအၤသ့ၣ်ဖိသ့ၣ်တဖၣ်န့ၣ်လီၤ.

စီၤပီလူးဟး၀့ၤ၀ီၤဃုၦၤဂီၢ်မုၢ်လၢကတုၤဃီၤဝဲဆူအအိၣ်ဒ်လဲၣ်, ဒီးမ့ၢ်ပမၤလိတၢ်လၢအဝဲဂုၥ်ကျဲးစၢးမၤဝဲသ့ၣ်တဖၣ်အအိၣ်အံၤသ့ဝဲလၢကျဲ ဒ်လဲၣ်.