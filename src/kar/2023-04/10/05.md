---
title:  ဒုးသ့ၣ်ညါကစၢ်လၢအသီတဂၤအဂ့ၢ်
date:   06/12/2023
---

ခဲအံၤမ့ၢ်လၢစီၤပီလူးထုးန့ၢ်ၦၤကူၣ်သ့ကူၣ်ဘၣ်တဖၣ်အသးလၢ အၤသ့ၣ်ပူၤအံၤလံအဃိ, အဝဲဃၣ်ဃီၤအၦၤဒိကနၣ်တၢ်ဖိတဖၣ်ဆူမူခိၣ်ကစၢ် အအိၣ်န့ၣ်လီၤ.

`ဖး မၤတၢ် ၁၇း၂၄-၂၇ တက့ၢ်. စီၤပီလူးဟံးန့ၢ်ကျဲဧိၤကပူၤဧိၤ လၢအတၢ်ဂုၥ်ကျဲးစၢးတုၤဃီၤဆူၦၤသ့ၣ်တဖၣ်အံၤအအိၣ်န့ၣ်မ့ၢ်မနုၤလဲၣ်.`

ၦၤလၢအသးအိၣ်နီၢ်သးအဂံၢ်အဘါလၢလၢၦဲၤၦဲၤတဖၣ်လၢ အသူၣ်ထီၣ်တၢ်လုၢ်လီၢ်လၢယွၤလၢတသ့ၣ်ညါအီၤဘၣ်အံၤအဂီၢ်န့ၣ်, စီၤပီလူး အတၢ်ကတိၤအံၤ မ့ၢ်တၢ်လၢအလီန့ၢ်၀့ၤန့ၢ်အဝဲသ့ၣ်တမံၤန့ၣ်လီၤ. တၢ်ဘၣ်တ့ အကစၢ်လၢအတအိၣ်ဆိးဖဲတၢ်လုၢ်ဟံၣ်အပူၤဘၣ်န့ၣ်, တလိၣ်တၢ်လၢ ၦၤကညီအအိၣ်နီတမံၤဘၣ်, ဘၣ်ဆၣ်ဒီးလၢအလီၢ်န့ၣ် အဝဲမၤလၢၦဲၤၦၤကညီ အတၢ်လိၣ်ဘၣ်န့ၣ်လီၤ. ၦၤဟ့းလ့ၣ်ဖိအတၢ်စူၢ်တၢ်နၥ်လၢ အဘၣ်ဃးဒီး တၢ်ဃဲၤလၢပျၢၤအံၤန့ၣ်, အဝဲသ့ၣ်အကစၢ်န့ၣ် တၢ်တသ့ၣ်ညါပၥ်စၢၤအီၤ, အဲၣ်လီၤဒၣ်ထဲအသးဒီးအၢသီဝဲအဃိ, ကစၢ်တဂၤအဂ့ၢ်အကျိၤလၢစီၤပီလူး ပၥ်ဖျါထီၣ်အံၤ မ့ၢ်တၢ်ဆိကမိၣ်ဆိကမးလၢအလီန့ၢ်တၢ်တမံၤန့ၣ်လီၤ. ဒီးၦၤဂီၢ်မုၢ်လၢအၤ၇ံအတၢ်လီၢ်အံၤ ခါထီၣ်အခီၣ်ဖိအဆိကတၢၢ်တခါဆူ ယွၤလၢအအိၣ်ဒီးတၢ်အဲၣ်တၢ်ကွံတဂၤအံၤအအိၣ်န့ၣ်လီၤ.

တၢ်ဂ့ၢ်တၢ်ကျိၤန့ၣ် မ့ၢ်ဝဲဒ်အံၤလီၤ, ယွၤလၢအဝဲသ့ၣ်တသ့ၣ်ညါဘၣ် တဂၤအံၤန့ၣ်, သ့ၣ်ညါအီၤသ့ဝဲဒၣ်န့ၣ်လီၤ. အနီၢ်နီၢ်န့ၣ်, အဝဲအဲၣ်ဒိးလၢ ၦၤကသ့ၣ်ညါအီၤစ့ၢ်ကီးန့ၣ်လီၤ.

စီၤပီလူးစံးကတိၤတၢ်ဖဲ အၤ၇ံအပူၤအါန့ၢ်ဒံးစီၤလူၤကၣ်ပၥ်ဖျါထီၣ်ဝဲ ဖဲလၢအတၢ်ကွဲးအပူၤန့ၣ်လီၤ. ပနၢ်ပၢၢ်သ့မးလၢ စီၤလူၤကၣ်မၤဖုၣ်လီၤက့ၤ အတၢ်ကွဲးစီၤပီလူးအတၢ်စံးတၢ်ကတိၤအဂ့ၢ် ခီဖျိလံၥ်ကဘျံးတၢ်လီၢ်စှၤဝဲ အဃိန့ၣ်လီၤ. မ့မ့ၢ်ဒ်န့ၣ်ဒီး တၢ်လၢပဖးဘၣ်အီၤသ့ၣ်တဖၣ်န့ၣ်, စီၤပီလူး ပၥ်ဖျါထီၣ်လၢၥ်လၢၥ်ဆ့ဆ့န့ၣ်လီၤ. မ့ၢ်၀ံၤဒီး, ပကွဲးလီၤစီၤပီလူးအတၢ်ကတိၤ ဒ်တၢ်ဆိမိၣ်တဖၣ်လၢအဖီလၥ်အံၤအသိးန့ၣ်လီၤ.

၁\. အဆိကတၢၢ်န့ၣ်, စီၤပီလူးစံးကတိၤဂ့ၤအဝဲသ့ၣ်နီၢ်သးအတၢ်သူၣ် အိၣ်သးအိၣ်ဒီးအတၢ်တီတၢ်လိၤတဖၣ်န့ၣ်လီၤ.

၂\. မၤကဒီးတစုန့ၣ်, အဝဲပၥ်ဖျါလၢအဃုသ့ၣ်ညါၦၤသ့ၣ်တဖၣ်န့ၣ် အတၢ်စူၢ်တၢ်နၥ်ဒီးထံၣ်န့ၢ်တၢ်သ့ၣ်တဖၣ်လၢယူးယီၣ်ပၥ်ကဲဝဲဒၣ်န့ၣ် လီၤ.

၃\. မၤကဒီးတစု, အဝဲစံးကတိၤအဝဲသ့ၣ်ဘၣ်ဃးဒီးတၢ်ဂ့ၢ်လီၤဆီတမံၤ လၢအထံၣ်န့ၢ်ဝဲလၢအတၢ်ဃုသ့ၣ်ညါအပူၤ လၢအဝဲသ့ၣ်တနၢ်ပၢၢ်ဝဲ အဂ့ၢ်ဘၣ်န့ၣ်လီၤ.

၄\. အလီၢ်ခံ၀ံၤဒီး, အဝဲနီၤလီၤကစၢ်ယွၤအဂ့ၢ်အကျိၤလၢၦၤသ့ၣ်တဖၣ်န့ၣ် လိၣ်ဘၣ်ဝဲကိၢ်ကိၢ်ဂီၤဂီၤ, လၢအမ့ၢ်ကစၢ်ယွၤလၢအအိၣ်မူတဂၤ ဒီးလၢအတၢ်အဲၣ်အဝဲသ့ၣ်အဂ့ၢ်ဒီးတအိၣ်ယံၤဒီးအဝဲသ့ၣ်ဘၣ်အဂ့ၢ် န့ၣ်လီၤ.

၅\. လၢခံကတၢၢ်န့ၣ်, ဖဲအတၢ်ကတိၤအကတၢၢ်န့ၣ်, စီၤပီလူးသုးအသးဆူ တၢ်ဟ့ၣ်ပလီၢ်အဝဲသ့ၣ်လၢတၢ်ညိကွံၥ်တၢ်သ့ၣ်ညါကစၢ်ယွၤတဂၤလၢ အဝဲသ့ၣ်တသ့ၣ်ညါဒံးဘၣ်အံၤန့ၣ်လီၤ.

စီၤပီလူးကိးဃီၤအဝဲသ့ၣ်ဆူတၢ်သ့ၣ်ညါနၢ်ပၢၢ်အပူၤအံၤ လၢအမၤ ဝဲသ့ကတၢၢ်လၢအအိၣ်သူၣ်လီၤအသးလၢအဝဲအတၢ်နၢ်ပၢၢ်ဘၣ်ဃးၦၤသ့ၣ် တဖၣ်အံၤစူၢ်နၥ်တၢ်န့ၣ်လီၤ. အဝဲမ့ၢ်တုၤထီၣ်ဆူတၢ်လီၢ်အယံၤဒ်အံၤဒီး, အတၢ်မၤဒုးအိၣ်ထီၣ်တၢ်လဲၤထီၣ်လဲၤထီလံန့ၣ်လီၤ.

တိၢ်နီၣ်စီၤပီလူးအတၢ်ဃ့ကညးတၢ်လၢတၢ်ဘၣ်တ့သ့ၣ်တဖၣ်လၢ ဟီၣ်ခိၣ်ချၢအံၤ ဒီးတၢ်ဘၣ်တ့အကစၢ်အအိၣ်န့ၣ်တက့ၢ် (၇ိမ့ၤ ၁း၁၈-၂၅). ဘၣ်မနုၤလၢတၢ်ထံၣ်လိၥ်သးဒီးၦၤအါအါကလဲၥ်လၢအဆိကတၢၢ်အဂီၢ်, ကျဲဧိၤကပူၤဧိၤအံၤဂ့ၤဝဲဒၣ်န့ၣ်လဲၣ်. ဟီၣ်ခိၣ်အတၢ်ဘၣ်တ့အံၤ ဒုးနဲၣ်မနုၤ တမံၤလၢအစိကမီၤဆူၣ်ဆူၣ်ဆူယွၤအအိၣ်န့ၣ်လဲၣ်.