---
title:  ခီဂၥ်ဃီၤတၢ်အဆၢ
date:   07/12/2023
---

`ဖး မၤတၢ် ၁၇း၂၄-၃၄ တက့ၢ်. စီၤပီလူးဆဲးမၤအတၢ်အုၣ်အသး ဒ်လဲၣ်တကလုၥ်လဲၣ်.`

လီၤသူၣ်အိၣ်သးအိၣ်တမံၤမးလၢစီၤပီလူးကတိၤတၢ်ဘၣ်ဃးဒီး အဝဲသ့ၣ်အနီၢ်ကစၢ်ဒၣ်ဝဲအၦၤကွဲးလံၥ်ဖိလၢ အကွဲးတၢ်တဘၣ်ထွဲဒီးလံၥ်စီဆှံ အတၢ်မ့ၢ်တၢ်တီဘၣ်အံၤ, ဟ့ၣ်စီၤပီလူးအကျဲလၢကကိးဃီၤအၦၤဒိကနၣ်တၢ်ဖိ ဆူညါအဂီၢ်န့ၣ်လီၤ. စီၤပီလူးသူတၢ်လၢအသ့ၣ်ညါဝဲဘၣ်ဃးအဝဲသ့ၣ်တၢ်စူၢ် တၢ်နၥ်လၢကမၤဒ်သိးလိၥ်အသးဒီးအဝဲသ့ၣ် လၢတၢ်ကိးဃီၤဆူညါအဂီၢ်န့ၣ် လီၤ. ခီဖျိတၢ်သ့ၣ်ညါသ့ၣ်ခီးဘၣ်ဃးတၢ်စူၢ်တၢ်နၥ်အဂ့ၢ်အကျိၤအံၤ ဒီးလူၤဃုကျဲလၢတၢ်ဒ်သိးလိၥ်အသးအပူၤအံၤန့ၣ်, ကဲထီၣ်တၢ်ဂ့ၢ်တၢ်ကျိၤလၢ အစိကမီၤဒိၣ်တမံၤလၢကတုၤဃီၤဆူၦၤဂၤအအိၣ်န့ၣ်လီၤ.

ကွၢ်စ့ၢ်ကီးဖဲအံၤလၢ စီၤပီလူးသူတၢ်အခီၣ်ထံးဒ်သိးလိၥ်သးဒီး အဝဲသ့ၣ် ဒီးလဲၤဆူတၢ်လီၢ်လၢအအဲၣ်ဒိးလဲၤဝဲလၢအမ့ၢ်, ကစၢ်ခ၇ံၥ်အတၢ် ဂဲၤဆၢထၢၣ်သမူထီၣ်က့ၤဒီးတၢ်မုၢ်လၢ်လၢအဘၣ်တၢ်ဟ့ၣ်လီၤၦၤခဲလၢၥ်အံၤန့ၣ် တက့ၢ်. စီၤလူၤကၣ်ပၥ်ဖျါထီၣ်စီၤပီလူးအတၢ်ကတိၤလၢ အကတၢၢ်လၢ ဘၣ်ဃးဒီးတၢ်ဂဲၤဆၢထၢၣ်သမူထီၣ်က့ၤအဂ့ၢ်န့ၣ်လီၤ. တနီၤနီၤကတိၤဒုၣ်ဒွဲၣ်ဝဲ, အဂၤတဖၣ်စံးလၢအဲၣ်ဒိးနၢ်ဟူဒ်စီၤပီလူးအတၢ်စံးတၢ်ကတိၤဘၣ်ဃးတၢ်ဂ့ၢ် တၢ်ကျိၤအအံၤ, ဒီးတနီၤနီၤန့ၣ်နၥ်ဝဲဒၣ်န့ၣ်လီၤ. နီၣ်၀ံၥ်ခံလၢလံၥ်စီဆှံပူအပူၤ လၢပတၢ်တိၥ်ပၥ်အဂီၢ်န့ၣ်မ့ၢ်ဝဲ, အဝဲသ့ၣ်ခဲလၢၥ်ဒိကနၣ်တ့ၢ်တၢ်န့ၣ်လီၤ. အဝဲအံၤမ့ၢ်စီၤပီလူးအတၢ်မုၢ်လၢ်လၢအခီၣ်ထံးလံၤလံၤန့ၣ်လီၤ.

ပသ့ၣ်ညါလၢၦၤတနီၤနီၤတတူၢ်လိၥ်တၢ်သးခုအကစီၣ်ဘၣ်န့ၣ်     လီၤ, ဘၣ်ဆၣ်ပဘၣ်မၤတၢ်ကိးမံၤဒဲးလၢပမၤအီၤသ့, မၤလီၤတံၢ်တၢ်လၢ အဝဲသ့ၣ်ကနၢ်ပၢၢ်တၢ်လၢအတတူၢ်လိၥ်အီၤဘၣ်သ့ၣ်တဖၣ်အံၤန့ၣ်လီၤ. ခီဖျိစီၤပီလူးအကျိၤအကျဲဒီး အတၢ်ကူၣ်တၢ်ဖးလၢအတၢ်မၤဆူၦၤအၤသ့ၣ်ဖိ အကျါ ဘၣ်ဃးတၢ်လၢအမၤလိတ့ၢ်အဝဲသ့ၣ်အဂ့ၢ်အကျိၤအံၤအဃိန့ၣ်, တၢ်လီၤတံၢ်အိၣ်ထီၣ်ဝဲလၢအဝဲသ့ၣ်ဒိကနၣ်လၢတၢ်သူၣ်အိၣ်သးအိၣ်အပူၤ လၢအမ့ၢ်ကစၢ်လၢအဝဲသ့ၣ်တသ့ၣ်ညါဘၣ်အံၤန့ၣ် အိၣ်ဝဲဘၣ်ဆၣ် တ့လီၤတ့ၢ် အဝဲသ့ၣ်န့ၣ်လီၤ. ကစၢ်ယွၤအံၤ အဲၣ်အဝဲသ့ၣ်ဒီးအဲၣ်ဒိးလၢအဝဲသ့ၣ် ကသ့ၣ်ညါအီၤန့ၣ်လီၤ. အဝဲသ့ၣ်မ့ၢ်တကနၣ်ဃုၥ်ယွၤဘၣ်ဆၣ်, ကစၢ်ယွၤန့ၣ် အိၣ်ဒီးတၢ်သူၣ်ကညီၤသးကညီၤလၢအဝဲသ့ၣ်အဂီၢ်န့ၣ်လီၤ. ဘၣ်ဆၣ်ဒီး, တၢ်စံၣ်ညီၣ်အမုၢ်နံၤကဟဲတုၤဝဲန့ၣ်လီၤ. တၢ်သ့ၣ်တဖၣ်အံၤ မ့ၢ်ဖျါလၢ တလီၤနၥ်ဘၣ်န့ၣ်, တၢ်ပၥ်ဖျါလၢအမ့ၢ်ဝဲတီဝဲလၢကစၢ်ခ၇ံၥ်အတၢ်ဂဲၤဆၢထၢၣ် သမူထီၣ်က့ၤအဂီၢ်အံၤအိၣ်ဝဲသ့န့ၣ်လီၤ.

အခဲအံၤန့ၣ် ၦၤဂီၢ်မုၢ်သ့ၣ်တဖၣ်နၢ်ဟူနီၢ်နီၢ်ဒီးနၢ်ပၢၢ်တၢ်ကစီၣ် အဂ့ၢ်လံ, အဝဲသ့ၣ်ကဘၣ်ဃုထၢလၢအနီၢ်ကစၢ်ဒၣ်ဝဲလၢတတူၢ်လိၥ်ဝဲဘၣ်ဧါ မ့တမ့ၢ်ကဃုသ့ၣ်ညါဝဲအါထီၣ်ဧါအဘၢၣ်စၢၤအံၤန့ၣ်လီၤ. တနီၤနီၤလူၤဃု သ့ၣ်ညါအါထီၣ်ဝဲသၦၢ်တၢၢ်ဒီးကဲထီၣ်ၦၤပိၥ်ကစၢ်ခ၇ံၥ်အခံန့ၣ်လီၤ (မၤတၢ် ၁၇း၃၃).

`တၢ်ကိးတၤ - လၢတၢ်ထုကဖၣ်အပူၤန့ၣ်, ဃ့ကစၢ်ယွၤအတၢ်ပၢဆှၢလီၤတံၢ် လီၤဆဲးလၢကသ့ၣ်ညါအုၣ်အသးဆူၦၤလၢနသ့ၣ်ညါအီၤတဂၤအအိၣ်န့ၣ် တက့ၢ်.`

`တၢ်ကိးတၤထီၣ်ဆူညါ - လူၤဃုကွၢ်တၢ်၇ၤလီၤလၢကလံၤကျါလၢအကဲ "အၤ၇ံ"  သ့ဝဲလၢနဂီၢ်ဒ်သိးနကမ့ၢ်ခၢၣ်စးလၢတၢ်သးခုကစီၣ် - ဃုၥ်ဒီးစီၤပီလူး အတၢ်ပၥ်သးကျၢၤကျၢၤဒီးအတၢ်ကူၣ်တၢ်ဆးတဖၣ် - ဆူၦၤတစူၢ်တနၥ်တၢ် အအိၣ်န့ၣ်တက့ၢ်.`