---
title:  စီၤပီလူးဒီးကစၢ်လၢပတသ့ၣ်ညါအီၤဘၣ်တဂၤ
date:   05/12/2023
---

ကွၢ်ထံဖဲအံၤလၢစီၤပီလူးတစံးကတိၤဟးဂီၤၦၤအၤသ့ၣ်ဖိတဖၣ် အတၢ်ဘူၣ်ထီၣ်ဘါထီၣ်လၢအကမၣ် မ့တမ့ၢ် ကစၢ်လၢအကမၣ်တဖၣ်န့ၣ်ဘၣ် တက့ၢ်. အဝဲဃုသ့ၣ်ညါပၥ်ဖှိၣ်ထီၣ်တၢ်ဂ့ၤလၢအထံၣ်န့ၢ်ဝဲတဖၣ်ခဲလၢၥ်, မ့ၢ်စှၤဘၣ်ဆၣ်, ဒီးပၥ်ကီးဃၥ်ဝဲတၢ်သ့ၣ်တဖၣ်အံၤအဖီခိၣ်န့ၣ်လီၤ.

`ဖး မၤတၢ် ၁၇း၂၂-၂၃ တက့ၢ်. စီၤပီလူးမၤမနုၤတမံၤဖဲအံၤ ဒ်သိး ကတုၤဃီၤဆူၦၤဂီၢ်မုၢ်အအိၣ်ဃုၥ်ဒီးတၢ်သးခုအကစီၣ်အဂီၢ်န့ၣ်လဲၣ်.`

"ၦၤအၤသ့ၣ်ဖိသ့ၣ်ဧၢ, လၢတၢ်ခဲလၢၥ်အပူၤ ယထံၣ်လၢသုယူးယီၣ် သုကစၢ်တဖၣ်ဒိၣ်မးလီၤ" (မၤတၢ် ၁၇း၂၂). စီၤပီလူးစံးကတိၤပတြၢၤၦၤ တဘူၣ်ထီၣ်ဘါထီၣ်ယွၤအမ့ၢ်အတီဘၣ်သ့ၣ်တဖၣ်န့ၣ်လီၤ. တၢ်ဘူၣ်တၢ်ဘါ တမံၤအံၤ, ဆှၢကမၣ်တၢ်လၢကျဲကိးကလုၥ်ဒဲးအပူၤဘၣ်ဆၣ်ဒီး, စီၤပီလူး ကတိၤလၢထီၣ်ၦဲၤထီၣ်တၢ်လၢအဝဲသ့ၣ်အိၣ်ဒီးတၢ်ဟ့ၣ်လီၤသးန့ၣ်လီၤ. အဂ့ၢ် ဒ်လဲၣ်, တၢ်ဟ့ၣ်လီၤသးလၢၥ်လၢၥ်ဆ့ဆ့ဆူတၢ်ဘူၣ်တၢ်ဘါအကမၣ်တဖၣ်အပူၤ ဒၣ်လဲၥ်ဂ့ၤန့ၣ် ဒ်တၢ်တဟ့ၣ်လီၤသးလၢတၢ်ဘူၣ်ထီၣ်ဘါထီၣ်အပူၤနီတမံၤ ဒံးဘၣ်န့ၣ်လီၤ.

စီၤပီလူးဆဲစံးကတိၤဝဲ, "ယလဲၤဒီးဟးကွၢ်သုဘူၣ်တၢ်ဘါတၢ်အလီၢ် အဖၢမုၢ်ဒီး . . . (မၤတၢ် ၁၇း၂၃). ခီဖျိအတၢ်ပၥ်ဖျါထီၣ်အတၢ်ဃုမၤလိ ၦၤအၤသ့ၣ်ဖိတဖၣ်အတၢ်ဘူၣ်တၢ်ဘါအဂ့ၢ်အကျိၤအံၤန့ၣ်, အဝဲပၥ်ဖျါထီၣ် အတၢ်ပၥ်သူၣ်ပၥ်သးလၢယူးယီၣ်ပၥ်ကဲၦၤဂီၢ်မုၢ်သ့ၣ်တဖၣ်ဖဲန့ၣ်လီၤ. အဝဲ တမၤခခ့ျအသးလၢစံးကတိၤအနီၢ်ကစၢ်ဒၣ်ဝဲအတၢ်သ့တၢ်ဘၣ်ဃုၥ်ဒီးတၢ်စံး ကတိၤလၢၦၤဂီၢ်မုၢ်သ့ၣ်တဖၣ်အံၤလိၣ်လၢကဘၣ်ဆီလဲကွံၥ်သးအဂီၢ်န့ၣ်ဘၣ်. အနီၢ်နီၢ်တခီ, အဝဲမ့ၢ်ၦၤသ့ၦၤဘၣ်တဂၤဒီး အိၣ်ဒီးတၢ်စံၤဆၢလၢၦၤဂီၢ်မုၢ် သ့ၣ်တဖၣ်အံၤ ကဘၣ်ဆီတလဲကွံၥ်သးအဂီၢ်န့ၣ်လီၤ. ဘၣ်ဆၣ်, အဝဲ တပၥ်ဖျါထီၣ်အသးဒ်န့ၣ်ဘၣ်, မ့မ့ၢ်ဒ်န့ၣ်ဒီး, ၦၤသ့ၣ်တဖၣ်အံၤ ကဂ့ၢ်လိၥ်အီၤ တဘျီဃီန့ၣ်လီၤ. လၢအလီၢ်န့ၣ်, ဘၣ်တၢ်ထံၣ်အီၤလၢအမ့ၢ်ၦၤတဂၤလၢ အကနၣ်ဃုၥ်ဒီးသးအိၣ်ၦၤတဖၣ်န့ၣ် အတၢ်ဂ့ၤအဂီၢ်လီၤ. စံးကတိၤဘၣ်ဃး တၢ်ကွဲးအသးအဂ့ၢ်န့ၣ်, အဝဲစံး, "ကစၢ်လၢပတသ့ၣ်ညါဘၣ်အီၤတဂၤ" (မၤတၢ် ၁၇း၂၃) အံၤအဂ့ၢ်န့ၣ်, စီၤပီလူးဟံးန့ၢ်အခီၣ်ပဃၥ်လၢအထံၣ်တၢ်သ့ၣ်တဖၣ် အပူၤန့ၣ်လီၤ. အဝဲသ့ၣ်နၥ်လၢကစၢ်တဖၣ်, လၢအမ့ၢ်တၢ်စးထီၣ်သးအခီၣ်ထံး အဒိၣ်တမံၤဒီး ဆဲးစံးကတိၤတၢ်လၢအဒိၣ်အယိၥ်သ့ဝဲဒၣ်န့ၣ်လီၤ. အဝဲ တကတိၤဒုၣ်ဒွဲၣ်တၢ်လုၢ်တၢ်ပၥ်အလီၢ်လၢ ကစၢ်လၢတသ့ၣ်ညါအီၤအံၤအဂီၢ် န့ၣ်ဘၣ်. လၢအလီၢ်န့ၣ်, အဝဲစံးကတိၤပၥ်လုၢ်ပၥ်ၦ့ၤဒီး ဘၣ်သူၣ်ဘၣ်သး ၦၤဂီၢ်မုၢ်တဖၣ်လၢ အပၥ်ကဲတၢ်သ့ၣ်တဖၣ်လၢအဘၣ်ဃးဒီးနီၢ်သးအတၢ်ဘူၣ် ထီၣ်ဘါထီၣ်ဆူတၢ်တမံၤလၢတသ့ၣ်ညါဝဲဘၣ်ဒီး ဘၣ်သ့ၣ်သ့ၣ်အဝဲသ့ၣ် လိၣ်ဒ်တၢ်တမံၤမံၤန့ၣ်လီၤ.

မ့ၢ်အဝဲသ့ၣ်တဖၣ်အံၤ ဘၣ်တၢ်ဆှၢကမၣ်အီၤလံဧါ. မ့ၢ်လီၤ, စံးကတိၤလၢအဂ့ၢ်သ့ဝဲဒၣ်န့ၣ်လီၤ. တၢ်အ၇့ဒိၣ်လၢအခီၣ်ထံးခီၣ်ဘိအံၤန့ၣ် မ့ၢ်ဝဲ, အဝဲသ့ၣ်မ့ၢ်ၦၤလၢအအဲၣ်ထူအဲၣ်ယွၤလၢအတနၢ်ပၢၢ်ဝဲဘၣ်တဂၤန့ၣ်လီၤ. တၢ်တမံၤအံၤ, စီၤပီလူးထံၣ်ဝဲလၢအမ့ၢ်သးစီဆှံသူအီၤလၢကမၤဃုၥ်တၢ်အဂီၢ် န့ၣ်လီၤ. စီၤပီလူးထံၣ်တၢ်တမံၤလၢ စံးကတိၤအီၤသ့အဂီၢ် ဒ်သိးကဒုးအိၣ်ထီၣ် အဝဲသ့ၣ်အတၢ်သူၣ်အိၣ်န့ၣ်သးအိၣ်န့ၣ်တၢ်အဂီၢ်န့ၣ်လီၤ.

တၢ်ဆဲးကျိးအတိၤဒီးတၢ်ထံၣ်လိၥ်သးအလီၢ်အကျဲလၢနဆိမိၣ် ကအိးထီၣ်န့ၢ်နၤတၢ်ခွဲးတၢ်ယၥ်တဖၣ်လၢ တၢ်စံးကတိၤအဒိၣ်အယိၥ်ဃုၥ်ဒီး ၦၤဂၤလၢနထံၣ်အီၤတဖၣ်န့ၣ် မ့ၢ်မနုၤလဲၣ်.