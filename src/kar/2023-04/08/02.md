---
title:  တံၤသကိးတဖၣ်အတၢ်စူၢ်တၢ်နၥ်
date:   19/11/2023
---

ပူလၢအအိၣ်ဒီးတၢ်စိတၢ်ကမီၤဒိၣ်ဒိၣ်လၢတၢ်သးခုအကစီၣ်အလံၥ် ပူၤအံၤ, လီၣ်ဖျါထီၣ်ဝဲဒၣ်လၢၦၤတနီၤနီၤလဲၤခီဖျိဘၣ်တၢ်လၢကိးဃီၤအတံၤ သကိးလၢလိၣ်တၢ်မၤစၢၤဆူကစၢ်ခ၇ံၥ်အအိၣ်န့ၣ်လီၤ. ပမၤလိတၢ်ဟဲကဲထီၣ် ဖဲအံၤသ့ဝဲဒၣ်လၢအဘၣ်ဃးဒီးတၢ်မၤအကီအခဲလၢတဘျီတခီၣ်ပဘၣ်သဂၢၢ် အီၤဖဲဖံးတၢ်မၤတၢ်လၢၦၤလိၣ်တၢ်မၤစၢၤတဖၣ်အဂီၢ်န့ၣ်လီၤ.

`ဖး လူၤကၣ် ၅း၁၇-၂၆ (ကွၢ်စ့ၢ်ကီး မးသဲ ၉း၁-၈; မၢ်ကူး ၂း၃-၁၂) တက့ၢ်. တၢ်မၤလိတဖၣ်လၢပဟံးန့ၢ်အီၤသ့ဖဲတၢ်ဃဲၤဝဲအံၤအပူၤ လၢအဘၣ်ဃးဒီးတၢ်ဖံးတၢ်မၤအဂ့ၢ်အကျိၤန့ၣ် မ့ၢ်မနုၤလဲၣ်.`

ၦၤသ့ၣ်တဖၣ်အံၤန့ၣ် ဟံးန့ၢ်မူဒါလၢတၢ်ကဟုကယၥ်အတံၤသကိး အဂီၢ်ခီဖျိအဝဲသ့ၣ်ကိးအီၤဆူကစၢ်ခ၇ံၥ်အအိၣ်အဃိန့ၣ်လီၤ. ကစၢ်ယွၤန့ၣ် ကိးဃီၤၦၤလၢလီၤဂၥ်ၦၤတဂၤအံၤအတံၤသကိးတဖၣ်- ဆှၢဃီၤၦၤလၢအလိၣ် တၢ်မၤစၢၤတဂၤအံၤဆူကစၢ်ခ၇ံၥ်အအိၣ်န့ၣ်လီၤ. တၢ်မၤအဝဲအံၤ လိၣ်ဘၣ်ဝဲ တၢ်စူၢ်တၢ်နၥ်, တၢ်ဟူးတၢ်ဂဲၤ, တၢ်၀ံသးစူၤတၢ်ဒီး တၢ်သူၣ်အိၣ်သးအိၣ်တၢ် တဖၣ်, ဒီးမ့ၢ်လိၣ်န့ၣ် လုၢ်သ့ၣ်ခါပတၥ်လုၢ်လၢ်တဖၣ်န့ၣ်လီၤ. ၦၤသ့ၣ် တဖၣ်အံၤဟဲဆူကစၢ်ခ၇ံၥ်အအိၣ်, ဘၣ်ဆၣ်အဝဲသ့ၣ်ဘၣ်သဂၢၢ်ဒီးတၢ်တြီ မၤတံၥ်တၥ်အီၤန့ၣ်လီၤ. အဝဲသ့ၣ်ဟဲစိၥ်အတံၤသကိးဆူကစၢ်ခ၇ံၥ်အအိၣ်အံၤ လၢတၢ်အလုၢ်အလၢ်ဘၣ်ပူၤတသ့ဝဲဘၣ်န့ၣ်လီၤ. အဝဲသ့ၣ်တဆိကတီၢ်ဘၣ်, လၢအလီၢ်န့ၣ်, ဃုကျဲလၢအသီတဘိ ဒ်သိးကစိၥ်အတံၤသကိးအံၤဆူကစၢ်ခ၇ံၥ် အအိၣ်န့ၣ်လိၤ. တၢ်စဲၤလီၤအတံၤသကိးအံၤဆူဟံၣ်ခိၣ်န့ၣ်လီၤ. ဘၣ်ဆၣ်ဒီး, ဒ်လူၤကၣ်ပၥ်ဖျါထီၣ်ဝဲဒၣ်အသိးန့ၣ်, ကစၢ်ခ၇ံၥ်တူၢ်လိၥ်တၢ်လၢအဝဲသ့ၣ် မၤအီၤအံၤန့ၣ်လီၤ (လူၤကၣ် ၅း၂၀).

ကစၢ်ခ၇ံၥ်လိၣ်ဘၣ်ဝဲလၢ ပကဟဲကိးပတံၤသကိးလၢတၢ်မၤစၢၤအီၤ တအိၣ်ဘၣ်တဖၣ်ဆူအအိၣ်န့ၣ်လီၤ. လံၥ်စီဆှံပၥ်ဖျါထီၣ်ကစၢ်ခ၇ံၥ်လၢ အမ့ၢ်ၦၤဘှီဘျါတၢ်ဆါတဂၤလၢ အသူၣ်အိၣ်သးအိၣ်ပျၢ်ၦၤတၢ်ကမၣ်ဒီး မၤဘျါက့ၤၦၤလၢအတူၢ်ဘၣ်ခီၣ်ဘၣ်တၢ်တဂၤလၢ်လၢ်န့ၣ်လီၤ.

Ellen G. White ကိးတၤထီၣ်တၢ်ဆူပအိၣ်လၢကမၤစၢၤၦၤလၢ တၢ်တမၤစၢၤအီၤဘၣ်တဖၣ်န့ၣ်လီၤ. "အိၣ်ခိးလၢတၢ်ကစံးနၤလၢနမူနဒါ အဂ့ၢ်န့ၣ်တဂ့ၤ. အိးထီၣ်နမဲၥ်ဒီးကွၢ်ၦၤသ့ၣ်တဖၣ်လၢနခိၣ်နဃၢၤ, ဒုးသ့ၣ်ညါ နသးလၢၦၤလိၣ်တၢ်မၤစၢၤ, ၦၤဘၣ်နးဘၣ်ဖှီၣ်ဒီးၦၤလၢတၢ်မၤစၢၤအီၤတအိၣ် ဘၣ်တဖၣ်အကျါန့ၣ်တက့ၢ်. အိၣ်ခူသူၣ်အဝဲသ့ၣ်တဂ့ၤ ဒီးဃုကျဲလၢ ကကးတံၥ်ဃၥ်အဝဲသ့ၣ်အတၢ်လိၣ်ဘၣ်န့ၣ်တဂ့ၤ. မတၤတဂၤလၢအဒုးနဲၣ် တၢ်အုၣ်အသးဖဲလံၥ်ယၤကိၥ်အပူၤ လၢအအိၣ်ဒီးတၢ်ဘူၣ်ထီၣ်ဘါထီၣ်လၢ အကဆှီ, တသံၣ်သူမီၤကျၥ်ဒီးတၢ်အဲၣ်လီၤသးဘၣ်တဂၤအံၤန့ၣ်လဲၣ်. မတၤ တဂၤလၢအအိၣ်ဒီးတၢ်သူၣ်အိၣ်သးအိၣ်, တၢ်သူၣ်ဟူးသးဂဲၤလၢကမၤစၢၤ တၢ်အုၣ်က့ၤခီၣ်က့ၤအတၢ်တိၥ်ပၥ်လၢအဒိၣ်အံၤန့ၣ်လဲၣ်. (Testimonies for the Church, vol. 2, p. 29).

ကစၢ်ခ၇ံၥ်အနီၢ်ကစၢ်ဒၣ်ဝဲဒုးနဲၣ်ကျဲဧိၤကပူၤဧိၤလၢ ကမၤစၢၤၦၤလၢ တၢ်မၤစၢၤအီၤတအိၣ်ဘၣ်တဖၣ်ဒီး ကိးဃီၤၦၤလၢကမၤဒ်အံၤအသိးန့ၣ်လီၤ. တၢတထံၣ်န့ၣ်, ပကဲထီၣ်အဝဲသ့ၣ်အတံၤသကိးတဖၣ်, ၀ံၤကဒီးန့ၣ်, ပမၤလိ တၢ်လၢအဝဲသ့ၣ်လိၣ်တဖၣ်ဒီးလၢခံကတၢၢ်န့ၣ်, ပဆှၢဃီၤအဝဲသ့ၣ်ဆူကစၢ်ခ၇ံၥ် အအိၣ် လၢအမ့ၢ်ၦၤထဲတဂၤဧိၤလၢအမၤစၢၤအဝဲသ့ၣ်သ့န့ၣ်လီၤ. တၢ်အံၤ မ့ၢ်ၦၤသ့ၣ်တဖၣ်လၢပူတယုၢ်အပူၤအံၤမၤတ့ၢ်ဝဲန့ၣ်လီၤ. တၢ်ဆၢကတီၢ် မ့ၢ်အိၣ်ဒ်လဲၣ်ဒ်လဲၣ်မ့ၢ်ဂ့ၤ, ပဘၣ်မၤတၢ်မၤဒ်န့ၣ်အသိးစ့ၢ်ကီးလီၤ. မၤစၢၤ တၢ်လၢကဆှၢဃီၤၦၤဂီၢ်မုၢ်တဖၣ်ဆူၦၤထဲတဂၤဧိၤလၢအမၤစၢၤအဝဲသ့ၣ်သ့ အအိၣ်န့ၣ်တက့ၢ်. အဝဲအံၤမ့ၢ်ကစၢ်ခ၇ံၥ်န့ၣ်လီၤ.

`ဖဲအဆၢကတီၢ်ခဲအံၤန့ၣ်, မတၤတဂၤလၢနခိၣ်နဃၢၤအံၤလိၣ် တၢ်မၤစၢၤလဲၣ်. မ့ၢ်နကမၤတၢ်မနုၤတမံၤလၢအဝဲအဂီၢ်လဲၣ်.`