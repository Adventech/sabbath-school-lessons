---
title:  ကဲထီၣ်တၢ်ဆိၣ်ဂ့ၤလၢဟီၣ်ခိၣ်ဒီဖျၢၣ်ညါအဂီၢ်
date:   16/10/2023
---

`ဖး ၁မိၤၡွ ၁၂း၁-၃ တက့ၢ်. ကစၢ်ယွၤစံးဘၣ်တဲဘၣ်စီၤအၤဘြၣ် လၢအတၢ်ဖံးတၢ်မၤအဂီၢ်အံၤ လၢကျဲဒ်လဲၣ်တကလုၥ်လဲၣ်.`

ကစၢ်ယွၤစံးဘၣ်စီၤအၤဘြၣ် (လၢခံဆီလဲက့ၤဝဲအမံၤလၢ စီၤအၤဘြၤဟၣ်) လၢကဟးထီၣ်လၢအထံအကီၢ်ဒီးအဘူးအတံၢ်အအိၣ် ဒီးလဲၤဆူကီၢ်အဂၤတဘ့ၣ်န့ၣ်လီၤ. မ့ၢ်ကစၢ်ယွၤအတၢ်တိၥ်ပၥ်ခဲလၢၥ်လၢ ကသူစီၤအၤဘြၤဟၣ်ဒ်အမ့ၢ်တၢ်စိၥ်ခီ, လ့ၣ်တခိၣ်လၢကမၤလၢၦဲၤအတၢ် တိၥ်ပၥ်ဆူဟီၣ်ခိၣ်အံၤအဂီၢ်န့ၣ်လီၤ. စီၤအၤဘြၤဟၣ်လဲၤဝဲဒ်ကစၢ်ယွၤစံးဘၣ် အီၤအသိးန့ၣ်လီၤ. ကစၢ်ယွၤအတၢ်တိၥ်ပၥ်မ့ၢ်အိၣ်လၢနဂီၢ်ဒီး, ကမ့ၢ်သ့ၣ်သ့ၣ် တၢ်ကိးနၤလၢကဟးထီၣ်လၢနဟံၣ်ဒူၣ်ဃီဒူၣ်အကျါ ဒီးလဲၤဆူတၢ်လီၢ်တပူၤလၢ အဝဲကတိၤပၥ်လၢနဂီၢ် ဒ်သိးနကမၤအတၢ်မၤလၢကကဲတၢ်ဆိၣ်ဂ့ၤလၢၦၤဂၤ အဂီၢ်န့ၣ်လီၤ.

**ဖးလံၥ်စီဆှံအဆၢလၢ အဖီလၥ်တဖၣ်အံၤတက့ၢ် - လံၥ်စီဆှံအဆၢ တဆၢစုၥ်စုၥ်အံၤ ကတိၤကစၢ်ယွၤအတၢ်အၢၣ်လီၤအီလီၤလၢပဂီၢ်ဒ်လဲၣ်.**

`၁မိၤၡွ ၃း၁၅`

`၁မိၤၡွ ၁၇း၁၉`

`၃မိၤၡွ ၂၄း၁၇`

`ယၡါယၤ ၉း၆`

`ဒၤနံးယ့လး ၉း၂၄-၂၇`

`မးသဲ ၁း၂၁`

လံၥ်စီဆှံအဆၢလၢအဖီခိၣ်တဖၣ်အပူၤအံၤ, ဖျါၡဲမးလၢ ကစၢ်ယွၤ ကမၤလၢၦဲၤအတၢ်အၢၣ်လီၤအီလီၤဒ်အမၤတ့ၢ်ဝဲဖဲသ၀ီဧ့ၤဒ့ၣ်အပူၤ လၢၦၤတဂၤ ကဟဲဒ်သိးကမၤဘၣ်ဂီၢ်က့ၤတၢ်ဒဲးဘးအတၢ်ကီတၢ်ခဲအံၤန့ၣ်လီၤ. ၦၤမၤဘၣ် ဂီၢ်က့ၤတၢ် Messiah ကဟဲထီၣ်လၢစီၤအၤဘြၤဟၣ်အချံအသၣ်အပူၤန့ၣ်လီၤ (ဧ့ၤဘြံၤ ၁၁း၉). ပၥ်ဖျါထီၣ်ဝဲလၢ စီၤအဲၤစဲးဒီးစီၤယၤကိၥ် မ့ၢ်တၢ်အၢၣ်လီၤ အီလီၤအံၤအတၢ်န့ၢ်သါလၢကစၢ်ယွၤမၤဝဲဒီးစီၤအၤဘြၤဟၣ်အံၤန့ၣ်လီၤ.

ပတသ့ၣ်ညါလီၤတံၢ်လီၤဆဲးလၢစီၤအၤဘြၤဟၣ်အနီၢ်ကစၢ်ဒၣ်ဝဲ ဒၣ်လဲၥ် သ့ၣ်ညါဒီးနၢ်ပၢၢ်တၢ်အၢၣ်လီၤအီလီၤအချံအသၣ်ကဟဲအိၣ်ထီၣ်လၢ အီၤအဂ့ၢ်န့ၣ်ဘၣ်, ဘၣ်ဆၣ်ဒီး အဝဲဟးထီၣ်လၢတၢ်နၥ်အပူၤန့ၣ်လီၤ. "လၢတၢ်နၥ်စီၤအၤဘြၤဟၣ်တုၤအဘၣ်တၢ်ကိးအီၤဒီးဒိကနၣ်ဝဲဒ်သိးအကဟးထီၣ် ဆူအလီၢ်လၢအကန့ၢ်ဘၣ်သါဒီးလဲၤဆူလဲၣ်ဆူလဲၣ်န့ၣ် တသ့ၣ်ညါဘၣ်နၥ်သက့ ဒီးဟးထီၣ်ကွံၥ်ဝဲလီၤ" (ဧ့ၤဘြံၤ ၁၁း၈).

မ့ၢ်မးတၢ်အဒိအတဲၥ်တမံၤလၢပဂီၢ်မးလဲၣ်.

ပဟ့ၣ်အဒိ, ကစၢ်ယွၤကိးနၤလၢကလဲၤတၢ်လီၤ, ကလဲၤဆူလဲၣ်အဂီၢ် "နတသ့ၣ်ညါဘၣ်" မ့ၢ်နကစံးဆၢနဲဒ်လဲၣ်, ဘၣ်မနုၤအဃိလဲၣ်.