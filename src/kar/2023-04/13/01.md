---
title:  ကစၢ်ယွၤအတၢ်ဖံးတၢ်မၤအကတၢၢ်
date:   23/12/2023
---

### တၢ်မၤလိတနွံအံၤအဂီၢ်ဖး
လီၣ်ဖျါ ၁း၁-၇;  ၁ပ့းတရူး ၂း၉;  လီၣ်ဖျါ ၁၄း၆-၁၂;  လူၤကၣ် ၁၁း၂၃;  ၁တံၤမသ့း ၂း၄;  လီၣ်ဖျါ ၂၁း၁-၄.

> <p>တၢ်ကလုၢ်ထူ</p>
> "မၤသးဒ်န့ၣ်ဒီး, တၢ်တဖၣ်န့ၣ် ကဒံကွံၥ်ခဲလၢၥ်သတးဒီး, လၢတၢ်ကွၢ်လၢ်ဒီးတၢ်ဆၢသၦၢ်ၦၢ်ယွၤအမုၢ်နံၤကဟဲဝဲ, ဖဲမူခိၣ်ကကဲၤထီၣ်ဒီး ပူၤကွံၥ်, ဒီးတၢ်အမိၢ်ၦၢ်တဖၣ်ကၦံၢ်လီၤလၢတၢ်ကိၢ်န့ၣ်.." (၂ပ့းတရူး ၃း၁၁, ၁၂).

လံၥ်လီၣ်ဖျါအံၤ မၤၦဲၤသးပူၤဒီးတၢ်ထံၣ်ဘၣ်ဃးတၢ်အကတၢၢ်အဂ့ၢ် န့ၣ်လီၤ. လံၥ်လီၣ်ဖျါအတၢ်ဂ့ၢ်မိၢ်ၦၢ်အံၤ မ့ၢ်ဝဲမူခိၣ်အတၢ်ထီဒုၣ်ဒါလိၥ် အသးလၢ ကစၢ်ခ၇ံၥ်ဒီးမုၣ်ကီၤလံၢ်အဘၢၣ်စၢၤန့ၣ်လီၤ. မုၣ်ကီၤလံၢ်ရှူလၢ အတၢ်ပၢဟီၣ်ခိၣ်အံၤအပူၤ ဒီးအဆၢကတီၢ်ခဲအံၤန့ၣ်, လူၤဃုမၤဟးဂီၤၦၤကညီ လၢအတီဒီးယွၤသ့ၣ်တဖၣ်န့ၣ်လီၤ. လံၥ်လီၣ်ဖျါကတၢၢ်ဝဲလၢ ကစၢ်ခ၇ံၥ် အတၢ်ဟဲက့ၤလၢကမၤပူၤဖျဲးအဖိသ့ၣ်တဖၣ်, ၦၤတီၦၤလိၤလၢအသံတ့ၢ်လၢ စီၤအၤဒၣ်ဒီးနီၢ်အံၣ်အုအစိၤတဖၣ်, ဒီးအိၣ်မူဝဲလၢအဆၢကတီၢ်အံၤခံဖုလၢၥ် န့ၣ်လီၤ. လံၥ်အံၤဒုးနဲၣ်စ့ၢ်ကီးၦၤလၢမုၣ်ကီၤလံၢ်ဒီးၦၤအၢၦၤသီသ့ၣ်တဖၣ် ဘၣ်တၢ်မၤဟးဂီၤအဝဲသ့ၣ်လၢမ့ၣ်အူ, ဒီးကစၢ်ခ၇ံၥ်အတၢ်ဒုးအိၣ်ထီၣ်ဘီမုၢ် အထူအယိၥ်လၢဟီၣ်ခိၣ်သီအံၤအပူၤန့ၣ်လီၤ.

ၦၤကၠိဖိလၢမၤလိလံၥ်လီၣ်ဖျါတဖၣ် ဃုသ့ၣ်ညါဒ်သိးကပၥ်ဖျါထီၣ် တၢ်မၤအသးဒီးတၢ်ပနီၣ်စးထီၣ်လၢအနံၣ်တကယၤအတီၢ်ပူၤ တုၤလီၤလၢ မုၢ်နံၤအံၤလၢအမ့ၢ်တၢ်ဆၢကတီၢ်လၢအလီၢ်ခံကတၢၢ်အံၤန့ၣ်လီၤ. အဝဲသ့ၣ် မၤတၢ်အံၤမ့ၢ်တၢ်လၢအဘၣ်တမံၤစ့ၢ်ကီးန့ၣ်လီၤ.

မ့ၢ်နၥ်သက့ဒ်န့ၣ်ဒီး, လၢတခွါထၢၣ်တၢ်မၤလိအလီၢ်ခံကတၢၢ်အပူၤ အံၤ, ပကထံၣ်လၢလံၥ်လီၣ်ဖျါအံၤ မ့ၢ်ၦၤစိၥ်တၢ်သးခုကစီၣ်အလံၥ်, ဒုးနဲၣ်လၢ တၢ်သးခုကစီၣ်ကစၢ်ယွၤလၢအကိးၦၤဒ်သိးကကဲထီၣ်တၢ်အိၣ်ဖှိၣ်တဖုလၢ အမၤတၢ်သးခုကစီၣ်အတၢ်မၤန့ၣ်လီၤ. တၢ်ကိးၦၤလၢကဘိးဘၣ်သ့ၣ်ညါလီၤ "ဆၢကတီၢ်ခဲအံၤတၢ်မ့ၢ်တၢ်တီ" ဆူဟီၣ်ခိၣ်အံၤ ဒ်သိးတၢ်မ့ၢ်တၢ်တီအံၤ ကအိၣ်ဖျါဒ်ဝဲတုၤလၢၦၤကိးဂၤဒဲးဃုထၢယွၤဒီးဃုထၢထီဒါယွၤတစုန့ၣ်လီၤ.