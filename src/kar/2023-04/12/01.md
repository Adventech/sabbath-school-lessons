---
title:  နီၢ်အ့ၤစတၢ်ဒီးစီၤမၢ်ဒကဲၤ
date:   16/12/2023
---

### တၢ်မၤလိတနွံအံၤအဂီၢ်ဖး
ဒၤနံးယ့လး ၁း၁-၁၂;  ဒၤနံးယ့လး ၆း၁-၉;  နီၢ်အ့ၤစတၢ် ၂း၁-၁၀, ၂၀း  နီၢ်အ့ၤစတၢ် ၃း၁-၁၅;  နီၢ်အ့ၤစတၢ် ၄း၁-၁၄;  နီၢ်အ့ၤစတၢ် ၉း၁-၁၂.

> <p>တၢ်ကလုၢ်ထူ</p>
> "ဒီးစံးဝဲဒၣ်, လၢနကကဲထီၣ်ယခ့ယၦၤဒ်သိးနကဒုးဂဲၤဆၢထၢၣ် ယၤကိၥ်အဒူၣ်တဖၣ်, ဒီးဒုးဟဲက့ၤၦၤလၢအအိၣ်ဒံးလၢအံၣ်စ၇့လးအကျါန့ၣ် မ့ၢ်တၢ်ဆံးကဲၣ်ဆိးလီၤ. ဒီးယကပၥ်နၤလၢတၢ်ကပီၤ လၢၦၤကလုၥ်တဖၣ် အဂီၢ်, ဒ်သိးနကကဲထီၣ်ယတၢ်အုၣ်က့ၤခီၣ်က့ၤပၢၢ်လၢဟီၣ်ခိၣ်အကတၢၢ် န့ၣ်လီၤ"  (ယၡါယၤ ၄၉း၆).

လံၥ်စီဆှံအတၢ်ကွဲးလၢအလီၤသူၣ်အိၣ်သးအိၣ်ဒိၣ်ကတၢၢ်, တၢ်ကွဲးလၢအဘၣ်ဃးဒီး "တၢ်ဖံးတၢ်မၤလၢအလဲၤခီဂၥ်တၢ်ဆဲးတၢ်လၤ, တၢ်အလုၢ်အလၢ်" အံၤ ပထံၣ်န့ၢ်အီၤလၢလံၥ်နီၢ်အ့ၤစတၢ်အပူၤန့ၣ်လီၤ. လံၥ်အံၤဘၣ်တၢ်ကွဲးအီၤလၢအပူၤကွံၥ်အနံၣ်လၢအကထိတဖၣ်ဘၣ်ဆၣ်, တုၤမုၢ်မဆါတနံၤညါအံၤဒၣ်လဲၥ် ၦၤယူဒၤဖိသ့ၣ်တဖၣ်မၤလၤမၤကပီၤမူးပွဲလၢ အမ့ၢ် (Purim) ပူၤ၇့ၣ် လၢအအိၣ်သူၣ်လီၤအသးလၢ လံၥ်နီၢ်အ့ၤစတၢ် ၉း၂၆-၃၁ အပူၤအံၤန့ၣ်လီၤ.

နီၢ်အ့ၤစတၢ်ဒီးမၢ်ဒကဲၤလၢအမ့ၢ်အတခွါအံၤ မ့ၢ်ၦၤယူဒၤဖိအိၣ်ဝဲ ဆိးဝဲလၢ မၤဒဲ-ပၤ၇ၣ်ကီၢ်ဒိၣ်အ၀့ၢ်ခိၣ်ရှူၡၣ်အပူၤအံၤန့ၣ်လီၤ. လၢတၢ်ဂ့ၢ် တၢ်ကျိၤအဖီခိၣ်တမံၤဂ့ၤတမံၤဂ့ၤ, အဝဲသ့ၣ်တက့ၤကဒါက့ၤဆူကီၢ်ယူဒၤ ဒ်ၦၤဂၤအသိးဘၣ်ဒီး အိၣ်လီၤတဲၥ်ဝဲလၢကီၢ်ပူၤအံၤဃုၥ်ဒီးၦၤလၢအဘၣ် တၢ်စိၥ်ဃီၤအီၤဆူကီၢ်အံၤအပူၤသ့ၣ်တဖၣ်န့ၣ်လီၤ.

၀ံၤကဒီးန့ၣ်, လၢတၢ်ကတဲၥ်ကတီၤအိၣ်ထီၣ်ဝဲတမံၤ၀ံၤတမံၤအပူၤန့ၣ်, နီၢ်အ့ၤစတၢ်ကဲထီၣ်ဝဲနီၢ်ပၤမုၣ်န့ၣ်လီၤ. "ဒီးစီၤပၤအဲၣ်နီၢ်အ့ၤစတၢ်ဒိၣ်န့ၢ် ပိၥ်မုၣ်ခဲလၢၥ်တက့ၢ်, ဒီးအဘၣ်ဘျုးဘၣ်ဖှိၣ်, ဘၣ်ကူၣ်ဘၣ်တနၥ်ဝဲဒၣ်လၢ အမဲၥ်ညါဒိၣ်န့ၢ်ၦၤမုၣ်လိၣ်ဘိခဲလၢၥ်တက့ၢ်, ဒီးပၥ်ဘီမုၢ်အခိၣ်သလုးလၢအခိၣ်, ဒီးပၥ်အီၤလၢနီၢ်ပၤမုၣ်နီၢ်၀းၡတံၤအလီၢ်န့ၣ်လီၤ" (အ့ၤစတၢ် ၂း၇).

မ့ၢ်လၢတၢ်လီၤလၤဒ်အံၤအဃိ, နီၢ်အ့ၤစတၢ်ဒုးအိၣ်ထီၣ်တၢ်စံၣ်စိၤ တဲစိၤအဒိၣ်အမုၢ်တမံၤလၢလံၥ်စီဆှံအပူၤအံၤန့ၣ်လီၤ. ပူအံၤ, လၢအကစၢ် ဒၣ်ဝဲအတၢ်လီၤဆီအပူၤ, ပၥ်ဖျါထီၣ်ကစၢ်ယွၤအၦၤဂီၢ်မုၢ်အတၢ်အုၣ်အသးလၢ တၢ်မ့ၢ်တၢ်တီအဂီၢ်သ့ဝဲတုၤဒၣ်လဲၥ်လၢထံဂၤကီၢ်ဂၤအပူၤန့ၣ်လီၤ.

တၢ်ဆၢကတီၢ်မ့ၢ်အိၣ်ဒီးနၤဒ်လဲၣ်ဒ်လဲၣ်ဂ့ၤ, ဖးလံၥ်နီၢ်အ့ၤစတၢ် လၢတနွံညါအံၤတၢ်မၤလိအဂီၢ်တက့ၢ်.