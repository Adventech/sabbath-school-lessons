---
title:  တၢ်ဆိကမိၣ်ဆူညါအဂီၢ်
date:   22/12/2023
---

လၢဟံၣ်ကိးဖျၢၣ်, ကၠိကိးဖျၢၣ်, မိၢ်ပၢ်, သ၇ၣ်သမါကိးဂၤဒီး ဖိသၣ်လၢ အဒိးန့ၢ်ဘၣ်တၢ်ကပီၤလၢအဖီခိၣ်အံၤ, တၢ်သံကွၢ်အိၣ်ထီၣ်လၢတၢ်ကီတၢ်ခဲ အကတီၢ် ဒ်သိးဒီးတၢ်သံကွၢ်အိၣ်ထီၣ်ဝဲလၢ နီၢ်အ့ၤစတၢ်အဂီၢ် ဖဲတၢ်ကီတၢ်ခဲ အိၣ်ထီၣ်လၢကီၢ်အံၣ်စ၇့လးအတၢ်စံၣ်စိၤတဲစိၤအပူၤအံၤန့ၣ်လီၤ. "နဟဲထီၣ် လၢဘီမုၢ်အလီၢ်လၢအဆၢကတီၢ်အံၤအဂီၢ်ဧါန့ၣ် မ့ၢ်မတၤသ့ၣ်ညါတဂၤလဲၣ်" (နီၢ်အ့ၤစတၢ် ၄း၁၄).

နီၢ်အ့ၤစတၢ် မ့ၢ်ၦၤယူဒၤဖိပိၥ်မုၣ်လၢအဒိၣ်တၢ်ဃံလၤတဂၤလၢ အမ့ၢ်စီၤမၢ်ဒကဲၤအတခွါမုၣ် လၢအလုၢ်ဒိၣ်ထီၣ်ဝဲဒ်အဖိမုၣ်တဂၤအသိး ဖဲအမိၢ်ပၢ်သံသဒၣ်ကွံၥ်အီၤအလီၢ်ခံန့ၣ်လီၤ. ကစၢ်ယွၤသူအီၤလၢ ကမၤပူၤဖျဲး ၦၤယူဒၤဖိလၢပၤ၇ၣ်အဘီမုၢ်အတၢ်စိတၢ်ကမီၤအဖီလၥ်န့ၣ်လီၤ. (တိၢ်နီၣ်လၢ တၢ်ကွဲးလၢအဘၣ်ဃးနီၢ်အ့ၤစတၢ်အဂ့ၢ်ဖဲလံၥ်လၢအမ့ၢ်,  "The daughters of God" အပူၤလၢ Ellen G. White ကွဲးဝဲန့ၣ်တက့ၢ်).

"လၢပျၢၤန့ၣ် ကစၢ်ယွၤမၤတၢ်လၢကျဲလီၤလိၢ်လီၤလးဒိၣ်မးအပူၤ ခီဖျိပိၥ်မုၣ်လၢအဟ့ၣ်လီၤအသးနီၢ်နီၢ်တဖၣ်လၢ အပၥ်ဖှိၣ်ထီၣ်အသးလၢ ယွၤအတၢ်မၤပူၤဃုၥ်ဒီးၦၤလၢအဃုထၢဝဲဒ်သိးကကဲထီၣ်ၦၤခၢၣ်စးလၢအဂီၢ် န့ၣ်လီၤ. ကစၢ်ယွၤသူပိၥ်မုၣ်တဖၣ်လၢကဒိးန့ၢ်ဘၣ်တၢ်မၤနၢၤအဒိၣ်အမုၢ် အဂီၢ်လီၤ. လၢတၢ်ကိၢ်တၢ်ဂီၤအဆၢကတီၢ်န့ၣ်, အဝဲကိးဃီၤၦၤသ့ၣ်တဖၣ်အံၤ ဆူတၢ်မဲၥ်ညါဒီး မၤတၢ်လၢအဝဲသ့ၣ်အပူၤလၢသးသမူအါအါကလဲၥ်အတၢ် အုၣ်က့ၤခီၣ်က့ၤအဂီၢ်န့ၣ်လီၤ. ခီဖျိနီၢ်ပၤမုၣ်နီၢ်အ့ၤစတၢ်အံၤဒီး, ကစၢ်ယွၤ မၤလၢၦၤအတၢ်မၤထူၣ်ဖျဲးဒိၣ်ဒိၣ်မုၢ်မုၢ်လၢအၦၤဂီၢ်မုၢ်အဂီၢ်န့ၣ်လီၤ. ဆၢကတီၢ် ဖဲတၢ်စိတၢ်ကမီၤမၤပူၤဖျဲးအဝဲသ့ၣ်တသ့နီတမံၤဘၣ်န့ၣ်, နီၢ်အ့ၤစတၢ်ဒီး  ပိၥ်မုၣ်သ့ၣ်တဖၣ်လၢအဘၣ်ထွဲဒီးအီၤအံၤန့ၣ် ဒုၣ်တၢ်အီၣ်တၢ်အီ, ဒီးဃ့ဘါ ထုကဖၣ်တၢ်ဒီးလၢတၢ်မၤခခ့ျခခ့ျအပူၤဟဲစိၥ်န့ၢ်တၢ်အုၣ်က့ၤခီၣ်က့ၤအလီၢ်လၢ အၦၤကလုၥ်အဂီၢ်လီၤ....

"လၢတၢ်မၤဘၣ်ဃးပိၥ်မုၣ်အတၢ်ဖံးတၢ်မၤလၢကစၢ်ယွၤအဂီၢ်, လံၥ်စီဆှံအလီၢ်လံၤတကတြူၢ်အပူၤအံၤ ကသိၣ်လိၦၤတၢ်မၤလိလၢကဟ့ၣ်ဂံၢ် ဟ့ၣ်ဘါၦၤအဂီၢ် ဖဲပဘၣ်သဂၢၢ်ဒီးတၢ်ကီတၢ်ခဲလၢတၢ်မၤအပူၤလၢမုၢ်မဆါ တနံၤအံၤအကတီၢ်န့ၣ်လီၤ. ပကတုၤလၢတၢ်လီၢ်ကီခဲဒီးလီၤဆီဒ်ကစၢ်ယွၤ အၦၤဂီၢ်မုၢ်လၢနီၤအ့ၤစတၢ်အစိၤဘၣ်အိၣ်ဝဲလီၤ, ဘၣ်ဆၣ်ပိၥ်မုၣ်လၢအဆီ တလဲကွံၥ်အသးတဖၣ်န့ၣ် မၤတၢ်ဒိၣ်ဒိၣ်မုၢ်မုၢ်သ့ဝဲလၢတၢ်ဆီၣ်လီၤအသး အပူၤန့ၣ်လီၤ. အဝဲသ့ၣ်အါအါကလဲၥ် မၤတ့ၢ်ဝဲဒီးအိၣ်ဒီးတၢ်ကတဲၥ်ကတီၤ အသးလၢကမၤဝဲဒ်န့ၣ်လီၤ. Ellen G. White, Daughters of God, pp. 45, 46.