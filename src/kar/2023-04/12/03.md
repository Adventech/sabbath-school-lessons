---
title:  လၢထံဂၤကီၢ်ဂၤတၢ်စံၣ်ညီၣ်အလီၢ် (လၢထံဂၤကီၢ်ဂၤစီၤပၤအနူၢ်ပူၤ စီၤပူၤ)
date:   18/12/2023
---

လၢခံကတၢၢ်န့ၣ်, တုၤမ့ၢ်ဘၤဘူၤလိၣ်လီၤၦီၢ်ကွံၥ်၀ံၤဒီး, မၤဒဲ-ပၤ၇ၣ်ဖိ သ့ၣ်တဖၣ်ပၢတၢ်အကတီၢ်န့ၣ်, ၦၤယူဒၤဖိသ့ၣ်တဖၣ်အါအါကလဲၥ် က့ၤကဒါက့ၤဆူအထူအထံးအိၣ်ဝဲထံကီၢ်န့ၣ်လီၤ. ဘၣ်ဆၣ်, တက့ၤကဒါက့ၤ ခဲလၢၥ်ဘၣ်. အိၣ်တ့ၢ်ဝဲတနီၤဖဲအဝဲသ့ၣ်အိၣ်ဆိးတ့ၢ်ဝဲတၢ်လီၢ်အံၤလၢ ၦၤတစီၤဃၣ်ဃၣ်ညါအတၢ်အိၣ်မူအတီၢ်ပူၤန့ၣ်လီၤ.

လၢပတၢ်နၢ်ပၢၢ်တၢ်ဂ့ၢ်တၢ်ကျိၤအခီၣ်ထံးခီၣ်ဘိဒ်အံၤအဃိ, ပနၢ်ပၢၢ် နီၢ်အ့ၤစတၢ်အပူအတၢ်ဂ့ၢ်တၢ်ကျိၤတဆံးတက့ၢ်သ့ဝဲဒၣ်န့ၣ်လီၤ. "တၢ်မၤ အသးလၢမုၢ်နံၤတဖၣ်န့ၣ် တုၤစီၤပၤအဃၤၡ၀့၇ိၣ်ဆ့ၣ်နီၤလၢအဘီအမုၢ် အလီၢ်ပစိၥ်အဖီခိၣ်န့ၣ် လၢအအိၣ်ဝဲလၢနူၢ်ရှူၡၣ်အပူၤ" (အ့ၤစတၢ် ၁း၂) ဖဲအံၤန့ၣ် လံၥ်စီဆှံအတၢ်ဃဲၤလီၣ်ဖျါထီၣ်ပၤ၇ၣ်အဘီမုၢ်လၢစီၤပၤအံၤ အတၢ်ပၢဖီလၥ်န့ၣ်လီၤ.

ဖဲအဆၢဒိၣ် ၁ န့ၣ်, နီၢ်ပၤမုၣ်၀းၡတံၤအံၤ စီၤပၤသးတအိၣ်လၢၤဒီး အီၤဘၣ်အဃိ, အဝဲလူၤဃုနီၢ်ပၤမုၣ်အသီတဂၤလၢကဟံးန့ၢ်နီၢ်၀းၡတံၤ အလီၢ်န့ၣ်လီၤ. လၢတၢ်အံၤအဃိ, နီၢ်အ့ၤစတၢ်ဒီးအတခွါစီၤမၢ်ဒကဲၤ အိၣ်ဖျါထီၣ်ဆိလၢတၢ်ကွဲးအပူၤန့ၣ်လီၤ.

`ဖး နီၢ်အ့ၤစတၢ် ၂း၁-၉ တက့ၢ်. လံၥ်စီဆှံအဆၢဖိသ့ၣ်တဖၣ်အံၤ သိၣ်လိၦၤဘၣ်ဃးစီၤမၢ်ဒကဲၤဒီးနီၢ်အ့ၤစတၢ်အတၢ်အိၣ်အသးအဂ့ၢ်အကျိၤ ဒ်လဲၣ်.`

ဖျါမးဝဲလၢစီၤမၢ်ဒကဲၤ, စီၤပၤအပဒိၣ်တဂၤအံၤ, ဆ့ၣ်နီၤလၢစီၤပၤ အနူၢ်ပဲတြီအပူၤ, အိၣ်ဝဲဆိးဝဲဖဲ၀့ၢ်ရှူၡၣ်ဃုၥ်ဒီးအဖိမုၣ်ကွၢ်ဖိဝဲ မ့တမ့ၢ် အတခွါ နီၢ်အ့ၤစတၢ်န့ၣ်လီၤ. ခီဖျိလၢအဝဲသ့ၣ်အလီၢ်အလၤဒီးအတၢ်အိၣ်မူဖဲတၢ်လီၢ် အံၤအပူၤဃိ, အဝဲသ့ၣ်လူၤပိၥ်ထွဲၦၤပၤ၇ၣ်ဖိအလုၢ်အလၢ်, တၢ်ဆဲးတၢ်လၤသ့ၣ် တဖၣ်န့ၣ်လီၤ. လၢတၢ်အံၤအဃိ, နီၢ်အ့ၤစတၢ်အံၤ ဘၣ်ဃုထၢအီၤလၢ ကပၥ်ဖျါထီၣ်အသးဆူစီၤပၤအမဲၥ်ညါန့ၣ်လီၤ. "ၦၤဟဲစိၥ်စ့ၢ်ကီးနီၢ်အ့ၤစတၢ်ဆူ စီၤပၤအဟံၣ်ပူၤ, ဆူၦၤပၢၤပိၥ်မုၣ်စီၤဟ့က့ၤအစုပူၤလီၤ" (နီၢ်အ့ၤစတၢ် ၂း၈).

`ဖး နီၢ်အ့ၤစတၢ် ၂း၁၀, ၂၀ တက့ၢ်. တၢ်မၤအသးဖဲအံၤန့ၣ် မ့ၢ်မနုၤလဲၣ်ဒီးဘၣ်မနုၤလၢစီၤမၢ်ဒကဲၤဟ့ၣ်နီၢ်အ့ၤစတၢ်, တၢ်ကလုၢ်ဒ်န့ၣ်လဲၣ်.`

လံၥ်စီဆှံမ့ၢ်တစံးလၢအဘၣ်မနုၤလဲၣ်အဂ့ၢ်အကျိၤဘၣ်ဆၣ်ဒီး, တကီလၢကဘၣ်ဆိကမိၣ်တယးတၢ်အံၤအဂီၢ်ဘၣ်. ဒ်အဝဲသ့ၣ်မ့ၢ်ၦၤတခီထံ တခီကီၢ်အသိး, ဒီးတၢ်ဘူၣ်တၢ်ဘါလၢအအိၣ်ထီဒါလိၥ်အသးသ့ဝဲအံၤအဃိ, အဝဲသ့ၣ်အိၣ်ဒီးတၢ်ကူၣ်သ့လၢတပၥ်ဖျါထီၣ်အဘူးအတံၢ်ဒီးအၦၤကလုၥ် အဂ့ၢ်အကျိၤအံၤဘၣ်န့ၣ်လီၤ.

`တၢ်အိၣ်အသးသ့ၣ်တဖၣ်လၢ နဆိကမိၣ်အီၤလၢကဘၣ်အိၣ်ဒီး တၢ်ပလီၢ်သးလၢတလီၣ်ဖျါထီၣ်နတၢ်စူၢ်တၢ်နၥ်ဘၣ်န့ၣ် မ့ၢ်မနုၤလဲၣ်. မ့တမ့ၢ် တၢ်ဒ်အံၤန့ၣ် ပတဘၣ်ကြၢးမၤအီၤနီတစုဘၣ်ဧါ. ဒီးမ့ၢ်တဘၣ်မၤဒ်အံၤဘၣ်ဒီး, မ့ၢ်အဘၣ်မနုၤအဃိလဲၣ်.`