---
title:  တၢ်သးခုအကစီၣ်လီၤထူလီၤယိၥ် - တၢ်ဖံးတၢ်မၤအတၢ်ကစီၣ်
date:   10/10/2023
---

`ဖးလီၣ်ဖျါ ၁၄း၆, ၇ တက့ၢ်. ကစၢ်ယွၤအတၢ်ဖံးတၢ်မၤနသ့ၣ်ညါ လၢအမ့ၢ်, "တၢ်သးခုကစီၣ်အလီၤထူလီၤယိၥ်လၢ အဘၣ်တၢ်ပၥ်ဖျါထီၣ်အီၤ ဖဲမူခိၣ်ကလူးတၢတဂၤအတၢ်စီၣ်အပူၤန့ၣ် မ့ၢ်မနုၤလဲၣ်.`

မ့ၢ်တၢ်လီၢ်ထဲတမံၤလၢလံၥ်စီဆှံအပူၤ ဖဲပထံၣ်ဘၣ်လံၥ်မဲၥ်ဖျၢၣ်, "တၢ်လီၤထူလီၤယိၥ်" ဒီး "တၢ်သးခုအကစီၣ်" အံၤ စဲဘူးလိၥ်အသးန့ၣ်လီၤ. တၢ်သးခုအကစီၣ်န့ၣ် မ့ၢ်တၢ်ဘျုးတၢ်ဖှိၣ်အတၢ်ကစီၣ်လၢအဂ့ၤလၢအဘၣ် တၢ်ဟ့ၣ်လီၤခီဖျိကစၢ်ခ၇ံၥ်န့ၣ်လီၤ. အဝဲဟဲလီၤဆူပဟီၣ်ခိၣ်အံၤ ဒုးနဲၣ်ၦၤ "တၢ်ဘျုးတၢ်ဖှိၣ်ဒီးတၢ်မ့ၢ်တၢ်တီ" န့ၣ်လီၤ (ယိၤဟၣ် ၁း၁၄). အဝဲအိၣ်မူ တၢ်အိၣ်မူလၢတၢ်ဒဲးဘးတအိၣ်ဘၣ်ဒီး သံလၢထူၣ်စုညါအလိၤ လၢပခၢၣ်စး ခီဖျိပတၢ်သရူးကမၣ်အဃိန့ၣ်လီၤ (ယၡါယၤ ၅၃း၄, ၅; ၁ပ့းတရူး ၃း၁၈). အဝဲဂဲၤဆၢထၢၣ်သမူထီၣ်က့ၤ, က့ၤထီၣ်ဆူမူခိၣ်, ဘၣ်တၢ်ပၥ်ထီၣ်ထီအီၤလၢ ပၢ်ဒီး အဆၢကတီၢ်ခဲအံၤန့ၣ် ကတိၤဃ့သကွံၢ်ကညးတၢ်လၢပဂီၢ် လၢမူခိၣ် ဘီမုၢ်အပူၤန့ၣ်လီၤ (လီၣ်ဖျါ ၁း၁၈; မၤတၢ် ၂း၃၃; ဧ့ၤဘြံၤ ၇း၂၅). တယံၥ်ဘၣ်ဒီး အဝဲကမၤလၢၦဲၤအတၢ်အၢၣ်လီၤအဒိၣ်ကတၢၢ် - ကဟဲက့ၤ လီၤလၢတၢ်ကဟုကညီၢ်ဒီးတၢ်လၤတၢ်ကပီၤအပူၤ ဒီးအနံၣ်ကတထိ၀ံၤဒီး ကဒုးအိၣ်ထီၣ်အဘီအမုၢ်လၢဟီၣ်ခိၣ်ချၢအံၤန့ၣ်လီၤ (ယိၤဟၣ် ၁၄း၁-၄; မၤတၢ် ၂၁း၁-၄). တၢ်သ့ၣ်တဖၣ်အံၤ မ့ၢ်တၢ်သးခုကစီၣ်အလီၤထူလီၤယိၥ်အတၢ် လိၣ်ဘၣ်အနီၢ်ကီၢ်တဖၣ်န့ၣ်လီၤ. နၥ်သက့ဒီး, တၢ်ကစီၣ်လၢအမ့ၢ်တၢ်အထူ အယိၥ်အံၤ မ့ၢ်တၢ်လၢအလီၤတိၢ်လီၤဆီတမံၤန့ၣ်လီၤ. တၢ်သးခုကစီၣ် အိၣ်ထဲတမံၤဧိၤလၢကမၤပူၤဖျဲးၦၤအဂီၢ်န့ၣ်လီၤ. ကအိၣ်လီၤတဲၥ်ဝဲဒ်အံၤ တုၤလၢကစၢ်ယွၤအတၢ်မၤလၢထီၣ်ၦဲၤထီၣ်ဝဲလၢၥ်လၢၥ်ဆ့ဆ့န့ၣ်လီၤ. တၢ်သးခု အကစီၣ်လၢအဂုၤအဂၤတအိၣ်ဝဲလၢၤဘၣ်. တၢ်လီတၢ်၀့ၤအတၢ်သိၣ်လိနဲၣ်လိ ဒီးတၢ်စူၢ်တၢ်နၥ်တဖၣ် ကဟဲအိၣ်ထီၣ်ဒီးဟါမၢ်ကွံၥ်ဝဲ (အ့းဖ့းစူး ၄း၁၄), ဘၣ်ဆၣ်, တၢ်အုၣ်က့ၤခီၣ်က့ၤအတၢ်ကစီၣ်, တၢ်သးခုကစီၣ်အထူအယိၥ်အံၤ တဆီလဲအသးဘၣ် ဒီးၦၤလၢအနၥ်တၢ်ဒီးအိၣ်မူလၢတၢ်ဒိကနၣ်အပူၤတဖၣ်န့ၣ် ကဒိးန့ၢ်ဘၣ်တၢ်အဘူးအလဲန့ၣ်လီၤ (၅မိၤၡွ ၅း၃၃; ၇ိမ့ၤ ၂း၆).

တၢ်မၢလီၤတမံၤဃီလၢ တၢ်ဟ့ၣ်လီၤတၢ်အပျဲၢ်အဘီၣ်လၢအခိၣ်တိ တဖၣ်အံၤ ဘၣ်တၢ်ဟ့ၣ်လီၤစ့ၢ်ကီးၦၤလၢ မုၢ်မဆါတနံၤအံၤန့ၣ်လီၤ. ပဘၣ် ဆဲးမၤတၢ်ဒုးကဲထီၣ်အပျဲၢ်အဘီၣ်အတၢ်မၤလၢ ကစၢ်ခ၇ံၥ်အဂီၢ်ဆူတၢ်လီၢ် ကိးပူၤဒဲးန့ၣ်လီၤ. ဘၣ်ဆၣ်ဒီး, တၢ်အပျဲၢ်အဘီၣ်ဒ်လဲၣ်တကလုၥ်လဲၣ်. ပျဲၢ်ဘီၣ်လၢအဂ့ၤ, တီလိၤ, ဟ့ၣ်လီၤသးလၢလၢၦဲၤၦဲၤ, အိၣ်ဒီးတၢ်အဲၣ်တၢ်ကွံ သ့ၣ်တဖၣ်န့ၣ်ဧါ. တၢ်သကဲၥ်ပ၀းသ့ၣ်တဖၣ်အံၤ လိၣ်ဝဲဒၣ်ဘၣ်ဆၣ် တလၢၦဲၤဒံးဘၣ်. ပကဘၣ်ဒုးကဲထီၣ်တၢ်အပျဲၢ်အဘီၣ်လၢအဘၣ်ထွဲဒီး လံၥ်စီဆှံအတၢ်ပၥ်ဖျါလၢအကြၢးအိၣ်ဒီးတၢ်အပျဲၢ်အဘီၣ်အသူးအသ့ၣ်တဖၣ် (လူၤကၣ် ၉း၂၃; ယိၤဟၣ် ၁၃း၃၄, ၃၅; ၂က၇ံၣ်သူး ၅း၁၇) ဃုၥ်ဒီး တၢ်တိၥ်ပၥ်အလၢအၦဲၤ- ကတဲၥ်ကတီၤအသးဒီးဒုးကတဲၥ်ကတီၤၦၤဂၤလၢ ကစၢ်ခ၇ံၥ်အတၢ်ဟဲက့ၤလီၤခံဘျီတဘျီအဂီၢ်န့ၣ်လီၤ.

"တၢ်ဘိးဘၣ်သ့ၣ်ညါလီၤတၢ်စံၣ်ညီၣ်အဂ့ၢ်အံၤ (လီၣ်ဖျါ ၁၄း၆, ၇) မ့ၢ်တၢ်ဒုးသ့ၣ်ညါကစၢ်ခ၇ံၥ်အတၢ်ဟဲက့ၤလီၤခံဘျီတဘျီဘူးထီၣ်ဝဲလံန့ၣ်လီၤ. တၢ်ဘိးဘၣ်သ့ၣ်ညါလီၤအံၤ တၢ်ကိးအီၤလၢတၢ်သးခုအကစီၣ်လီၤထူလီၤယိၥ် န့ၣ်လီၤ. လၢတၢ်အံၤအဃိ, တၢ်စံၣ်တဲၤတဲလီၤကစၢ်ခ၇ံၥ်အတၢ်ဟဲက့ၤလီၤ, တၢ်ဘိးဘၣ်သ့ၣ်ညါလၢတၢ်ကမၤအသးအံၤ ဘူးထီၣ်ဝဲအဂ့ၢ်န့ၣ် ဖျါလၢ အမ့ၢ် တၢ်အ၇့ဒိၣ်တမံၤလၢတၢ်သးခုကစီၣ်အံၤအပူၤန့ၣ်လီၤ." Ellen G. White, Chtrist's Object Lessons, pp. 227, 228.

`ဖဲမူခိၣ်ကလူးတၢတဂၤအတၢ်ကစီၣ်အပူၤအံၤန့ၣ်, တၢ်စံၣ်ညီၣ်ဒီး "တၢ်သးခုအကစီၣ်လီၤထူလီၤယိၥ်" အံၤ စဲဘူးလိၥ်အသးလၢကျဲဒ်လဲၣ်. ဘၣ်မနုၤလၢတၢ်သးခုအကစီၣ်အံၤကဲထီၣ်တၢ်အကံၢ်အလဲလၢ တၢ်စံၣ်ညီၣ် အဂီၢ်အံၤန့ၣ်လဲၣ်.`