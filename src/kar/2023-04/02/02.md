---
title:  ယွၤသၢဂၤတဂၤဃီ - တၢ်ဖံးတၢ်မၤအခီၣ်ထံးခီၣ်ဘိ
date:   08/10/2023
---

ကစၢ်ယွၤအတၢ်ဖံးတၢ်မၤလၢလံၥ်စီဆှံအပူၤန့ၣ် အိၣ်သူၣ်လီၤအသး လၢကစၢ်ခ၇ံၥ်ထဲအမ့ၢ်ကျဲတဘိဧိၤလၢ တၢ်အုၣ်က့ၤခီၣ်က့ၤအဂီၢ်န့ၣ်လီၤ. ကစၢ်ခ၇ံၥ်အနီၢ်ကစၢ်ဒၣ်ဝဲ ဘိးဘၣ်သ့ၣ်ညါလီၤဝဲလၢ, "ယ့ၣ်ရှူးစံးဘၣ်အီၤ, ယဲဒၣ်အံၤယမ့ၢ်ကျဲ, ဒီးတၢ်မ့ၢ်တၢ်တီဒီးတၢ်မူလီၤ" (ယိၤဟၣ် ၁၄း၆). ဘၣ်ဆၣ်ဒီး ကစၢ်ခ၇ံၥ်မၤစၢၤၦၤဒ်သိးကနၢ်ပၢၢ်တၢ်အကံၢ်အလဲလၢ အမ့ၢ် ယွၤသၢဂၤတဂၤဃီလၢ အတၢ်ဖံးတၢ်မၤအပူၤန့ၣ်လီၤ.

တၢ်ကိးမံၤဒဲးလၢကစၢ်ခ၇ံၥ်မၤဝဲန့ၣ် လၢအပၢ်အဂီၢ်ဒီး မ့တမ့ၢ်ဟဲလၢ မူခိၣ်လၢအပၢ်အအိၣ်န့ၣ်လီၤ (ယိၤဟၣ် ၄း၃၄; ယိၤဟၣ် ၅း၃၀း ယိၤဟၣ် ၁၂း၄၅). မ့ၢ်နၥ်သက့ဒ်န့ၣ်ဒီး, ပဘၣ်သ့ၣ်နီၣ်ထီဘိလၢ ကစၢ်ခ၇ံၥ်အတၢ်မၤ အံၤ တစးထီၣ်အသးဖဲအဟဲလီၤဆူဟီၣ်ခိၣ်ချၢအံၤန့ၣ်ဘၣ်လီၤ. အဝဲဒိးန့ၢ် တၢ်မၢလီၤအီၤအံၤလၢအပၢ်အအိၣ် တချုးလၢဟီၣ်ခိၣ်ဘၣ်တၢ်တ့လီၤအီၤဒံးဘၣ် အံၤန့ၣ်လီၤ. (အ့းဖ့းစူး ၁း၄; ၁ပ့းတရူး ၁း၂၀).

လၢတၢ်အံၤအဃိ, ကစၢ်ယွၤကူၣ်ပၥ်တ့ၢ်ဝဲလၢ ကတုၤဃီၤဆူၦၤကညီ အအိၣ် တချုးလၢအတ့လီၤဟီၣ်ခိၣ်ဒံးဘၣ်လံၤလံၤန့ၢ်လံဒီး အသးအိၣ်လၢ ကနုၥ်လီၤဆူၦၤကညီအတၢ်အိၣ်မူအပူၤ ဒ်သိးကမၤလၢၦဲၤအတၢ်တိၥ်ပၥ်အဂီၢ် န့ၣ်လီၤ.

ဖိခွါအံၤတ့လီၤဟီၣ်ခိၣ် (ယိၤဟၣ် ၁း၃) ဒီး "တုၤအမုၢ်အလါ ၦဲၤထီၣ်ဒီး" ကစၢ်ယွၤဒုးနဲၣ်ဖျါထီၣ်အတၢ်အဲၣ်ခီဖျိအတၢ်ဆှၢဃီၤအဖိခွါဖဲအံၤ န့ၣ်လီၤ (ယိၤဟၣ် ၃း၁၆, ၁၇).

ဖိခွါဟဲလီၤဝဲ, သံလၢထူၣ်စုညါအလိၤဒီး မၤနၢၤတၢ်သံန့ၣ်လီၤ. ၀ံၤကဒီးတစု, ပၢ်ကစၢ်ဆှၢလီၤသးစီဆှံလၢကဟဲလီၤဆူပအိၣ် (ယိၤဟၣ် ၁၄း၂၆; ယိၤဟၣ် ၁၆း၇), ဒုးသ့ၣ်ညါဟီၣ်ခိၣ် (ယိၤဟၣ် ၁၆း၈-၁၁) ဒီးတုၤမုၢ်မဆါ တနံၤအံၤဒၣ်လဲၥ် ဆဲးမၤပၢ်ကစၢ်ဒီးဖိခွါကစၢ်အတၢ်မၤခီဖျိဆှၢဃီၤယွၤအၦၤ ဂီၢ်မုၢ်ဆူတၢ်မၤပူၤအဂီၢ်န့ၣ်လီၤ (ယိၤဟၣ် ၁၄း၂၆; ယိၤဟၣ် ၁၆း၁၃, ၁၄).

`ဖး ယိၤဟၣ် ၂၀း၂၁, ၂၂ တက့ၢ်. တၢ်နၢ်ပၢၢ်လၢတၢ်ဖံးတၢ်မၤ အခီၣ်ထံးအခီၣ်ဘိအံၤ ဘၣ်တၢ်ထံၣ်န့ၢ်အီၤလၢပၢ်, ဖိခွါဒီးသးစီဆှံအံၤ မၤစၢၤၦၤလၢပတၢ်ဖံးတၢ်မၤအပူၤသ့ဝဲလၢကျဲဒ်လဲၣ်.`

လံၥ်မဲၥ်ဖျၢၣ်လၢအမ့ၢ် "သၢဂၤတဂၤဃီ" အံၤ တၢ်မ့ၢ်တထံၣ်ဘၣ် အီၤလၢလံၥ်စီဆှံဘၣ်ဆၣ်, ၦၤသၢဂၤတဂၤဃီအတၢ်ဖံးတၢ်မၤန့ၣ် ဖျါဝဲအါမး န့ၣ်လီၤ. အဒိန့ၣ်, ဖဲအတၢ်ဂဲၤဆၢထၢၣ်က့ၤအလီၢ်ခံ၀ံၤန့ၣ်, ကစၢ်ခ၇ံၥ် လီၣ်ဖျါထီၣ်အသးလၢ အပျဲၢ်အဘီၣ်တဖၣ်အမဲၥ်ညါ ဒီးအၢၣ်လီၤအဝဲသ့ၣ်လၢ, "ဒီးကွၢ်ကွၢ်, ယမၢလီၤယပၢ်အတၢ်စံးပၥ်ဆူသုအိၣ်လီၤ. ဘၣ်ဆၣ်ဒီး တၢ်တချုး ဒုးသိးထီၣ်သုလၢတၢ်စိတၢ်ကမီၤလၢထးန့ၣ်ဘၣ်ဒီး, အိၣ်ဒၣ်သုဝဲလၢ ၀့ၢ်ယရူၤၡလ့ၣ်အပူၤတက့ၢ် (ယိၤဟၣ် ၂၄း၄၈). ဖဲအံၤန့ၣ်ပထံၣ်ဘၣ်လၢ သၢဂၤတဂၤဃီအတၢ်မၤလၢလံၥ်ကျိၤအံၤအပူၤလၢအမ့ၢ် - ပၢ်အတၢ်အၢၣ်လီၤ အီလီၤ, ဖိခွါအတၢ်ဟ့ၣ်ဂံၢ်ဟ့ၣ်ဘါဂၢၢ်ကျၢၤလၢ ကမၤလၢၦဲၤတၢ်အၢၣ်လီၤ အီလီၤဒီးတၢ်အၢၣ်လီၤအီလီၤလၢအမ့ၢ်သးစီဆှံအတၢ်ဟဲလီၤအဂ့ၢ်အကျိၤ န့ၣ်လီၤ (လူၤကၣ် ၃း၁၆; မၤတၢ် ၁း၄, ၅, ၈).

ပမၤလိဘၣ်ဖဲအံၤလၢ တၢ်မၢလီၤအတၢ်ဖံးတၢ်မၤအံၤ တမ့ၢ်ပတၢ် ဘၣ်. ဘၣ်ဃးဒီးယွၤသၢဂၤတဂၤဃီန့ၣ်လီၤ. လၢတၢ်အံၤအဃိ, ဟးဂီၤဝဲ တသ့နီတစုဘၣ်လီၤ.

`ပၢ်, ဖိခွါဒီးသးစီဆှံခဲလၢၥ်ပၣ်ဃုၥ်လၢတၢ်အုၣ်က့ၤခီၣ်က့ၤသးသမူ အတၢ်မၤအပူၤန့ၣ်လီၤ. တၢ်မနုၤလၢနထံၣ်တၢ်ဂ့ၢ်တၢ်ကျိၤအံၤ ကဲထီၣ် တၢ်မၤမုၥ်နသးန့ၣ်လဲၣ်.`