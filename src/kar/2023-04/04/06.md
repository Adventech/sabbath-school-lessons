---
title:  တၢ်ဟ့ၣ်လီၤသးဆူယွၤအတၢ်ဘၣ်သးအပူၤ
date:   26/10/2023
---

`ဖး ၁မိၤၡွ ၁၂း၁-၉ တက့ၢ်. လံၥ်စီဆှံအဆၢတဖၣ်အံၤ သိၣ်လိ နဲၣ်လိၦၤ, တုၤဒၣ်လဲၥ်ကျဲလၢပမဲၥ်ညါအံၤ တဖျါလီၤတံၢ်လီၤဆဲးအကတီၢ် န့ၣ်မးအံၤ, လၢကဘၣ်ဟ့ၣ်လီၤသးဆူယွၤအတၢ်ဘၣ်သးအပူၤအဂီၢ်န့ၣ်ဒ်လဲၣ်.`

စီၤအၤဘြၤဟၣ်အသူးအသ့ၣ်ခဲလၢၥ်အကျါတမံၤန့ၣ် မ့ၢ်တၢ်ဒိကနၣ် လူၤပိၥ်ထွဲကစၢ်ယွၤအတၢ်ဘၣ်အသးန့ၣ်လီၤ. စီၤအၤဘြၤဟၣ်အတၢ်လဲၤခီဖျိ ဃုၥ်ဒီးယွၤခဲလၢၥ်န့ၣ် လီၣ်ဖျါထီၣ်အတၢ်သကဲၥ်ပ၀းလၢတၢ်ဒိကနၣ်ကစၢ်ယွၤ အံၤန့ၣ်လီၤ.

တၢ်ကိးစီၤအၤဘြၤဟၣ် - စီၤအၤဘြၤဟၣ်ဒိးန့ၢ်တၢ်ကိးတၤဒီးအီၤ လၢမူခိၣ်န့ၣ်လီၤ. "ကစၢ်ယွၤစံးဘၣ်အီၤ, ဟးထီၣ်လၢနထံနကီၢ်ဒီး လၢနဘူး နတံၢ်အအိၣ်, ဒီးလၢနပၢ်အဟံၣ်ဆူကီၢ်တဘ့ၣ်လၢယဟ့ၣ်နၤတက့ၢ်" ၁မိၤၡွ ၁၂း၁. ဖဲအနၢ်ဟူတၢ်ကလုၢ်လၢမူခိၣ်ဒီး, အတၢ်စံးဆၢက့ၤအဆိကတၢၢ် ကမ့ၢ်ဝဲတၢ်တဒိကနၣ်တၢ်ကလုၢ်အံၤဘၣ်, ကဆိကမိၣ်လၢအအိၣ်ဒီးတၢ်ထံၣ် ကမှံတၢ်န့ၣ်လီၤ. မ့တမ့ၢ်အဝဲကတၤတၢ်ဒီးတၢ်ကလုၢ်အံၤ ဒီးစံးဝဲဒ်အံၤသ့လၢ အမ့ၢ်, ယတအဲၣ်ဒိးလဲၤဘၣ်, ယအိၣ်မုၥ်ဖဲအံၤန့ၣ်လီၤ. "ကီၢ်တဘ့ၣ်လၢ ယကဒုးနဲၣ်နၤ" အံၤ ကဖျါမးလၢတၢ်လီၤဆီတမံၤလၢအဂီၢ်န့ၣ်လီၤ. ဘၣ်ဆၣ်ဒီး အဝဲတူၢ်လိၥ်တၢ်ကိးအီၤအံၤန့ၣ်လီၤ. အဝဲဟ့ၣ်လီၤအတၢ်ဘၣ်အသးဆူ ယွၤအတၢ်ဘၣ်အသးအပူၤ ဒီးပၥ်တ့ၢ်ကွံၥ်အပၢ်အဟံၣ်အဃီဒီး အထံအကီၢ် န့ၣ်လီၤ. "ဒီးစီၤအၤဘြၤဟၣ်ဟးထီၣ်ဝဲဒ်ယွၤမၤလိၥ်အီၤအသိးန့ၣ်လီၤ" (၁မိၤၡွ ၁၂း၄).

တၢ်ဃုထၢကီၢ် - တၢ်အ့ၣ်လိၥ်ဆိးက့လိၥ်အိၣ်ထီၣ်အသးလၢ စီၤလိၥ် ဒီးစီၤအၤဘြၣ်အခ့အၦၤတဖၣ်အကျါလီၤ, ဘၣ်ဆၣ်စီၤအၤဘြၣ်အံၤ မ့ၢ်ၦၤတဂၤလၢကအ့ၣ်လိၥ်ဆိးက့လိၥ်အသးဒီးအနီၢ်ကစၢ်ဒၣ်ဝဲအသွံၣ်အထံ န့ၣ်ဘၣ်. အဝဲဟ့ၣ်လီၤသးလၢယွၤအတၢ်ဘၣ်သးအပူၤ ဒီးယွၤဆိၣ်ဂ့ၤကဒီး အီၤတဘျီန့ၣ်လီၤ. "ဒီးယွၤစံးဘၣ်စီၤအၤဘြၣ်လၢ စီၤလိၥ်လီၤမုၢ်လီၤဖးဒီးအီၤ အလီၢ်ခံန့ၣ်, ကခ့ျထီၣ်နမဲၥ်, ဒီးဖဲနအိၣ်အလီၢ်န့ၣ် ကွၢ်ထီၣ်လၢကလံၤစိး, ဒီးလၢကလံၤထံးဒီးလၢမုၢ်ထီၣ်, ဒီးလၢမုၢ်နုၥ်န့ၣ်တက့ၢ်. အဂ့ၢ်ဒ်အံၤ, ကီၢ်လၢ နထံၣ်ဘၣ်အီၤန့ၣ်, ယကဟ့ၣ်လီၤအီၤဒီဘ့ၣ်ညါလၢနၤ, ဒီးလၢနချံနသၣ်လီၤစိၤ လီၤထီလီၤ" (၁မိၤၡွ ၁၃း၁၅, ၁၆). တၢ်မၤဟးဂီၤ၀့ၢ်စဒိၣ်ဒီးဂမိ၇ၤ - ဖဲကစၢ်ယွၤ ဒုးသ့ၣ်ညါစီၤအၤဘြၣ်လၢ၀့ၢ်ခံဖျၢၣ်အံၤအဂ့ၢ်အကျိၤန့ၣ်, လၢတၢ်အဲၣ်ဒိၣ်အပူၤ, စီၤအၤဘြၣ်ဂုၥ်ကျဲးစၢးမၤပူၤဖျဲး၀့ၢ်အံၤန့ၣ်လီၤ. မ့ၢ်လၢၦၤတီၦၤလိၤတအိၣ်လၢ ၀့ၢ်အံၤအပူၤဘၣ်အဃိန့ၣ်, ဘၣ်တၢ်မၤဟးဂီၤကွံၥ်အီၤန့ၣ်လီၤ. စီၤအၤဘြၣ် ဟ့ၣ်လီၤအသးဆူယွၤအတၢ်ဘၣ်သးအပူၤ ဒီးတူၢ်လိၥ်ယွၤအတၢ်စံၣ်ညီၣ်၀့ၢ် အံၤန့ၣ်လီၤ.

ကစၢ်ယွၤသူစီၤအၤဘြၣ်သ့ဝဲ မ့ၢ်လၢအအၢၣ်လီၤသးလၢကစၢ်ယွၤ အတၢ်ဘၣ်အသးအပူၤ လၢတၢ်ခဲလၢၥ်အပူၤအဃိန့ၣ်လီၤ. ကဘၣ်မ့ၢ်တၢ် တမံၤဃီဃုၥ်ဒီးၦၤလၢမုၢ်မဆါတနံၤညါအံၤန့ၣ်လီၤ.

`တၢ်ကိးတၤ - လၢပ၀့ၢ်တဖၣ်အပူၤန့ၣ် ပထံၣ်ဘၣ်တၢ်တြီမၤတံၥ်တၥ်တဖၣ် လၢကစံၣ်တဲၤတဲလီၤတၢ်သးခုအကစီၣ်လၢအကြၢးဝဲဘၣ်ဝဲဒီး အဘျုးအိၣ်ဖှိၣ် အိၣ်ဝဲဒၣ်န့ၣ်လီၤ. ပကဘၣ်ဃ့တၢ်လၢယွၤ ဒ်သိးကနုၥ်လီၤမၤတၢ်လၢပဂီၢ် န့ၣ်လီၤ.`

`တၢ်ကိးတၤထီၣ်ဆူညါ - ဃုကျဲလၢကဆဲးကျိးဒီးၦၤတဂၤဂၤလၢ အိၣ်ဒီးတၢ်ကီ တၢ်ခဲဒ်သိးဒီးနနီၢ်ကစၢ်ဒၣ်နဲအိၣ်ဝဲအသိးန့ၣ်တက့ၢ်. တဲဘၣ်အဝဲလၢ နဃ့ဘါထုကဖၣ်တၢ်လၢအဂီၢ် ဒီးဃ့ယွၤလၢကဒုးနဲၣ်နၤလၢနကမၤစၢၤအီၤ အဂီၢ်န့ၣ်တက့ၢ်.`