---
title:  ကွၢ်ကွၢ်ၦၤကညီတဂၤ
date:   16/12/2024
---

`ဖး ယိၤဟၣ် ၁၈း၃၈; ၁၉း၅ တက့ၢ်. စီၤပံၤလးဂုၥ်ကျဲးစၢး ကတိၤမုၥ်ၦၤဂီၢ်မုၢ်သ့ၣ်တဖၣ်ဒ်သိးကစံးကတိၤတၢ်လၢကစၢ်ခ၇ံၥ်အတၢ် ပျၢ်ကွံၥ်အဂ့ၢ်န့ၣ်ဒ်လဲၣ်.`

စီၤပံၤလးတခိးတၢ်စံးဆၢလၢကစၢ်ခ၇ံၥ်အိၣ်ဘၣ်ဃးဒီးတၢ်မ့ၢ် တၢ်တီအဂ့ၢ်န့ၣ်ဘၣ်. လၢအလီၢ်န့ၣ်, အဝဲလဲၤကတိၤမုၥ်ၦၤဂီၢ်မုၢ်န့ၣ်လီၤ. လၢကပျၢ်ကစၢ်ခ၇ံၥ်အလီၢ်န့ၣ်, အဝဲလဲၤစံးကတိၤတၢ်ဒီးၦၤဂီၢ်မုၢ်အဃိ, အဝဲဘၣ်နုၥ်လီၤလၢတၢ်ဘျုးတၢ်ဖှိၣ်အလီၢ်တအိၣ်ဘၣ်အပူၤန့ၣ်လီၤ. တၢ်ဘူၣ် တၢ်ဘါခိၣ်နၢ်တဖၣ်သ့ၣ်ညါလၢမၤနၢၤၦၤပၢတၢ်ဖိစီၤပံၤလးအံၤ သ့ဝဲခီဖျိ ကမျၢၢ်အဂံၢ်အဘါဃိန့ၣ်လီၤ.

စီၤပံၤလးစံးကတိၤတၢ်ဂ့ၢ်လၢၦၤယူဒၤဖိအလုၢ်အလၢ်အိၣ်ဝဲလၢ အဝဲကဘၣ်ပျၢ်ၦၤတဂၤ ဖဲဘူၣ်လဲၤကပၥ်အကတီၢ်ဒီးသံကွၢ်ၦၤဂီၢ်မုၢ် မ့ၢ်အဝဲသ့ၣ်အဲၣ်ဒိးလၢအကပျၢ်ကွံၥ် "ၦၤယူဒၤဖိအစီၤပၤ" အံၤအဂ့ၢ်န့ၣ်လီၤ. လၢတၢ်လီၤကမၢကမၣ်အပူၤ, ဒီးအိၣ်ဒီးတၢ်သူၣ်က့ၣ်သးကါဒိၣ်နီၢ်မးအံၤန့ၣ်, ၦၤဂီၢ်မုၢ်အဲၣ်ဒိးလၢကပျၢ်ကွံၥ်တမျၥ်လၢအမံၤမ့ၢ်ဝဲစီၤဘၤ၇းဘါလီၤ.

အဆၢကတီၢ်ခဲအံၤန့ၣ်, အဝဲသ့ၣ်စးထီၣ်မၤမဲၥ်ဆှးဒီးနံၤဘၣ်ဖၣ်လဲ ကစၢ်ခ၇ံၥ်န့ၣ်လီၤ. ၇ိမ့ၤသုးဖိသ့ၣ်တဖၣ်ထ့ထီၣ်ခိၣ်သလုးတၤဆှုၣ်, ဒုးသိးထီၣ် အီၤလၢဆ့လုးတကုၥ်, ဒီးနံၤဘၣ်ဖၣ်လဲအီၤကိးပသူထီၣ်လၢအမ့ၢ်ၦၤယူဒၤဖိ အစီၤပၤဧါန့ၣ်လီၤ. တၢ်ကိးပသူထီၣ်ဒ်အံၤန့ၣ် လီၤဂၥ်ဒ်တၢ်ကိးပသူထီၣ် အိၣ်ခိးကွၢ်လၢ်စီၤပၤအခိၣ်န့ၣ်လီၤ, ဘၣ်ဆၣ်ဘၣ်တၢ်မၤအီၤလၢတၢ်နံၤဘၣ် ဖၣ်လဲအပူၤန့ၣ်လီၤ.

ခီဖျိစီၤပံၤလးလူၤသံကွၢ်လၢၦၤဂီၢ်မုၢ်အတၢ်သးကညီၤအဃိ, အဝဲ ဃုကျဲလၢကမၤပူၤဖျဲးကစၢ်ခ၇ံၥ်လၢကျဲတဘိဘိအဂီၢ်န့ၣ်လီၤ. အဝဲဟဲစိၥ်ထီၣ် ကစၢ်ခ၇ံၥ်ဆူခိ, ကူသိးထီၣ်ဆ့လုးဒီးခိၣ်သလုးတၤဆှုၣ်န့ၣ်လီၤ. တၢ်မၤ အသးအံၤ, စီၤယိၤဟၣ်တစံးကတိၤအဂ့ၢ်ဘၣ်ဆၣ်, မ့ၢ်တၢ်မၤအသးတမံၤလၢ အအိၣ်ဒီးတၢ်စံးတၢ်ကတိၤဒုၣ်ဒွဲၣ်, နံၤဘၣ်ဖၣ်လဲလၢအမ့ၢ်တၢ်ကတိၤဆဲးအဲး စီၤပၤတဂၤဃုၥ်ဒီးစီၤပံၤလးအတၢ်ကိးထီၣ်လၢအမ့ၢ်, "ကွၢ်ကွၢ်, ၦၤကညီ တဂၤ" အံၤန့ၣ်လီၤ (ယိၤဟၣ် ၁၉း၅). တၢ်အံၤဒုးသ့ၣ်နီၣ်ထီၣ်က့ၤၦၤဖးလံၥ်ဖိ လၢဘျၢတၢ်စီၤယိဟၣ်အတၢ်ကတိၤဖဲ ယိၤဟၣ် ၁း၂၉ အပူၤလၢအမ့ၢ်, "ကွၢ်ကွၢ်, ယွၤအသိဖိလၢအစိၥ်ထီၣ်ကွံၥ်ၦၤဟီၣ်ခိၣ်ဖိအတၢ်ဒဲးဘးလီၤ." မ့ၢ်မး တၢ်လီၤဆဲးအဲးတမံၤလၢ ၦၤတစူၢ်တနၥ်ယွၤဘၣ်အပဒိၣ်အံၤ ပၥ်ဖျါထီၣ် မ့းၡံအၤလၢစီၤပၤအတၢ်ကယၢကယဲလၢအံၣ်စ၇့လးအမဲၥ်ညါအံၤန့ၣ်လီၤ.

မ့ၢ်နၥ်သက့ဒ်န့ၣ်ဒီး, ဒ်ယိၤဟၣ် ၁၉း၆-၁၆ ပၥ်ဖျါထီၣ်ဝဲအသိး, ၦၤဂီၢ်မုၢ်ကိးပသူထီၣ်လၢကဘၣ်ပျၤထီၣ်ကစၢ်ခ၇ံၥ်လၢထူၣ်စုညါအလိၤလီၤ. အဂ့ၢ်ဒ်လဲၣ် မ့ၢ်လၢအကိးလီၤအသးလၢယွၤအဖိခွါအဃိန့ၣ်လီၤ. တၢ်အံၤ မၤပျံၤမၤဖုးစီၤပံၤလးလၢအဃုကျဲဒ်သိးကပျၢ်ကွံၥ်ကစၢ်ခ၇ံၥ်အဂီၢ်န့ၣ်လီၤ. ဘၣ်ဆၣ်ဒီး တၢ်ဘူၣ်တၢ်ဘါခိၣ်နၢ်တဖၣ် မၤကတၢၢ်ကွံၥ်ကစၢ်ခ၇ံၥ်အတၢ် ဟဲ၀ံလၢစီၤပံၤလးမ့ၢ်ပျၢ်ကွံၥ်အီၤဒီး, အဝဲမ့ၢ်ၦၤလၢအထီဒါကဲစၢ်တဂၤန့ၣ်လီၤ. အဝဲသ့ၣ်နၢ်ပၢၢ်ဝဲလီၤတံၢ်လီၤဆဲးလၢစီၤပံၤလးအံၤ ကအိၣ်တီအိၣ်လိၤလၢ ကဲစၢ်အဖီခိၣ်ဒီးကပျၢ်ကွံၥ်ၦၤတဂၤလၢအစံးလီၤအသးလၢအမ့ၢ်စီၤပၤအံၤ ဘၣ်န့ၣ်လီၤ. တၢ်ဘူၣ်တၢ်ဘါခိၣ်နၢ်တဖၣ်စံးလၢအဝဲသ့ၣ်တအိၣ်ဒီးစီၤပၤဘၣ် ထဲလၢကဲစၢ်တဂၤဧိၤန့ၣ်လီၤ. လၢတၢ်န့ၣ်အဃိ, အဝဲသ့ၣ်အတၢ်သးဟ့ ကစၢ်ခ၇ံၥ်န့ၣ် ဒိၣ်ဝဲယိၥ်ဝဲအါန့ၢ်ဒံးအတၢ်အဲၣ်အကလုၥ်အဂ့ၢ်န့ၣ်လီၤ. လၢကမၤလီၤမၢ်ကွံၥ်ကစၢ်ခ၇ံၥ်လၢအဝဲသ့ၣ်အကျါအံၤအဂီၢ်, အဝဲသ့ၣ် သးအိၣ်လၢစံးကတိၤၦၤကလုၥ်ထဲတကလုၥ်ဧိၤအတၢ်ပၢတၢ်ြပးအဂ့ၢ်န့ၣ်လီၤ.

`လီၤပျံၤမးဆံးဒိၣ်လဲၣ်-ၦၤသူခိၣ်ဖိအၦၤပၢတၢ်တဂၤအဲၣ်ဒိးပျၢ်ကွံၥ် ကစၢ်ခ၇ံၥ်ဖဲထံကီၢ်အနီၢ်သးခိၣ်နၢ်တဖၣ်, ဖဲကြၢးလၢသ့ၣ်ညါအီၤအကတီၢ် အံၤ, အဲၣ်ဒိးလၢတၢ်ကပျၤထီၣ်အီၤလၢထူၣ်စုညါအလိၤန့ၣ်လီၤ. တၢ်မၤလိ လၢပဟံးန့ၢ်အီၤသ့လၢပနီၢ်ကစၢ်ဒၣ်ဝဲအဂီၢ်န့ၣ် မ့ၢ်မနုၤလဲၣ်.`