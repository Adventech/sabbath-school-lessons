### တၢ်ဂ့ၢ်မိၢ်ၦၢ်တဖၣ်လၢလံၥ်ယိၤဟၣ်အတၢ်သးခုကစီၣ်အပူၤ

ဖဲကီၢ် Iran, Tehran အ၀့ၢ်ပူၤ တၢ်ဆါတၢ်ၦ့ၤအလီၢ်တပူၤန့ၣ်, ပထံၣ်ဘၣ်ၦၤ Persian ဖိအယၣ်ဒါဖိလၢ ကဆါဝဲအဂီၢ်အံၤ ပၥ်ဖျါထီၣ် သ့ၣ်ၦၢ်လၢပျၢၤအဂီၤန့ၣ်လီၤ. ဘၣ်တၢ်မၤအီၤဂ့ၤဂ့ၤ၀ါ၀ါ, ဒုးအိၣ်ထီၣ်က့ၤ တၢ်လီၢ်လၢကီၢ် Switzerland - ကစၢၢ်တဖၣ်, ထံလီၤဆူ, နိၣ်လါဟ့, သ့ၣ်ၦၢ်လၢကစၢၢ်လိၤ, ဒီးမူခိၣ်လုးအဖျၢၣ်ဖိဃုၥ်ဒီးတၢ်အၢၣ်တဖၣ်န့ၣ်လီၤ.

ၦၤလၢအအိၣ်ဖဲတၢ်ဆါတၢ်ၦ့ၤအလီၢ်အံၤ ကမၤလၢၥ်အတၢ် ဆၢကတီၢ်လၢကွၢ်ထံကွၢ်ဆးတၢ်လီၤတံၢ်လီၤဆဲးအဂီၢ်လၢအမ့ၢ် , တစုမုၢ်ဒိၣ် ၀း၀းန့ၣ် တၢ်ဆးတံၢ်အကမဲၥ်အိၣ်ဆံးအါ, ယၣ်ဒါအံၤအညၣ်, တၢ်စုၣ်အလွဲၢ် အကလုၥ်လုၥ်တဖၣ်, တၢ်အဆံးကတၢၢ်ခဲလၢၥ်လၢအဘၣ်တၢ်မၤယၣ်ဒါအဝဲ အံၤန့ၣ်လီၤ.

မ့တမ့ၢ်ဘၣ်ဒီး, ၦၤတဂၤလၢ်လၢ်ကွၢ်ထံကွၢ်ဆးသ့ဝဲလၢ တၢ်မၤအီၤ ဒ်လဲၣ်ဒ်လဲၣ်အဂ့ၢ်ဒီး တၢ်ဂ့ၢ်တၢ်ကျိၤလၢအဒုးအိၣ်ထီၣ်ယၣ်အံၤလၢအဃံလၤ ဝဲဒၣ်ဒိၣ်မးအဂ့ၢ်လၢအမ့ၢ် , မူခိၣ်ဖျါလၢနိၣ်ပူၤ, မူခိၣ်ဖီလၢအလုၢ်ဘၢကစၢၢ် ဒီခိၣ်, သ့ၣ်ၦၢ်လၢကစၢၢ်ကပၤအလိၤ, သ့ၣ်ၦၢ်အလါဟ့လၢတၢ်မၤလၢထီၣ် ၦဲၤထီၣ်အီၤထံဃံၣ်လၢအလါဟ့ဒိၣ်ဝဲအံၤန့ၣ်လီၤ. ယၣ်ဒါအတၢ်ဂ့ၢ်မိၢ်ၦၢ်အံၤ ပၥ်ဖှိၣ်ထီၣ်အသးဒီးတၢ်မၤသကိးတၢ်တမံၤ၀ံၤတမံၤ ဒ်သိးကကဲထီၣ်တၢ်ဃံလၤ လၢအလီၣ်ဖျါထီၣ်ကစၢၢ်ဂ့ၢ်လၢအမ့ၢ် Alps အံၤန့ၣ်လီၤ.

တခွါထၢၣ်အံၤ ပကမၤလိဘၣ်တၢ်စုသ့ခီၣ်ဘၣ်အတၢ်မၤအဂၤတမံၤ လၢအဂ့ၤကတၢၢ်န့ၣ်လီၤ. တၢ်မၤအံၤတမ့ၢ်လၢနီၣ်ခွံဒီးတၢ်ပၥ်လီၤတၢ်အလွဲၢ် အလီၢ်အံၤအတၢ်ဟဲကဲထီၣ်အသးဘၣ်, မ့တမ့ၢ် တမ့ၢ်တၢ်ဂီၤလၢတၢ်ပၥ်လီၤ အီၤဘၣ်ဘၣ်အံၤန့ၣ်ဘၣ်, မ့တမ့ၢ် တမ့ၢ်ယၣ်တၢ်ကံးညၥ်လၢတၢ်ထါအီၤသ့သ့ ဘၣ်တမံၤဘၣ်. မ့မ့ၢ်တခီ, မ့ၢ်ဝဲကစၢ်ယွၤအကလုၢ်ကထါလၢတၢ်ပၥ်ဖျါထီၣ် အီၤဂ့ၤမးတမံၤလၢလံၥ်ယိၤဟၣ်အတၢ်သးခုကစီၣ်အပူၤအံၤန့ၣ်လီၤ.

လံၥ်ကျိၤသ့ၣ်တဖၣ်အံၤ အိၣ်ဒီးအခီပညီဒၣ်ဝဲန့ၣ်လီၤ. လၢၦၤတဂၤ လၢ်လၢ်အဂီၢ် ဒ်သိးကနၢ်ပၢၢ်လံၥ်စီဆှံအံၤ သးအိၣ်စံးကတိၤတၢ်အဂ့ၢ်န့ၣ်, ကဘၣ်ဖးဝဲလီၤတံၢ်လီၤဆဲးလၢခံလၢညါ, -တၢ်ကွဲးလံၥ်ကျိၤတထံၣ်ဃီ, အဆၢဒိၣ်ဒီးအတၢ်နီၤဖးလီၤဝဲတဖၣ်, ဒီးလံၥ်စီဆှံအတၢ်ကတိၤခဲလၢၥ်န့ၣ်လီၤ. အဂ့ၢ်ဒ်လဲၣ်, လၢအကတၢၢ်န့ၣ်, လံၥ်စီဆှံခဲလၢၥ်အံၤ ဘၣ်တၢ်ဟ့ၣ်လီၤအီၤလၢ သးစီဆှံအတၢ်ကူၣ်သ့, အဆၢတဆၢဘၣ်တဆၢန့ၣ် ကဘၣ်တၢ်ဖးအီၤလၢ လံၥ်ခဲလၢၥ်အတၢ်ထံၣ်အပူၤန့ၣ်လီၤ.

တခွါထၢၣ်အံၤအတၢ်ပညိၣ်န့ၣ် မ့ၢ်ဒ်သိးကနၢ်ပၢၢ်တၢ်ကစီၣ်လၢ လံၥ်ယိၤဟၣ်အတၢ်သးခုကစီၣ်အပူၤအံၤန့ၣ်လီၤ. လၢလံၥ်တၢ်သးခုကစီၣ် အကျါ လွံၢ်ဘ့ၣ်န့ၣ်, တၢ်ဒ်သိးဒီးအီၤတအိၣ်ဘၣ်, အါဒၣ်တက့ၢ် လၢကွၢ်ထံ ဆိကမိၣ်ကစၢ်ခ၇ံၥ်အတၢ်စံးကတိၤတၢ်ဒီးၦၤတဂၤ မ့တမ့ၢ်ခံဂၤဒ်သိးဒီး , စီၤနသဲနယၢၣ်, စီၤနံၤကဒ့မူး, ပိၥ်မုၣ်လၢထံကမျၢကပၤ, ၦၤဆါတခီပၤတဂၤ ဖဲဘ့ၤသ့းစဒါ, ၦၤအိၣ်ဖျဲၣ်လၢမဲၥ်တထံၣ်တၢ်ဘၣ်တဂၤ, စီၤလါစရူးဒီးအဒီ ပုၢ်ဝဲၢ်မုၣ်တဖၣ်, စီၤပံၤလး, စီၤပ့းတရူး မ့တမ့ၢ်စီၤသိမါန့ၣ်လီၤ. ပူအါအါ ကလဲၥ်သ့ၣ်တဖၣ်အံၤ ဘၣ်တၢ်ပၥ်ဖျါထီၣ်အီၤထဲလၢလံၥ်ယိၤဟၣ်အပူၤအံၤန့ၣ် လီၤ.

လံၥ်ယိၤဟၣ်အတၢ်သးခုကစီၣ်အံၤ မ့ၢ်ကစၢ်ယွၤအကလုၢ်ကထါလၢ အဘၣ်တၢ်ဟ့ၣ်လီၤၦၤခီဖျိတၢ်မၢဖိန့ၣ်လီၤ. ဒ်အလီၤဂၥ်လံၥ်စီဆှံဒီတဘ့ၣ်ညါ အသိး, တၢ်သးခုအကစီၣ်အံၤ ဟဲခီဖျိကစၢ်ယွၤအတၢ်ဘၣ်အသးလီၤ, တမ့ၢ် အဟဲဝဲလၢၦၤကညီအတၢ်ဘၣ်အသးအပူၤဘၣ်. စီၤယိၤဟၣ်မ့ၢ်ၦၤသးအိၣ်တၢ် တဂၤလၢ သးစီဆှံသူအီၤလၢကစိၥ်တၢ်ဂ့ၢ်တၢ်ကျိၤလၢအ၇့ဒိၣ်မးသ့ၣ်တဖၣ် အံၤန့ၣ်လီၤ. တၢ်ကတိၤ (logos), အံၤမ့ၢ်ဝဲ, တၢ်ကပီၤ, ကိၣ်, ထံသးစီဆှံ, တၢ်တမံၤဃီ, တၢ်ပနီၣ်, တၢ်အုၣ်အသး, ဒီးတၢ်စံးကတိၤပၥ်စၢၤတၢ်တဖၣ်န့ၣ် လီၤ. တၢ်ဂ့ၢ်မိၢ်ၦၢ်သ့ၣ်တဖၣ်အံၤ ဟ့ၣ်ဂံၢ်ဟ့ၣ်ဘါလိၥ်အသးသကိးသကိး, မၤကပီၤထီၣ်လိၥ်အသးတမံၤဘၣ်တမံၤလၢတၢ်သးခုကစီၣ်အပူၤဒီတကတီၢ်ညါ န့ၣ်လီၤ.

တၢ်မၤလိလံၥ်စီဆှံအံၤ အါဒၣ်တက့ၢ်မ့ၢ်တၢ်ကွၢ်ထံဆိကမိၣ် လံၥ်မဲၥ်ဖျၢၣ် မ့တမ့ၢ် လံၥ်ကျိၤဖုၣ်သ့ၣ်တဖၣ်အံၤအခီပညီန့ၣ်လီၤ. ပကွၢ် လံၥ်မဲၥ်ဖျၢၣ်အခီပညီလၢ လံၥ်လၢအပၥ်ဖျါထီၣ်တၢ်အခီပညီအပူၤ, လၢအဆၢကတီၢ်ခဲအံၤ, လၢတၢ်စံၣ်စိၤတဲစိၤအဆၢကတီၢ်အတၢ်ထံၣ်တဖၣ် အပူၤဒီး သူတၢ်ကံးညၥ် (ကီၣ်စီ) တၢ်လီၤပျိၥ်လိၥ်အသးဒီး , ပလီၤဘၣ်လၢ တၢ်ကဘၣ်သမံသမိးတၢ်စၢဃၥ်လိၥ်အသးအါအါဂီၢ်ဂီၢ်အပူၤလၢတစုမုၢ်ကျၢၢ် ၀း၀းအလဲၢ်အလီၢ်, တၢ်ကံးညၥ်အညၣ်ဂ့ၤတဂ့ၤ, တၢ်သူတၢ်အလွဲၢ်တဖၣ်, ဒီးတၢ်ကနူၤအဂုၤအဂၤသ့ၣ်တဖၣ်န့ၣ်လီၤ. တၢ်ဂ့ၢ်တၢ်ကျိၤလၢၥ်လၢၥ်ဆ့ဆ့ ခဲလၢၥ်အံၤ အ၇့ဒိၣ်နီၣ်မးန့ၣ်လီၤ.

ဘၣ်ဆၣ်ဒီး, မ်ပသုတဒုးလီၤမၢ်ကွံၥ်တၢ်ဂ့ၢ်တၢ်ကျိၤအဒိၣ်အမုၢ်လၢ တၢ်ခဲလၢၥ်အံၤအပူၤတဂ့ၤ. လၢအလီၢ်န့ၣ်, ဒ်ၦၤပၤ၇ၤဖိအတၢ်ကံးညၥ် (ကီၣ်စီ) လၢအစိၥ်ၦၤတၢ်ဆိကမိၣ်ဆူကစၢၢ်ဃံလၤအတၢ်ထံၣ်ပူၤအသိး, မ်လံၥ် စီၤယိၤဟၣ်အတၢ်သးခုကစီၣ်အံၤ စိၥ်က့ၤသုဆူကစၢ်ခ၇ံၥ်အတၢ်အိၣ်မူဒီး အတၢ်ဖံးတၢ်မၤအပူၤန့ၣ်တက့ၢ်. မ့ၢ်သ့ၣ်ညါအီၤဒီးကဒိးန့ၢ်ဘၣ်တၢ်မူအထူ အယိၥ်န့ၣ်လီၤ. တၢ်တဲဖျါလၢၥ်လၢၥ်ဆ့ဆ့အံၤ အိၣ်ဒီးအတၢ်မၤလၢကဒုးနဲၣ် ၦၤဆူတၢ်အက့ၢ်အဂီၤဖးဒိၣ်ဒီး ဖဲလံၥ်ယိၤဟၣ်အပူၤအံၤ တၢ်အက့ၢ်အဂီၤ ဖးဒိၣ်တမံၤအံၤ မ့ၢ်ယွၤထိၣ်ဟူးထိၣ်ဂဲၤအတၢ်လီၣ်ဖျါထီၣ်ကစၢ်ခ၇ံၥ်လၢ အမ့ၢ်ပတၢ်အုၣ်က့ၤခီၣ်က့ၤအကစၢ်အံၤန့ၣ်လီၤ.