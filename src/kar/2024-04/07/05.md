---
title:  စီၤသိၤမါအတၢ်အုၣ်အသး
date:   13/11/2024
---

`ဖး ယိၤဟၣ် ၂၀း၁၉-၃၁ တက့ၢ်. ပဒိးန့ၢ်ဘၣ်တၢ်မၤလိလၢ စီၤသိၤမါအပူအံၤ လၢအဘၣ်ဃးဒီးတၢ်စူၢ်တၢ်နၥ်ဒီးတၢ်သးဒ့ဒီအံၤအဂ့ၢ်မနုၤ တမံၤလဲၣ်. စီၤသိၤမါမၤတၢ်ကမၣ်အဒိၣ်အမုၢ်န့ၣ် မ့ၢ်မနုၤလဲၣ်.`

ကစၢ်ခ၇ံၥ်လီၣ်ဖျါထီၣ်အသးလၢ အပျဲၢ်အဘီၣ်အမဲၥ်ညါ ဖဲအဂဲၤ ဆၢထၢၣ်သမူထီၣ်က့ၤအလီၢ်ခံ, ဖဲအဝဲသ့ၣ်အိၣ်လၢဒၢးဖိပူၤ ကးတံၥ်ဃၥ်အခံ အကတီၢ် ခီဖျိတၢ်ပျံၤတၢ်ဖုးအဃိန့ၣ်လီၤ. စီၤသိၤမါန့ၣ် တအိၣ်လၢအဝဲသ့ၣ် အကျါဘၣ်. လၢခံန့ၣ်, အဝဲနၢ်ဟူပျဲၢ်ဘီၣ်တဖၣ်စံးကတိၤတၢ်ဂဲၤဆၢထၢၣ်က့ၤ အဂ့ၢ်ဘၣ်ဆၣ်, အဝဲအိၣ်ဒီးတၢ်သးဟးဂီၤဒ်န့ၣ်လီၤ. တမ့ၢ်တၢ်လၢအထံၣ်ဝဲလၢ အမ့ၢ်ဘီဧိၤမုၢ်ဧိၤတမံၤန့ၣ်ဘၣ်. အဝဲကဆိကမိၣ်စ့ၢ်ကီးလၢ ဘၣ်မနုၤကစၢ် ခ၇ံၥ်ကလီၣ်ဖျါထီၣ်အနီၢ်ကစၢ်အသးဆူၦၤဂၤအမဲၥ်ညါ, ဖဲအနီၢ်ကစၢ်ဒၣ်ဝဲ တအိၣ်ဘၣ်အလီၢ်န့ၣ်လီၤ.

စီၤသိၤမါစံးဝဲဒၣ်, "ယမ့ၢ်တထံၣ်ဘၣ်ထးအလီၢ်လၢအစုလၣ်ပူၤ, ဒီးယမ့ၢ်တအူဘၣ်အပူၤလီၢ်လၢယစုနၢ, ဒီးယမ့ၢ်တဘုးဘၣ်အကပၤအပူၤလီၢ် လၢယစုဘၣ်ဒီး, ယတနၥ်ယဲဘၣ်" (ယိၤဟၣ် ၂၀း၂၅).

စီၤသိၤမါစံးကတိၤတၢ်ဘၣ်ဃးအတၢ်စူၢ်တၢ်နၥ်အိၣ်သူၣ်လီၤသး အဂ့ၢ်န့ၣ်လီၤ. ဘၣ်ဃးတၢ်နၥ်ကစၢ်ခ၇ံၥ်ဒ်အံၤအသိးန့ၣ် အိၣ်ဖျါထီၣ်တဘျီ၀ံၤ တဘျီလၢ လံၥ်စီၤယိၤဟၣ်အပူၤန့ၣ်လီၤ. စီၤနံၤကဒ့မူးစံးဆၢကစၢ်ခ၇ံၥ်လၢ, "ၦၤလၢအသးၦၢ်တ့ၢ်န့ၣ်, အိၣ်ဖျဲၣ်ကသ့ဒ်လဲၣ်" (ယိၤဟၣ် ၃း၄) ပိၥ်မုၣ်လၢ ထံကမျၢကပၤသံကွၢ်ဝဲလၢ, "ကစၢ်ဧၢ, နဒၢၣ်ထံန့ၣ် နတၢ်တအိၣ်ဘၣ်, ဒီးထံပူၤ ယိၥ်မးလီၤ. မၤသးဒ်န့ၣ်ဒီး နအိၣ်ဒီးထံမူဒ်လဲၣ်" (ယိၤဟၣ် ၄း၁၁). ၦၤဂီၢ်မုၢ် လၢအဘၣ်တၢ်လုၢ်အီၣ်အီၤလၢကိၣ်ဒီးညၣ်တဖၣ်န့ၣ် သံကွၢ်ဝဲလၢ, "နမၤ တၢ်ပနီၣ်လီၤလးလၢ ပကထံၣ်ဘၣ်အီၤဒီးစူၢ်က့ၤနၥ်က့ၤနၤန့ၣ် မ့ၢ်မနုၤတမံၤ လဲၣ်" (ယိၤဟၣ် ၆း၃၀).

မ့ၢ်တၢ်ထံၣ်တမံၤလၢအမ့ၢ်, "ထံၣ်၀ံၤမးနၥ်" အံၤ မ့ၢ်တၢ်ဂ့ၢ်လၢ စီၤယိၤဟၣ်အလံၥ်တၢ်သးခုကစီၣ်ဘၣ်သဂၢၢ်ပၥ်ဖျါထီၣ်အဂ့ၢ်န့ၣ်လီၤ. ဖဲကစၢ်ခ၇ံၥ်ထံၣ်စီၤသိၤမါ ဖဲတၢ်ဂဲၤဆၢထၢၣ်က့ၤ၀ံၤအလီၢ်ခံန့ၣ်, အဝဲကွဲမုၥ် အီၤလၢကဟဲ, ကွၢ်ဒီးထိးဘၣ်အနီၢ်ခိအံၤန့ၣ်လီၤ. ၀ံၤကဒီးတစု, အဝဲစံးလၢ, "ၦၤလၢအတထံၣ်ဘၣ်ဝဲဒီး နၥ်ဝဲတဖၣ်န့ၣ်, ဘၣ်ဆိၣ်ဂ့ၤဝဲလီၤ" ယိၤဟၣ် ၂၀း၂၉.

တချုးလၢကစၢ်ယွၤဟ့ၣ်ၦၤတၢ်အုၣ်အသးလၢလၢၦဲၤၦဲၤလၢ အသန့ၤ ထီၣ်အသးဆူတၢ်စူၢ်တၢ်နၥ်အပူၤဒ်ဘၣ်န့ၣ်, အဝဲတစံးဘၣ်ၦၤလၢ ကနၥ်အီၤ အဂီၢ်နီတစုဘၣ်. အတၢ်အိၣ်ဖျါထီၣ်အသး, အတၢ်သကဲၥ်ပ၀း, အတၢ်စံး တၢ်ကတိၤလၢအမ့ၢ်အတီခဲလၢၥ်အံၤန့ၣ် အိၣ်သူၣ်လီၤအသးလၢ တၢ်အုၣ် အသးလၢကဃ့ကညးပတၢ်ဆိကမိၣ်ထံဆိကမိၣ်ဆးအဂီၢ် ဒီးတၢ်အုၣ်အသး သ့ၣ်တဖၣ်အံၤ အိၣ်ဝဲအါမးန့ၣ်လီၤ. ဘၣ်ဆၣ်ဒီး, ကစၢ်ယွၤတသုးကွံၥ် တၢ်သးဒ့ဒီအဂ့ၢ်ဘၣ်. ပတၢ်နၥ်အံၤ ကဘၣ်အိၣ်သူၣ်လီၤအသးလၢ တၢ်အုၣ်အသးအဖီခိၣ်, တမ့ၢ်လၢတၢ်ဒုးနဲၣ်ဖျါထီၣ်တၢ်အဖီခိၣ်န့ၣ်ဘၣ်လီၤ." Ellen G. White, Steps to Christ, p. 105.

ခီဖျိကစၢ်ယွၤအကလုၢ်ကထါအံၤ, ခီဖျိတၢ်ဘၣ်တ့ဒီးခီဖျိနီၢ်ကစၢ် ဒၣ်ဝဲအတၢ်လဲၤခီဖျိအံၤအပူၤ, တၢ်ဟ့ၣ်လီၤၦၤတၢ်အုၣ်အသးအါအါကလဲၥ် လၢပကဘၣ်အိၣ်ဒီးတၢ်နၥ်ကစၢ်ခ၇ံၥ်အဂီၢ်န့ၣ်လီၤ.

`ၦၤတဂၤလၢ်လၢ်မ့ၢ်သံကွၢ်နၤ, ဘၣ်မနုၤလၢနနၥ်ကစၢ်ခ၇ံၥ်လဲၣ်န့ၣ်, မ့ၢ်နကစံးနဲဒ်လဲၣ်.`