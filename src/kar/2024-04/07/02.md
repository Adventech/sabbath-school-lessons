---
title:  ဒိကနၣ်က့ၤဆူစီၤအၤဘြၤဟၣ်
date:   10/11/2024
---

ကစၢ်ခ၇ံၥ်အမဲၥ်တဆှးလၢ စံးကတိၤအနီၢ်ကစၢ်အဂ့ၢ်အကျိၤ, ဒီးကိးဃီၤၦၤအုၣ်အသးတဖၣ် ဒ်သိးကအုၣ်အသးလၢအဝဲမ့ၢ်မတၤတဂၤလဲၣ် အဂ့ၢ်, တုၤဒၣ်လဲၥ်ၦၤအုၣ်အသးလၢအလဲၤပူၤကွံၥ်ယံၥ်တ့ၢ်လံဒ်သိးဒီး စီၤအၤဘြၤဟၣ်မးန့ၣ်လီၤ. "သုပၢ်စီၤအၤဘြၤဟၣ်ဆၢထံၣ်ဘၣ်ယနံၤယသီ အံၤ, ဒီးထံၣ်ဝဲဒီးအသူၣ်ဖှံသးညီလီၤ" ယိၤဟၣ် ၈း၅၆.

`ဘၣ်မနုၤလၢစီၤအၤဘြၤဟၣ်အတၢ်အုၣ်အသးအံၤ အ၇့ဒိၣ်မး တုၤဒၣ်လဲၥ်လၢဘၣ်ပၥ်ဃုၥ်ဝဲဖဲစီၤယိၤဟၣ်လံၥ်တၢ်သးခုကစီၣ်အပူၤအံၤန့ၣ် လဲၣ်. (၁မိၤၡွ ၁၂း၃; ၁မိၤၡွ ၁၈း၁၆-၁၈; ၁မိၤၡွ ၂၆း၄; မးသဲ ၁း၁; မၤတၢ် ၃း၂၅).`

ခီဖျိတၢ်အဒိဒီးတၢ်အၢၣ်လီၤအီလီၤအပူၤ, ကစၢ်ယွၤစံၣ်တဲၤတဲလီၤ တၢ်သးခုကစီၣ်လၢအဆိအံၤ ဆူစီၤအၤဘြၤဟၣ်အအိၣ်န့ၣ်လီၤ. ကလၤတံ ၃း၈ ဒီးပၢ်အံၤအတၢ်စူၢ်တၢ်နၥ်န့ၣ် ကွၢ်စိဆူတၢ်အုၣ်က့ၤခီၣ်က့ၤကစၢ်ကဟဲဝဲ အဂီၢ်န့ၣ်လီၤ. ကစၢ်ခ၇ံၥ်စံးဘၣ်ၦၤယူဒၤဖိတဖၣ်ဒ်အံၤ, "သုပၢ်စီၤအၤဘြၤဟၣ် ဆၢထံၣ်ဘၣ်ယနံၤယသီအံၤဒီး ထံၣ်ဝဲဒီးအသူၣ်ဖှံသးညီလီၤ" ယိၤဟၣ် ၈း၅၆. သိဖါလၢအဘၣ်တၢ်လုၢ်ထီၣ်အီၤလၢစီၤအံၤစဲးအလီၢ်အံၤ ဘၣ်တၢ်ဒိလီၤအီၤ လၢယွၤအဖိခွါ, လၢကဘၣ်တၢ်လုၢ်ထီၣ်အီၤလၢပလီၢ်န့ၣ်လီၤ. ဖဲၦၤကညီ သ့ၣ်တဖၣ်အတၢ်ဟဲ၀ံအၢဝဲအကတီၢ်လၢကဘၣ်သံဝဲ ခီဖျိတၢ်လုၢ်သ့ၣ်ခါပတၥ် ကစၢ်ယွၤအတၢ်မၤလိၥ်န့ၣ်, ပၢ်ကစၢ်, ကွၢ်ဆူအဖိခွါအအိၣ်, စံးဘၣ်ၦၤ တၢ်ဒဲးဘးဖိတဖၣ်, "အိၣ်မူတက့ၢ်, ယထံၣ်န့ၢ်တၢ်ၦ့ၤက့ၤသုလံ." Ellen G. White, Patriarchs and Prophets, p. 154.

စီၤအၤဘြၤဟၣ်မ့ၢ်ၦၤယူဒၤဖိဒီတကလုၢ်ညါအပၢ်န့ၣ်လီၤ. အဝဲ ဒိးန့ၢ်ဘၣ်တၢ်အၢၣ်လီၤအီလီၤလၢ ခီဖျိအစၢၤအသွဲၣ်အံၤ ၦၤကလုၥ်ခဲလၢၥ် ကဘၣ်ဆိၣ်ဂ့ၤဝဲန့ၣ်လီၤ. တၢ်ဆိၣ်ဂ့ၤအံၤ ဟဲခီဖျိမ့းၡံအၤအိၣ်ဖျဲၣ်ထီၣ်လၢ အစၢၤအသွဲၣ်န့ၣ်လီၤ.

စီၤအၤဘြၤဟၣ်မ့ၢ်စ့ၢ်ကီးၦၤလၢအတူၢ်လိၥ်ကစၢ်ယွၤလၢ တၢ်နၥ် တဖၣ်အပူၤအံၤအပၢ်န့ၣ်လီၤ (ဧ့ၤဘြံၤ ၁၁း၈, ၁၇-၁၉). အတၢ်သးအိၣ်လၢ ကလုၢ်ထီၣ်အဖိခွါစီၤအံၤစဲး (၁မိၤၡွ ၂၂) တၢ်အၢၣ်လီၤအီလီၤအဖိခွါအံၤ, တမ့ၢ်ထဲလၢတၢ်နၥ်အတၢ်အုၣ်အသးတမံၤဧိၤဘၣ်, မ့ၢ်စ့ၢ်ကီးပဲတြီဆူ တၢ်အုၣ်က့ၤခီၣ်က့ၤအတၢ်တိၥ်ပၥ်အပူၤန့ၣ်လီၤ.

ဖဲကစၢ်ခ၇ံၥ်စံးဝဲလၢ, "သုပၢ်စီၤအၤဘြၤဟၣ်ဆၢထံၣ်ဘၣ်ယနံၤ ယသီအံၤ" ယိၤဟၣ် ၈း၅၆, အကတီၢ်န့ၣ်, တၢ်ဘူၣ်တၢ်ဘါခိၣ်နၢ်တဖၣ် စံးဆၢက့ၤလၢ, "နဲဒၣ်အံၤ နသးတအိၣ်ဒ်ဘၣ်အနံၣ်ယဲၢ်ဆံဘၣ်ဒီး, မ့ၢ်နထံၣ်လံ စီၤအၤဘြၤဟၣ်လံဧါ" (ယိၤဟၣ် ၈း၅၇).

ကစၢ်ခ၇ံၥ်အတၢ်စံးဆၢ မ့ၢ်တၢ်လၢအမၤလီၤကတုၤၦၤသးတမံၤလၢ အမ့ၢ်, "ယစံးဘၣ်တဲဘၣ်သုတီတီလိၤလိၤ, စီၤအၤဘြၤဟၣ်တချုးအိၣ်ထီၣ် ဒံးဘၣ်န့ၣ်, ယမ့ၢ်ယဲလီၤ" ယိၤဟၣ် ၈း၅၈.

ကစၢ်ခ၇ံၥ်သူတၢ်ကတိၤလၢ အဒုးသ့ၣ်နီၣ်ထီၣ်က့ၤတၢ်ကတိၤလၢ ကစၢ်ယွၤစံးဘၣ်စီၤမိၤၡွ ဖဲမ့ၣ်အူလၣ်အကျါအကတီၢ်န့ၣ်လီၤ. "အဝဲအံၤ မ့ၢ်ယွၤလၢအစံးကတိၤတၢ်, မ့ၢ်ယွၤလၢအနီၢ်ကစၢ်ဒၣ်ဝဲအိၣ်ဖျါထီၣ်အသးန့ၣ် လီၤ. ၦၤခိၣ်နၢ်တဖၣ်အံၤ နၢ်ပၢၢ်တၢ်လၢအစံးဝဲဒၣ်အံၤအဃိ, အဝဲသ့ၣ် ဟံးန့ၢ်လၢၢ်တဖၣ်လၢကကွံၥ်သံအီၤအဂီၢ်န့ၣ်လီၤ" ယိၤဟၣ် ၈း၅၈.

ဖး ၇ိမ့ၤ ၄း၁-၅ တက့ၢ်. စီၤပီလူးသူစီၤအၤဘြၤဟၣ်အပူအံၤ လၢကလီၣ်ဖျါထီၣ်တၢ်မ့ၢ်တၢ်တီအဒိၣ်အမုၢ်လၢ တၢ်အုၣ်က့ၤခီၣ်က့ၤအံၤ ခီဖျိလၢတၢ်နၥ်ထဲတမံၤဧိၤ, တမ့ၢ်တၢ်ပၢၤတၢ်မၤလိၥ်အတၢ်မၤဂ့ၤအံၤအဂ့ၢ်န့ၣ် သ့ဝဲလၢကျဲဒ်လဲၣ်. လံၥ်စီဆှံအဆၢသ့ၣ်တဖၣ်အံၤ မၤစၢၤၦၤလၢ ကနၢ်ပၢၢ် စီၤအၤဘြၤဟၣ်အံၤ မ့ၢ်ၦၤလၢအအိၣ်မူလၢတၢ်နၥ်တဖၣ်အပၢ်အဂ့ၢ်သ့ဝဲလၢ ကျဲဒ်လဲၣ်.