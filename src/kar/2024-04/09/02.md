---
title:  တၢ်မူအိၣ်ဝဲလၢအပူၤ
date:   24/11/2024
---

ဖဲ ယိၤဟၣ် ၁း၁ အပူၤန့ၣ်, တၢ်မၢဖိပၥ်ဖျါၡဲၡဲလၢကစၢ်ခ၇ံၥ်မ့ၢ်ယွၤ တဂၤ, မ့ၢ်ယွၤအဖိခွါ, ဒီးလၢန့ၣ်အဃိ, ဖဲ ယိၤဟၣ် ၁း၄ အပူၤန့ၣ်, စံးဝဲလၢ "တၢ်မူအိၣ်ဝဲလၢအပူၤ, ဒီးတၢ်မူန့ၣ် မ့ၢ်ၦၤကညီအတၢ်ကပီၤလီၤ.", တၢ်ပၥ်ဖျါထီၣ်တၢ်မူဖဲအံၤန့ၣ် ကဘၣ်မ့ၢ်ယွၤအတၢ်မူ, နီၢ်ကစၢ်ဒၣ်ဝဲအိၣ်ထီၣ် အသးလၢတၢ်လီၤထူလီၤယိၥ်အပူၤန့ၣ်လီၤ. အဂ့ၢ်ဒ်လဲၣ် အဝဲအိၣ်ဒီးတၢ်မူ လၢအနီၢ်ကစၢ်ဒၣ်ဝဲအပူၤအဃိ, ဟ့ၣ်လီၤအသးသမူဒီးဟံးန့ၢ်က့ၤဝဲတဘျီ ကဒီးသ့လီၤ" (ယိၤဟၣ် ၁၀း၁၇). ဒီးမ့ၢ်လၢအအိၣ်ဒီးတၢ်မူလၢအပူၤအဃိ, အဝဲမၤမူထီၣ်ၦၤသ့ဖဲဒၣ်အသးန့ၣ်လီၤ (ယိၤဟၣ် ၅း၂၁). ထိၣ်သတြီၤဃုၥ်ဒီး ယိၤဟၣ် ၁၄း၁၉ တက့ၢ်.

တၢ်ကတိၤလၢအမ့ၢ် သးသမူ (zoe) အိၣ်ဖျါ ၃၆ ဘျီလၢ လံၥ်ယိၤဟၣ် တၢ်သးခုကစီၣ်အပူၤ, အိၣ်ဝဲ ၂၅ မျၥ်ကယၤဃၣ်ဃၣ်လၢတၢ်သူအီၤ ဖဲလံၥ်စီဆှံ အသီၣ်တကတြူၢ်အပူၤန့ၣ်လီၤ. ဖဲယိၤဟၣ် ၁း၄, ၅ အပူၤ, အါန့ၢ်ဒံးလၢ အပၥ်ဖျါထီၣ်တၢ်မူအခီၣ်ထံးခီၣ်ဘိလၢပဟီၣ်ခိၣ်အံၤအပူၤအဂ့ၢ်န့ၣ်, တၢ်ကတိၤအံၤ ဘၣ်ထွဲလိၥ်အသးဒီးတၢ်အုၣ်က့ၤခီၣ်က့ၤန့ၣ်လီၤ. လၢလံၥ်ယိၤဟၣ်အဂၤဒီတကတီၢ်ညါအပူၤန့ၣ်, တၢ်ဆိကမိၣ်လၢအမ့ၢ်သးသမူ (ဖသန) အံၤ အါဒၣ်တက့ၢ်ဘၣ်တၢ်ပၥ်ဖျါထီၣ်အီၤလၢ အမ့ၢ်တၢ်မူအထူအယိၥ်, တၢ်အုၣ်က့ၤခီၣ်က့ၤအတၢ်အၢၣ်လီၤ, (ကွၢ် ယိၤဟၣ် ၃း၁၅, ၁၆, ၃၆; ယိၤဟၣ် ၄း၁၄, ၃၆; ယိၤဟၣ် ၆း၂၇, ၄၀, ၄၇, ၅၄, ၆၈ ဒီး ယိၤဟၣ် ၁၀း၂၇, ၂၈) လၢတၢ်န့ၣ်အဃိ, ၦၤလၢအဟ့ၣ်သးသမူဖဲတၢ်ဘၣ်တ့အကတီၢ်န့ၣ်, မ့ၢ်ၦၤတဂၤ ဃီလၢအဟဲစိၥ်တၢ်အုၣ်က့ၤခီၣ်က့ၤ, တၢ်မူထူယိၥ်ဆူဟီၣ်ခိၣ်လၢအလီၤမၢ်ကွံၥ် တဘ့ၣ်အံၤန့ၣ်လီၤ.

`ဘၣ်မနုၤလၢကစၢ်ခ၇ံၥ်ဟဲလီၤတ့ၢ်ဆူဟီၣ်ခိၣ်ချၢအံၤန့ၣ်လဲၣ်. ယိၤဟၣ် ၁း၂၉; ယိၤဟၣ် ၃း၁၆; ယိၤဟၣ် ၆း၄၀း ယိၤဟၣ် ၁၀း၁၀း ယိၤဟၣ် ၁၂း၂၇.`

"ဒီးဒ်စီၤမိၤၡွယူၥ်ထီၣ်ဂုၢ်လၢၦၢ်မုၢ်ကနၣ်အသိးန့ၣ်, ၦၤကညီဖိခွါအံၤ ကဘၣ်တၢ်ယူၥ်ထီၣ်အီၤဒ်န့ၣ်အသိး, ဒ်သိးကယဲၢ်ၦၤလၢအစူၢ်က့ၤနၥ်က့ၤအီၤ တဂၤလၢ်လၢ်န့ၣ် ကန့ၢ်ဘၣ်တၢ်မူလီၤထူလီၤယိၥ်လၢအီၤလီၤ" (ယိၤဟၣ် ၃း၁၄, ၁၅).

ဒ်ဂုၢ်တိၢ်ဘီဟံးန့ၢ်တၢ်လီၢ်လၢၦၤအံၣ်စ၇့လးဖိလၢဂုၢ်အ့ၣ်အီၤသ့ၣ် တဖၣ်အလီၢ်အသိး, ကစၢ်ခ၇ံၥ်န့ၣ်ဟံးန့ၢ်ပလီၢ်, ၦၤလၢအဘၣ်တၢ်မၤဘၣ်ဒိ ဘၣ်ထံးအီၤလၢတၢ်ဒဲးဘးအံၤန့ၣ်လီၤ. အဝဲဟံးန့ၢ်တၢ်စံၣ်ညီၣ်လၢအမ့ၢ် ပတၢ်အံၤ ဒ်သိးပကဒိးန့ၢ်ဘၣ်သးသမူလၢမ့ၢ်အဝဲအတၢ်အံၤန့ၣ်လီၤ.

ကစၢ်ခ၇ံၥ်စ့ၢ်ကီး အဲၣ်ဒိးလၢပကဒိးန့ၢ်တၢ်မူဒီး ဒိးန့ၢ်အီၤအါအါ ကလဲၥ်န့ၣ်လီၤ (ယိၤဟၣ် ၁၀း၁၀). လၢတၢ်န့ၣ်အဃိ, "ဖဲဒၣ်ၦၤလၢ အတူၢ်လိၥ်အီၤ, ၦၤလၢအစူၢ်က့ၤနၥ်က့ၤအမံၤတဖၣ်န့ၣ် ဟ့ၣ်ဝဲလၢအစိ အကမီၤ, ဒ်သိးအကကဲထီၣ်ယွၤအဖိသ့ၣ်တဖၣ်အဂီၢ်န့ၣ်လီၤ. ၦၤတဖၣ်န့ၣ် အိၣ်ဖျဲၣ်လၢတၢ်သွံၣ်တမ့ၢ်ဘၣ်, လၢတၢ်ညၣ်အသးတမ့ၢ်ဘၣ်, လၢၦၤကညီ အသးတမ့ၢ်ဘၣ်, မ့ၢ်ဝဲလၢယွၤလီၤ" (ယိၤဟၣ် ၁း၁၂, ၁၃).

ကစၢ်ခ၇ံၥ်ဟဲလီၣ်ဖျါထီၣ်ပၢ်ကစၢ်ဆူပအိၣ်န့ၣ်လီၤ. အဂ့ၢ်ဒ်လဲၣ်, "ၦၤတထံၣ်ဘၣ်ယွၤနီတခီၣ်နီတဂၤဘၣ်. အဖိခွါတဂၤဃီ အိၣ်လၢပၢ်အသး နါၦၢ်န့ၣ်, လီၣ်ဖျါထီၣ်လံအီၤလံ" (ယိၤဟၣ် ၁း၁၈). ခီဖျိတၢ်ထံၣ်ကစၢ်ခ၇ံၥ် သကဲၥ်ပ၀းအံၤန့ၣ်, ပထံၣ်ပၢ်ကစၢ်အသကဲၥ်ပ၀းသ့ဝဲဒၣ်န့ၣ်လီၤ.

`ပမၤလိတၢ်လၢကစၢ်ခ၇ံၥ်တၢ်အိၣ်မူအပူၤ ဘၣ်ဃးဒီးပၢ်ကစၢ် အသကဲၥ်ပ၀းသ့ဝဲဒ်လဲၣ်. ဘၣ်မနုၤလၢတၢ်လီၣ်ဖျါအံၤ မ့ၢ်တၢ်ကစီၣ်ဂ့ၤလၢ ပဂီၢ်န့ၣ်လဲၣ်.`