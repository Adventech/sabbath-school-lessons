---
title:  တၢ်စံၣ်ညီၣ်ဃၣ်
date:   28/11/2024
---

ၦၤလၢအစူၢ်က့ၤနၥ်က့ၤအီၤန့ၣ်, တဘၣ်တၢ်စံၣ်ညီၣ်ဘၣ်. မ့မ့ၢ် ၦၤလၢတစူၢ်တနၥ်အီၤန့ၣ်, ဘၣ်တၢ်စံၣ်ညီၣ်ခဲကနံၣ်အံၤလီၤ. အဂ့ၢ်ဒ်အံၤ, တနၥ်ဘၣ်ယွၤအဖိခွါတဂၤဃီအမံၤဘၣ်လီၤ...ကယဲၢ်ၦၤလၢအမၤတၢ်အၢ တၢ်သီတဂၤလၢ်လၢ်န့ၣ်, သးဟ့တၢ်ကပီၤ, ဒီးဒ်သိးအတၢ်မၤသုတဘၣ် တၢ်သိၣ်ဃီၣ်တဂ့ၤဒီး, တဟဲဘၣ်ဆူတၢ်ကပီၤအအိၣ်ဘၣ်. မ့မ့ၢ်ၦၤလၢ အမၤတၢ်မ့ၢ်တၢ်တီန့ၣ်, ဒ်သိးအတၢ်မၤကအိၣ်ဖျါလၢအမၤဝဲလၢ ယွၤအပူၤဒီး, ဟဲဝဲဆူတၢ်ကပီၤအအိၣ်လီၤ (ယိၤဟၣ် ၃း၁၈-၂၁, ထိၣ်သတြီၤဒီး ယိၤဟၣ် ၁း၁၀ တက့ၢ်).

`ဘၣ်မနုၤလၢၦၤဂီၢ်မုၢ်သ့ၣ်တဖၣ်အံၤ ဘၣ်လဲၤနုၥ်ဆူတၢ်စံၣ်ညီၣ် အပူၤန့ၣ်လဲၣ်. ယိၤဟၣ် ၃း၁၈, ၃၆; ယိၤဟၣ် ၅း၂၄, ၃၈; ယိၤဟၣ် ၈း၂၄; ယိၤဟၣ် ၁၂း၄၇.`

တၢ်တတူၢ်လိၥ်ကစၢ်ခ၇ံၥ်, ဟီၣ်ခိၣ်အတၢ်ကပီၤအံၤ, ဒုးအိၣ် ထီၣ်န့ၢ်ၦၤ တၢ်သးဒ့ဒီဖျါဖျါဒီးဆှၢၦၤဆူမုၣ်ကီၤလံၢ်တၢ်လ့ပစီတဖၣ်အပူၤန့ၣ် လီၤ. မ့ၢ်တၢ်ဃၣ်ကွံၥ်သးလၢတၢ်ကပီၤဒီး လဲၤနုၥ်ဆူတၢ်ခံးအပူၤန့ၣ်လီၤ.

နီၢ်အံၣ်အုဘၣ်တၢ်ဟ့ၣ်လီၤအီၤတၢ်ကပီၤ ဒ်သိးကဒုးဘၣ်ထွဲလိၥ် အသးဒီး သ့ၣ်လၢသ၀ီအခၢၣ်သးတထံးအံၤန့ၣ်လီၤ. မုၣ်ကီၤလံၢ်လ့ပစီအီၤ လၢကဒုးအိၣ်ထီၣ်တၢ်သံကွၢ်လၢ တၢ်ကပီၤအံၤအဖီခိၣ်န့ၣ်လီၤ. အဝဲမၤကွၢ် ကစၢ်ယွၤအတၢ်ကတိၤ ခီဖျိအတၢ်ဆိကမိၣ်လၢတၢ်အဲၣ်ပၢ်ယွၤအံၤ တမၤ ဟါဂီၤတၢ်ဘၣ်တ့လၢ အတ့လီၤဝဲဘၣ်အံၤန့ၣ်လီၤ. အဝဲသန့ၤထီၣ်အသး တၢ်ဆိကမိၣ်လၢတၢ်ဂ့ၢ်တၢ်ကျိၤအပူၤအံၤစ့ၢ်ကီးန့ၣ်လီၤ. ဂုၢ်န့ၣ် အီၣ်တ့ၢ် တၤသၣ်လံအဃိ, ခဲအံၤန့ၣ် အဝဲအိၣ်ဒီးတၢ်စိတၢ်ကမီၤလၢကစံးကတိၤတၢ် န့ၣ်လီၤ. ဘၣ်တဘၣ်, ဂုၢ်အံၤကဘၣ်ဝဲသ့ၣ်သ့ၣ်လီၤ. ယမ့ၢ်အီၣ်တၤသၣ် အံၤန့ၣ်, ယကကဲထီၣ်ကစၢ်ယွၤန့ၣ်လီၤ. လၢတၢ်လံၣ်တၢ်လီအပူၤ, အဝဲ ဃၣ်ကွံၥ်အသးလၢတၢ်ကပီၤအအိၣ်န့ၣ်လီၤ. အဝဲစ့ၢ်ကီးဃုထၢကျဲတဘျီဃီ ဃုၥ်ဒီးမုၣ်ကီၤလံၢ်န့ၣ်လီၤ.

`ဖး မးသဲ ၄း၁-၄ တက့ၢ်. ကစၢ်ခ၇ံၥ်သူတ့ၢ်တၢ်သိၣ်တၢ်သီတဖၣ် ဖဲၦၢ်မုၢ်ကနၢအတၢ်လ့ပစီအပူၤ ဒ်သိးကဒုးဒီးမုၣ်ကီၤလံၢ်အတၢ်လံၣ်တၢ်လီ တဖၣ်အံၤအဂီၢ်န့ၣ် မ့ၢ်မနုၤတမံၤလဲၣ်.`

ကစၢ်ခ၇ံၥ်အိၣ်ဒီးၦၤကညီတၢ်ဆိကမိၣ်အပီးအလီ ဒ်သိးဒီးစီၤအၤဒၣ် ဒီးနီၢ်အံၣ်အုသူဝဲ, တၢ်လၢအအိၣ်ဒီးၦၤလၢထံတချုးလုၢ်ဘၢဒ်ဘၣ်တဖၣ်ဒီး ၦၤအံၣ်စ၇့လးဖိဖဲကၤဒ့ၣ်ဘၢ်န့တဖၣ်အသိးန့ၣ်လီၤ. အဝဲသံကွၢ်သ့မးလၢ ဘၣ်မနုၤတၢ်အဲၣ်အပၢ်အံၤ ပၥ်တ့ၢ်ကွံၥ်အဖိခွါလၢၦၢ်မုၢ်ကနၢအနံၤလွံၢ်ဆံ အနၤလွံၢ်ဆံလၢ တအိၣ်ဒီးတၢ်အီၣ်တၢ်အီၤဒီးတၢ်ကဟုကယၥ်အံၤဘၣ်အဂ့ၢ် န့ၣ်လီၤ. အဝဲဆၢတဲၥ်လၢ ကပၥ်ဖျါထီၣ်ဖိခွါအစိကမီၤလၢဒုးကဲထီၣ်လၢၢ်လၢ ကိၣ်သ့ဝဲန့ၣ်လီၤ. လၢအလီၢ်န့ၣ်, အဝဲစံးဆၢတၢ်လၢကစၢ်ယွၤအကလုၢ်ကထါ အပူၤန့ၣ်လီၤ. အဝဲမၤတၢ်လၢမူခိၣ်အပတီၢ်အါန့ၢ်ဒံးဟီၣ်ခိၣ်အတၢ်ဆိကမိၣ် အဂ့ၢ်အကျိၤအံၤန့ၣ်လီၤ. ညီမးဝဲလၢကဆိမိၣ်ထဲအကစၢ်အကျဲလၢ တၢ်ဆၢတဲၥ်ကမၣ်အပူၤအံၤ ဒ်ၦၤအါအါကလဲၥ်, တုၤဒၣ်လဲၥ်ၦၤလၢအအိၣ်ဒီး တၢ်စူၢ်တၢ်နၥ်ဒိၣ်တဖၣ်မၤတ့ၢ်ဝဲန့ၣ်လီၤ.