---
title:  တၢ်မူအထူအယိၥ်အတၢ်ကတိၤတဖၣ်
date:   25/11/2024
---

`ဖး ယိၤဟၣ် ၆း၆၁-၆၈ တက့ၢ်. ဖဲကစၢ်ခ၇ံၥ်သံကွၢ်ပျဲၢ်ဘီၣ်သ့ၣ် တဖၣ်လၢ မ့ၢ်အဝဲသ့ၣ်ကပၥ်တ့ၢ်ကွံၥ်အီၤစ့ၢ်ဧါအဂ့ၢ်န့ၣ်, စီၤပ့းတရူးအတၢ် စံးဆၢအခီပညီန့ၣ် မ့ၢ်မနုၤလဲၣ်.`

စီၤပ့းတရူးအတၢ်ကတိၤဘၣ်ဃး "တၢ်မူအထူအယိၥ်" အံၤ ကဲထီၣ်တၢ်ဂ့ၢ်မိၢ်ၦၢ်တမံၤလၢ လံၥ်ယိၤဟၣ်အတၢ်သးခုကစီၣ်ဒီတကတီၢ်ညါ အပူၤန့ၣ်လီၤ. တၢ်ကွၢ်ထံဆိကမိၣ်လံၥ်ကျိၤအံၤလီၤတံၢ်လီၤဆဲးန့ၣ်, ပထံၣ်အီၤ ဖဲယိၤဟၣ်အဆၢဒိၣ် ၆ အပူၤ လၢအဘၣ်ဃးဒီးတၢ်လုၢ်အီၣ်လုၢ်အီၦၤဂီၢ်မုၢ် ၅၀၀၀ အံၤန့ၣ်လီၤ (ယိၤဟၣ် ၆း၂၇, ၄၀, ၄၇, ၅၄, ၆၈). ကစၢ်ခ၇ံၥ်စံးလၢ အမ့ၢ်တၢ်မူအကိၣ်လီၤ (ယိၤဟၣ် ၆း၃၅). တၢ်အံၤအခီပညီမ့ၢ်ဝဲလၢ အတၢ် အိၣ်မူ, အတၢ်သံဒီးအတၢ်ဂဲၤဆၢထၢၣ်သမူထီၣ်က့ၤတဖၣ်န့ၣ် မ့ၢ်တၢ်အုၣ်က့ၤ ခီၣ်က့ၤအထူအယိၥ်အခီၣ်ထံးခီၣ်ဘိန့ၣ်လီၤ.

လံၥ်ကျိၤလၢအမ့ၢ်တၢ်မူအထူအယိၥ် မ့တမ့ၢ် တၢ်လၢအဒ်သိးဒီး အီၤန့ၣ် မၤအသးအစှၤကတၢၢ် ၁၇ ဘျီလၢလံၥ်ယိၤဟၣ်အတၢ်သးခုကစီၣ် အပူၤန့ၣ်လီၤ. တၢ်ကတိၤအံၤ တမ့ၢ်တၢ်ဒုးနဲၣ်လၢသးအတၢ်အိၣ်ဖျါတမံၤဘၣ်, မ့တမ့ၢ်ဒုးနဲၣ်ဆူတၢ်ကဲထီၣ်ဘၣ်ဃးၦၤအထူအယိၥ်ဘၣ် မ့တမ့ၢ် ဘၣ်ဃးဒီး မူကပိၤလိၤအတၢ်ဆိကမိၣ်ဘၣ်. မ့မ့ၢ်တခီ, ဒုးနဲၣ်လၢတၢ်စိတၢ်ကမီၤလၢ အဟ့ၣ်သးသမူလၢအဟဲစိၥ်တၢ်အုၣ်က့ၤခီၣ်က့ၤဒီးအခီပညီအိၣ်ဝဲလၢပတၢ် အိၣ်မူအခဲအံၤဒီး တၢ်အိၣ်မူလၢအကတၢၢ်တသ့ဝဲဘၣ် ဖဲကစၢ်ခ၇ံၥ်ဟဲက့ၤ ကဒီးအဆၢကတီၢ်န့ၣ်လီၤ. ဒ်ကစၢ်ခ၇ံၥ်ကဲထီၣ်တၢ်ညၣ်အသိး, တၢ်ဂဲၤ ဆၢထၢၣ်က့ၤလၢကစၢ်ခ၇ံၥ်စံးကတိၤအံၤ အိၣ်ထီၣ်အသးလၢတၢ်ဆၢကတီၢ်ဒီး တၢ်လီၢ်တၢ်ကျဲအပူၤ ဒီးလၢနီၢ်ခိနီၢ်ခီအပူၤန့ၣ်လီၤ. မ့ၢ်တၢ်ဂဲၤဆၢထၢၣ်က့ၤ လၢတၢ်သံအံၤအပူၤ, တၢ်မၤသီထီၣ်က့ၤသးသမူလၢပဒိးန့ၢ်ဘၣ်တ့ၢ်ဖဲသ၀ီ ဧ့ၤဒ့ၣ်အပူၤန့ၣ်လီၤ.

`ပကဒိးန့ၢ်ဘၣ်တၢ်မူအထူအယိၥ်ဒ်လဲၣ်. ယိၤဟၣ် ၃း၁၅, ၁၆; ယိၤဟၣ် ၅း၂၄; ယိၤဟၣ် ၆း၄၀, ၄၇; ယိၤဟၣ် ၈း၃၁; ယိၤဟၣ် ၁၂း၄၆; ယိၤဟၣ် ၂၀း၃၁.`

ခီဖျိတၢ်နၥ်ထဲတမံၤဧိၤ ပနၥ်လၢကစၢ်ခ၇ံၥ်ဟဲအိၣ်မူဒီးသံဝဲလၢ ပလီၢ်န့ၣ်လီၤ. တၢ်နၥ်အံၤ ဟဲဆူပအိၣ် လၢအမ့ၢ်တၢ်ဟ့ၣ်တမံၤလီၤ, ဘၣ်ဆၣ်ဒီး ပဘၣ်သ့ၣ်ညါဃုထၢလၢ ကဟ့ၣ်လီၤပနီၢ်ကစၢ်ဒၣ်ဝဲအသးဆူ ကစၢ်ခ၇ံၥ်အအိၣ်, သ့ၣ်နီၣ်ပီၢ်ယၢ်လီၤက့ၤသးဒီး ဟံးန့ၢ်အသွံၣ်လၢအမ့ၢ် ပတၢ်ပျၢ်တၢ်ဒဲးဘးဒီး တၢ်သ့ကဆှီကွံၥ်ပတၢ်ဒဲးဘးအဂီၢ်န့ၣ်လီၤ.

ဖဲကစၢ်ခ၇ံၥ်သံကွၢ်စီၤပ့းတရူးလၢ အဝဲစ့ၢ်ကီးကဟးသဒၣ်ကွံၥ်အီၤ အဂ့ၢ်န့ၣ်, စီၤပ့းတရူးစံးဆၢဝဲလၢ, "ကစၢ်ဧၢ, ပကလဲၤဆူမတၤတဂၤအအိၣ် လဲၣ်. တၢ်မူအထူအယိၥ်အတၢ်ကတိၤန့ၣ် အိၣ်ဒီးနၤလီၤ" (ယိၤဟၣ် ၆း၆၈). အအံၤပၥ်ဖျါထီၣ်တၢ်အုၣ်က့ၤခီၣ်က့ၤအသံးအကၥ်ဒီး လၢပကဟံးန့ၢ်အီၤ ဒ်လဲၣ်အဂ့ၢ်န့ၣ်လီၤ. တဟဲလၢတၢ်ကူၣ်သ့အတၢ်ဆိကမိၣ်ဘၣ်, တဟဲလၢ တၢ်စံၣ်စိၤတဲစိၤ မ့တမ့ၢ် တၢ်ကူၣ်သ့လၢအမ့ၢ်စဲးအ့ၣ် (science) အကျိၤ အကွၥ်ဘၣ်-တဟဲလၢၦၤကညီအတၢ်သိၣ်လိနဲၣ်လိခဲလၢၥ်တဖၣ်အံၤအပူၤ န့ၣ်ဘၣ်. ဟဲလၢကစၢ်ခ၇ံၥ်အအိၣ်, ၦၤလၢအအိၣ်ဒီးအနီၢ်ကစၢ်ဒၣ်ဝဲတၢ်မူ အထူအယိၥ်အံၤတဂၤအအိၣ်-ဟ့ၣ်လီၤဝဲကလီကလီဆူၦၤခဲလၢၥ်လၢ စံးဆၢ က့ၤသးစီဆှံ, ၦၤခဲလၢၥ်လၢကတူၢ်လိၥ်အီၤတဖၣ်န့ၣ်အဂီၢ်လီၤ.

`တၢ်အၢၣ်လီၤလၢ ကဒိးန့ၢ်ဘၣ်တၢ်မူအထူအယိၥ်အံၤ ဘၣ်ဒိဘၣ်ထံး တၢ်လၢပထံၣ်တၢ်အိၣ်မူတစိၢ်တလီၢ်ဖဲအံၤန့ၣ်သ့ဝဲဒ်လဲၣ်. မ့ၢ်အမၤဘၣ်ဒိ ဘၣ်ထံးတၢ်လၢပထံၣ်အီၤန့ၣ်ဒ်လဲၣ်.`