---
title:  ကျဲ, တၢ်မ့ၢ်တၢ်တီ, ဒီးတၢ်မူ
date:   30/11/2024
---

### တၢ်မၤလိတနွံအံၤအဂီၢ်ဖး
ယိၤဟၣ် ၁၃း၁-၂၀း ယိၤဟၣ် ၁၄း၁-၃; ဒၤနံးယ့လး ၇း၂၇; ယိၤဟၣ် ၁၄း၅-၁၁; ယိၤဟၣ် ၁၄; ကလီးစဲ ၁း၁၆, ၁၇; ယိၤဟၣ် ၅း၃၈-၄၀.

> <p>တၢ်ကလုၢ်ထူ</p>
> "ၦၤတထံၣ်ဘၣ်ယွၤနီတခီၣ်နီတဂၤဘၣ်. အဖိခွါတဂၤဃီအိၣ်လၢ ပၢ်အသးနၢ်ၦၢ်န့ၣ်, လီၣ်ဖျါထီၣ်လံအီၤလံ" (ယိၤဟၣ် ၁း၁၈).

လံၥ်ယိၤဟၣ်အတၢ်သးခုကစီၣ်အံၤ ဘၣ်တၢ်နီၤဖးအီၤလွံၢ်တီၤန့ၣ် လီၤ. တၢ်ကတိၤဆှၢနုၥ် (ယိၤဟၣ် ၁း၁-၁၈), တၢ်ပနီၣ်တဖၣ်အလံၥ် (ယိၤဟၣ် ၁း၁၉-၁၂း၅၀), တၢ်လၤတၢ်ကပီၤအလံၥ် (ယိၤဟၣ် ၁၃း၁-၂၀း၃၁), ဒီးတၢ်ကတိၤမၤကတၢၢ်က့ၤတၢ်ဂ့ၢ်တၢ်ကျိၤ (ယိၤဟၣ် ၂၁း၁-၂၅) သ့ၣ်တဖၣ် န့ၣ်လီၤ. ပတၢ်မၤလိတုၤလၢအဆၢကတီၢ်အံၤ ကွၢ်ထံဆိကမိၣ်တၢ်ဂ့ၢ်အါဒၣ် တက့ၢ်ဖဲတၢ်ကတိၤဆှၢနုၥ်ဒီးတၢ်ပနီၣ်တဖၣ်အတၢ်ကွဲးအံၤအပူၤ, ပၥ်ဖျါထီၣ် ကစၢ်ခ၇ံၥ်အဂ့ၢ် ခီဖျိအတၢ်မၤလီၤလးတဖၣ် (တၢ်ပနီၣ်တဖၣ်) အတၢ်စံး တၢ်ကတိၤဒီး အတၢ်သိၣ်လိနဲၣ်လိသ့ၣ်တဖၣ်န့ၣ်လီၤ. ပတၢ်မၤလိခဲအံၤန့ၣ် ကလဲၤဆူလံၥ်ယိၤဟၣ်သၢတီၤတတီၤအပူၤလၢအမ့ၢ်, လံၥ်တၢ်လၤတၢ်ကပီၤ အံၤန့ၣ်လီၤ.

လီၤသးအိၣ်မးတမံၤလၢ, တၢ်အမံၤဟူသၣ်ဖျါနွံထံၣ်လၢအမ့ၢ်, "ယမ့ၢ်" အတၢ်ပၥ်ဖျါအံၤ ဒုးအိၣ်ထီၣ်တိၤတဘိလၢ တၢ်ပနီၣ်တဖၣ်အလံၥ်ဒီး တၢ်လၤ တၢ်ကပီၤအလံၥ်အဘၢၣ်စၢၤန့ၣ်လီၤ. တၢ်သ့ၣ်တဖၣ်အံၤန့ၣ်မ့ၢ်ဝဲ, "တၢ်မူ အကိၣ်" (ယိၤဟၣ် ၆း၃၅, ၄၁, ၄၈, ၅၁), "ဟီၣ်ခိၣ်အတၢ်ကပီၤ" (ယိၤဟၣ် ၈း၁၂; ယိၤဟၣ် ၉း၅), "ကျဲစၢၤ" (ယိၤဟၣ် ၁၀း၇, ၉), "ၦၤကွၢ်သိလၢအဂ့ၤ" (ယိၤဟၣ် ၁၀း၁၁, ၁၄), "တၢ်ဂဲၤဆၢထၢၣ်က့ၤဒီးတၢ်မူ" (ယိၤဟၣ် ၁၁း၂၅), "ကျဲ, တၢ်မ့ၢ်တၢ်တီဒီးတၢ်မူ" (ယိၤဟၣ် ၁၄း၆) ဒီး "စပံးအမုၢ်နီၢ်နီၢ်" (ယိၤဟၣ် ၁၅း၁, ၅) န့ၣ်လီၤ.

တနွံအံၤ အတၢ်မၤလိန့ၣ် ကစးထီၣ်အသးလၢ ကစၢ်ခ၇ံၥ်အတၢ်စံး တၢ်ကတိၤလၢခံကတၢၢ်အတၢ်ပညိၣ်ဒီး အတၢ်ကတိၤဘၣ်ဃးတၢ်သ့န့ၢ် အပျဲၢ်အဘီၣ်သ့ၣ်တဖၣ်အခီၣ်အဂ့ၢ်အကျိၤန့ၣ်လီၤ. ၀ံၤကဒီးတစု, ကလဲၤ ကဒီးဆူ, "ယမ့ၢ်"အတၢ်ပၥ်ဖျါဖဲအဆၢဒိၣ် ၁၄ အပူၤလၢအမ့ၢ်, (ယမ့ၢ်ကျဲ, တၢ်မ့ၢ်တၢ်တီဒီးတၢ်မူ) အံၤန့ၣ်လီၤ.