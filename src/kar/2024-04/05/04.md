---
title:  "ကစၢ်ဧၢ, ဟ့ၣ်ယၤလၢထံအဝဲန့ၣ်"
date:   29/10/2024
---

"တုၤနုၤတဘျီ ယကဖှံထံဆှံလၢသုဖီခိၣ်, ဒီးသုကကဆှီထီၣ်လီၤ. ယကသ့စီသုတၢ်ဘၣ်အၢလၢသုလိၤခဲလၢၥ်, ဒီးသုတၢ်ဂီၤအတၢ်ဘၣ်အၢလၢ သုလိၤခဲလၢၥ်လီၤ. ဒီးယကဟ့ၣ်လီၤသုသးသီ, ဒီးသုသးဆိကမိၣ်တၢ်အသီ ယကပၥ်လၢသုပူၤ, ဒီးယကဟံးထီၣ်ကွံၥ်သုသးလၢၢ်လၢသုဖံးသုညၣ်အပူၤ, ဒီးယကဟ့ၣ်လီၤသုသးညၣ်လီၤ. ဒီးယကပၥ်ယသးလၢသုပူၤ, ဒီးဒုးလဲၤသုလၢ ယတၢ်သိၣ်တၢ်သီအပူၤ, ဒီးသုကတိၢ်န့ၢ်ယတၢ်စံၣ်ညီၣ်, ဒီးမၤအီၤလီၤ" (ယဃ့းစက့လး ၃၆း၂၅-၂၇).

`ယဃ့းစက့လး ၃၆း၂၅-၂၇ ဒုးအိၣ်ဖျါထီၣ်တၢ်မ့ၢ်တၢ်တီမနုၤ တဖၣ်လၢကစၢ်ခ၇ံၥ်အဲၣ်ဒိးဟ့ၣ်လီၤစီၤနံၤကဒ့မူးဒီး ပိၥ်မုၣ်လၢကမျၢကပၤ တဂၤအံၤလၢကျဲဒ်လဲၣ်.`

လၢတၢ်ဂ့ၢ်တၢ်ကျိၤခံမံၤလၢၥ်အပူၤအံၤ, ကစၢ်ခ၇ံၥ်ဃုလၢအတုၤဆူ ၦၤဂီၢ်မုၢ်အအိၣ် ဒ်သိးကပၥ်ဖျါထီၣ်နီၢ်သးအတၢ်မ့ၢ်တၢ်တီ, တုၤဒၣ်လဲၥ် အဝဲသူတၢ်ဘၣ်တ့လၢဟီၣ်ခိၣ်ချၢအံၤလၢအတၢ်ပၥ်ဖျါထီၣ်အပူၤအံၤစ့ၢ်ကီး န့ၣ်လီၤ.

လၢအခီၣ်ထံးန့ၢ်, ၦၤခံဂၤအံၤတနၢ်ပၢၢ်တၢ်လၢကစၢ်ခ၇ံၥ်စံးဝဲအံၤ အခီပညီန့ၣ်နီတဂၤဘၣ်. စီၤနံၤကဒ့မူးစံးဝဲ, ၦၤကညီတဂၤကအိၣ်ဖျဲၣ်ထီၣ် ကဒီးတစုကသ့ဝဲဒ်လဲၣ်. တၢ်အံၤန့ၣ်, မ့ၢ်အဝဲကက့ၤကဒါက့ၤဆူအမိၢ်ဟၢဖၢပူၤ ကသ့ဝဲလၢကျဲဒ်လဲၣ်. စီၤနံၤကဒ့မူးအတၢ်ဆိကမိၣ်အံၤ မ့ၢ်ဝဲတၢ်ဘၣ်ဃးဒီး ဟီၣ်ခိၣ်အပတီၢ် ဖဲကစၢ်ခ၇ံၥ်ဒုးနဲၣ်အီၤဆူတၢ်မ့ၢ်တၢ်တီအအိၣ်ဒၣ်လဲၥ်န့ၣ် လီၤ. ပိၥ်မုၣ်စ့ၢ်ကီး, ဟံးန့ၢ်ကစၢ်ခ၇ံၥ်အတၢ်ကတိၤဘၣ်ဃးထံအဂ့ၢ်လၢ အမ့ၢ်ဟီၣ်ခိၣ်အတၢ်လိၣ်ဘၣ်တမံၤ ဖဲကစၢ်ခ၇ံၥ်စံးကတိၤဘၣ်ဃးဒီးနီၢ်သး အတၢ်မ့ၢ်တၢ်တီဒၣ်လဲၥ်န့ၣ်လီၤ.

ပိၥ်မုၣ်အတၢ်စံးဆၢက့ၤကစၢ်ခ၇ံၥ်လၢ အတၢ်ကဟ့ၣ်လီၤအီၤထံအီ အဂ့ၢ်ဒ်အံၤ, "ဒ်သိးတၢ်သုတသူယသးလၢထံဒီး, ယသုတဟဲဒၢၣ်ထံဖဲအံၤ တဂ့ၤဒီး, ဟ့ၣ်ယၤလၢထံအဝဲန့ၣ်တက့ၢ်." (ယိၤဟၣ် ၄း၁၅). အဝဲဆိကမိၣ် လၢထံလၢကစၢ်ခ၇ံၥ်ဟ့ၣ်လီၤအီၤအံၤ ကသုးကွံၥ်အတၢ်ဟဲဆူကမျၢအံၤအဂီၢ် လီၤ. လၢတၢ်အံၤအဃိ, ကဒုးစှၤလီၤကွံၥ်အတၢ်ထံၣ်လိၥ်သးဒီး ၦၤလၢအဂၤ သ့ၣ်တဖၣ်န့ၣ်လီၤ. မ့ၢ်မးတၢ်စံးကတိၤသကိးလၢအဒိၣ်အမုၢ်တမံၤလၢ အဆီတလဲသးခ့ျမးလၢ ကစၢ်ခ၇ံၥ်အတၢ်ဃ့အီထံ ဆူပိၥ်မုၣ်အအိၣ်အံၤ ကဲထီၣ်ကဒါက့ၤလၢပိၥ်မုၣ်ဃ့အီက့ၤထံလၢအအိၣ်န့ၣ်လီၤ.

`ဖး ယိၤဟၣ် ၄း၁၆ တက့ၢ်. ကစၢ်ခ၇ံၥ်စံးဆၢက့ၤပိၥ်မုၣ်အတၢ် ဃ့ကညးအံၤဒ်လဲၣ်.`

သတူၢ်ကလၥ်န့ၣ်, ကစၢ်ခ၇ံၥ်ဆီတလဲက့ၤအတၢ်စံးကတိၤသကိးတၢ် အခိၣ်တီအံၤ, စံးဘၣ်ပိၥ်မုၣ်လၢ ကက့ၤကိးအ၀ၤဒီးဟဲက့ၤကဒါက့ၤန့ၣ်လီၤ. ဘၣ်မနုၤလၢဆီတလဲကွံၥ်တၢ်စံးတၢ်ကတိၤအဂ့ၢ်အကျိၤအံၤန့ၣ်လဲၣ်. ပိၥ်မုၣ် အတၢ်မၤတဖၣ် ပၥ်ဖျါထီၣ်အတၢ်ဟးဆှဲးၦၤဂၤန့ၣ်လီၤ. ကစၢ်ခ၇ံၥ်ဖးအသး သ့ဝဲန့ၣ်လီၤ. အဝဲကဘၣ်သဂၢၢ်တၢ်ဂ့ၢ်တၢ်ကျိၤအံၤ ဒ်သိးကဘျါက့ၤဝဲအဂီၢ် န့ၣ်လီၤ. "တချုးလၢသးသမူအံၤဒိးန့ၢ်ဘၣ်တၢ်ဟ့ၣ်လၢကစၢ်ခ၇ံၥ်အဲၣ်ဒိး ဟ့ၣ်လီၤအံၤဒ်ဘၣ်ဒီး, ပိၥ်မုၣ်အံၤကဘၣ်သ့ၣ်ညါအတၢ်ကမၣ်တဖၣ် ဒီးအတၢ် အုၣ်က့ၤခီၣ်က့ၤအကစၢ်န့ၣ်လီၤ." Ellen G. White, The Desire of Ages, p. 187.