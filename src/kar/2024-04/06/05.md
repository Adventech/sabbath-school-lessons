---
title:  ပၢ်အတၢ်အုၣ်အသး
date:   06/11/2024
---

လံၥ်ယိၤဟၣ်အတၢ်သးခုကစီၣ် စးထီၣ်အသးလၢတၢ်စံးကတိၤ တၢ်ဂ့ၢ်ဘၣ်ဃးတၢ်ကလုၢ် (တၢ်ပနီၣ်) လၢအအိၣ်ဒီးယွၤ, လၢအမ့ၢ်အတၢ် အိၣ်ဒီးပၢ်ကစၢ်ယွၤအဂ့ၢ်န့ၣ်လီၤ (ယိၤဟၣ် ၁း၁). ဖဲတၢ်ကလုၢ်အံၤ ကဲထီၣ် တၢ်ညၣ်ဒီး, သးစီဆှံအုၣ်အသးဘၣ်ဃးယ့ၣ်ရှူးခီဖျိအတၢ်အိၣ်ဆိးလၢအလိၤ ဖဲအဒိးဘျၢသးအကတီၢ်န့ၣ်လီၤ (ယိၤဟၣ် ၁း၃၂-၃၄). ဘၣ်ဆၣ်ဒီးပၢ်ကစၢ် စ့ၢ်ကီးအုၣ်အသးလၢကစၢ်ခ၇ံၥ်အတၢ်မၤစးထီၣ်အသးအဆိအကတီၢ်န့ၣ်လီၤ.

`ဖး ယိၤဟၣ် ၅း၃၆-၃၈. ကစၢ်ခ၇ံၥ်စံးကတိၤတၢ်ဂ့ၢ်ဖဲအံၤလၢ အဘၣ်ဃးဒီးပၢ်ကစၢ်န့ၣ် မ့ၢ်မနုၤလဲၣ်.`

ကစၢ်ခ၇ံၥ်ဒုးစဲဘူးအပၢ်ကစၢ်လၢ အတၢ်မၤဒီးအတၢ်မၤတၢ်လီၤလး တဖၣ်န့ၣ်လီၤ. အဝဲပၥ်ဖျါထီၣ်ၡဲၡဲလၢ ပၢ်ကစၢ်ဆှၢလီၤအီၤဒီးအုၣ်တ့ၢ်အသး ဘၣ်ဃးဒီးအီၤန့ၣ်လီၤ.

`ဖး မးသဲ ၃း၁၇; မးသဲ ၁၇း၅; မၢ်ကူး ၁း၁; ဒီး လူၤကၣ် ၃း၂၂ (ကွၢ်စ့ၢ်ကီး ၂ပ့းတရူး ၁း၁၇, ၁၈ တက့ၢ်). ပၢ်ကစၢ်စံးကတိၤတၢ်ဂ့ၢ် ဘၣ်ဃးယ့ၣ်ရှူးဒ်လဲၣ်.`

ဖဲကစၢ်ခ၇ံၥ်ဒိးဘျၢအသးလၢထံအကတီၢ်န့ၣ်, ပၢ်ကစၢ်ဒီးသးစီဆှံ ပၥ်ဖှိၣ်ထီၣ်အသးဒီး ဖိခွါကစၢ်ဒုးအိၣ်ထီၣ်တၢ်မၤအသးလၢအ၇့ဒိၣ်တမံၤအံၤ, တၢ်စးထီၣ်ကစၢ်ခ၇ံၥ်အတၢ်ဖံးတၢ်မၤအံၤအခီၣ်ထံးန့ၣ်လီၤ. ပၢ်ကစၢ်စံးဝဲလၢ ကစၢ်ခ၇ံၥ်န့ၣ် မ့ၢ်အဖိခွါလၢအအဲၣ်ဒီး ဘၣ်အသးလၢအီၤတဂၤန့ၣ်လီၤ. ဘၣ်ဆၣ်ဒီး, ဖဲကစၢ်ခ၇ံၥ်အတၢ်မၤလၢအ၇့ဒိၣ်အကတီၢ်န့ၣ်, ပၢ်ကစၢ်ယွၤ စံးကတိၤတၢ်ကဒီးတဘျီ, တဘျီအံၤ ဘၣ်တၢ်မၤနီၣ်မၤဃါအီၤဖဲလံၥ်ယိၤဟၣ် အတၢ်သးခုကစီၣ်အပူၤန့ၣ်လီၤ.

တၢ်သ့ၣ်တဖၣ်အံၤ တုၤထီၣ်လၢအထီကတၢၢ် ဖဲကစၢ်ခ၇ံၥ်အတၢ်မၤ လၢအလီၢ်ခံအကတီၢ်န့ၣ်လီၤ. တၢ်ဘူၣ်တၢ်ဘါခိၣ်နၢ်တဖၣ် တြီအီၤတန့ၢ် ဘၣ်ဒီး (ယိၤဟၣ် ၁၂း၁၉) အဲၣ်ဒိးလၢအဝဲကဘၣ်သံဝဲဒၣ်အံၤနီၢ်မးန့ၣ်လီၤ. ၦၤဂီၢ်မုၢ်လူၤပိၥ်အခံအါအါဂီၢ်ဂီၢ်, လီၤဆီဒၣ်တၢ်ဒ်ၦၤဂီၢ်မုၢ်အါထီၣ်ဝဲဒၣ် အသိးဒီး, နၢ်ဟူလၢၦၤလၢအထံၣ်ဘၣ်ကစၢ်ခ၇ံၥ်ဒုးမူထီၣ်က့ၤစီၤလါစရူးတဖၣ် အတၢ်အုၣ်အသးဒီး (ယိၤဟၣ် ၁၂း၁၇, ၁၈) စးထီၣ်ပိၥ်ကစၢ်ခ၇ံၥ်အခံန့ၣ် လီၤ. တုၤဒၣ်လဲၥ်ၦၤဟ့းလ့ၣ်ဖိသ့ၣ်တဖၣ် အဲၣ်ဒိးထံၣ်ဘၣ်သးကစၢ်ခ၇ံၥ်န့ၣ် လီၤ.

လၢတၢ်အံၤအဂီၢ်အံၤန့ၣ်, ဖဲပကွၢ်ကစၢ်ခ၇ံၥ်အတၢ်ကတိၤဖဲ ယိၤဟၣ် ၁၂း၂၈ အပူၤ လၢအမ့ၢ်, "ပၢ်ဧၢ, ဒုးလၤကပီၤနမံၤတက့ၢ်" မၤကဒီးတစု ပၢ်ယွၤစံးကတိၤတၢ်လၢမူခိၣ်လၢအမ့ၢ်, "ယဒုးလၤကပီၤလံ, ဒီးယကဒုး လၤကပီၤကဒီးလီၤ" ယိၤဟၣ် ၁၂း၂၈.

ဒ်ပထံၣ်ဘၣ်တ့ၢ်လံအသိး, ကစၢ်ခ၇ံၥ်အတၢ်လၤတၢ်ကပီၤ အနၣ်၇ံၣ်န့ၣ် မ့ၢ်ထူၣ်စုညါလီၤ. လၢတၢ်န့ၣ်အဃိ, ပၢ်ကစၢ်အတၢ်အုၣ်အသး ဘၣ်ဃးကစၢ်ခ၇ံၥ်အံၤဒုးနဲၣ်ဆူယွၤအသိဖိအတၢ်လုၢ်ထီၣ်အဒိၣ်အမုၢ်လၢ ၦၤဟီၣ်ခိၣ်ဖိအတၢ်ဒဲးဘးအဂီၢ်န့ၣ်လီၤ. မ့ၢ်တၢ်အထီကတၢၢ်လၢ ကစၢ်ခ၇ံၥ် အတၢ်မၤလၢဟီၣ်ခိၣ်ချၢအံၤန့ၣ်လီၤ. အတၢ်သံလၢပဂီၢ်အံၤ ဟ့ၣ်လီၤ တၢ်ဒဲးဘးအဘူးအလဲခဲလၢၥ်, ဒီးလၢကစၢ်ခ၇ံၥ်အပူၤ ခီဖျိတၢ်နၥ်န့ၣ်, ပတဘၣ်သဂၢၢ်ဘၣ်တၢ်ဒဲးဘးအဘူးအလဲအံၤလၢပနီၢ်ကစၢ်ဒၣ်ဝဲလၢၤနီတစု ဘၣ်န့ၣ်လီၤ.