---
title:  တၢ်တူၢ်လိၥ်ဒီးတၢ်တတူၢ်လိၥ်ဘၣ်
date:   05/11/2024
---

တၢ်မၤလိ (၂) ပၥ်ဖျါထီၣ်တ့ၢ်တၢ်လုၢ်အီၣ်ၦၤဂီၢ်မုၢ် ၅၀၀၀ အဂ့ၢ် ဖဲယိၤဟၣ် ၆ အပူၤလီၤ, ဘၣ်ဆၣ်ဒီးတပၥ်ဖျါထီၣ်ပူလၢအကတၢၢ်အံၤ အတၢ်ဂ့ၢ်တၢ်ကျိၤလၢကဘၣ်မၤလိအီၤဖဲအံၤအပူၤန့ၣ်ဘၣ်.

`ဖး ယိၤဟၣ် ၆း၅၁-၇၁ တက့ၢ်. ကစၢ်ခ၇ံၥ်စံးကတိၤတၢ်လၢ ၦၤဂီၢ်မုၢ်သ့ၣ်တဖၣ် အိၣ်ဒီးတၢ်ကီတၢ်ခဲလၢကတူၢ်လိၥ်တၢ်န့ၣ် မ့ၢ်မနုၤလဲၣ်.`

တုၤမ့ၢ်ကစၢ်ခ၇ံၥ်ဒုးအီၣ်ဒုးအီၦၤဂီၢ်မုၢ်သ့ၣ်တဖၣ်၀ံၤအလီၢ်ခံဒီး, ၦၤဂီၢ်မုၢ်သ့ၣ်တဖၣ်န့ၣ် အိၣ်ကတဲၥ်ကတီၤအသးလၢ ကဒုးကဲထီၣ်ကစၢ်ခ၇ံၥ် လၢစီၤပၤတဂၤန့ၣ်လီၤ (ယိၤဟၣ် ၆း၁-၁၅). ဘၣ်ဆၣ်ဒီး တုၤမ့ၢ်အဝဲစံးကတိၤ တၢ်ဒီးၦၤဂီၢ်မုၢ်ဖဲ ကပ့း၇နီၣ်အတၢ်လုၢ်ဟံၣ်အပူၤန့ၣ်, အဝဲပၥ်ဖျါထီၣ် တၢ်လီၤလးအခီပညီလၢ နီၢ်သးတကပၤ, စံးဝဲလၢ, 'ယမ့ၢ်တၢ်မူအကိၣ်' န့ၣ် လီၤ (ယိၤဟၣ် ၆း၃၅). အဝဲမၤဒိၣ်ထီၣ်အခီပညီလီၤတံၢ်လီၤဆဲးလၢ ကိၣ်အံၤ မ့ၢ်အဖံးအညၣ်လၢအဟ့ၣ်လီၤဆူဟီၣ်ခိၣ်အတၢ်အိၣ်မူအိၣ်ဂဲၤအဂီၢ်န့ၣ်လီၤ (ယိၤဟၣ် ၆း၅၁).

တၢ်စံးတၢ်ကတိၤအံၤ အိးထီၣ်ၦၤဂီၢ်မုၢ်သ့ၣ်တဖၣ်အမဲၥ်လၢ ကစၢ်ခ၇ံၥ်အံၤတမ့ၢ်အဝဲသ့ၣ်စီၤပၤလၢဟီၣ်ခိၣ်ချၢအံၤန့ၣ်ဘၣ်အဂ့ၢ်လီၤ. အဝဲ တဘၣ်ထွဲဒီးဟီၣ်ခိၣ်စီၤပၤအတၢ်ဖံးတၢ်မၤန့ၣ်ဘၣ်, အဝဲသ့ၣ်ဂ့ၢ်လိၥ်တၢ် ဆီတလဲကွံၥ်သးလၢ အကလဲလိၥ်က့ၤအဝဲသ့ၣ်တၢ်ဆိကမိၣ်အကျဲလၢ ကတူၢ်လိၥ်ကစၢ်ခ၇ံၥ်လၢ အမ့ၢ်မ့းၡံအၤတဂၤန့ၣ်လီၤ. အပျဲၢ်အဘီၣ်အါဒံ အါဂၤပၥ်တ့ၢ်ကွံၥ်အီၤလၢတၢ်ဂ့ၢ်အံၤအဃိန့ၣ်လီၤ (ယိၤဟၣ် ၆း၆၆).

လၢၦၤကညီအတၢ်ထံၣ်အပူၤန့ၣ်, ကကီမးဝဲလၢ ကစၢ်ခ၇ံၥ်အဂီၢ် န့ၣ်လီၤ. ၦၤကမျၢၢ်သ့ၣ်တဖၣ်အတၢ်သ့ၣ်ညါနၢ်ပၢၢ်န့ၣ် မ့ၢ်တၢ်လၢအမၤမုၥ် သးတမံၤန့ၣ်လီၤ. ၦၤလၢအတအဲၣ်ဒိးၦၤအဲၣ်အီၤဘၣ်န့ၣ် မ့ၢ်အိၣ်စ့ၢ်ကီးဧါ. ဘၣ်ဆၣ်ဒီးတုၤမ့ၢ်ထံၣ်ဘၣ်ၦၤဂီၢ်မုၢ်သ့ၣ်တဖၣ်ထုးကွံၥ်အသးဒီး သံကွၢ်သံဒိး တၢ်ဂ့ၢ်တၢ်ကျိၤအံၤ မ့ၢ်တၢ်လၢအလီၤသူၣ်ဟးဂူၥ်သးဟးဂီၤဒိၣ်မးစ့ၢ်ကီးန့ၣ် လီၤ. ဖဲထံၣ်ဘၣ်ဝဲလၢၦၤဂီၢ်မုၢ်သ့ၣ်တဖၣ်ဟးထီၣ်ကွံၥ်ဒီး, ကစၢ်ခ၇ံၥ်သံကွၢ် အပျဲၢ်အဘီၣ်လၢအဘူးဒီးအီၤတဆံခံဂၤအံၤလၢမ့ၢ်အဝဲသ့ၣ်စ့ၢ်ကီးအဲၣ်ဒိး က့ၤကဒါက့ၤစ့ၢ်ကီးဧါအဂ့ၢ်န့ၣ်လီၤ.

ဖဲအံၤန့ၣ် စီၤပ့းတရူးအၢၣ်လီၤသးလၢ အလီၤလိၣ်လီၤလးလၢ အမ့ၢ်တၢ်အုၣ်အသးကဒီးတမံၤလၢ ကစၢ်ခ၇ံၥ်အံၤ အိၣ်ဒီးမနုၤတမံၤဒီး အမ့ၢ် မတၤတဂၤအဂ့ၢ်လၢအမ့ၢ်, "ကစၢ်ဧၢ, ပကလဲၤဆူမတၤတဂၤအအိၣ်လဲၣ်. တၢ်မူအထူအယိၥ်အတၢ်ကတိၤန့ၣ် အိၣ်ဒီးနၤလီၤ. ဒီးပနၥ်လံ, ပသ့ၣ်ညါလံ လၢနမ့ၢ်ယွၤအတၢ်စီဆှံတဂၤန့ၣ်လီၤ" (ယိၤဟၣ် ၆း၆၈, ၆၉).

ပျဲၢ်ဘီၣ်သ့ၣ်တဖၣ်န့ၣ် အိၣ်ဒီးကစၢ်ခ၇ံၥ်လၢအနံၣ်သ့ၣ်တဖၣ် အတီၢ်ပူၤ, လဲၤဃုၥ်တၢ်ဒီးအီၤ, ထံၣ်ဘၣ်အတၢ်မၤလီၤလးတဖၣ်, ဒိကနၣ် ဘၣ်အတၢ်စံၣ်တဲၤတဲလီၤသ့ၣ်တဖၣ်န့ၣ်လီၤ. လၢအဝဲသ့ၣ်အတၢ်လဲၤခီဖျိ အပူၤန့ၣ်, သ့ၣ်ညါဝဲလၢ ၦၤလၢကဘၣ်ထိၣ်သတြီၤဒီးကစၢ်ခ၇ံၥ်န့ၣ် တအိၣ် နီတဂၤဘၣ်. အဝဲသ့ၣ်အတၢ်နၥ်န့ၣ် မ့ၢ်ဝဲၦၤတဂၤအံၤမ့ၢ်မ့းၡံအၤ-အဝဲသ့ၣ် အတၢ်နၢ်ပၢၢ်မ့ၢ်ကမၣ်ဘၣ်ဃးအတၢ်ဟဲအံၤအတၢ်တိၥ်ပၥ်ဒၣ်လဲၥ်အဂ့ၢ် အကျိၤန့ၣ်လီၤ. တုၤလၢအတၢ်သံဒီးအတၢ်ဂဲၤဆၢထၢၣ်က့ၤ၀ံၤအလီၢ်ခံမး, အဝဲသ့ၣ်တဖၣ်နၢ်ပၢၢ်လၢ အတၢ်ဟဲအံၤအဂ့ၢ်အကျိၤန့ၣ်လီၤ.

`ပဒိးန့ၢ်ဘၣ်တၢ်မၤလိဖဲပူအပူၤအံၤ လၢအဘၣ်ဃးဒီးၦၤအါအါ ကလဲၥ်သ့ၣ်တဖၣ်န့ၣ် အါဒၣ်တက့ၢ်ကမၣ်ဝဲအဂ့ၢ်အံၤသ့ဝဲဒ်လဲၣ်. ဘၣ်မနုၤလၢ ပဘၣ်သ့ၣ်နီၣ်ထီၣ်, လီၤဆီဒၣ်တၢ်လၢ အဘၣ်ဃးဒီးပတၢ်စူၢ်တၢ်နၥ်လၢ ၦၤအါဂၤတတူၢ်လိၥ်အီၤဘၣ်, တုၤဒၣ်လဲၥ်ခ၇ံၥ်ဖိအါအါကလဲၥ်တတူၢ်လိၥ် ဘၣ်အံၤအဂီၢ်န့ၣ်လဲၣ်.`