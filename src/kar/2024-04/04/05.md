---
title:  စီၤဖံလံးပူးဒီးစီၤနၤသန့လး
date:   23/10/2024
---

`ဖး ယိၤဟၣ် ၁း၄၃-၄၆ တက့ၢ်. စီၤဖံလံးပူးအတၢ်ကစီၣ် လီၣ်ဖျါထီၣ်အတၢ်စူၢ်တၢ်နၥ်ကစၢ်ခ၇ံၥ်လၢမနုၤတမံၤလဲၣ်.`

စီၤဖံလံးပူးအိၣ်လၢဘ့ၤသစဲဒၤအတၢ်လီၢ် ဒ်စီၤအၣ်ဒ၇့းဒီးစီၤပ့းတရူး အသိးန့ၣ်လီၤ. အဝဲထံၣ်န့ၢ်အတံၤသကိးစီၤနၤသန့လးဒီး စံးအီၤတၢ်ဂ့ၢ် ဘၣ်ဃးဒီးကစၢ်ခ၇ံၥ်န့ၣ်လီၤ. ဘျၢတၢ်စီၤယိၤဟၣ်ကိးကစၢ်ခ၇ံၥ်လၢ, "ကစၢ်ယွၤအသိဖိ" လီၤ. စီၤအၣ်ဒ၇့းစံးဘၣ်တ့ၢ်စီၤပ့းတရူးလၢ အဝဲထံၣ်ဘၣ် "မ့းၡံအၤလံ" န့ၣ်လီၤ. ဘၣ်ဆၣ်ဒီး, စီၤဖံလံးပူးကိးကစၢ်ခ၇ံၥ်လၢ အမ့ၢ် ၦၤတဂၤလၢစီၤမိၤၡွဒီး၀ံသ့ၣ်တဖၣ်ကွဲးတၢ်လၢအဂ့ၢ်ဒီး ကိးအါထီၣ်ဝဲအမံၤလၢ, "ၦၤနစၤ၇့းဖိယ့ၣ်ရှူး" န့ၣ်လီၤ. အတၢ်စံးကတိၤနစၤ၇့းအဂ့ၢ်အံၤ ဒုးအိၣ်ထီၣ် တၢ်စံးဆၢက့ၤဆူၣ်ဆူၣ်လၢအတံၤသကိးအအိၣ်န့ၣ်လီၤ.

ဖျါမးလၢစီၤနၤသန့လးန့ၣ် အိၣ်ဒီးသးအတၢ်ဒီဒါ, အတၢ်သးက့ၣ်လၢ ၀့ၢ်နစၤ၇့းအဖီခိၣ်န့ၣ်လီၤ. မ့ၢ်မးတၢ်လီၤတံၢ်လီၤဆဲးတမံၤလၢ စီၤပၤတဟဲထီၣ် ဆူ၀့ၢ်လၢကျဲကပၤအံၤအပူၤန့ၣ်ဘၣ်လီၤ. တၢ်ပၥ်အသးဒ်အံၤ တဒုးထံၣ် တၢ်လၢၦၤဂၤအလုၢ်အၦ့ၤအိၣ်ဝဲအဂ့ၢ်ဘၣ်လီၤ. ဖျါမးလၢစီၤဖံလံးပူးသ့ၣ်ညါ လၢခီဖျိအတၢ်စံးတၢ်ကတိၤဒီး စီၤနၤသန့လးလၢအပူၤတ့ၢ်ကွံၥ်ဘၣ်ဃးဒီး တၢ်မၤနၢၤတၢ်သူၣ်က့ၣ်သးကါအတၢ်ပၥ်သးန့ၣ် မ့ၢ်တၢ်ဆိကမိၣ်လၢအဒိၣ် တမံၤ မ့တမ့ၢ်တဘၣ်ဃးတၢ်ဘူၣ်တၢ်ဘါအတၢ်ဂ့ၢ်လိၥ်ဘှီလိၥ်အဂ့ၢ်ဘၣ်, လၢအလီၢ်န့ၣ် မ့ၢ်ကွဲမုၥ်ၦၤတဂၤလၢ်လၢ်လၢကလဲၤခီဖျိဘၣ်တၢ်မ့ၢ်တၢ်တီ လၢအနီၢ်ကစၢ်ဒၣ်ဝဲအဂီၢ်န့ၣ်လီၤ. အဝဲစံးညီညီဖိလၢ, "ဟဲဒီးကွၢ်တက့ၢ်" န့ၣ်လီၤ, အအံၤမ့ၢ်တၢ်တမံၤလၢစီၤနၤသန့လးမၤတ့ၢ်ဝဲဒၣ်လီၤ. အဝဲလဲၤဒီး ထံၣ်တ့ၢ်ဝဲလီၤ.

`ဖး ယိၤဟၣ် ၁း၄၇-၅၁ တက့ၢ်. ကစၢ်ခ၇ံၥ်စံးကတိၤတၢ်ဒီး နၤသန့လးလၢ အဝဲမ့ၢ်မတၤတဂၤအဂ့ၢ်, ဒီးစီၤနၤသန့လးစံးဆၢက့ၤဝဲဒၣ် ဒ်လဲၣ်.`

တၢ်လၢအလီၤမၢ်ကွံၥ်ဖဲအဆၢဖိ ၄၆ ဒီး ၄၇ အဘၢၣ်စၢၤန့ၣ် မ့ၢ်တၢ်ဂ့ၢ်တၢ်ကျိၤလီၤတံၢ်လီၤဆဲးလၢအ၇့ဒိၣ်မးတမံၤ လၢစီၤနၤသန့လး စံးဆၢက့ၤစီၤဖံလံးပူးအတၢ်ကွဲမုၥ်ဒ်လဲၣ်ဒ်လဲၣ်အဂ့ၢ်န့ၣ်လီၤ. စီၤနၤသန့လး ဂဲၤဆၢထၢၣ်ဒီးလဲၤကွၢ်ဝဲလီၤ. မ့ၢ်နၥ်သက့ဒ်န့ၣ်ဒီး, တံၤသကိးအတၢ်၇့လိၥ်သး ဒီးစီၤဖံလံးပူးန့ၣ် ဒိၣ်န့ၢ်ကျၢၤန့ၢ်အတၢ်သူၣ်က့ၣ်သးကါတၢ်အဃိဒီး အတၢ် အိၣ်မူဆီတလဲတ့ၢ်အသးတကတီၢ်ဃီဖဲန့ၣ်လီၤ.

ကစၢ်ခ၇ံၥ်စံးကတိၤတ့ၢ်တၢ်ကတိၤလၢအဂ့ၤ ဘၣ်ဃးဒီးစီၤနၤသန့လး, ကိးအီၤလၢ "ၦၤအံၣ်စ၇့လးဖိနီၢ်နီၢ်, လၢတၢ်လီတၢ်၀့ၤတအိၣ်ဘၣ်အပူၤန့ၣ်လီၤ" (ယိၤဟၣ် ၁း၄၇). မ့ၢ်တၢ်ထိၣ်သတြီၤအဒိၣ်တမံၤလၢ စီၤနၤသန့လးစံးကတိၤ တၢ်ဘၣ်ဃးကစၢ်ခ၇ံၥ်အဂ့ၢ်န့ၣ်လီၤ (ယိၤဟၣ် ၁း၄၆). စီၤနၤသန့ၤလး စံးဆၢက့ၤလၢ တၢ်လီၤကမၢကမၣ်အပူၤလီၤ. အဂ့ၢ်ဒ်လဲၣ်အဝဲတထံၣ်ဘၣ်တ့ၢ် ကစၢ်ခ၇ံၥ်လၢအပူၤကွံၥ်နီတဘျီဘၣ်အဃိန့ၣ်လီၤ.

မၤကဒီးတစု, ကစၢ်ခ၇ံၥ်စံးကတိၤတၢ်ဂ့ၢ်လၢအဝဲထံၣ်ဘၣ် စီၤနၤသန့လးလၢချၢၣ်ဒၢထူၣ်အဖီလၥ်အဂ့ၢ်န့ၣ်လီၤ. (ကွၢ် Ellen G. White, The Desire of Ages, pp. 140, 141) အဆၢကတီၢ်ဖဲန့ၣ်, စီၤနၤသန့လး အၢၣ်လီၤအီလီၤအတၢ်ကမၣ်လၢအဒိၣ်အမုၢ်တမံၤ, ကိးကစၢ်ခ၇ံၥ်လၢ, ၇ၤဘံ, ယွၤအဖိခွါ, ဒီးအံၣ်စ၇့လးအစီၤပၤန့ၣ်လီၤ. ကွၢ်ထံကွၢ်ဆးဖဲအံၤတက့ၢ်, တၢ်လီၣ်ဖျါလၢအဆံးကတၢၢ်အံၤ ဆှၢဃီၤတၢ်ဆူတၢ်အၢၣ်လီၤအီလီၤတၢ်ကမၣ် အဒိၣ်ကတၢၢ်လၢတၢ်စူၢ်တၢ်နၥ်အပူၤန့ၣ်လီၤ.