---
title:  တၢ်လီၤလးလၢဘ့ၤသ့းစဒါအနိၣ်ဃၢၤ
date:   01/10/2024
---

တၢ်ပနီၣ်လီၤလးလၢခံတမံၤ လၢစီၤယိၤဟၣ်မၤနီၣ်မၤဃါန့ၣ် မၤအသးဖဲဘ့ၤသ့းစဒါအနိၣ်ဃၢၤန့ၣ်လီၤ (ယိၤဟၣ် ၅း၁-၉). ဘၣ်တၢ်နၥ် အီၤလၢအမ့ၢ်မူခိၣ်ကလူးမၤဟူးဂဲၤထီၣ်ထံဒီး ၦၤအဆိကတၢၢ်တဂၤလၢ အလဲၤတုၤဆူနိၣ်ပူၤအံၤန့ၣ် ကဘျါက့ၤဝဲဒၣ်န့ၣ်လီၤ. လၢတၢ်န့ၣ်အဃိ, တၢ်လဲၤနုၥ်ကျဲလၢနိၣ်အပူၤအံၤ ၦဲၤဒီးၦၤလၢအမုၢ်လၢ်တၢ်လၢကဘျါက့ၤဝဲအဂီၢ် ဖဲနိၣ်အံၤဟူးထီၣ်ဂဲၤထီၣ်ကဒီးတဘျီန့ၣ်လီၤ. ကစၢ်ခ၇ံၥ်လဲၤဆူ၀့ၢ်ယရူၤၡလ့ၣ် အပူၤ ဒီးဖဲအဝဲလဲၤခီဂၥ်ဘၣ်နိၣ်အံၤအကတီၢ်န့ၣ်, အဝဲထံၣ်ဘၣ်ၦၤဂီၢ်မုၣ် သ့ၣ်တဖၣ်ဖဲအံၤန့ၣ်လီၤ.

ကမ့ၢ်တၢ်ထံၣ်မနုၤအံၤစ့ၢ်ကီးလဲၣ်. ၦၤတနီၤနီၤန့ၣ်, ဘၣ်တၢ်ဆါ နးမး, ခိးတၢ်ဒီးခိးတၢ်လၢကဘျါက့ၤဝဲအဂီၢ် ဒ်သိးထံကဟူးဂဲၤထီၣ်ဝဲလၢ အတမၤအသးဒ်နီတစုဘၣ်န့ၣ်လီၤ. မ့ၢ်မးတၢ်အခွဲးအယၥ်လၢကစၢ်ခ၇ံၥ် အဂီၢ်တမံၤမးလဲၣ်.

`ဖး ယိၤဟၣ် ၅း၁-၉ တက့ၢ်. အဂ့ၢ်ဒ်လဲၣ် ၦၤတဂၤလၢ်လၢ်လၢ နိၣ်ဃၢၤအံၤ အဲၣ်ဒိးလၢကဘျါက့ၤဝဲအဃိ, ဘၣ်မနုၤလၢကစၢ်ခ၇ံၥ်သံကွၢ် ၦၤသံတခီပၤတဂၤအံၤလၢ မ့ၢ်အအဲၣ်ဒိးဘျါက့ၤဝဲအဂ့ၢ်အံၤန့ၣ်လဲၣ်. (ယိၤဟၣ် ၅း၆).`

ဖဲၦၤဆါတဂၤဆါတ့ၢ်ဝဲယံၥ်တ့ၢ်မးလံန့ၣ်, တၢ်ဆူးတၢ်ဆါအံၤ ကဲထီၣ်တၢ်လၢအညီနုၢ်ဝဲတမံၤဒီး ဖျါလၢလီၤဆီဝဲဒၣ်မး, တဘျီဘျီကဲထီၣ် တၢ်မၤတံၥ်တၥ်တမံၤလၢပပၥ်တ့ၢ်ကွံၥ်ၦၤဟးတသ့ဘၣ်တဂၤအံၤန့ၣ်လီၤ. ၦၤတဂၤအံၤစံးဆၢက့ၤဝဲလၢ အအဲၣ်ဒိးဘျါက့ၤဝဲဒၣ်အဂ့ၢ်န့ၣ်လီၤ. တၢ်ကီ တၢ်ခဲအံၤန့ၣ် မ့ၢ်ဝဲအတၢ်လူၤဃုထံၣ်န့ၢ်တၢ်လၢအလီၢ်အကျဲကမၣ်အပူၤလီၤ, ဖဲၦၤလၢအမၤဘျါက့ၤအခီၣ်သ့တဂၤအံၤန့ၣ် ဆၢထၢၣ်လၢအမဲၥ်ညါအကတီၢ် ဒၣ်လဲၥ်န့ၣ်လီၤ. ၦၤတဂၤအံၤတသ့ၣ်ညါၦၤစံးကတိၤတၢ်ဒီးအီၤတဂၤအံၤန့ၣ် ဘၣ်, တုၤလၢအဘျါက့ၤ၀ံၤအလီၢ်ခံဒၣ်လဲၥ်ဘၣ်ဆၣ်, အဝဲကြၢးလၢကဘၣ် သ့ၣ်ညါကစၢ်ခ၇ံၥ်အံၤ ကမ့ၢ်ၦၤလၢအလီၤဆီတဂၤန့ၣ်လီၤ.

ကစၢ်ခ၇ံၥ်တစံးလၢၦၤတူၢ်ဘၣ်တၢ်နးတၢ်ဖှီၣ်တဂၤအံၤ ကအိၣ်ဒီး တၢ်စူၢ်အီၤနၥ်အီၤအဂ့ၢ်ဘၣ်လီၤ. အဝဲစံးဝဲယိယိဖိလၢအမ့ၢ်, "ဂဲၤဆၢထၢၣ်, ဟံးန့ၢ်နလီၢ်မံ, ဒီးဟးထီၣ်တက့ၢ်." ဘၣ်ဆၣ်ဒီး ၦၤဆါတဂၤအံၤ စူၢ်နၥ်ဝဲ တၢ်စံးတၢ်ကတိၤအံၤန့ၣ်လီၤ. အထူၣ်အပျၢ်အတၢ်ဂံၢ်တၢ်ဘါခဲလၢၥ်လၢ ၦဲၤဒီးတၢ်အိၣ်မူအသီ, ဒီးခီၣ်လၢတဂ့ၤဘၣ်အံၤ ဘျါက့ၤဝဲဒၣ်န့ၣ်လီၤ. လၢတၢ်သံကွၢ်သံဒိးတၢ်တအိၣ်ဘၣ်အပူၤ အဝဲဒိကနၣ်ကစၢ်ခ၇ံၥ်အတၢ် ကလုၢ်, ဒီးအထူၣ်အပျၢ်ဟူးထီၣ်ဂဲၤထီၣ်ဝဲဒ်အမုၢ်လၢ်ဝဲလၢတၢ်သးအိၣ်အပူၤ အဃိန့ၣ်လီၤ. လၢအတၢ်ဃ့ၢ်သဖှိထီၣ်လၢခီၣ်အပူၤ, အထံၣ်လီၤအသးလၢ အမ့ၢ်ၦၤဟူးဂဲၤသ့တဂၤ-ကစၢ်ခ၇ံၥ်တဟ့ၣ်အီၤတၢ်အုၣ်ခီၣ်သးလၢ ကစၢ်ယွၤ အတၢ်မၤစၢၤအဂီၢ်ဘၣ်. အဝဲကအိၣ်ပတုၥ်လၢတၢ်သးဒ့ဒီအပူၤသ့ၣ်သ့ၣ်, ဒီးတဒိးန့ၢ်ဘၣ်လၢၤတၢ်မၤဘျါက့ၤအီၤဘၣ်သ့ဝဲန့ၣ်လီၤ. ဘၣ်ဆၣ်ဒီး, အဝဲနၥ် ကစၢ်ခ၇ံၥ်အတၢ်ကတိၤအံၤ ဒီးလၢတၢ်လူၤပိၥ်ထွဲလၢတၢ်မၤအပူၤဒီး အဝဲ ဒိးန့ၢ်ဘၣ်က့ၤတၢ်ဂံၢ်တၢ်ဘါန့ၣ်လီၤ. Ellen G. White, The Desire of Ages, pp. 202, 203.

လၢတၢ်မၤအသး၀ံၤအလီၢ်ခံဒီး, ကစၢ်ခ၇ံၥ်ဘၣ်သဂၢၢ်ဒီးၦၤတဂၤအံၤ ဖဲတၢ်လုၢ်ဟံၣ်အပူၤဒီး စံးဘၣ်အီၤ, "ကွၢ်ကွၢ်, နအိၣ်ဆူၣ်အိၣ်ခ့ျလီၤ. ဒ်သိး တၢ်နးန့ၢ်အလီၢ်သုတဘၣ်နၤတဂ့ၤဒီး, သုတမၤလၢၤတၢ်ဒဲးဘးတဂ့ၤ" ယိၤဟၣ် ၅း၁၄. တၢ်ဘၣ်ထွဲလိၥ်အသးလၢတၢ်ဆူးတၢ်ဆါဒီးတၢ်ဒဲးဘးအဘၢၣ်စၢၤအံၤ မ့ၢ်မနုၤလဲၣ်. တၢ်လၢပကဘၣ်နၢ်ပၢၢ်အီၤလၢတၢ်ဆါခဲလၢၥ်အံၤ တမ့ၢ် တၢ်ဒဲးဘးဒုးအိၣ်ထီၣ်အီၤဘၣ်အဂ့ၢ်န့ၣ် မ့ၢ်မနုၤလဲၣ်.