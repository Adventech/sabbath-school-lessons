---
title:  တၢ်ဃဲၤပူလၢအပူၤကွံၥ်, တၢ်ကတိၤဆှၢနုၥ်ဆိတၢ်
date:   12/10/2024
---

### တၢ်မၤလိတနွံအံၤအဂီၢ်ဖး
ယိၤဟၣ် ၁း၁-၅; ၁မိၤၡွ ၁း၁; ယိၤဟၣ် ၁း၉-၁၃; ယိၤဟၣ် ၃း၁၆-၂၁; ယိၤဟၣ် ၉း၃၅-၄၁; မးသဲ ၇း၂၁-၂၃; ယိၤဟၣ် ၁၇း၁-၅.

> <p>တၢ်ကလုၢ်ထူ</p>
> "လၢထံးလၢသီန့ၣ် တၢ်ကလုၢ်အိၣ်ဝဲ, ဒီးတၢ်ကလုၢ်န့ၣ် အိၣ်ဝဲဒီး ယွၤ, ဒီးတၢ်ကလုၢ်န့ၣ် မ့ၢ်ယွၤလီၤ" (ယိၤဟၣ် ၁း၁).

တၢတနွံန့ၣ် မ့ၢ်တၢ်ဂ့ၢ်တၢ်ကျိၤဘၣ်ဃးဒီးလံၥ်ယိၤဟၣ်အကတၢၢ် လၢအပၥ်ဖျါထီၣ်တၢ်ဂ့ၢ်တၢ်ကျိၤလၢအကွဲးလံၥ်တၢ်သးခုကစီၣ်အံၤန့ၣ်လီၤ. တနွံအံၤ အတၢ်မၤလိန့ၣ် က့ၤကဒါက့ၤဆူလံၥ်တၢ်သးခုကစီၣ်အံၤအခီၣ်ထံး, ဖဲစီၤယိၤဟၣ်စးထီၣ်အတၢ်ကွဲးဘၣ်ဃးဒီးသးစီဆှံထိၣ်ဟူးထိၣ်ဂဲၤအသးလၢ ကဒုးသ့ၣ်ညါၦၤဖးလံၥ်ဖိသ့ၣ်တဖၣ်န့ၣ်လီၤ. လၢလံၥ်မဲၥ်ဖျၢၣ်ဒီးလံၥ်ကျိၤအဆိ တဖၣ်လၢတၢ်ကွဲးအပူၤအံၤန့ၣ်, ၦၤကွဲးလံၥ်စီဆှံအသီတကတြူၢ်တဖၣ် အါစု အါဘျီဟ့ၣ်လီၤတၢ်ဂ့ၢ်မိၢ်ၦၢ်လၢအဝဲသ့ၣ်အဲၣ်ဒိးစံးကတိၤပၥ်ဖျါထီၣ်အီၤန့ၣ် လီၤ. ဒ်န့ၣ်အသိး, စီၤယိၤဟၣ်ဟ့ၣ်လီၤအတၢ်ဂ့ၢ်မိၢ်ၦၢ်အတၢ်မ့ၢ်တၢ်တီ တဖၣ်လၢ အဘၣ်ဃးဒီးကစၢ်ခ၇ံၥ်အံၤ-တၢ်မ့ၢ်တၢ်တီတဖၣ်လၢ အက့ၤ ဆှၢကဒါက့ၤတချုးလၢတၢ်ဘၣ်တ့အိၣ်ထီၣ်ဒ်ဘၣ်ဒၣ်လဲၥ်န့ၣ်လီၤ.

တၢ်ပၥ်ဖျါထီၣ်လၢလံၥ်အခီၣ်ထံးအပူၤအံၤ ဟ့ၣ်လီၤၦၤဖးလံၥ်ဖိ သ့ၣ်တဖၣ် သ့ၣ်ညါတ့ၢ်ဝဲလၢကစၢ်ခ၇ံၥ်မ့ၢ်မ့းၡံအၤတဂၤ, တၢ်ဘျုးဖှိၣ်ဒိၣ်မး တုၤဒၣ်လဲၥ်ၦၤလၢအဘၣ်တၢ်ကွဲးအဂ့ၢ်လၢလံၥ်ပူၤတဖၣ်အံၤ ဒိးန့ၢ်ဝဲတသ့ ဘၣ်န့ၣ်လီၤ. ၦၤဖးလံၥ်ဖိကသ့ၣ်ညါဝဲထံထံဆးဆးလၢ ၦၤစိၥ်တၢ်သးခုကစီၣ် အံၤ စံးကတိၤကစၢ်ခ၇ံၥ်အဂ့ၢ်န့ၣ်လီၤ. တၢ်ဂ့ၢ်မိၢ်ၦၢ်အဒိၣ်အမုၢ်အံၤ ဘၣ်တၢ်ပၥ်ဖျါအီၤလၢကစၢ်ခ၇ံၥ်အတၢ်မၤ ဖဲဟီၣ်ခိၣ်ချၢအကတီၢ်အတၢ်စံၣ်စိၤ တဲစိၤအပူၤအံၤန့ၣ်လီၤ.

တနွံအံၤအတၢ်မၤလိန့ၣ် ကစးထီၣ်အသးလၢတၢ်ကတိၤဆှၢနုၥ်ဆိတၢ် (ယိၤဟၣ် ၁း၁-၁၈) ဒီးပၥ်ဖျါတၢ်ဂ့ၢ်တၢ်ကျိၤအဒိၣ်တဖၣ်လၢ အဖုၣ်ကတၢၢ် န့ၣ်လီၤ. တၢ်ဂ့ၢ်မိၢ်ၦၢ်သ့ၣ်တဖၣ်အံၤ ကဘၣ်တၢ်ထံၣ်န့ၢ်အီၤလၢ တၢ်လီၢ် အဂၤသ့ၣ်တဖၣ် ဖဲလံၥ်စီၤယိၤဟၣ်အတၢ်သးခုကစီၣ်အပူၤအံၤစ့ၢ်ကီးန့ၣ်လီၤ.