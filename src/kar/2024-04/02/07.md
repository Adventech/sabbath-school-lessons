---
title:  တၢ်ဆိကမိၣ်ဆူညါအဂီၢ်
date:   11/10/2024
---

ဖး Ellen G. White, "The Crisis in Galilee," pp. 383-394, "Lazarus, Come Forth," pp. 524-536, and "Priestly Plotting," pp. 537-542, in The Desire of Ages.

"ကစၢ်ခ၇ံၥ်အတၢ်အိၣ်မူလၢအဟ့ၣ်တၢ်မူဆူဟီၣ်ခိၣ်အံၤန့ၣ် မ့ၢ်အကလုၢ်ကထါန့ၣ်လီၤ. မ့ၢ်ကစၢ်ခ၇ံၥ်အကလုၢ်ကထါအံၤလၢအမၤဘျါ က့ၤတၢ်ဆူးတၢ်ဆါဒီး ဟီထီၣ်ကွံၥ်တၢ်နါသ့ၣ်တဖၣ်, ခီဖျိအတၢ်စံးတၢ်ကတိၤ အံၤ, ပီၣ်လဲၣ်အိၣ်ဂၢၢ်က့ၤဝဲဒီးဒုးဂဲၤဆၢထၢၣ်က့ၤတၢ်သံသ့ဝဲဒီး ၦၤဂီၢ်မုၢ်သ့ၣ် တဖၣ် အုၣ်အသးလၢအတၢ်စံးတၢ်ကတိၤတဖၣ်အံၤ အိၣ်ဒီးတၢ်စိတၢ်ကမီၤ န့ၣ်လီၤ. အဝဲစံးကတိၤယွၤအတၢ်စံးတၢ်ကတိၤ ဒ်အစံးတ့ၢ်ဝဲခီဖျိ၀ံသ့ၣ်တဖၣ် ဒီးသ၇ၣ်သ့ၣ်တဖၣ် ဖဲလံၥ်စီဆှံအလီၢ်လံၤတကတြူၢ်အပူၤအံၤအသိးန့ၣ်လီၤ. လံၥ်စီဆှံန့ၣ် မ့ၢ်တၢ်ဒုးနဲၣ်လၢကစၢ်ခ၇ံၥ်အဂ့ၢ်ဒီး တၢ်အုၣ်က့ၤခီၣ်က့ၤ ကစၢ်သးအိၣ်ဝဲလၢကဒုးအိၣ်ထီၣ်တၢ်နၥ်အကလုၢ်ကထါ ဆူၦၤပိၥ်အခံသ့ၣ် တဖၣ်အဂီၢ်န့ၣ်လီၤ. ဖဲကစၢ်ခ၇ံၥ်အနီၢ်ကစၢ်ဒၣ်ဝဲ မ့ၢ်တအိၣ်ဘၣ်အဆၢ ကတီၢ်န့ၣ်, အတၢ်စံးတၢ်ကတိၤကကဲထီၣ်တၢ်စိကမီၤအဒိၣ်အမုၢ်လၢ အဝဲသ့ၣ် အဂီၢ်န့ၣ်လီၤ. ဒ်အဝဲသ့ၣ်အကစၢ်အသိး, အဝဲသ့ၣ်ကဘၣ်အိၣ်မူ "လၢကယဲၢ် တၢ်ကတိၤလၢအဟဲထီၣ်လၢယွၤအထးခိၣ်လီၤ" မးသဲ ၄း၄.

"ဒ်ပနီၢ်ခိအတၢ်အိၣ်မူဘၣ်တၢ်ပၢၤဃၥ်အီၤဒီးတၢ်အီၣ်အသိး, ပနီၢ်သးအတၢ်အိၣ်မူန့ၣ် ဘၣ်တၢ်ပၢၤဃၥ်အီၤလၢကစၢ်ယွၤအကလုၢ်ကထါ န့ၣ်လီၤ. ဒီးပသးသမူကိးဖျၢၣ်ဒဲး ကဘၣ်ဟံးန့ၢ်တၢ်အိၣ်မူလၢ ကစၢ်ယွၤ အကလုၢ်ကထါအံၤ လၢအနီၢ်ကစၢ်ဒၣ်ဝဲန့ၣ်လီၤ. ဒ်ပကဘၣ်အီၣ်တၢ်လၢ ပနီၢ်ကစၢ်ဒၣ်ဝဲဒ်သိးကဒိးန့ၢ်ဘၣ်တၢ်ဂံၢ်တၢ်ဘါအဂီၢ်န့ၣ်, ပကဘၣ်ဟံးန့ၢ် ကစၢ်ယွၤအကလုၢ်ကထါလၢပနီၢ်ကစၢ်ဒၣ်ဝဲန့ၣ်လီၤ. ပတဘၣ်ဟံးန့ၢ်အီၤ ခီဖျိၦၤလၢအဂၤတဂၤအအိၣ်ဘၣ်လီၤ. ပကဘၣ်ဖးကစၢ်ယွၤအကလုၢ်ကထါ လီၤတံၢ်လီၤဆဲး, ဃ့ယွၤလၢသးစီဆှံအတၢ်မၤစၢၤ ဒ်သိးပကနၢ်ပၢၢ်အတၢ်စံး တၢ်ကတိၤန့ၣ်လီၤ.