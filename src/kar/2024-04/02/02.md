---
title:  တၢ်လုၢ်အီၣ်ၦၤဂီၢ်မုၢ်ယဲၢ်ကထိ
date:   06/10/2024
---

ဖဲ ယိၤဟၣ် ၆း၄, ၅ အပူၤန့ၣ်, ၦၤတၢ်မၢဖိအံၤ စံးကတိၤဝဲလၢ တၢ်လုၢ်အီၣ်ၦၤဂီၢ်မုၢ်အဂၤယဲၢ်ကထိအံၤအဆၢကတီၢ်န့ၣ် ဘူးထီၣ်ဒီးဘူၣ်လဲၤ ကပၥ်န့ၣ်လီၤ. ဘူၣ်လဲၤကပၥ်အံၤ မ့ၢ်တၢ်မၤတၢ်သ့ၣ်နီၣ်ထီၣ်က့ၤတၢ်ဒုးထူၣ်ဖျဲး ထီၣ်ၦၤအံၣ်စ၇့လးဖိလၢကီၢ်အဲၤကူပတူးအပူၤအံၤန့ၣ်လီၤ. ဘူၣ်လဲၤကပၥ် အသိအံၤ ဟံးန့ၢ်တၢ်လီၢ်လၢဖိဝဲၢ်ကိအံၤအတၢ်သံအဂီၢ်န့ၣ်လီၤ. တၢ်လုၢ်ထီၣ် ပၥ်ထီၣ်အံၤ ဘၣ်တၢ်ဒိလီၤအီၤလၢကစၢ်ခ၇ံၥ်အတၢ်သံလၢပဂီၢ်န့ၣ်လီၤ. လၢထူၣ်စုညါအလိၤန့ၣ်, တၢ်စံၣ်ညီၣ်လၢပဘၣ်ဒိးန့ၢ်ဘၣ်အီၤခီဖျိပတၢ်ဒဲးဘးအံၤ လီၤဘၣ်လၢကစၢ်ခ၇ံၥ်အလိၤန့ၣ်လီၤ. ကစၢ်ခ၇ံၥ်, ပဘူၣ်လဲၤကပၥ်အသိဖိ အံၤ, ဘၣ်တၢ်မၤသံအီၤလၢပဃိန့ၣ်လီၤ (၁က၇ံၣ်သူး ၅း၇).

"ကစၢ်ခ၇ံၥ်ယိးထီၣ်တၢ်လုၢ်သ့ၣ်ခါပတၥ်တၢ်သိၣ်တၢ်သီအတၢ် အဘူးအလဲဒီးအပၢ်အတၢ်ပၥ်ခူသူၣ်အမဲၥ်လၢအီၤ တုၤဒၣ်လဲၥ်အသးသ့ၣ်ဖး ဒီးအတၢ်အိၣ်မူဘၣ်တၢ်မၤသဘှံးအီၤန့ၣ်လီၤ. တၢ်လုၢ်ထီၣ်အသးအံၤလၢ ၦၤတၢ်ဒဲးဘးဖိသ့ၣ်တဖၣ် ကဘၣ်တၢ်အုၣ်က့ၤခီၣ်က့ၤအဝဲသ့ၣ်အဂီၢ်န့ၣ်လီၤ." Ellen G. White, The Great Controversy, p. 540.

`ဖး ယိၤဟၣ် ၆း၁-၁၄ တက့ၢ်. တၢ်လဲၤသဃဲၤလိၥ်အသးလၢ ပထံၣ်ဘၣ်ဖဲအံၤလၢကစၢ်ခ၇ံၥ်ဒီးစီၤမိၤၡွအဘၢၣ်စၢၤန့ၣ် မ့ၢ်မနုၤလဲၣ်. ကစၢ်ခ၇ံၥ်မၤတၢ်လၢကဒုးသ့ၣ်နီၣ်ထီၣ်က့ၤၦၤဂီၢ်မုၢ်လၢ တၢ်ဒုးထူၣ်ဖျဲးထီၣ် က့ၤလၢဖံဖုလၢပျၢၤသ့ၣ်တဖၣ် ဒိးန့ၢ်ဘၣ်ဝဲခီဖျိစီၤမိၤၡွအတၢ်ဖံးတၢ်မၤဖဲအံၤန့ၣ် မ့ၢ်မနုၤလဲၣ်.`

တၢ်ကွဲးလီၤတံၢ်လီၤဆဲးအါအါကလဲၥ်တဖၣ် အိၣ်ဝဲလၢအပၥ် ကစၢ်ခ၇ံၥ်လၢအလီၤဂၥ်လိၥ်အသးဒီးစီၤမိၤၡွ ဖဲလံၥ် ၂ မိၤၡွအပူၤန့ၣ်လီၤ. ဘူၣ်လဲၤကပၥ်အကတီၢ် (ယိၤဟၣ် ၆း၄) ဒုးနဲၣ်ဆူတၢ်ဒုးထူၣ်ဖျဲးထီၣ်အဒိၣ် အမုၢ်လၢကီၢ်အဲၤကူပတူးအပူၤ ကစၢ်ခ၇ံၥ်လဲၤထီၣ်ဆူကစၢၢ်ခိၣ် (ယိၤဟၣ် ၆း၃) ဒ်စီၤမိၤၡွလဲၤထီၣ်ဆူကစၢၢ်စံးနါအဖီခိၣ်အသိးန့ၣ်လီၤ. ကစၢ်ခ၇ံၥ်မၤကွၢ် စီၤဖံလံးပူး (ယိၤဟၣ် ၆း၄, ၅) ဒ်သိးၦၤအံၣ်စ၇့လးဖိသ့ၣ်တဖၣ် ဘၣ်တၢ်မၤကွၢ် အီၤဖဲၦၢ်မုၢ်ကနၢအပူၤန့ၣ်လီၤ. တၢ်မၤအါထီၣ်ကိၣ်သ့ၣ်တဖၣ် (ယိၤဟၣ် ၆း၁၁) အံၤ မ့ၢ်တၢ်ဒုးသ့ၣ်နီၣ်ထီၣ်က့ၤလၢကိၣ်မၤနၤအဂ့ၢ်န့ၣ်လီၤ. တၢ်ထၢပၥ်ဖှိၣ် ထီၣ်က့ၤကိၣ်လၢအအိၣ်လီၤတဲၥ်သ့ၣ်တဖၣ်န့ၣ် (ယိၤဟၣ် ၆း၁၂) ဒုးနဲၣ် ကဒါက့ၤလၢၦၤအံၣ်စ၇့လးဖိသ့ၣ်တဖၣ်ထၢဖှိၣ်ထီၣ်က့ၤကိၣ်မၤနၤအံၤန့ၣ်လီၤ. တၢ်ထၢဖှိၣ်ထီၣ်က့ၤကိၣ်လၢအအိၣ်လီၤတဲၥ်အဘျဲၣ်အစဲၢ်လၢကုတဆံခံဒု အပူၤအံၤ (ယိၤဟၣ် ၆း၁၃) ဒ်ၦၤအံၣ်စ၇့လးဖိတဆံခံဒူၣ်အသိးန့ၣ်လီၤ. ၦၤဂီၢ်မုၢ်အတၢ်စံးကတိၤဝဲလၢ ကစၢ်ခ၇ံၥ်မ့ၢ်၀ံတဂၤလၢအဟဲလီၤဆူဟီၣ်ခိၣ်ချၢ အံၤ (ယိၤဟၣ် ၆း၁၄) မ့ၢ်တၢ်လီၤဂၥ်လိၥ်အသးလၢ "၀ံဒ်သိးစီၤမိၤၡွ" စံးကတိၤပၥ်စၢၤတၢ်ဖဲ ၅မိၤၡွ ၅း၁၅ အပူၤန့ၣ်လီၤ. တၢ်ခဲလၢၥ်သ့ၣ်တဖၣ်အံၤ ဒုးနဲၣ်ကစၢ်ခ၇ံၥ်လၢအမ့ၢ်စီၤမိၤၡွအသီတဂၤ-ဟဲဒ်သိးကဒုးထူၣ်ဖျဲးထီၣ်က့ၤ အၦၤဂီၢ်မုၢ်တဖၣ်န့ၣ်လီၤ.

လၢတၢ်န့ၣ်အဃိ, စီၤယိၤဟၣ်ဒုးနဲၣ်ကစၢ်ခ၇ံၥ်တမ့ၢ်ထဲအမၤ တၢ်ပနီၣ်လီၤလးသ့ၣ်တဖၣ်ဘၣ် မ့မ့ၢ်တခီ, တၢ်မၤတၢ်ပနီၣ်လီၤလးသ့ၣ် တဖၣ်အံၤ ကဘၣ်အိၣ်ဒီးအခီပညီလၢၦၤယူဒၤဖိသ့ၣ်တဖၣ်အဂီၢ်န့ၣ်လီၤ. အဝဲ ဒုးနဲၣ်ၦၤဂီၢ်မုၢ်သ့ၣ်တဖၣ်လၢ အနီၢ်ကစၢ်ဒၣ်ဝဲအံၤလၢအမ့ၢ်ယွၤန့ၣ်လီၤ.

`ဖး ယၡါယၤ ၅၃း၄-၇ ဒီး ၁ပ့းတရူး၂း၂၄ တက့ၢ်. တၢ်မ့ၢ်တၢ်တီ အဒိၣ်အမုၢ်ဖဲလံၥ်စီဆှံအဆၢပူၤလၢအသိၣ်လိဘၣ်ဃးကစၢ်ခ၇ံၥ်မ့ၢ်ယွၤအသိ ဖိအံၤန့ၣ် မ့ၢ်မနုၤလဲၣ်. ကစၢ်ခ၇ံၥ်လၢအမ့ၢ်ယွၤတဂၤအံၤ အတၢ်ဘၣ်ထွဲ လိၥ်အသးဒီးတၢ်မ့ၢ်တၢ်တီဖဲအံၤန့ၣ် မ့ၢ်မနုၤလဲၣ်, ဒီးဘၣ်မနုၤလၢတၢ်မ့ၢ် တၢ်တီအံၤအဒိၣ်ကတၢၢ်တမံၤလၢပဘၣ်သ့ၣ်ညါအီၤန့ၣ်လဲၣ်.`