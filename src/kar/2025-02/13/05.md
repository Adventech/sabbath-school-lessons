---
title:  ထံကျိဖးဒိၣ်ဖ၇ၤသးဃ့ထီကွံၥ်ဝဲ
date:   25/06/2025
---

ဘၤဘူၤလိၣ်အဂံၢ်အဘါတမံၤန့ၣ် မ့ၢ်ထံကျိဖ၇ၤသး (Euphrates) ယွၤလီၤဝဲလၢ ၀့ၢ်အတၢ်ဒူၣ်အဖီလၥ်, ဒီး၀့ၢ်ဒီဖျၢၣ်ညါဒိးန့ၢ်ဘၣ်ထံလၢလၢၦဲၤၦဲၤ လီၤ. ဒ်အကဲဘျုးဝဲအသိး အတၢ်ဂံၢ်စၢ်ဘါစၢ်အိၣ်ဝဲစ့ၢ်ကီးလီၤ. နံးတိခ၇ံး (Nitocris), ဘၤဘူၤလိၣ်အနီၢ်ပၤမုၣ်လၢပျၢၤတဂၤ ဘှီဃၥ်ဝဲထံကျိအကပၤလၢ ကပံၥ်ဟီၣ်ခိၣ် ဒ်သိးၦၤမၤတၢ်ဖိတဖၣ်ကမၤဘၣ်တၢ်ညီညီအဂီၢ်န့ၣ်လီၤ. စီၤကိ၇့ၣ်သ့ၣ်ညါထွဲတၢ်ဝဲန့ၣ်ဒီး အဝဲမၤလီၤသံးထံ ဖဲအကြၢးလၢထံအကျိးဝဲန့ၣ်, ဒုးလဲၤနုၥ်လီၤအသုးဖိတဖၣ်ဆူ၀့ၢ်ပူၤန့ၣ်လိၤ. ၦၤဟ့းလ့ၣ်ဖိတၢ်စံၣ်စိၤတဲစိၤ ကူၣ်သ့တဂၤ, စီၤဟံ၇ိၢဒိထၢၣ် (Herodotus) စံးဝဲဒၣ် "ၦၤအိၣ်လၢ ၀့ၢ်ဘၤဘူၤလိၣ်အဘၣ်သးပူၤတဖၣ် တသ့ၣ်ညါထွဲ၀့ၢ်အတၢ်လီၤၦီၢ်နီတထံၣ် ဘၣ်, မ့ၢ်လၢၦၤအီၣ်သကိးအီသကိး, မုၥ်လၤသးဖှံသကိးလၢတၢ်တြီတအိၣ် ဘၣ်နီတမံၤအကတီၢ်ပူၤန့ၣ်လီၤ." Herodotus, The Histories, Trans. Tom Holland (New York: Penguin, 2015), p. 94. တၢ်မၤအသးဝဲန့ၣ် မ့ၢ်တၢ်တမံၤဃီလၢလံၥ်စီဆှံအတၢ်ကွဲးဃါဝဲလၢ လံၥ်ဒၤနံးယ့လး (၅) အပူၤန့ၣ် ဘၣ်သးဒ့ဒီအလီၢ်တအိၣ်ဘၣ်.

`ဖး ဒၤနံးယ့လး ၅း၁၈-၃၁ ဒီး လီၣ်ဖျါ ၁၆း၁၂-၁၉. တၢ်နးတၢ်ဖှီၣ် တနီၤလၢလံၥ်လီၣ်ဖျါဒီး ဘၤဘူၤလိၣ်အတၢ်လီၤၦီၢ်အဘၢၣ်စၢၤ နထံၣ် တၢ်လီၤပလိၥ်မနုၤလဲၣ်.`

ယ့ၣ်ရှူးအတၢ်ကတိၤလၢ အစံးဝဲဘၣ်ထွဲဒီးမုၢ်နံၤမုၢ်သီအတၢ် စဲပနီၣ်န့ၣ်, အဝဲဟ့ၣ်ပလီၢ်အပျဲၢ်အဘီၣ်သ့ၣ်, "လၢတၢ်န့ၣ်အဃိ, ဆိးသီတက့ၢ်. အဂ့ၢ်ဒ်အံၤ, သုကစၢ်ကဟဲဝဲအနံၤအသီန့ၣ် သုတသ့ၣ်ညါဘၣ်. ဟံၣ်ကစၢ် မ့ၢ်သ့ၣ်ညါဆိတၢ်ဘျၣ်ကဟဲအဆၢကတီၢ်ဒီး, သၦၢ်ကတၢၢ်အဝဲဒၣ်ကပၥ်သူၣ် ပၥ်သး, ဒီးကအိၣ်ခိးဝဲ, ဒီးတမ့ၢ်လၢအကပျဲတၢ်ဘျၣ်ဘၢၣ်ဖျိနုၥ်ဆူအဟံၣ်ပူၤ န့ၣ်ဘၣ်လီၤ" (မးသဲ ၂၄း၄၂, ၄၃). ဒ်ဘၤဘူၤလိၣ်လီၤၦီၢ်ဝဲသတူၢ်ကလၥ် အသိး, ဖဲကစၢ်ခ၇ံၥ်ဟဲက့ၤလီၤအမုၢ်နံၤန့ၣ် ကချုးန့ၢ်ဘၤဘူၤလိၣ်အသီ တကလုၥ်လၢတၢ်ကမၢကမၣ်အပူၤစ့ၢ်ကီးလီၤ. အသုတကဲဘၣ်အသးဒ်န့ၣ် အဂီၢ် တၢ်ပနီၣ်ဒီး၀ံအကလုၢ်ကထါအိၣ်လၢၦဲၤလၢပဂီၢ်လီၤ.

ဟီၣ်ခိၣ်အံၤ ကဘၣ်တၢ်ချုးန့ၢ်အီၤသတူၢ်ကလၥ် တမ့ၢ်လၢ တသ့ၣ်ညါဘၣ်၀ံအကလုၢ်အကထါအဃိဘၣ်, မ့ၢ်ဒၣ်လၢတၢ်စူၢ်တၢ်နၥ်အဃိ န့ၣ်လီၤ.

`ဖး လီၣ်ဖျါ ၁၆း၁၅ တက့ၢ်. လၢတၢ်ဟ့ၣ်ပလီၢ်မုၢ်နံၤခံကတၢၢ် အပူၤဒၣ်လဲၥ်, တၢ်သးခုအကစီၣ်မနုၤတမံၤအိၣ်ဖဲန့ၣ်လဲၣ်. တၢ်ကတိၤဒ်သိး အသု "တလဲၤအိၣ်ဘ့ၣ်ဆ့တဂ့ၤ" န့ၣ် အဲၣ်ဒိးစံးတၢ်မနုၤလဲၣ်.`