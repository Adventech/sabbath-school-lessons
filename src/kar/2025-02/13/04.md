---
title:  စီၤဘ့ၤလၡါစၢ်အတၢ်အီၣ်တၢ်အီအမူး
date:   24/06/2025
---

ဖဲ၀့ၢ်နံၤန၀့လီၤတဲၥ် (612 B.C.) ၀ံၤအလီၢ်ခံ (လၢစီၤနဘူၤကးန့စၢ် အပၢ်က၇ၢဖှိၣ်အသုးမုၢ်လၢ ၦၤမၤဒဲဖိ (Mades) ဒီးၦၤဘၤဘူၤလိၣ်ဖိတဖၣ်န့ၣ်, ၀့ၢ်ဘၤဘူၤလိၣ်လဲၤထီၣ်လဲၤထီဝဲဒီး တၢ်ဂုၤထီၣ်ပသီထီၣ်ဒ်န့ၣ်တအိၣ်နီတစုလၢ အလီၢ်ခံဒီး အမဲၥ်ညါန့ၣ်ဘၣ်. ဖဲၦၤပူၤဖျဲးဒီး ၦၤအၤရူၢ် (Assyrian) ဖိသ့ၣ် အတၢ်မၤအၢမၤသီန့ၣ် ဘၤဘူၤလိၣ်ဒိၣ်စိဝဲဒၣ်ဒီး ၦၤကလုၥ်ကပီၤကပၤတဖၣ် ဘၣ်ဟဲနုၥ်လၢအဝဲအတၢ်ပၢတၢ်ြပးအဖီလၥ်လီၤ. အဝဲအမံၤဟူလၢ ဟီၣ်ခိၣ် အနီၢ်ပၤမုၣ်လီၤ. ထံကီၢ်လၢအဲၣ်ဒိးလဲၤထီၣ်လဲၤထီဝဲတဖၣ်န့ၣ် ဘၣ်သန့ၤလၢ အီၤလီၤ.

ဖဲဆၢကတီၢ်ဝဲန့ၣ်, စီၤပၤနဘူၤကးန့စၢ်နၥ် စီၤဒၤနံးယ့လးအကစၢ်ယွၤ လၢအမ့ၢ်ၦၤစံၣ်ညီၣ်ပၢၦၤကလုၥ်ကိးဖုဒဲးတဂၤန့ၣ်လီၤ (ဒၤ ၄း၃၄-၃၇). လၢအဝဲအလီၢ်ခံကျဲၤတ့ၢ်ပၥ်စၢၤစီၤဘ့ၤလၡါစၢ်န့ၣ်လီၤ.

`ဖး ဒၤနံးယ့လး ၅း၁-၃၁. ပဒိးန့ၢ်ဘၣ်နီၢ်သးအဂီၢ် တၢ်ကစီၣ် အကါဒိၣ်မနုၤတဖၣ်ဖဲအံၤလဲၣ်. စီၤဘ့ၤလၡါစၢ်အမုၢ်နံၤကတၢၢ်ဝဲလၢ တၢ်မနုၤမဃိလဲၣ်.`

မ့ၢ်တၢ်လီၤသးအုးအဒိၣ်ကတၢၢ်တမံၤန့ၣ် ပထံၣ်ဘၣ်လၢ ဒၤနံးယ့လး ၅း၂၂ အပူၤလီၤ. ဖဲဒၤနံးယ့လးတဲသ့ၣ်နီၣ်က့ၤ စီၤနဘူၤကးန့စၢ် ဘၣ်တၢ်ဆီၣ် လီၤဒီး တၢ်ပၥ်ထီၣ်က့ၤလၢအလီၢ်၀ံၤန့ၣ်, အဝဲစံးဘၣ်စီၤဘ့ၤလၡါစၢ်, "ဒီးအဝဲဒၣ်အဖိခွါနဲဒၣ်, စီၤဘ့ၤလၡါစၢ်ဧၢ, နသ့ၣ်ညါတ့ၢ်တၢ်ဂ့ၢ်တဖၣ်အံၤ ခဲလၢၥ်ဒၣ်လဲၥ်န့ၣ် နတဆီၣ်လီၤတ့ၢ်ဘၣ်နသးဘၣ်." အဝဲထံၣ်ဘၣ်ဝဲတၢ်မၤ အသးန့ၣ်လၢအမဲၥ်, အဆၢကတီၢ်အိၣ်လၢတၢ်စူၢ်တၢ်နၥ်ဒီး တၢ်အုၣ်အသးလၢ တၢ်မ့ၢ်တၢ်တီအဂီၢ်ဘၣ်ဆၣ် အဝဲတဃုထၢတၢ်ဒိကနၣ်တၢ်ဘၣ်. အဝဲမၤထွဲ ဒၣ်တၢ်လၢ အမၤတံၥ်တၥ်ဖံဖုသ့ၣ်အသးတကျိၤဃီန့ၣ်လီၤ. ဒ်စီၤနဘူးကးန့စၢ် မၤတၢ်ဂီၤထူတဒုလၢအမၢဆူၣ်ၦၤကဘၣ်ဘါအီၤအသိး စီၤဘ့ၤလၡါစၢ်စ့ၢ်ကီး မၤတ၇ီတပါကစၢ်ယွၤအကလုၢ်ကထါဒူဒူလၢ အမၤန့ၢ်လီခီထူလီခီစ့တဖၣ်လၢ အပၢ်စီၤနဘူၤကးန့စၢ်ဟံးထီၣ်ကွံၥ်ဝဲလၢ ၀့ၢ်ယရူၤၡလ့ၣ်အတၢ်လုၢ်ဟံၣ်အပူၤ န့ၣ်, မၤန့ၢ်သူဝဲလၢတၢ်မၤဟးဂီၤယွၤအလၤကပီၤန့ၣ်လီၤ. ပစံးလၢအဂၤ တမံၤန့ၣ် အဝဲသ့ၣ်ပၥ်ဖျါထီၣ်အတၢ်ဒိၣ်စိလၢ ယွၤလၢအဒုးသ့ၣ်ညါအဝဲသ့ၣ် အတၢ်ဟဲ၀ံ (တၢ်ကမၤအသးတဖၣ်) တဂၤန့ၣ်အဖီခိၣ်လီၤ.

မ့ၢ်မးစီၤဘ့ၤလၡါစၢ်န့ၣ် အတၢ်သ့ၣ်ညါအိၣ်ဘၣ်ဆၣ် အသး (တၢ်ပၥ်သူၣ်ပၥ်သး) န့ၣ် မၤဟးဂီၤအဝဲလီၤ. လၢမုၢ်နံၤခံကတၢၢ်ဟီၣ်ခိၣ်အံၤ ကဘၣ်ကွၢ်ဆၢၣ်မဲၥ်တၢ်ကီတၢ်ခဲအတီၢ်န့ၣ် ၦၤဂီၢ်မုၢ်ကန့ၢ်ဘၣ်တၢ်ဆၢကတီၢ် လၢတၢ်နၢ်ပၢၢ်တၢ်အမ့ၢ်အတီဒီး ကဃုထၢဘၣ်တၢ်တဘၣ်, ဒ်စီၤဘ့ၤလၡါစၢ် ဒိးန့ၢ်ဝဲအသိးန့ၣ်လီၤ. တၢ်ကဆှၢအဝဲသ့ၣ် မ့ၢ်အဝဲသ့ၣ်အသးတမံၤလီၤ.