---
title:  တၢ်ပီၢ်ယၢ်လီၤက့ၤသးအတၢ်မၤတမံၤ
date:   23/06/2025
---

စီၤယိၤနါအိၣ်ဒီးတၢ်ကစီၣ်လီၤဆီဂ့ၤကတၢၢ်လၢ ၦၤနံၤန၀့ဖိတဖၣ် အဂီၢ်လီၤ. "စီၤယိၤနါလဲၤဆိတနံၤလဲၤကျဲဆူ၀့ၢ်ပူၤ, ဒီးကိးထီၣ်ဝဲဒီးစံးဝဲဒၣ်, အိၣ်ဒံးအနံၤလွံၢ်ဆံဒီး နံၤန၀့ကဘၣ်တၢ်မၤဟးဂီၤကွံၥ်အီၤလီၤ" (ယိၤနါ ၃း၄). ဖျါဝဲဆှဲမး. မ့ၢ်တၢ်ခံးသူလီၤဘၣ်လၢနံၤန၀့အလိၤလီၤ. တၢ်ကစီၣ်ဝဲအံၤ ဟဲခီဖျိလၢကစၢ်ယွၤအ၀ံတဂၤအအိၣ်တမ့ၢ်ဘၣ်ဧါ. တၢ်မၤအသးလၢ နံၤန၀့ ဒ်လဲၣ်.

`ဖး လံၥ်ယိၤနါ ၃း၅-၁၀ တက့ၢ်. ဘၣ်မနုၤအဃိ တၢ်အကလုၢ် ဟဲလၢ၀ံအကျိၥ် (Prophecy) ဝဲအံၤ တမၤအသးနီၢ်ကီၢ် (တလၢထီၣ်ၦဲၤထီၣ် ဝဲဘၣ်) လဲၣ်.`

မ့ၢ်လီၤ. ၀့ၢ်ဒီတဖျၢၣ်ညါပီၢ်ယၢ်လီၤက့ၤအသး, ဒီးတၢ်ကလုၢ်အခံးသူ ဝဲန့ၣ် လဲလိၥ်က့ၤအသးလၢ အကဒါတထံၣ်ဃီလီၤ. "အဝဲသ့ၣ်အတၢ်ဘူၣ်အၢ ခံးသူဝဲန့ၣ် ဆီတလဲအသးဆူတၢ်အမုၥ်, ၦၤအံၣ်စ၇့လးဖိအကစၢ်ယွၤ ဘိးကဒါက့ၤဝဲဒီး, အမံၤစီဆှံဘၣ်တၢ်ယူးယီၣ်မၤလၤကပီၤအီၤလၢ ၦၤတခီ ဘီမုၢ်ဖိသ့ၣ်အလီၢ်က၀ီၤဖဲန့ၣ် ဒီးၦၤတိၢ်န့ၢ်က့ၤဘၣ်အတၢ်မၤလိၥ်လီၤ, အိၣ်ဂံၢ်အိၣ်ကျၢၤဝဲလၢအနံၣ်အလါဖးယံၥ်, တုၤလီၤလၢအဝဲသ့ၣ်သးပ့ၤနီၣ်ယွၤ အဘျုးဒီးဘၣ်လီၤတဲၥ်ဝဲလၢတၢ်ပၥ်ထီၣ်ထီအသးတစုန့ၣ်လီၤ." Ellen G. White, Prophets and Kings, p. 271.

ဒ်တၢ်မၤအသးဝဲအံၤအသိး, တၢ်မုၢ်လၢ်ကအိၣ်ဒံးလၢမုၢ်နံၤခံကတၢၢ် ဖဲပဟီၣ်ခိၣ်လၢအလီၤတဲၥ်ဝဲအံၤအဂီၢ်စ့ၢ်ကီးဧါ. န့ၢ်သ့, တန့ၢ်ဘၣ်သ့စ့ၢ်ကီး လီၤ. အဂ့ၢ်ဒ်လဲၣ်န့ၣ်, ၦၤဒိးန့ၢ်တၢ်အဘူးအလဲလၢအတၢ်ဃုထၢန့ၣ်လီၤ. ဒ်အစံးဝဲအသိး, "ယၦၤဂီၢ်မုၢ်သ့ၣ်ဧၢ, ဒ်သိးသုတဘၣ်ဃးဒီးအတၢ်ဒဲးဘးတဂ့ၤ, ဒီးဒ်သိးသုကဘၣ်ဃုၥ်ဒီးအတၢ်နးတၢ်ဖှီၣ်တဂ့ၤဒီး, ဟးထီၣ်လၢအပူၤတက့ၢ်" (လီၣ်ဖျါ ၁၈း၄). လၢဟီၣ်ခိၣ်ဒီဖျၢၣ်ညါအပူၤ ၦၤကအိၣ်ဂဲၤဆၢထၢၣ်ထီဒါ တၢ်ဒူတၢ်ဃိၤ, က "တိၢ်န့ၢ်ယွၤအကလုၢ်အကထါ, ဒီးတၢ်နၥ်ဘၣ်ဃးဒီး ယ့ၣ်ရှူးန့ၣ်လီၤ" (လီၣ်ဖျါ ၁၄း၁၂). ၦၤဝဲသ့ၣ်အံၤ ကပူၤဖျဲးဒီးတၢ်စံၣ်ညီၣ် ၦၤအလီၤမၢ် ဒ်သိးၦၤနံၤန၀့ဖိတဖၣ်န့ၣ်လီၤ.

၀ံအကလုၢ်အကထါတနီၤနီၤ, ဒ်ယွၤကိးထီၣ်ဆူၦၤနံၤန၀့ဖိသ့ၣ်တဖၣ် အအိၣ်အသိးန့ၣ် အိၣ်လၢအဆၢကတီၢ်ဒီး ကမၤအသးဖဲအတၢ်အိၣ်အသးလၢ (conditional) န့ၣ်လီၤ. (၀့ၢ်နံၤန၀့ မ့ၢ်တပီၢ်ယၢ်လီၤက့ၤအသးဒီး တဟဲ က့ၤလၢအတၢ်အၢဘၣ်န့ၣ် ကဘၣ်တၢ်မၤဟးဂီၤဝဲသၦၢ်လီၤ. (ကွၢ်လၢ ယံး၇မံယၤ ၁၈း၇-၁၀» အပူၤတက့ၢ်). လၢအဝဲသ့ၣ်ပီၢ်ယၢ်လီၤက့ၤအသး အဃိ တၢ်တကဲထီၣ်ဒ်န့ၣ်ဘၣ်လီၤ. ဘၣ်ဆၣ်တနီၤနီၤန့ၣ် မ့ၢ်ၦၤကညီအတၢ် စံးဆၢတၢ်အိၣ်ဝဲဒ်အံၤဒ်နုၤသနၥ်က့, တဆီတလဲအသးဘၣ်, ကဲထီၣ်ဝဲ ဒ်ကဘၣ်ကဲထီၣ်အသိးန့ၣ်လီၤ. ၀ံအကလုၢ်အကထါဘၣ်ဃးဒီး "မ့းၡံအၤ" လၢအမ့ၢ်ခ၇ံၥ်အတၢ်ဟဲလီၤအခီၣ်ထံးဒီးခံဘျီတဘျီအဂ့ၢ်, တၢ်ဒူတၢ်ဃိၤ အတၢ်ပနီၣ်, တၢ်နးတၢ်ဖှီၣ်လၢခံကတၢၢ်တဖၣ် (the plagues), မုၢ်နံၤ အကတၢၢ်အတၢ်မၤနၢၤမၤဃၣ်တဖၣ်, တၢ်ဝဲသ့ၣ်အံၤ တသန့အသးလၢ ၦၤကညီအတၢ်အိၣ်အသးအပူၤဘၣ် (not conditional), ကဘၣ်ဟဲကဲထီၣ်ဝဲ သၦၢ်ကတၢၢ်လီၤ. ၦၤကညီမၤဝဲသ့အိၣ်တမံၤန့ၣ် မ့ၢ်တၢ်ဃုထၢ ဖဲတၢ်မၤ အသးမုၢ်နံၤခံကတၢၢ်န့ၣ် အဝဲအိၣ်ဂဲၤဆၢထၢၣ်ဖဲလဲၣ်တခီလဲၣ်န့ၣ်လီၤ.

`နတၢ်ဃုထၢ(ဆၢတဲၥ်) အခဲအံၤတဖၣ်န့ၣ် ကမၤစၢၤနၤလၢ နတၢ် ဃုထၢဖဲတၢ်ကလုၢ်ဟးထီၣ်ဘၣ်ဃးနကဘူၣ်ထီၣ်ဘါထီၣ်ကစၢ်ယွၤဧါ, မ့တမ့ၢ် တၢ်ဂီၤတၢ်ဖီၣ်လၢအမၤကမၣ်ဟီၣ်ခိၣ်အံၤဧါန့ၣ်ဒ်လဲၣ်.`