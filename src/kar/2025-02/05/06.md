---
title:  ၀ံအကလုၢ်ကထါကဒီးတစု
date:   01/05/2025
---

တၢ်အိၣ်ဖှိၣ်လၢအအိၣ်လီၤတဲၥ်အံၤ ဟဲအိၣ်ထီၣ်အသးလၢ ဟီၣ်ခိၣ် အသီပူၤ ဖဲၦၤတဖၣ်လၢအဃုတၢ်ဘူၣ်ထီၣ်ဘါထီၣ်သဘျ့အလီၢ်လဲၤဃ့ၢ် အိၣ်ဝဲဆိးဝဲဖဲအနံၣ်တကထိနွံကယၤ ဒီးတကထိဃိးကယၤအကတီၢ်ပူၤအံၤ န့ၣ်လီၤ. လၢထံရူၢ်ကီၢ်သဲးဒီးတၢ်ဘူၣ်တၢ်ဘါအတၢ်ကီတၢ်ခဲအဆၢကတီၢ် ယံၥ်မးဝဲအပူၤအံၤ, လီၤသးဒ့ဒီမးတမံၤလၢတၢ်ဟူးတၢ်ဂဲၤကမၤအသးခ့ျမးလၢ တၢ်လီၢ်အဂုၤအဂၤတဖၣ် ဒ်သိးဒီးကီၢ်အသီလၢအမ့ၢ်အမဲ၇ကၤအပူၤအံၤန့ၣ် လီၤ.

`ဖး လီၣ်ဖျါ ၁၀း၁-၁၁ လၢအပၥ်ဖျါထီၣ်တၢ်ဟူးတၢ်ဂဲၤစးထီၣ် အသးအဂ့ၢ်အကျိၤအံၤန့ၣ်တက့ၢ်. ကွၢ်တၢ်အက့ၢ်အဂီၤတနီၤလၢ ပမၤလိ ဘၣ်အီၤဒ်အမ့ၢ် "ၦၤကလုၥ်တဖၣ်" ဟီၣ်ခိၣ်ဒီးပီၣ်လဲၣ်တဖၣ်တက့ၢ်. ဖးအီၤ လၢတၢ်ပလီၢ်အပူၤတက့ၢ်, မ့ၢ်နနၢ်ပၢၢ်အါထီၣ်တၢ်မနုၤတမံၤလၢ တၢ်ပၥ်ဖျါ ထီၣ်အံၤအပူၤန့ၣ်လဲၣ်.`

မူခိၣ်ကလူးကိးပသူထီၣ်လၢအကလုၢ်ဖးဒိၣ် ဒ်သိးဒီးမူခိၣ်ကလူးသၢဂၤ ဖဲလီၣ်ဖျါအဆၢဒိၣ် ၁၄ ဒီး ၁၈ အပူၤန့ၣ်လီၤ. အအံၤမ့ၢ်တၢ်အ၇့ဒိၣ်ကတၢၢ် လၢတၢ်စံၣ်စိၤတဲစိၤအပူၤ ဖဲတၢ်အိၣ်ဖှိၣ်လၢအအိၣ်လီၤတဲၥ်အံၤ ဘၣ်တၢ်ဒုးအိၣ် ထီၣ်အီၤလၢ "ၦၤဂီၢ်မုၢ်, ဒီးၦၤကလုၥ်တဖၣ်, ဒီးၦၤကတိၤတၢ်အကျိၥ်, ဒီးစီၤပၤ အါဂၤ" အံၤအဂီၢ်န့ၣ်လီၤ. လီၣ်ဖျါ ၁၀း၁၁.

မူခိၣ်ကလူးစိၥ်ဃၥ် "လံၥ်ဆံးကိၥ်ဖိတဘ့ၣ်", ကမ့ၢ်လံၥ်ဒၤနံးယ့လး သ့ၣ်သ့ၣ်လီၤ. ကွၢ် ဒၤနံးယ့လး ၁၂း၄, လံၥ်လၢအဘၣ်တၢ်အိးထီၣ်အီၤ အဆိကတၢၢ်တဘျီလၢစိၤအါအါတဖၣ်အတီၢ်ပူၤအံၤန့ၣ်လီၤ. ပၥ်အခီၣ်ထွဲ တခီလၢပီၣ်လဲၣ်အဖီခိၣ်ဒီးအခီၣ်စ့ၣ်တခီလၢခိန့ၣ်လီၤ. တၢ်အံၤကမ့ၢ်ဝဲဒၣ် သ့ၣ်သ့ၣ်လၢတၢ်ကစီၣ်အံၤ ကဘၣ်လဲၤဆူဟီၣ်ခိၣ်ဒီတဖျၢၣ်ညါအပူၤ, ဟီၣ်ခိၣ် လီၢ်လံၤ (ကီၢ်လၢအဂၤ) ဒီးဟီၣ်ခိၣ်သီ (အမဲ၇ကၤကလံၤထံးကလံၤစိး) ခဲလၢၥ်အပူၤန့ၣ်လီၤ. ကမ့ၢ်စ့ၢ်ကီးတၢ်ဘၣ်ထွဲလိၥ်အသးလၢအမ့ၢ်တၢ်ကစီၣ် အံၤလၢၦၤကလုၥ်ခဲလၢၥ်အဂီၢ်, လၢအအိၣ်လၢခိခိၣ်ဒီးလၢ "တခီဘီမုၢ်" လၢအမ့ၢ်ပီၣ်လဲၣ်အံၤအပူၤန့ၣ်လီၤ.

ဟီၣ်ခိၣ်အံၤ ယွၤအလၤအကပီၤကကပီၤထီၣ်လၢအပူၤ ဒီးလံၥ်လီၣ်ဖျါ အဆၢဒိၣ် ၁၄ အတၢ်ကစီၣ်လၢအလီၢ်ခံကတၢၢ်အံၤ ကဘၣ်တၢ်စိၥ်ဃီၤအီၤဆူ ၦၤကိးဂၤဒဲးအအိၣ်န့ၣ်လီၤ. ဒ်အံၣ်စ၇့လးကလုၥ်ဒူၣ်အသိး, ပမ့ၢ်တၢ်အိၣ်ဖှိၣ် လၢတၢ်ကလုၢ်မၢလီၤၦၤလၢကစံၣ်တဲၤတဲလီၤတၢ်သးခုအကစီၣ် "လၢဟီၣ်ခိၣ် ဒီဘ့ၣ်အပူၤ, လၢတၢ်အုၣ်အသးလၢ ၦၤကလုၥ်ခဲလၢၥ်အဂီၢ်လီၤ. တုၤနုၤတစု တၢ်အကတၢၢ်န့ၣ် ကဟဲဘၣ်ဝဲလီၤ" (မးသဲ ၂၄း၁၄).

ကစၢ်ယွၤဒုးလဲၤဟီၣ်ခိၣ်အတၢ်စံၣ်စိၤတဲစိၤ တုၤလၢအကတၢၢ်ဒိၣ်ဒိၣ် မုၢ်မုၢ်အံၤအပူၤ, ၦၤကညီအဘီအမုၢ်ကတၢၢ်ကွံၥ်ဝဲဒီးကစၢ်ခ၇ံၥ်ကပၢတၢ် ဂၢၢ်ဂၢၢ်ကျၢၤကျၢၤထီဘိန့ၣ်လီၤ. ဖး ဒၤနံးယ့လး ၂း၃၄, ၃၅, ၄၄, ၄၅ တက့ၢ်. လံၥ်စီဆှံစံးဘၣ်တဲဘၣ်ဝဲဖျါဖျါလၢ ဟီၣ်ခိၣ်အဘီအမုၢ်ခဲလၢၥ်တဖၣ်အံၤ ကဘၣ်ဟးဂီၤကွံၥ်ဝဲ, တၢ်ကဘၣ်သ့ၣ်နီၣ်ထီၣ်က့ၤအီၤတအိၣ်နီတမံၤလၢၤဘၣ်, ဒီးကဘၣ်တၢ်ဟံးန့ၢ်အလီၢ်လၢကစၢ်ယွၤအဘီအမုၢ်လၢ အအိၣ်လီၤစိၤလီၤထီ အံၤဖဲတၢ်ဒဲးဘး, တၢ်ဆူးတၢ်ဆါ, တၢ်အၢတၢ်သီဒီးတၢ်သံတၢ်ၦၢ်တအိၣ်လၢၤဝဲ နီတစုဘၣ်န့ၣ်လီၤ.

`ကွၢ်ထံကွၢ်ဆး၀ံအကလုၢ်ကထါဖဲ ဒၤနံးယ့လးအဆၢဒိၣ် ၂ ဒီး အဆၢဒိၣ် ၇ စံးကတိၤပၥ်ဝဲလီၤတံၢ်လီၤဆဲး ဘၣ်ဃးဘီမုၢ်လၢဟဲထီၣ်ဒီး လီၤၦီၢ်ကွံၥ်ဝဲအဂ့ၢ်အံၤန့ၣ်တက့ၢ်. တၢ်စံးကတိၤပၥ်တၢ်လီၤတံၢ်လီၤဆဲးအံၤ မၤစၢၤၦၤလၢကစူၢ်က့ၤနၥ်က့ၤကစၢ်ယွၤအတၢ်အၢၣ်လီၤအီလီၤလၢအလီၢ်ခံ ကတၢၢ်ဒီး ဘီမုၢ်အထူအယိၥ်အဂ့ၢ်အံၤလၢကျဲဒ်လဲၣ်.`