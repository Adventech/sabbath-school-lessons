---
title:  ဂီၤဖံးဖါဒီးမဲၥ်တဲးလဲးမိၢ်တဖၣ်အသွံၣ်
date:   05/05/2025
---

ၦၤတနီၤနီၤပၥ်ဒ့ၣ်ပၥ်ကမၢ်တၢ်လုၢ်တၢ်ပၥ်ခဲလၢၥ်အံၤအတၢ်ထံၣ်, စံးလၢမ့ၢ်တၢ်အအၢတမံၤ, ဆူၣ်မးဝဲဒီး မ့ၢ်စံးန့ၣ်မ့ၢ်တၢ်လၢတကြၢးတဘၣ်ဘၣ် တမံၤန့ၣ်လီၤ. ဘၣ်ဆၣ်ဒီး, တၢ်အံၤမ့ၢ်တၢ်လၢအဘၣ်တၢ်ဒုးနဲၣ်အီၤတမံၤ န့ၣ်လီၤ. ကစၢ်ခ၇ံၥ်အတၢ်သံမ့ၢ်တၢ်အၢတမံၤ, ဆူၣ်မးဝဲဒီးတကြၢးတဘၣ်ဝဲ ဘၣ်, ၦၤတၢ်ကမၣ်တအိၣ်ဘၣ်တဂၤ သံလၢၦၤမၤတၢ်ကမၣ်တဖၣ်အဂီၢ်န့ၣ် လီၤ. တၢ်အံၤမ့ၢ်တၢ်မၤဘၣ်ဂီၢ်က့ၤတၢ်ဒဲးဘးအတၢ်ကီတၢ်ခဲန့ၣ်လီၤ. ဒီးကစၢ်ခ၇ံၥ်အတၢ်သံအံၤ မ့ၢ်တၢ်လၢအဆူၣ်မး, အၢဝဲဒီးတၢ်လုၢ်လၢ အတကြၢးတဘၣ်ဝဲဘၣ်ဒုးနဲၣ်တၢ်န့ၣ်လီၤ.

`ဖး ဧ့ၤဘြံၤ ၁၀း၃-၁၀ တက့ၢ်. လံၥ်စီဆှံအဆၢအံၤ သိၣ်လိၦၤ တၢ်မနုၤတမံၤလၢ အဘၣ်ဃးဒီးကစၢ်ယွၤအၦၤဂီၢ်မုၢ်လုၢ်တၢ်ပၥ်တၢ်လၢ လံၥ်စီဆှံအလီၢ်လံၥ်တကတြူၢ်အပူၤအံၤန့ၣ်လဲၣ်. ၦၤတၢ်ဒဲးဘးဖိ မ့ၢ်တဒိးန့ၢ် ဘၣ်တၢ်ပူၤဖျဲးလၢအဝဲသ့ၣ်ဘၣ်ဒီး ဘၣ်မနုၤလၢကဘၣ်လုၢ်ထီၣ်တၢ်လၢ အဝဲသ့ၣ်ဒၣ်လဲၥ်န့ၣ်လဲၣ်.`

သိဒီးဆၣ်ဖိကီၢ်ဖိတဖၣ် လၢအဘၣ်တၢ်လုၢ်ထီၣ်အီၤန့ၣ် မ့ၢ်တၢ်အဒိ တမံၤလၢအနဲၣ်ဆူယွၤအသိဖိလၢတၢ်လုၢ်ထီၣ်အီၤ လၢတၢ်ပျၢ်တၢ်ဒဲးဘးအဂီၢ် လီၤ. တၢ်သ့ၣ်တဖၣ်အံၤ မ့ၢ်တၢ်နၥ်အတၢ်မၤ, ဟ့ၣ်လီၤၦၤတၢ်ဒဲးဘးဖိကျဲဖျါဖျါ ဒ်သိးကပၥ်ဖျါထီၣ်တၢ်နၥ်လၢမ့းၡံအၤအတၢ်မၤလၢ ကဟဲဝဲဆူညါအဂီၢ်အံၤန့ၣ် လီၤ. အါစုအါဘျီ ပစံးတၢ်အဒိအတဲၥ်တဖၣ်အံၤလၢ အမ့ၢ်တၢ်အဒိတဖၣ်, လၢကဘၣ်လၢထီၣ်ၦဲၤထီခီဖျိတၢ်ထီဒါတၢ်အဒိအံၤ မ့တမ့ၢ် တၢ်ကမၤအသး လၢအဘၣ်တၢ်ဒုးနဲၣ်ဆိပၥ်စၢၤအီၤအံၤန့ၣ်လီၤ. ၦၤတနီၤနီၤစံးလၢ တၢ်လုၢ်ထီၣ် ပၥ်ထီၣ်သ့ၣ်တဖၣ်အံၤမ့ၢ် "၀ံကလုၢ်ကထါအဆံးတစဲး" လၢကစၢ်ခ၇ံၥ် အတၢ်သံလၢထူၣ်စုညါလိၤအံၤအဂ့ၢ်န့ၣ်လီၤ.

တၢ်အလုၢ်အလၢ်လၢ အဘၣ်ထွဲလိၥ်အသးဒီးတၢ်လုၢ်တၢ်ပၥ်အံၤ ဒ်သိးဒီးတၢ်ဟ့ၣ်လီၤတၢ်အဘူးအလဲလၢ တၢ်လဲၤတၢ်က့ၤတမံၤအဂီၢ်န့ၣ်လီၤ. ဖဲနၦ့ၤလ့ၣ်မ့ၣ်အူ, သိလ့ၣ်ဒီး ကဘီယူၤအလဲးမးအဆၢကတီၢ်န့ၣ်, နတလဲၤ ဘၣ်ဒံးနတၢ်လဲၤအဝဲအံၤလၢနဟ့ၣ်လီၤအၦ့ၤအံၤန့ၣ်ဒံးဘၣ်. လၢအလီၢ်န့ၣ်, ဘၣ်တၢ်ဟ့ၣ်နၤလဲးမး မ့တမ့ၢ် တၢ်အခွဲးလၢလဲၤတၢ်က့ၤတၢ်အဂီၢ်, တၢ်အဒိ မ့ၢ်တမ့ၢ် တၢ်အၢၣ်လီၤတမံၤလၢနတၢ်လဲၤတၢ်က့ၤခါဆူညါအဂီၢ်န့ၣ်လီၤ. နဆ့ၣ်နီၤဘၢနလံၥ်ဖှီတဲၥ်အံၤလၢနသးဒၣ်နဲသ့လီၤ, ဘၣ်ဆၣ်, တဆှၢနၤဆူ နတၢ်လဲၤက့ၤအလီၢ်လၢနအဲၣ်ဒိးလဲၤတုၤအီၤအံၤန့ၣ်ဘၣ်. တုၤမ့ၢ်နလဲၤနုၥ်လီၤ ဒီးနတၢ်လဲၤအံၤစးထီၣ်အသးဒီး, နဒိးန့ၢ်ဘၣ်တၢ်လၢနဟ့ၣ်လီၤအီၤအံၤဒီး, လဲးမးအလံၥ်ဖှီတဲၥ်အံၤတလိၣ်လၢၤဝဲဘၣ်န့ၣ်လီၤ.

လၢတၢ်န့ၣ်အဃိ, မ့ၢ်တၢ်တမံၤဃီဃုၥ်ဒီးတၢ်လုၢ်ထီၣ်ဆၣ်ဖိကီၢ်ဖိအံၤ န့ၣ်လီၤ. အဝဲသ့ၣ်အိၣ်ဒီးတၢ်ဂ့ၢ်တၢ်ကျိၤအ၇့ဒိၣ်တမံၤဘၣ်ဆၣ်, တုၤမ့ၢ် တၢ်လုၢ်အနီၢ်ကီၤမၤအသးဒီး, အဝဲသ့ၣ်ကဲထီၣ်တၢ်လၢအခီပညီတအိၣ်လၢၤ ဘၣ်တမံၤ, တၢ်အနီၢ်ကီၢ်မၤအသးလၢအယၣ်ဘျးလီၤလၢတၢ်လီၢ်စီဆှံဒီး တၢ်လီၢ်အစီဆှံကတၢၢ်အဘၢၣ်စၢၤလၢဟီၣ်ခိၣ်အဒဲပူၤ (တၢ်လုၢ်ဟံၣ်အပူၤ) အံၤ ဘၣ်သ့ၣ်ဖးကွံၥ်ဝဲဖဲကစၢ်ခ၇ံၥ်သံအကတီၢ်အံၤန့ၣ်လီၤ. တၢ်လုၢ်တၢ်ပၥ် အတၢ်မၤခဲလၢၥ်ဃုၥ်ဒီးတၢ်လုၢ်ဟံၣ်အံၤ ဘၣ်တၢ်ဒုးနဲၣ်ဆူကစၢ်ခ၇ံၥ်အတၢ်သံ လၢထူၣ်စုညါအလိၤအံၤန့ၣ်လီၤ. တုၤမ့ၢ်ကစၢ်ခ၇ံၥ်မၤလၢၦဲၤအတၢ်အၢၣ်လီၤ လၢထူၣ်စုညါအလိၤ ဒီးဂဲၤဆၢထၢၣ်က့ၤလၢတၢ်မၤနၢၤတၢ်သံအပူၤဒီး တၢ်အဒိ သ့ၣ်တဖၣ်တလိၣ်လၢၤဝဲဘၣ်န့ၣ်လီၤ.

`ဆိကမိၣ်ကွၢ်လၢ တၢ်ဒဲးဘးအံၤအၢဝဲဆံးဒိၣ်လဲၣ်လၢထဲလၢကစၢ် ခ၇ံၥ်တဂၤဧိၤအတၢ်သံ, တၢ်ကလုၢ်လၢအဟံးန့ၢ်ၦၤကညီအက့ၢ်အဂီၤ, အံၤပျၢ်အတၢ်ဒဲးဘးသ့ဝဲအံၤအဂ့ၢ်န့ၣ်တက့ၢ်. (ယိၤဟၣ် ၁း၁-၃, ၁၄) မ့ၢ်အစံးၦၤမနုၤတမံၤလၢ အဘၣ်ဃးဒီးပတၢ်ထံၣ်တၢ်ဒဲးဘးအဂ့ၢ်အံၤန့ၣ်လဲၣ်.`