---
title:  အဂ့ၢ်ဒ်အံၤ, နတ့လီၤတၢ်ခဲလၢၥ်
date:   08/05/2025
---

လၢတၢ်မၤအသးစှၤဘျီအဖီခိၣ်န့ၣ်, ၀ံသ့ၣ်တဖၣ် ဘၣ်တၢ်ထုးဃီၤ ဘူးထီၣ်အဝဲသ့ၣ်ဒ်သိးကထံၣ်ယွၤလၢ တၢ်ထံၣ်လၢညါခီအပူၤ ဒီးတၢ်ဟ့ၣ် အဝဲသ့ၣ်အခွဲးလၢကထံၣ်ဘၣ်ယွၤအလီၢ်ပစိၥ်န့ၣ်လီၤ. ယဃ့းစက့လး ထံၣ်ယွၤအလီၢ်ပစိၥ်လၢမူကပိၤလိၤအဖီခိၣ် (ဃ့း ၁း၂၆), ယၡါယၤ လဲၤဟးဆူတၢ်လုၢ်ဟံၣ်လၢမူခိၣ်လၢကထံၣ်ဘၣ်ကစၢ်ယွၤအလီၢ်ပစိၥ်အဂီၢ်, (ၡါ ၆း၁) ဒီးလၢတၢ်ပၥ်ဖျါထီၣ်လီၤတံၢ်လီၤဆဲးအကျါတမံၤလၢ အဘၣ် တၢ်ကတဲၥ်ကတီၤလၢပဂီၢ် လၢအမ့ၢ်စီၤယိၤဟၣ်ဘၣ်တၢ်ဆှၢဃီၤအီၤဖဲန့ၣ် လၢအတၢ်ထံၣ်လၢညါအဂီၢ်ဖဲ လီၣ်ဖျါအဆၢဒိၣ် ၄ ဒီး ၅ အပူၤန့ၣ်လီၤ. လံၥ်စီဆှံအလီၢ်လံၤတကတြူၢ်အဒဲတၢ်ဖံးတၢ်မၤအတၢ်ဒိတၢ်တဲၥ်တဖၣ် ဒုးနဲၣ်လၢကျဲအိၣ်ထဲတဘိဧိၤလၢၦၤကညီကလဲၤနုၥ်ဝဲသ့ဆူယွၤအမဲၥ်ညါ လၢအမ့ၢ်ကစၢ်ခ၇ံၥ်အသွံၣ်န့ၣ်လီၤ (ကွၢ် ၃မိၤ ၁၆း၂, ၁၄).

`ဖး ယၡါယၤ ၆း၁-၅ ဒီး လီၣ်ဖျါ ၄း၇-၁၁ တက့ၢ်. တၢ်အက့ၢ် အဂီၤလၢတၢ်ထံၣ်လၢညါခီခံမံၤ ဒ်သိးလိၥ်သးဒ်လဲၣ်. ကွၢ်ထံဆိကမိၣ် တၢ်မၤအသးတမံၤဘၣ်တမံၤအံၤ လီၢ်တံၢ်လီၤဆဲးန့ၣ်တက့ၢ်. တၢ်ဂ့ၢ် တၢ်ကျိၤလၢအဘၣ်တၢ်ဟ့ၣ်လီၤအီၤအဆိကတၢၢ်န့ၣ် မ့ၢ်မနုၤလဲၣ်. တၢ်လၢ အဟဲကဒီးလၢခံန့ၣ် မ့ၢ်မနုၤလဲၣ်. တၢ်မ့ၢ်တၢ်တီလၢအဘၣ်ဃးဒီးယွၤလၢ အဘၣ်တၢ်ပၥ်ဖျါထီၣ်အီၤဖဲအံၤန့ၣ် မ့ၢ်မနုၤလဲၣ်.`

တၢ်ထံၣ်လၢညါခီလၢအဘၣ်ဃးဒီးလီၢ်ပစိၥ်တမံၤစုၥ်စုၥ်အံၤ, တၢ်လၢအမၤသးအဆိကတၢၢ်တမံၤန့ၣ် ၦၤမူခိၣ်ဖိသ့ၣ်တဖၣ် ပၥ်ပနီၣ်ယွၤ အတၢ်စီတၢ်ဆှံန့ၣ်လီၤ. လၢယၡါယၤအတၢ်ထံၣ်လၢညါခီအပူၤန့ၣ်, ထံၣ်ဝဲ ယွၤအလီၢ်ပစိၥ်အံၤလၢအလီၤကဟုကညီၢ်ဒိၣ်မး, တၢ်လုၢ်ဟံၣ်အံၤ ၦဲၤဝဲဒီး မ့ၣ်အူခုၣ်ဒီး "ကျဲစၢၤအကျိၤထံး' ဟူး၀းဝဲလၢကလူးတဖၣ်ကိးထီၣ်ယွၤအတၢ် စီဆှံအဂ့ၢ်န့ၣ်လီၤ. လၢစီၤယိၤဟၣ်အတၢ်ထံၣ်အပူၤန့ၣ်, ကလူးတဖၣ် ကိးထီၣ်တၢ်တမံၤဃီဒ်န့ၣ်, "စီဆှံ, စီဆှံ, စီဆှံ" န့ၣ်လီၤ. (ကွၢ်ယဃ့းစက့လး ၁၀း၁၄, ၁၅ ဒ်သိးကထံၣ်တၢ်သးလၢအဘၣ်တၢ်ပၥ်ဖျါထီၣ်အီၤအံၤလၢ အမ့ၢ်ခ့ရူၥ်န့ၣ်တက့ၢ်). ၀ံတဂၤစုၥ်စုၥ်ဘၣ်တၢ်ဒုးနဲၣ်အီၤလၢကစၢ်ယွၤ အတၢ်လၤတၢ်ကပီၤလၢအဆဲးကြပုၢ်ဒိၣ်မးအံၤန့ၣ်လီၤ.

၀ံၤကဒီးတစု, တၢ်ဒုးနဲၣ်ၦၤလၢ ၀ံတဖၣ်အတၢ်စံးဆၢက့ၤအတၢ်ထံၣ် အံၤအဂ့ၢ်အကျိၤန့ၣ်လီၤ. ၀ံယၡါယၤကိးပသူထီၣ်လၢ အဝဲမ့ၢ်ၦၤတဂၤလၢ အပျုၤတကဆှီဘၣ် (ၡါ ၆း၅) ဒီးစီၤယိၤဟၣ်ဟီၣ်ဝဲ, အဂ့ၢ်ဒ်လဲၣ် အဝဲ ဘၣ်သဂၢၢ်ဒီးတၢ်မ့ၢ်တၢ်တီအဒိၣ်အမုၢ်လၢမတၤတဂၤမးတၢ်တထံၣ်န့ၢ်အီၤလၢ အကြၢးအဘၣ်ဒီးယွၤဘၣ်န့ၣ်လီၤ. လီၣ်ဖျါ ၅း၄ ဖဲပဘၣ်တၢ်ဒုးနဲၣ်ၦၤလၢ တၢ်ကြၢးဒီးယွၤအံၤအဂ့ၢ်အကျိၤန့ၣ်, လၢအကတၢၢ်န့ၣ် ပစးထီၣ်ထံၣ်ဘၣ် ၦၤကညီတၢ်အိၣ်အသးအဂ့ၢ်, ပတကြၢးဘၣ်လ့ၤတက့ၤဒီး ပလိၣ်ဘၣ်ကစၢ်ခ၇ံၥ် ဒ်အမ့ၢ်ပတၢ်အုၣ်က့ၤခီၣ်က့ၤကစၢ်အသိးန့ၣ်လီၤ.

မုၣ်ကီၤလံၢ်စံးအၢတၢ်အါအါကလဲၥ်လၢအထီဒါကစၢ်ယွၤ, ကတိၤ ဂ့ၢ်လိၥ်ဘှီလိၥ်ဝဲလၢယွၤန့ၣ် မၤတၢ်ဖဲဒၣ်အသး, အဲၣ်လီၤဒၣ်ထဲအသးဒီး မ့ၢ်ၦၤဆူၣ်မးလီၤ. ဘၣ်ဆၣ် တၢ်ဆၢကတီၢ်ထဲတစဲးဖိလၢယွၤအလီၢ်ပစိၥ် အပူၤအံၤန့ၣ် ဒုးနဲၣ်ဖျါထီၣ်မုၣ်ကီၤလံၢ်အတၢ်လံၣ်တၢ်လီသ့ၣ်တဖၣ်န့ၣ်လီၤ. မ့ၢ်တၢ်ထံၣ်ကစၢ်ခ၇ံၥ်လၢအမ့ၢ်အတီတဂၤ, "သိဖိလၢအဒိးသံအသး" (လီၣ်ဖျါ ၅း၁၂) လၢအဒုးသ့ၣ်ညါၦၤပၢ်ကစၢ်အမ့ၢ်အတီတဂၤအဂ့ၢ်န့ၣ်လီၤ. မ့ၢ်မး တၢ်လၢအမၤမုၥ်ပသးတမံၤ ဖဲပထံၣ်ကစၢ်ခ၇ံၥ်န့ၣ်, ပသ့ၣ်ညါလၢပၢ်ကစၢ်န့ၣ် လီၤဂၥ်ဒ်လဲၣ်အဂ့ၢ်န့ၣ်လီၤ (ယိၤ ၁၄း၉) ဒီးလီၣ်ဖျါပၢ်ကစၢ်အဂ့ၢ်အကျိၤ ဒိၣ်ကတၢၢ်န့ၣ် မ့ၢ်ကစၢ်ခ၇ံၥ်အတၢ်သံလၢထူၣ်စုညါအလိၤလၢပဝဲဒၣ်တဖၣ် အဂီၢ်န့ၣ်လီၤ.

၀ံၤကဒီးတစု, ထူၣ်စုညါကြၢးဒုးနဲၣ်ၦၤတၢ်ခံမံးလီၤ, တၢတမံၤန့ၣ်, ကစၢ်ယွၤအတၢ်အဲၣ်ၦၤဆံးဒိၣ်လဲၣ်တုၤဒၣ်လဲၥ်အလုၢ်ထီၣ်အနီၢ်ကစၢ်ဒၣ်ဝဲ အသးသမူလၢပဂီၢ်, ခံမံၤတမံၤန့ၣ်, ကြၢးဒုးနဲၣ်ၦၤလၢပအိၣ်ဒီးတၢ်ဒဲးဘးဒီး လီၤကမၣ်ဆံးဒိၣ်လဲၣ်အဂ့ၢ်ဒီး ထဲလၢထူၣ်စုညါအံၤမးပတုၤလၢတၢ်ပူၤဖျဲး အလီၢ်သ့ဝဲဒၣ်န့ၣ်လီၤ.