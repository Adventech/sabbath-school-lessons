---
title:  ကစၢ်ယွၤအဲၣ်ဒိးလၢၦၤကသ့ၣ်ညါနၢ်ပၢၢ်အီၤ
date:   31/03/2025
---

တၢ်လၢအ၇့ဒိၣ်န့ၢ်ဒံးတၢ်အဲၣ်ဒိးစံးကတိၤတၢ်ဖဲ တၢ်မၤဘျါက့ၤ အလီၢ်လၢတၢ်ဆါဟံၣ်, မ့တမ့ၢ်လၢကသံၣ်ဒၢးအလီၢ်, လီၤဆီဒၣ်တၢ်ဖဲ နစံး ကတိၤၦၤကျိၥ်တဘၣ်ဝဲဘၣ်အကတီၢ်အံၤန့ၣ် တအိၣ်ဝဲနီတပူၤဘၣ်. နသ့ၣ်ညါ လၢကဘၣ်စံးကတိၤမနုၤအဂ့ၢ်လီၤ, ဘၣ်ဆၣ်နတအိၣ်ဒီးလံၥ်မဲၥ်ဖျၢၣ်လၢ နစံးကတိၤအီၤကသ့အဂ့ၢ်အံၤန့ၣ်ဘၣ်.

တၢ်ကီတၢ်ခဲလီၤဆီအိၣ်ထီၣ်အသးလၢ တၢ်စံးကတိၤတၢ်ဒီးယွၤန့ၣ် လီၤ. "အဂ့ၢ်ဒ်အံၤ, ဒ်မူခိၣ်ထီန့ၢ်ဟီၣ်ခိၣ်အသိး, ယကျဲထီန့ၢ်သုကျဲ, ဒီးယတၢ်ဆိကမိၣ်ထီန့ၢ်သုတၢ်ဆိကမိၣ်ဒံးန့ၣ်လီၤ" (ယၡါယၤ ၅၅း၉). တၢ်ကီတၢ်ခဲန့ၣ် တမ့ၢ်လၢကစၢ်ယွၤအလံၥ်မဲၥ်ဖျၢၣ်တအိၣ်လၢကစံးကတိၤတၢ် ဒီးၦၤအဂီၢ်ဘၣ်, မ့ၢ်လၢပတအိၣ်ဒီးတၢ်သ့ၣ်ညါလံၥ်မဲၥ်ဖျၢၣ်လၢ ကနၢ်ပၢၢ်အီၤ လၢလၢၦဲၤၦဲၤအဂီၢ်ဘၣ်အဃိန့ၣ်လီၤ.

**လံၥ်စီဆှံအဆၢလၢအဖီလၥ်သ့ၣ်တဖၣ်အံၤ ဟ့ၣ်ကူၣ်ဟ့ၣ်ဖးဘၣ်ဃး ကစၢ်ယွၤအတၢ်နၢ်ပၢၢ်လၢထိၣ်သတြီၤဒီးပတၢ်နၢ်ပၢၢ်န့ၣ် မ့ၢ်မနုၤသ့ၣ်တဖၣ် လဲၣ်.**

`စံး ၁၃၉း၁-၆`

`စံး ၁၄၇း၅`

`၇ိမ့ၤ ၁၁း၃၃`

`၁ယိၤဟၣ် ၃း၂၀`

တၢ်မ့ၢ်တၢ်တီတမံၤန့ၣ်, ပနၢ်ပၢၢ်ကစၢ်ယွၤအသးတသ့ဝဲနီတစုဘၣ်, အဂ့ၢ်ဒ်လဲၣ်, ကစၢ်ယွၤန့ၣ် သ့ၣ်ညါတၢ်ခဲလၢၥ်ဒီးကတၢၢ်ဝဲတသ့ဘၣ်အဃိန့ၣ် လီၤ. လၢအကတၢၢ်န့ၣ် တၢ်ဘၣ်တ့ဒၣ်လဲၥ် ပနၢ်ပၢၢ်အီၤတသ့ဝဲခဲလၢၥ်ဘၣ် အဃိ, ပကနၢ်ပၢၢ်ၦၤလၢအတ့လီၤတၢ်တဂၤကသ့ဝဲလၢကျဲဒ်လဲၣ်.

ပသ့ၣ်ညါနၢ်ပၢၢ်တၢ်တသ့ဝဲခဲလၢၥ်ဘၣ်ဆၣ်, တၢ်လၢအလိၣ်လၢ တၢ်အုၣ်က့ၤခီၣ်က့ၤအဂီၢ်န့ၣ် ပနၢ်ပၢၢ်အီၤသ့ဝဲလီၤ (၂တံၤမသ့း ၃း၁၄, ၁၅). ဖဲတၢ်မၢဖိသ့ၣ်တဖၣ်စံးကတိၤတၢ်သးခုအကစီၣ်အဂ့ၢ်အကျိၤ ဆူၦၤဒိကနၣ် တၢ်ဖိသ့ၣ်တဖၣ်အအိၣ်န့ၣ်, အဝဲသ့ၣ်စံးကတိၤဘၣ်ဃး၀ံအကလုၢ်ကထါလၢ အလၢထီၣ်ၦဲၤထီၣ်တ့ၢ်ဝဲအဂ့ၢ်န့ၣ်လီၤ. ခီဖျိအဝဲသ့ၣ်စံးကတိၤ၀ံအကလုၢ် ကထါလၢအလၢထီၣ်ၦဲၤထီၣ်တ့ၢ်ဝဲအံၤအဃိ, အဝဲသ့ၣ်နၥ်လၢ ၀ံအကလုၢ် ကထါအံၤ ဒုးနဲၣ်လၢတၢ်အုၣ်က့ၤခီၣ်က့ၤအတၢ်တိၥ်ပၥ်အဂ့ၢ်န့ၣ်လီၤ. တၢ်အနီၢ်နီၢ်လၢအကတၢၢ်န့ၣ်, ၀ံအကလုၢ်ကထါအံၤ လၢကျဲတဘိဂ့ၤတဘိဂ့ၤ အပူၤန့ၣ် ကဆှၢၦၤဆူကစၢ်ခ၇ံၥ်အအိၣ်ဒီးအတၢ်အၢၣ်လီၤအတၢ်အုၣ်က့ၤ ခီၣ်က့ၤလၢအဟ့ၣ်လီၤၦၤကညီခဲလၢၥ်အဂီၢ်န့ၣ်လီၤ.

လၢတၢ်ခဲလၢၥ်အပူၤန့ၣ်, ကစၢ်ခ၇ံၥ်လၢတၢ်ဘၣ်တ့ခဲလၢၥ်အိၣ်ထီၣ် အသးလၢအီၤအံၤ (ကလီးစဲ ၁း၁၆; ယိၤဟၣ် ၁း၁-၃) ဟဲလီၤဆူဟီၣ်ခိၣ်ချၢ ဒီးဟ့ၣ်လီၤအနီၢ်ကစၢ်ဒၣ်ဝဲအသးလၢတၢ်လုၢ်ထီၣ်အဂီၢ် လၢထူၣ်စုညါအလိၤ တုၤဒၣ်လဲၥ်လၢၦၤအအၢအသီဒိၣ်ကတၢၢ်တဂၤအဂီၢ်န့ၣ်လီၤ. အအံၤ မ့ၢ်ယွၤ အတၢ်အဲၣ်လၢပဝဲဒၣ်ခဲလၢၥ်အဂီၢ်န့ၣ်လီၤ. တုၤအမၤတၢ်သ့ၣ်တဖၣ်ခဲလၢၥ် အံၤ၀ံၤဒီး, ယွၤအဲၣ်ဒိးၦၤကိးဂၤဒဲး, တုၤဒၣ်လဲၥ်ၦၤအၢလၢအအၢအသီကတၢၢ် တဂၤလၢ ကသ့ၣ်ညါတၢ်လၢအဟ့ၣ်လီၤၦၤသ့ၣ်တဖၣ်လၢယ့ၣ်ရှူးအပူၤအံၤန့ၣ် လီၤ. ဒီးတၢ်မၤလၢ၀ံအကလုၢ်ကထါမၤဝဲသ့န့ၣ် မ့ၢ်တၢ်အအံၤန့ၣ်လီၤ.

`တၢ်လၢပတသ့ၣ်ညါဘၣ်အိၣ်အါအါကလဲၥ်ဘၣ်ဆၣ်, ဘၣ်မနုၤလၢ အ၇့ဒိၣ်မးဝဲလၢပကကွၢ်ထံကွၢ်ဆးတၢ်လၢပသ့ၣ်ညါအီၤ ဒီးပိၥ်ထွဲတၢ်လၢ ပသ့ၣ်ညါအီၤ-လၢအထီဒါဒီးပတၢ်သးစဲဘူးဒီးတၢ်လၢပတသ့ၣ်ညါအီၤဘၣ် သ့ၣ်တဖၣ်န့ၣ် မ့ၢ်မနုၤလဲၣ်.`