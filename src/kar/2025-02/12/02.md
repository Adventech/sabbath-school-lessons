---
title:  ဒၤနံးယ့လးအဆၢဒိၣ် ၂ ဒီးတၢ်ဃုသ့ၣ်ညါ၀ံအတၢ်စံးပၥ်ခီဖျိတၢ်စံၣ်စိၤ တဲစိၤအဂ့ၢ်
date:   15/06/2025
---

၀ံအတၢ်စံးပၥ်လၢ အစိဒိၣ်ကမီၤဒိၣ်ကတၢၢ်အကျါ ဖဲလံၥ်စီဆှံခဲလၢၥ် အပူၤန့ၣ်, မ့ၢ်ဒၤနံးယ့လးအဆၢဒိၣ် ၂ လီၤ. တၢ်ကွဲးအီၤတချုးကစၢ် ဟဲအိၣ်ဖျဲၣ်ထီၣ်ဒ်ဘၣ်အနံၣ်ယဲၢ်ကယၤအကတီၢ်, ၀ံပၥ်ဖျါထီၣ်ဟီၣ်ခိၣ်အတၢ် စံၣ်စိၤတဲစိၤ, စးထီၣ်လၢအဆၢကတီၢ်ဖဲဘၤဘူၤလိၣ်ဒီးဆူမၤဒဲ-ပၤ၇ၣ်, ယၤ၀ၣ်, ၇ိမ့ၤဒီး၇ိမ့ၤကီၢ်လီၤဖးကွံၥ်ဒီးကဲထီၣ်ယူ၇ိပၤကီၣ်သ့ၣ်တဖၣ်လၢ မုၢ်မဆါတနံၤညါ အံၤန့ၣ်လီၤ.

အနီၢ်နီၢ်န့ၣ်, လၢတၢ်စံးကတိၤဘၣ်ဃးယူ၇ိၤပၤထံကီၢ်တဖၣ်အဂ့ၢ် အကျိၤန့ၣ်, လံၥ်စီဆှံတဆၢပၥ်ဖျါထီၣ်ဒ်အံၤ, အဝဲသ့ၣ်ကမၤဃါဃုၥ်အသးဒီး ၦၤကညီအချံအသၣ် ဘၣ်ဆၣ်ဒီး, တစဲဘူးလိၥ်အသးဘၣ်, ကွၢ်ကွၢ်, ဒ်ထး တဃါဃုၥ်ဘၣ်ဒီးကပံၥ်အသိးန့ၣ်လီၤ" (ဒၤနံးယ့လး ၂း၄၃). ၀ံအတၢ် စံးပၥ်အံၤ လၢထီၣ်ၦဲၤထီၣ်တ့ၢ်လီၤလိၣ်လီၤလးမးလီၤ. လၢၦၤကလုၥ်တဖၣ် ဆီဟံၣ်ဆီဃီကျဲၣ်ကျီဃါဃုၥ်လိၥ်သးတဖုဒီးတဖု (စးထီၣ်လၢစီၤလိၢ်စီၤပၤ အချံအသၣ်တုၤလၢ ၦၤလၢတၢ်ပၥ်အီၤအပတီၢ်ဖုၣ်ကတၢၢ်) လၢၦၤကလုၥ်တဖၣ် အကျါဘၣ်ဆၣ်, တၢ်လီၤဖးအိၣ်ဒံးဝဲဒၣ်လီၤ.

တၢ်အဒိတမံၤန့ၣ်, ကီၢ်အဲကလံး (Britain) အစီၤပၤန့ၣ် ဘၣ်တၢ်ကိး အီၤလၢ Winsor အဟံၣ်န့ၣ်လီၤ. မ့ၢ်နၥ်သက့ဒ်န့ၣ်ဒီး, မံၤအံၤဘၣ်တၢ်ကိး အီၤဖဲတၢ်ဆၢကတီၢ်တယံၥ်ဒံးဘၣ်အပူၤ, ဖဲ ၁၉၁၇ နံၣ်န့ၣ်လီၤ. လၢအပူၤ ကွံၥ်န့ၣ် ဟံၣ်ဒူၣ်ဃီဒူၣ်အံၤ ဘၣ်တၢ်ကိးအီၤလၢ Saxe-Coburg-Gotha, မ့ၢ်မံၤလၢအဖျါမးဝဲလၢ (German) အကျိၥ်လီၤ, အဂ့ၢ်ဒ်လဲၣ် (British) အဲကလံးစီၤလိၣ်စီၤပၤအကလုၥ်အါအါကလဲၥ်-ခီဖျိတၢ်ကျဲၣ်ကျီဃါဃုၥ် "ၦၤကညီအချံအသၣ်", ဃုၥ်ဒီး (German) အကလုၥ်အဃိန့ၣ်လီၤ. မ့ၢ်နၥ်သက့ဒ်န့ၣ်ဒီး, သွံၣ်ထံအတၢ်စၢဃၥ်လိၥ်အသးတဖၣ်အံၤ တတြီဃၥ် အဝဲသ့ၣ်လၢတၢ်ဒုးတၢ်ယၤဘၣ်, ဒီးလၢတၢ်အံၤအဃိ, ဖဲတၢ်ဒုးခံဘျီတဘျီ အကတီၢ်န့ၣ်, မ့ၢ်လၢအဝဲသ့ၣ်အဲၣ်ဒီးထုးလီၤဖးအသးဒီးအဒုၣ်အဒါလၢ အသးဟ့ဝဲဒၣ်အံၤအဃိ, အဝဲသ့ၣ်ဆီတလဲက့ၤအမံၤလၢ Windsor အဟံၣ် န့ၣ်လီၤ.

`ဖး ဒၤနံးယ့လး ၂း၃၁-၄၅ တက့ၢ်. စီၤပၤနဘူၤကးန့စၢ်အတၢ်မံမီၢ် န့ၣ် မ့ၢ်မနုၤလဲၣ်, ဒီး စီၤဒၤနံးယ့လးဖးအီၤဒ်လဲၣ်.`

ဒၤနံးယ့လး၀ံကလုၢ်ကထါအတၢ်စံးပၥ်တဖၣ် ဘၣ်ဃးဒီးဟီၣ်ခိၣ် အစိၤကတၢၢ်အဂ့ၢ်အကျိၤန့ၣ် အိၣ်သူၣ်လီၤအသးဖဲ ဒၤနံးယ့လးအဆၢဒိၣ် ၂ အပူၤခဲလၢၥ်လီၤ. တၢ်စံးပၥ်လၢအအိၣ်လီၤတဲၥ်က့ၤခဲလၢၥ်န့ၣ် ပိၥ်ထီၣ် ဒၤနံးယ့လးအဆၢဒိၣ် ၂ အတၢ်စံးပၥ်လၢ ဘီမုၢ်တဘ့ၣ်၀ံၤတဘ့ၣ်ပိၥ်ထီၣ်လိၥ် အခံတုၤလၢကစၢ်ယွၤဒုးအိၣ်ထီၣ်အဘီမုၢ်အထူအယိၥ်န့ၣ်လီၤ. (ဒၤနံးယ့လး ၂း၄၄; ဒၤနံးယ့လး ၇း၁၃, ၁၄). မ့ၢ်စံးလၢအဂၤတမံၤန့ၣ်, တၢ်စံးပၥ်တဖၣ် လဲၤခီဖျိတၢ်စံၣ်စိၤတဲစိၤလၢဟီၣ်ခိၣ်ဘီမုၢ်တဘ့ၣ်၀ံၤတဘ့ၣ် လၢတၢ်တသ့ၣ်ညါ အီၤဘၣ်အံၤ ပိၥ်ထီၣ်လိၥ်အခံ, စးထီၣ်လၢပျၢၤဒီးကတၢၢ်ကွံၥ်လၢခါဆူညါအပူၤ, တုၤဒၣ်လဲၥ်လၢပစိၤအံၤန့ၣ်လီၤ. အဝဲအံၤမ့ၢ်တၢ်ဃုသ့ၣ်ညါ၀ံအကလုၢ်ကထါ အခီပညီလၢတၢ်စံၣ်စိၤတဲစိၤအတၢ်နၢ်ပၢၢ်အပူၤ ဒီးမ့ၢ်တၢ်လၢလံၥ်စီဆှံ လိၣ်ဘၣ်ဝဲတမံၤန့ၣ်လီၤ. တၢ်သူတၢ်စံၣ်စိၤတဲစိၤအတၢ်နၢ်ပၢၢ်အံၤ အ၇့ ဒိၣ်မးလၢကနၢ်ပၢၢ်မုၢ်နံၤခံကတၢၢ်တၢ်မၤအသးတဖၣ်, လီၤဆီဒၣ်တၢ် ဒ်တၢ်ပၥ်ဖျါထီၣ်အီၤလၢလံၥ်လီၣ်ဖျါအပူၤအသိးန့ၣ်လီၤ.

`ဒၤနံးယ့လးအဆၢဒိၣ် ၂ အုၣ်အသးလၢပဂီၢ် တမ့ၢ်ထဲလၢကစၢ်ယွၤ အံၤသ့ၣ်ညါခါဆူညါအဂ့ၢ်အကျိၤဘၣ်, မ့မ့ၢ်တခီ အဝဲပၢဃၥ်ဝဲလၢၥ်လၢၥ် ဆ့ဆ့န့ၣ်လီၤ.`