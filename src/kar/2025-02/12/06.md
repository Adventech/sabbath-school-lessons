---
title:  တၢ်ဒူတၢ်ဃိၤအတၢ်ပနီၣ်
date:   19/06/2025
---

ဒ်နံၣ်လဲၤပူၤကွံၥ်ဝဲဒီးတၢ်မၤအသးလၢခံကတၢၢ်တဖၣ်, ဒ်တၢ်မၤသံ အတၢ်သိၣ်တၢ်သီဒီးတၢ်ဒူတၢ်ဃိၤအတၢ်မၤဆူၣ်အိၣ်ထီၣ်ဝဲ, တချုးဘၣ်ဒံး အဆၢကတီၢ်အံၤ, ၦၤတနီၤနီၤပၥ်ဖျါထီၣ်အတၢ်သးဒ့ဒီဒိၣ်ဒိၣ်မုၢ်မုၢ်ဘၣ်ဃး ပတၢ်ဒုးအိၣ်ထီၣ်မုၢ်နံၤခံကတၢၢ်အံၤအခီပညီလၢ အပၣ်ဃုၥ်ဒီးမုၢ်အိၣ်ဘှံးနံၤ ဒီးမုၢ်ခီၣ်ထံးနံၤလၢအမ့ၢ်တၢ်အကံၢ်အလဲလၢ တၢ်ဂ့ၢ်လိၥ်ဘှီလိၥ်အလီၢ်ခံ ကတၢၢ်အဆၢကတီၢ်န့ၣ်လီၤ.

လံၥ်လီၣ်ဖျါစံးကတိၤတၢ်ဖျါဖျါလီၤ, မ့ၢ်ပကဘူၣ်ထီၣ်ဘါထီၣ် တၢ်ဘၣ်တ့အကစၢ်ဧါ, မ့တမ့ၢ် တၢ်ဒူတၢ်ဃိၤဒီးအက့ၢ်အဂီၤတဖၣ်ဧါအဂ့ၢ် န့ၣ်လီၤ. ဒီးအဂ့ၢ်ဒ်လဲၣ်, မ့ၢ်လၢမုၢ်နွံနံၤတနံၤအမုၢ်အိၣ်ဘှံးနံၤအံၤန့ၣ် မ့ၢ်တၢ်ပနီၣ်အခီၣ်ထံးခီၣ်ဘိ, က့ၤကဒါက့ၤဆူဧ့ၤဒ့ၣ်တၤသၣ်အလီၢ်ဒၣ်ဝဲ (၁မိၤ ၁း၂-၃), လၢယွၤဒ်အမ့ၢ်တၢ်ဘၣ်တ့အကစၢ်သိး, တကြၢးအိၣ်ဒီးတၢ်လီၤလိၣ် လီၤလးလၢ, တၢ်ဂ့ၢ်တမံၤလၢ်လၢ်လၢအဘၣ်ဃးဒီးတၢ်ဘူၣ်ထီၣ်ဘါထီၣ် တၢ်ဘၣ်တ့အကစၢ်န့ၣ်, မုၢ်အိၣ်ဘှံးနံၤကမ့ၢ်တၢ်အကံၢ်အလဲန့ၣ်လီၤ. တမ့ၢ် တၢ်ဘၣ်န့ၢ်အတီၤလၢတၢ်ဒူတၢ်ဃီၤအတၢ်စိတၢ်ကမီၤန့ၣ် မ့ၢ်တၢ်စိတၢ်ကမီၤ တမံၤဃီလၢအဆီတလဲကွံၥ်မုၢ်အိၣ်ဘှံးနံၤအတၢ်မၤလိၥ်လၢ လံၥ်စီဆှံအပူၤအံၤ ဆူမုၢ်ခီၣ်ထံးအနံၤလၢလံၥ်စီဆှံတပၥ်ဂၢၢ်ပၥ်ကျၢၤအီၤဘၣ်န့ၣ်လီၤ. လၢတၢ်သ့ၣ်ညါတၢ်ဂ့ၢ်လၢအမ့ၢ်မုၢ်အိၣ်ဘှံးနံၤဒီးမုၢ်ခီၣ်ထံးနံၤအံၤ ပၥ်ဃုၥ်လၢ တၢ်ဘူၣ်ထီၣ်ဘါထီၣ်အဂ့ၢ်အကျိၤ, မၤကဒီးတစု, တၢ်ဘၣ်တ့အကစၢ်ဧါ, မ့တမ့ၢ် တၢ်ဒူတၢ်ဃိၤဧါ, အံၤအဂ့ၢ်န့ၣ်လီၤ. ပအိၣ်ဒီးတၢ်ဂ့ၢ်တၢကျိၤလၢ အဟဲဆိပၥ်လၢတၢ်ကမၤအသးအဂီၢ် ဖဲလံၥ်စီဆှံအသီတကတြူၢ်အပူၤလၢ အမ့ၢ်မုၢ်အိၣ်ဘှံးနံၤဒီး ၦၤကညီအတၢ်သိၣ်တၢ်သီန့ၣ်လီၤ.

`ဖး မးသဲ ၁၂း၉-၁၄ ဒီး ယိၤဟၣ် ၅း၁-၁၆ တက့ၢ်. တၢ်ဂ့ၢ်မနုၤ တမံၤအိၣ်ထီၣ်အသးလၢ တၢ်ဘူၣ်တၢ်ဘါခိၣ်နၢ်တဖၣ်အဲၣ်ဒိးမၤသံကစၢ်ခ၇ံၥ် န့ၣ်လဲၣ်.`

ဖဲမးသဲအဆၢဒိၣ် ၁၂ အပူၤ, တုၤမ့ၢ်ကစၢ်ခ၇ံၥ်မၤဘျါၦၤစုသံတဂၤ လၢမုၢ်အိၣ်ဘှံးအနံၤ၀ံၤဒီး (မးသဲ ၁၂း၉-၁၂) တၢ်ဘူၣ်တၢ်ဘါခိၣ်နၢ်တဖၣ်န့ၣ် စံးကတိၤဆၢတၢ်ဒ်လဲၣ်. "ဒီးၦၤဖၤ၇ံၤၡဲတဖၣ်န့ၣ် ဟးထီၣ်ကွံၥ်, ဒီးကမၤ ဟးဂီၤအီၤဒ်လဲၣ်ဒ်လဲၣ်န့ၣ်, ကူၣ်ထီၣ်ဖးလီၤဝဲလီၤ" (မးသဲ ၁၂း၁၄). မ့ၢ်လၢ မုၢ်နွံနံၤတနံၤအမုၢ်အိၣ်ဘှံးနံၤအဃိ, ဘၣ်ဒိးတၢ်သံဧါ. ဖဲ ယိၤဟၣ် ၅း၁-၁၆, တုၤမ့ၢ်တၢ်မၤဘျါက့ၤလီၤလိၣ်လီၤလးကဒီးတမံၤလၢမုၢ်နွံနံၤတနံၤအံၤ၀ံၤဒီး, "တၢ်ဘူၣ်တၢ်ဘါခိၣ်နၢ်တဖၣ် မၤအၢမၤသီယ့ၣ်ရှူးလီၤ. အဂ့ၢ်ဒ်လဲၣ်, မၤတၢ်န့ၣ်လၢမုၢ်အိၣ်ဘှံးအနံၤလီၤ" (ယိၤဟၣ် ၅း၁၅). ဘၣ်သံလၢၦၤကညီ အလုၢ်အလၢ်အဃိ (လၢလံၥ်စီဆှံအပူၤန့ၣ် တၢ်တြီဃၥ်တအိၣ်ဝဲနီတမံၤလၢ တၢ်မၤဘျါက့ၤတၢ်လၢမုၢ်အိၣ်ဘှံးနံၤအဃိန့ၣ်ဘၣ်) ဒီးဘၣ်သံလၢမုၢ်နွံနံၤ အမုၢ်အိၣ်ဘှံးနံၤအဃိန့ၣ်ဧါ. တၢ်ဂ့ၢ်တၢ်ကျိၤလၢအသဂၢၢ်ကစၢ်ခ၇ံၥ် ဖဲအံၤန့ၣ် မ့ၢ်တဒ်သိးဒီးမုၢ်နံၤကတၢၢ်တၢ်မၤအသးအံၤဘၣ်ဆၣ်, ဘူးလိၥ်အသးမးလီၤ. ၦၤကညီအတၢ်သိၣ်တၢ်သီဒီးယွၤအတၢ်သိၣ်တၢ်သီ ဒီးလၢခံမံၤလၢၥ်အပူၤ အံၤန့ၣ် တၢ်သိၣ်တၢ်သီလၢအြပၢလိၥ်အသးန့ၣ် အိၣ်ဝဲလၢလံၥ်စီဆှံအမုၢ် အိၣ်ဘှံးနံၤအံၤအဖီခိၣ်လီၤ.

`သံလၢယွၤအတၢ်မၤလိၥ်တမံၤမံၤအဖီခိၣ်အံၤဧါ. ၦၤတဂၤလၢ်လၢ် ဆိကမိၣ်ထီၣ်ကျဲဧိၤကပူၤဧိၤလၢ ကဟးထီၣ်ဘၣ်ညီညီအံၤကသ့ဝဲဒ်လဲၣ်.`