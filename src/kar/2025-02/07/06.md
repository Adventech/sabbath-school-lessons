---
title:  မုၣ်ကီၤလံၢ်အတၢ်လီၤကမၣ်
date:   15/05/2025
---

ဖျါမးလၢပသ့ၣ်ညါနၢ်ပၢၢ်အီၤတသ့လၢၤဝဲဘၣ်ဖဲတဘျီန့ၣ် မုၣ်ကီၤလံၢ် အိၣ်ဒီးအလီၢ်အလၤဒိၣ်လၢအမ့ၢ်ခ့ရူၥ်လၢအဒိးဖှူအသးတဂၤလၢ ကစၢ်ယွၤ အလီၢ်ပစိၥ်ပူၤအံၤန့ၣ်လီၤ. အတၢ်အိၣ်မူအံၤ ကဘၣ်မ့ၢ်တၢ်လၢအလီၣ်ဖျါထီၣ် ယွၤအလၤအကပီၤလၢတၢ်ဘၣ်တ့သ့ၣ်တဖၣ်အမဲၥ်ညါန့ၣ် မ့ၢ်တၢ်လၢ အလီၤတံၢ်တမံၤန့ၣ်လီၤ. လၢအလီၢ်န့ၣ်, အဝဲဆိကမိၣ်ထဲဒၣ်အနီၢ်ကစၢ်ဒၣ်ဝဲ အလၤအကပီၤ, တမ့ၢ်တၢ်ဘၣ်တ့ကစၢ်အလၤအကပီၤဘၣ်. မ့တမ့ၢ် ပမ့ၢ် တဲလီၤတံၢ်လီၤဆဲးန့ၣ်, အဝဲဆိကမိၣ်လၢတၢ်တဟ့ၣ်လီၤအီၤတၢ်စိတၢ်ကမီၤလၢ အကြၢးန့ၢ်ဘၣ်ဝဲဘၣ်န့ၣ်လီၤ.

`ဖး ယဃ့းစက့လး ၂၈း၁၁-၁၇ ဒီး ယၡါယၤ ၁၄း၁၂-၁၄ တက့ၢ်. တၢ်လၢအဒုးအိၣ်ထီၣ်မုၣ်ကီၤလံၢ်အတၢ်လီၤကမၣ်န့ၣ် မ့ၢ်မနုၤလဲၣ်. ထိၣ်သတြီၤလံၥ်စီဆှံအဆၢသ့ၣ်တဖၣ်အံၤဒီး လီၣ်ဖျါ ၁၄း၁-၁၂ န့ၣ်တက့ၢ်. တၢ်ထိၣ်သတြီၤမုၣ်ကီၤလံၢ်အတၢ်လီၤကမၣ်ဒီး ၦၤကညီအလီၢ်အလၤထီလၢ ကစၢ်ခ၇ံၥ်အပူၤအဘၢၣ်စၢၤအံၤ ဒုးသ့ၣ်ညါနၤတၢ်နၢ်ပၢၢ်မနုၤတမံၤလၢ အမၤသးဖဲလံၥ်လီၣ်ဖျါအဆၢဒိၣ် ၁၄ အပူၤအံၤန့ၣ်လဲၣ်.`

ကွၢ်ထံဆိကမိၣ်ကွၢ်လၢမုၣ်ကီၤလံၢ်အံၤ ဘၣ်တၢ်သုးကွံၥ်အီၤလၢ ကစၢၢ်စီဆှံအလိၤ, ဖဲၦၤလၢအဘၣ်တၢ်ၦ့ၤက့ၤအီၤတဖၣ် ဆၢထၢၣ်လၢကစၢၢ် စံယိၣ်အဒီခိၣ်ဃုၥ်ဒီးယွၤအသိဖိအံၤန့ၣ်တက့ၢ်. မုၣ်ကီၤလံၢ်အံၤ အိၣ်ဘၣ် တ့ၢ်ဝဲလၢသ၀ီဧ့ၤဒ့ၣ်တၤသၣ်အလီၢ်ဖဲၦၤကညီအိၣ်တ့ၢ်ဝဲတဘျီဖဲန့ၣ်လီၤ. ဘၣ်ဆၣ်, လၢတၢ်ထိၣ်သတြီၤမုၣ်ကီၤလံၢ်အဘူၣ်အတီၢ်အပူၤန့ၣ်, ၦၤကညီ ဘၣ်တၢ်မၤဂ့ၤထီၣ်က့ၤအီၤဆူမူခိၣ်ဘီမုၢ်အလီၢ် ခီဖျိကစၢ်ခ၇ံၥ်န့ၣ်လီၤ (လီၣ်ဖျါ ၂၂း၁-၃). လၢတၢ်အံၤအပူၤန့ၣ်, Ellen G. White အတၢ်ကွဲးလၢ အဖီလၥ်အံၤ ကဲထီၣ်တၢ်သိၣ်လိနဲၣ်လိတမံၤဒိၣ်မးန့ၣ်လီၤ. "မူခိၣ်ဘီမုၢ် ကမၤနၢၤတၢ်, အဂ့ၢ်ဒ်လဲၣ်တၢ်လီၢ်လီၤဟိလၢအအိၣ်ဝဲဖဲန့ၣ် ခီဖျိမုၣ်ကီၤလံၢ်ဒီး အကလူးတဖၣ်လီၤကမၣ်ဝဲအဃိအံၤန့ၣ်, ကဘၣ်တၢ်မၤၦဲၤက့ၤအီၤ ဒီးၦၤလၢ ယွၤလၢအဘၣ်တၢ်အုၣ်က့ၤခီၣ်က့ၤအီၤသ့ၣ်တဖၣ်န့ၣ်လီၤ." Advent Review and Sabbath Herald, May 29, 1900.

အဝဲသ့ၣ်အိၣ်ဘၣ်ဖဲမူခိၣ်ဘီမုၢ်အပူၤန့ၣ် မ့ၢ်လၢတၢ်သးခုအကစီၣ် အဃိန့ၣ်လီၤ. အနီၢ်နီၢ်န့ၣ်, တၢ်သးခုကစီၣ်အတၢ်ဂ့ၢ်မိၢ်ၦၢ်ဘၣ်ဃးတၢ်အုၣ် က့ၤခီၣ်က့ၤအဂ့ၢ်န့ၣ် ဘၣ်တၢ်ထံၣ်န့ၢ်အီၤဖဲတၢ်ပၥ်ဖျါထီၣ်ယွၤအလီၢ်ပစိၥ် အလီၢ်ဖဲ လီၣ်ဖျါ ၄ ဒီး ၅ အပူၤန့ၣ်လီၤ. တၢ်အဒိတမံၤန့ၣ် မ့ၢ်ဝဲမူခိၣ်ကလူး အတၢ်ကိးပသူထီၣ်လၢအမ့ၢ်, "နဂ့ၤဟံးန့ၢ်လံၥ်န့ၣ်, ဒီးအိးထီၣ်အတၢ်စဲပနီၣ် ဃၥ်လီၤ. အဂ့ၢ်ဒ်အံၤ, နဒိးသံနသး, ဒီးနၦ့ၤက့ၤၦၤလၢနသွံၣ်လၢယွၤအဂီၢ် လၢကယဲၢ်ၦၤအဒူၣ်, ဒီးၦၤကတိၤတၢ်အကျိၥ်အကလုၥ်ကလုၥ်, ဒီးကယဲၢ် ၦၤဂီၢ်မုၢ်, ဒီးကယဲၢ်ၦၤအကလုၥ်တဖၣ်အကျါလီၤ" (လီၣ်ဖျါ ၅း၉). မ့ၢ်မး တၢ်သးခုကစီၣ်အတၢ်အိၣ်ဖျါတမံၤ, ကစၢ်ခ၇ံၥ်အတၢ်သံလၢတၢ်ၦ့ၤက့ၤ ၦၤကညီအဂီၢ်လီၤ.

ကွၢ်စ့ၢ်ကီးလၢတၢ်စံးကတိၤကျိၥ်လၢ မူခိၣ်ကလူးတၢတဂၤအတၢ် ကစီၣ်ပူၤအံၤ ဖဲတၢ်ကိးၦၤလၢကစံၣ်တဲၥ်တဲလီၤ "တၢ်သးခုအကစီၣ်အထူ အယိၥ်" အံၤ . . . ဆူဟီၣ်ခိၣ်ချၢ . . . ကယဲၢ်ၦၤကလုၥ်, ၦၤအဒူၣ်, ဒီးၦၤကတိၤတၢ်အကျိၥ်ဒီးၦၤဂီၢ်မုၢ်ခဲလၢၥ်အအိၣ်အံၤန့ၣ်တက့ၢ်. (လီၣ်ဖျါ ၁၄း၆). မ့ၢ်တၢ်ကဲအခၢၣ်စးအစိဒိၣ်ကမီၤဒိၣ်တမံၤလၢ ကစၢ်ခ၇ံၥ်အတၢ်မၤ အလၢအၦဲၤလၢဟီၣ်ခိၣ်ချၢအဂီၢ်တမံၤမးလဲၣ်. လၢဟီၣ်ခိၣ်အတၢ်စံၣ်စိၤ တဲစိၤအပူၤအံၤန့ၣ်, မတၤတဂၤမးတအိၣ်ဝဲလၢကစၢ်ခ၇ံၥ်တတူၢ်သံဘၣ်အသး လၢအဂီၢ်န့ၣ်ဘၣ်. ၦၤတဂၤစုၥ်စုၥ်လိၣ်ဝဲလၢကဘၣ်မၤလိန့ၢ်တၢ်အံၤဒီး ဃုထၢလၢကတူၢ်လိၥ်အီၤအဂီၢ်န့ၣ်လီၤ.

`ဒ်ပမ့ၢ်တၢ်အိၣ်ဖှိၣ်အသိး, ပတၢ်မၤန့ၣ် မ့ၢ်မနုၤတမံၤလဲၣ်. ဒီးဒ်ပနီၢ်ကစၢ်ဒၣ်ဝဲတဂၤစုၥ်စုၥ်အသိးအံၤ လၢကဒုးသ့ၣ်ညါဘၣ်ဃးကစၢ် ခ၇ံၥ်အတၢ်မၤလၢပဂီၢ်အံၤန့ၣ် မ့ၢ်မနုၤလဲၣ်.`