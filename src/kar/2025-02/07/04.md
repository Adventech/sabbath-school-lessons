---
title:  လီၤဂၥ်ဒ်မ့ၣ်အူကဖးလၢကကဲၤထီၣ်ဝဲ
date:   13/05/2025
---

ခ့ရူၥ်, ဒ်အမ့ၢ်အအိၣ်ဒီးအသးသမူ (ယဃ့းစက့လး ၁၀း၈) မ့တမ့ၢ် တၢ်တ့အီၤဒ်ထူအဒိအတဲၥ်အသိး (၂မိၤ ၂၅း၁၈) ဘၣ်ဆၣ်, ဘၣ်တၢ်ပၥ်ဖျါ ထီၣ်အီၤလၢလံၥ်စီဆှံအလီၢ်လံၤတကတြူၢ်အပူၤဒီတကတီၢ်ညါန့ၣ်လီၤ. အဝဲသ့ၣ်ဘၣ်တၢ်ပၥ်ဖျါထီၣ်လၢအဆၢထၢၣ်လၢယွၤအလီၢ်ပစိၥ်အမဲၥ်ညါ, ဒုးကပီၤထီၣ်ယွၤအတၢ်လၤတၢ်ကပီၤဆူတၢ်ဘၣ်တ့ခဲလၢၥ်တဖၣ်အအိၣ်န့ၣ် လီၤ. ခ့ရူၥ်အံၤ ဘၣ်တၢ်ပၥ်လီၤအီၤစ့ၢ်ကီး ဖဲယၣ်တဒၢတၢ်ဖှီအလိၤ ဖဲတၢ်စီဆှံ အစီဆှံကတၢၢ်အမဲၥ်ညါန့ၣ်လီၤ. ၂မိၤ ၂၆း၁. ဖဲလံၥ်စံးထီၣ်ပတြၢၤအပူၤန့ၣ်, ကစၢ်ယွၤအစိအကမီၤအဒိၣ်အမုၢ်လၢ တၢ်ဘၣ်တ့အဖီခိၣ် ဘၣ်တၢ်ပၥ်ဖျါ ဒ်ထါအသိး, လၢကစၢ်ယွၤအံၤဘၣ်တၢ်ထံၣ်အီၤလၢခ့ရူၥ်စိၥ်အီၤလၢကလံၤကျါ န့ၣ်လီၤ. စံး ၁၈း၁၀ ကစၢ်ယွၤမၤလိၥ်လၢတၢ်အၢၣ်လီၤအီလီၤအတလါအံၤ ကဘၣ်တၢ်ပၥ်လီၤခ့ရူၥ်ခံဂၤလၢအဖီခိၣ်ဃုၥ်ဒီးအဒံးဆ့တုၤဃီၤလိၥ်အသးတဂၤ ဒီးတဂၤန့ၣ်လီၤ. ၂မိၤ ၂၅း၁၈-၂၀.

`ဖး ယဃ့းစက့လး ၁း၄-၁၄ တက့ၢ်. တၢ်ဒ်သိးလိၥ်အသးလၢ နထံၣ်ဖဲလံၥ်စီဆှံအဆၢတဖၣ်အပူၤအံၤ ဒီးတၢ်ပၥ်ဖျါထီၣ်တၢ်ထံၣ်ဖဲ ယၡါယၤ ၆း၁-၆ အပူၤဒီး လီၣ်ဖျါ ၄း၁-၁၁ အပူၤအံၤန့ၣ် မ့ၢ်မနုၤသ့ၣ်တဖၣ်လဲၣ်.`

၀ံယဃ့းစက့လးဘၣ်တၢ်ဟ့ၣ်လီၤအီၤတၢ်ပၥ်ဖျါထီၣ်ယွၤအတၢ်စိ တၢ်ကမီၤလၢ အလီၤလိၣ်လီၤလးမးန့ၣ်လီၤ. မ့ၢ်ဘၣ်စံးကတိၤလၢ အခီၣ်ထံးန့ၣ် မ့ၢ်တၢ်ထံၣ်လၢအမၤသဘံၣ်ဘုၣ်တၢ်တမံၤ, တၢ်ကီတၢ်ခဲလၢယွၤအၦၤဂီၢ်မုၢ် ထံၣ်လီၤအနီၢ်ကစၢ်ဒၣ်ဝဲအသးလၢ အဆၢကတီၢ်အံၤအပူၤ, ၦၤဂီၢ်မုၢ်တဖုလၢ တၢ်ဃုထၢအီၤအံၤ တအိၣ်ဘၣ်လၢကီၢ်တၢ်စံးပၥ်အပူၤဘၣ်, မ့မ့ၢ်တခီ အိၣ်မူ ဘၣ်လၢဘၤဘူၤလိၣ်အတၢ်စၢဃၥ်အပူၤအံၤန့ၣ်လီၤ. ဒ်ယဃ့းစက့လးမၤလိ တၢ်လၢအထံၣ်ဝဲလၢအမဲၥ်ညါအံၤအသိး, အဝဲကွၢ်ထီၣ်တၢ်ဒီးထံၣ်ကစၢ်ယွၤ အလီၢ်ပစိၥ်လၢတၢ်ဖီခိၣ်အံၤန့ၣ်လီၤ.

ကွၢ်ထံဆိကမိၣ်တၢ်အ၇့ဒိၣ်လၢ အဒ်သိးလိၥ်အသးတဖၣ်ဃုၥ်ဒီး "လီၢ်ပစိၥ်" လၢအဂၤလၢတၢ်ထံၣ်လၢညါအပူၤအံၤန့ၣ်တက့ၢ်. တၢ်သးလၢ ယဃ့းစက့လးထံၣ်ဘၣ်ဝဲအံၤ အိၣ်ဒီးအမဲၥ်ဒ်သိးဒီးတၢ်သးလၢစီၤယိၤဟၣ် အတၢ်ထံၣ်အပူၤ လၢအမ့ၢ်ခ့ယုၢ်, လံၥ်ဖးဒိၣ်, ဂီၤဖံးဖိဒီးၦၤကညီန့ၣ်လီၤ. တၢ်သးတဖၣ်လၢအလီၤကမၢကမၣ်အိၣ်ဒီးအမဲၥ်လွံၢ်မံၤအံၤ တဘၣ်တၢ်ဟ့ၣ် အီၤအမံၤလၢ ၀ံယဃ့းစက့လးအတၢ်ပၥ်ဖျါအံၤအပူၤဘၣ်, လၢခံန့ၣ်, လၢတၢ်ထံၣ်လီၢ်ပစိၥ်လၢအဂၤတပူၤအံၤန့ၣ် (ကွၢ် ယဃ့းစက့လး ၁၀း၁-၂၁), တၢ်ကိးအဝဲသ့ၣ်လၢ "ခ့ရူၥ်" ဒီးပထံၣ်စ့ၢ်ကီးမ့ၣ်အူကဖးအိၣ်ဝဲလၢစ့၇ၤဖးအစုပူၤ လၢယၡါယၤအတၢ်ထံၣ်လၢညါအပူၤန့ၣ်လီၤ. အမဲၥ်သၣ်ဒ်သိးဒီးတၢ်သးလၢ ဘၣ်တၢ်ပၥ်ဖျါထီၣ်အီၤလၢ စီၤယိၤဟၣ်အတၢ်ထံၣ်လၢညါအပူၤအံၤန့ၣ်လီၤ.

ဖဲပထံၣ်ယွၤအလီၢ်ပစိၥ်တဘျီလၢ်လၢ်န့ၣ်, လၢတၢ်အၢၣ်လီၤအီလီၤ အတလါပူၤလၢ အမ့ၢ်ယွၤအတၢ်ထံၣ်လိၥ်သးအလီၢ်ဒီးစီၤမိၤၡွ (၂မိၤၡွ ၂၅း၂၂) မ့တမ့ၢ် ၀ံသ့ၣ်တဖၣ်အတၢ်ထံၣ်လၢအလီၤကတုၤမးသးအံၤအပူၤ, ခ့ရူၥ် သ့ၣ်တဖၣ်အိၣ်ဝဲဖဲန့ၣ်ထီဘိလီၤ. အဝဲသ့ၣ်န့ၣ် စဲဘူးလိၥ်အသးဒီးယွၤအလီၢ် ပစိၥ်န့ၣ်လီၤ. ကစၢ်ယွၤအတၢ်ဘၣ်တ့သ့ၣ်တဖၣ်န့ၣ် ဘၣ်တၢ်တ့အီၤလၢ ကလီၣ်ဖျါထီၣ်ယွၤအလၤအကပီၤအဂီၢ်, ပစံးကတိၤဘၣ်ဃးၦၤကညီလၢ အဘၣ်တၢ်တ့လီၤအီၤလၢယွၤအက့ၢ်အဂီၤ မ့တမ့ၢ် မူခိၣ်ကလူးတဖၣ်လၢ အအိၣ်လၢယွၤအလီၢ်ပစိၥ်လၤကပီၤအပူၤမ့ၢ်ဂ့ၤန့ၣ်လီၤ.

`စီဆှံ, စီဆှံ, စီဆှံဝဲန့ၣ် မ့ၢ်ယွၤလၢအဂံၢ်ဆူၣ်ဘါဆူၣ်န့ၣ်လီၤ. မ့ၢ်နထိၣ်သတြီၤဒီးယဃ့းစက့လးအတၢ်ထံၣ်တၢ်စီဆှံအံၤ သ့ဝဲဒ်လဲၣ်တကလုၥ် လဲၣ်. နတၢ်စံးဆၢဟ့ၣ်နၤမနုၤတမံၤလၢ အဘၣ်ဃးနတၢ်လိၣ်တၢ်သးခု အကစီၣ်အံၤန့ၣ် မ့ၢ်မနုၤတမံၤလဲၣ်.`