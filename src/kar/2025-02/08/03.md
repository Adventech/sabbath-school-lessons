---
title:  လၢစံယိၣ်အကစၢၢ်ခိၣ်
date:   19/05/2025
---

ဖဲ လီၣ်ဖျါ ၁၄ အပူၤန့ၣ်, ပထံၣ်ဘၣ်ယွၤအၦၤဂီၢ်မုၢ်ဆၢထၢၣ်လၢ စံယိၣ်အကစၢၢ်ခိၣ်န့ၣ်လီၤ. စံယိၣ်ကစၢၢ်လီၢ်အခီၣ်ထံးခီၣ်ဘိန့ၣ် အိၣ်ဝဲ ဖဲယရူၤၡလ့ၣ်လီၢ်လံၤမုၢ်နုၥ်တကပၤ ဖဲမုၢ်မဆါတနံၤအံၤ ဒီးကစၢ်ယွၤအၦၤ ဂီၢ်မုၢ်တဖၣ် ဆိကမိၣ်ဝဲလၢအမ့ၢ်ကစၢ်ယွၤအလီၢ်ပစိၥ်အိၣ်တၢ်အလီၢ် မ့တမ့ၢ် ကစၢ်ယွၤအိၣ်ဆိးအလီၢ်ဖဲန့ၣ်လီၤ. လၢတၢ်ဆၢကတီၢ်တဖၣ်အပူၤအံၤန့ၣ်, တၢ်လုၢ်ဟံၣ်အကစၢၢ်, လၢအအိၣ်ဝဲဖဲကစၢၢ်မိၤ၇ံယၤအဖီခိၣ်အံၤ ဘၣ်တၢ်သ့ၣ်ညါအီၤလၢ အမ့ၢ်ကစၢၢ်စံယိၣ်စ့ၢ်ကီးန့ၣ်လီၤ.

မ့ၢ်စံးလၢအဂၤတမံၤန့ၣ်, တၢ်ပၥ်ဖျါထီၣ်ကစၢ်ယွၤအၦၤအိၣ်လီၤတဲၥ် လၢမုၢ်နံၤခံကတၢၢ်အတီၢ်ပူၤ လၢအ၇့ဒိၣ်မးအံၤန့ၣ် ဟဲလၢတၢ်လီၢ်စီဆှံအတၢ် စံးတၢ်ကတိၤ ဒ်တၢ်ဂ့ၢ်မိၢ်ၦၢ်လၢလံၥ်လီၣ်ဖျါအပူၤအိၣ်ဝဲအသိးန့ၣ်လီၤ. မ့ၢ်လၢ သိဖိအဘျုးအဖှိၣ်ဃိ, ကစၢ်ယွၤအၦၤဂီၢ်မုၢ်တဖၣ် အိၣ်ဘၣ်လၢကစၢၢ်စီဆှံ အလိၤန့ၣ်လီၤ.

`ဖး စံး ၁၅ ဒီး စံး ၂၄, ဖဲစီၤဒၤ၀ံးသံကွၢ်တၢ်သံကွၢ်လၢ အ၇့ဒိၣ်ဝဲ တဖၣ်အဂ့ၢ်အံၤန့ၣ်တက့ၢ်. "မတၤကအိၣ်ဆိးလၢကစၢၢ်စီဆှံအလိၤတဂၤ လဲၣ်." ထိၣ်သတြီၤအတၢ်စံးဆၢဖဲထါစံးထီၣ်ပတြၢၤတဖၣ်အပူၤအံၤ ဃုၥ်ဒီး တၢ်ပၥ်ဖျါထီၣ်ၦၤဂီၢ်မုၢ်ဆၢထၢၣ်လၢကစၢၢ်စံယိၣ်အဒီခိၣ် ဖဲ လီၣ်ဖျါ ၁၄း၁-၅ အပူၤအံၤန့ၣ်တက့ၢ်. နထံၣ်ဘၣ်တၢ်ဘၣ်ထွဲလဲၤသတြဲၤလိၥ်အသးမနုၤ တမံၤလဲၣ်. ၦၤတဂၤလၢ်လၢ်ကဒုးပၣ်ဃုၥ်အသးဒီးအဝဲသ့ၣ်တဖၣ်အံၤ ကသ့လၢကျဲဒ်လဲၣ်. တၢ်အခီပညီလၢပၢ်ကစၢ်အမံၤ ဘၣ်တၢ်ကွဲးအီၤလၢ အဝဲသ့ၣ်အမဲၥ်တူၢ်ခိၣ်န့ၣ် မ့ၢ်မနုၤလဲၣ်.`

တၢ်ပၥ်ဖျါထီၣ်လၢပထံၣ်န့ၢ်အီၤ ဖဲစီၤဒၤ၀ံးအထါပူၤ ဘၣ်ဃးၦၤလၢ တၢ်ဟ့ၣ်အခွဲးဒ်သိးကနုၥ်ဘၣ်ဆူယွၤအမဲၥ်ညါန့ၣ် မ့ၢ်တၢ်လၢအါဝဲမးတမံၤ လၢၦၤတၢ်ဒဲးဘးဖိတဂၤ ကဘၣ်မၤလၢၦဲၤဝဲအဂီၢ်န့ၣ်လီၤ. ၦၤလၢပကျါတဂၤဂၤ စံးကတိၤတီတီလိၤလိၤလၢပလဲၤတၢ်ဘျၢဘျၢကိးဘျီဒဲးကသ့ဝဲလၢကျဲဒ်လဲၣ်. မ့တမ့ၢ် ပစံးကတိၤတၢ်မ့ၢ်တၢ်တီလၢပသးပူၤန့ၣ် ကသ့ဝဲထီဘိဒ်လဲၣ် (စံး ၁၅း၂). ပဝဲဒၣ်တဂၤလၢ်လၢ်မး စံးကတိၤလၢ "တဟူး၀းဘၣ်နီတစုဘၣ်" အံၤကသ့ဝဲဒ်လဲၣ် (စံး ၁၅း၅). ပမ့ၢ်စံးလၢပတမၤဘၣ်တၢ်ဒဲးဘးနီတစုဘၣ်န့ၣ်, လံၥ်စီဆှံသိၣ်လိၦၤလၢ ပတအိၣ်ဒီးတၢ်မ့ၢ်တၢ်တီလၢပပူၤဘၣ်လီၤ (၁ယိၤ ၁း၈).

ပစံးတၢ်ဂၤတသ့ဝဲနီတမံၤဘၣ်လၢ အအါန့ၣ်ဒ်ယွၤအသိဖိလၢ အဟ့ၣ်ၦၤတၢ်လီၢ်လၢကဆၢထၢၣ်ဖဲစံယိၣ်အလိၤအံၤန့ၣ်ဘၣ်. သိဖိအံၤ တၢ်တပၥ်ဖျါထီၣ်အီၤ ဖဲစီၤဒၤ၀ံးထါအပူၤန့ၣ်ဘၣ်, သတူၢ်ကလၥ် ဘၣ်တၢ်ထံၣ်န့ၢ်အတၢ်အိၣ်ဖျါထီၣ်အသး ဖဲလီၣ်ဖျါအဆၢဒိၣ် ၁၄ အပူၤအံၤ န့ၣ်လီၤ. ဖျါမးဒ်သိးလၢ လီၣ်ဖျါအဆၢဒိၣ် ၁၄ အံၤ စံးဆၢက့ၤစီၤဒၤ၀ံးအတၢ် သံကွၢ်န့ၣ်လီၤ. အခဲအံၤန့ၣ်, ယွၤအသိဖိအိၣ်ဖျါထီၣ်ဖဲကစၢၢ်စံယိၣ်အလိၤ, လၢတၢ်လီၢ်စီဆှံအပူၤအံၤအဃိ, ပဝဲဒၣ်သ့ၣ်တဖၣ်စ့ၢ်ကီး ကဘၣ်တၢ်ပၥ်ဖျါ ထီၣ်ၦၤဖဲန့ၣ်လီၤ. အဂ့ၢ်ဒ်လဲၣ် မ့ၢ်လၢအတၢ်တီတၢ်လိၤမၤဂ့ၤၦၤခီဖျိတၢ်နၥ် အဃိန့ၣ်လီၤ. ပကအိၣ်ဒီး "ပသးခူတလ့ၢ်လၢ ပကလဲၤနုၥ်ဆူအလီၢ်စီဆှံအပူၤ လၢယ့ၣ်ရှူးအသွံၣ်အဃိ, လၢကျဲအသီဒီးမူဝဲတဘိလၢအမၤထီၣ်သီလၢပဂီၢ် လၢအလဲၤဖျိယၣ်ဘျးလီၤအသး, ဒ်ပစံးတၢ်အသိး, အဖံးအညၣ်န့ၣ်" (ဧ့ၤဘြံၤ ၁၀း၁၉, ၂၀). ကစၢ်ခ၇ံၥ်အသွံၣ် မ့ၢ်တအိၣ်ဘၣ်န့ၣ်, ပအိၣ်ဒီးတၢ်မုၢ်လၢ် မနုၤတမံၤလဲၣ်. အနီၢ်နီၢ်န့ၣ်, တအိၣ်ဝဲနီတမံၤဘၣ်န့ၣ်လီၤ.

`ဆိကမိၣ်ထီၣ်ဘၣ်ဃးလံၥ်စီဆှံအတၢ်အၢၣ်လီၤအီလီၤအတၢ်မၤနၢၤ တဖၣ်လၢ တၢ်ဒဲးဘးအဖီခိၣ်န့ၣ်တက့ၢ်. လၢတၢ်အၢၣ်လီၤအီလီၤသ့ၣ်တဖၣ် အဖီခိၣ်ဒၣ်လဲၥ်, ဘၣ်မနုၤလၢပလူၤပိၥ်ထွဲကစၢ်ခ၇ံၥ်အတၢ်ဒိတၢ်တဲၥ်လၢ ပဂီၢ်အံၤတန့ၢ်ဝဲဘၣ်ဒီး ဘၣ်မနုၤလၢပလိၣ်အတၢ်အိၣ်မူအလၢအၦဲၤ ဒ်အမ့ၢ် ပခၢၣ်စးတဂၤအံၤန့ၣ်လဲၣ်.`