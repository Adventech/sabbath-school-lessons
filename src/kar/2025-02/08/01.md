---
title:  လၢလံၥ်ထါစံးထီၣ်ပတြၢၤအပူၤ (၁)
date:   17/05/2025
---

### တၢ်မၤလိတနွံအံၤအဂီၢ်ဖး

ဧ့ၤဘြံၤ ၉း၁၁-၁၅; စံး ၁၂၂; စံး ၁၅; စံး ၂၄; ၂မိၤၡွ ၃၃း၁၈-၂၃; စံး ၅; စံး ၅၁း၇-၁၅.

> <p>တၢ်ကလုၢ်ထူ</p>
> "ဒီးယထံၣ်တၢ်ဒီး, ကွၢ်ကွၢ်, သိဖိဆၢထၢၣ်လၢကစၢၢ်စံယိၣ်အလိၤ, ဒီးၦၤလၢအအိၣ်ဒီးအဝဲဒၣ်အမံၤ ဒီးအပၢ်အမံၤကွဲးအသးလၢအမဲၥ်တူၢ်ခိၣ်န့ၣ်, တကလီၤလွံၢ်ကလးလွံၢ်ကထိအိၣ်ဒီးအီၤလီၤ" (လီၣ်ဖျါ ၁၄း၁).

ဒ်ပမ့ၢ်ၦၤမုၢ်နွံနံၤဖိသ့ၣ်တဖၣ်အသိး, ညီနုၥ်ပလူၤဃုသ့ၣ်ညါ လံၥ်လီၣ်ဖျါအတၢ်ဒိတဖၣ်လၢ လံၥ်စီဆှံအလီၢ်လံၤတကတြူၢ်ပူသ့ၣ်တဖၣ်အပူၤ ဒ်သိးကမၤစၢၤၦၤလၢ ကနၢ်ပၢၢ်တၢ်အဒိသ့ၣ်တဖၣ်အံၤန့ၣ်လီၤ. တၢ်ဃဲၤသ့ၣ် တဖၣ်အံၤ, တမ့ၢ်တၢ်အခီၣ်ထံးလၢအဂ့ၤကတၢၢ်ဘၣ်ဆၣ်, ဘၣ်တၢ်ထံၣ်န့ၢ်အီၤ လၢလံၥ်စီဆှံအလီၢ်လံၤအပူၤဒီတကတီၢ်ညါန့ၣ်လီၤ.

တၢ်အခီၣ်ထံးလၢပထံၣ်န့ၢ်ဘၣ်တၢ်ဂ့ၢ်တၢ်ကျိၤအလၢအၦဲၤကတၢၢ်န့ၣ် မ့ၢ်လံၥ်ထါစံးထီၣ်ပတြၢၤတၢ်ပၥ်ဖှိၣ်ထီၣ်ထါလၢအစီဆံှတဖၣ်လၢ အပၥ်ဖျါထီၣ် ၦၤကညီအတၢ်လဲၤခီဖျိဒီးအတၢ်၇့လိၥ်သးဒီးကစၢ်ယွၤအဂ့ၢ်, စးထီၣ်လၢ တၢ်သးဟးဂီၤခီဖျိတၢ်ဒဲးဘးအဃိ ဒီးတၢ်သးဖှံလၢယွၤအမဲၥ်ညါလၢတၢ်တြီအီၤ တအိၣ်ဘၣ်ဒီးယွၤအတၢ်အၢၣ်လီၤလၢတၢ်ပျၢ်တၢ်ကမၣ်ဒီးတၢ်အုၣ်က့ၤခီၣ်က့ၤ အဂ့ၢ်ခဲအံၤခဲအံၤန့ၣ်လီၤ.

တၢ်ဖးလံၥ်ထါစံးထီၣ်ပတြၢၤလီၤတံၢ်လီၤဆဲးအံၤ ဒုးမူထီၣ်က့ၤ တၢ်သ့ၣ်ညါနၢ်ပၢၢ်လံၥ်လီၣ်ဖျါ လီၤဆီဒၣ်တၢ်အဆၢဒိၣ် ၁၄ အံၤ, လၢအပၥ် ဖျါထီၣ်ကစၢ်ယွၤအတၢ်အိၣ်ဖှိၣ်အတၢ်မၤလၢအလီၢ်ခံကတၢၢ်အံၤအဂ့ၢ်န့ၣ်လီၤ. ကစၢ်ယွၤအၦၤဂီၢ်မုၢ်လၢအလီၢ်ခံကတၢၢ်အံၤ ဘၣ်တၢ်ဟ့ၣ်လီၤအီၤမူဒါ ဒ်ၦၤအံၣ်စ၇့လးဖိလၢပျၢၤအသိး, ကဘၣ်မ့ၢ်တၢ်ကပီၤလၢၦၤကလုၥ်တဖၣ်အဂီၢ်, တၢ်သးကညီၤအတၢ်ကိးလၢအလီၢ်ခံကတၢၢ် ဒ်သိးဒီးကဘူၣ်ထီၣ်ဘါထီၣ်ဒီး ဒိကနၣ်ၦၤလၢတ့လီၤအဝဲသ့ၣ်တဂၤအံၤန့ၣ်လီၤ.

ကစၢ်ယွၤအထါသး၀ံၣ်လၢအကတဲၥ်ကတီၤတၢ်လၢလၢၦဲၤၦဲၤလၢ ပဂီၢ်အံၤ ဟ့ၣ်ၦၤကျဲအသီသ့လၢကနၢ်ပၢၢ်ဒီးသ့ၣ်ညါတၢ်ပၥ်လုၢ်ပၥ်ၦ့ၤ ပတၢ်မၤလၢဟီၣ်ခိၣ်တၢ်စံၣ်စိၤတဲစိၤအလီၢ်ခံကတၢၢ်အံၤအပူၤန့ၣ်လီၤ.