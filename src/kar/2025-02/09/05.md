---
title:  စပံးထံဒီးတၢ်သွံၣ်
date:   28/05/2025
---

`ဖး စံးထီၣ်ပတြၢၤ ၇၅ တက့ၢ်. ဖးစ့ၢ်ကီး မးသဲ ၂၆း၂၆-၂၉ ဒီး လီၣ်ဖျါ ၁၄း၉-၁၂ တက့ၢ်. လံၥ်ထါစံးထီၣ်ပတြၢၤအံၤ လီၣ်ဖျါဘၣ်ဃး တၢ်ဂ့ၢ်တၢ်ကျိၤအ၇့ဒိၣ်လၢတၢ်စံၣ်ညီၣ်အပူၤန့ၣ် မ့ၢ်မနုၤလဲၣ်, ဒီးလံၥ်စီဆှံ လၢအဂၤမၤစၢၤၦၤ ဒ်ကနၢ်ပၢၢ်တၢ်ဂ့ၢ်တၢ်ကျိၤတဖၣ်အံၤဒ်လဲၣ်.`

တၢ်ဆိကမိၣ်အိၣ်ဝဲလၢ ထါစံးထီၣ်ပတြၢၤအံၤ ဘၣ်တၢ်သး၀ံၣ်ထီၣ် အီၤလၢ အမ့ၢ်တၢ်မၤဟးဂီၤစီၤပၤစၤနဃ့၇ံၥ်အသုးမုၢ်ဒိၣ် (၂ကွဲးနီၣ်တၢ် ၃၂; ၂စီၤပၤ ၁၉), တၢ်ဃဲၤဖျါမးဝဲလၢအဒုးနဲၣ်ဆူတၢ်မၤဟးဂီၤၦၤအၢၦၤသီလၢ အကတၢၢ်ဖဲ လီၣ်ဖျါ ၂၀ အပူၤန့ၣ်လီၤ. ယွၤအၦၤဂီၢ်မုၢ်သ့ၣ်တဖၣ် အိၣ်လၢ ၀့ၢ်စီဆှံအပူၤဃုၥ်ဒီးအစီၤပၤလၢအတီအလိၤ ဖဲတၢ်အၢတၢ်သီအသုးမုၢ်ဒိၣ် ဟဲက၀ီၤအဝဲသ့ၣ်အဆၢကတီၢ်, ဒီးဘၣ်တၢ်မၤဟးဂီၤအဝဲသ့ၣ်လၢကစၢ်ယွၤ အနီၢ်ကစၢ်ဒၣ်ဝဲန့ၣ်လီၤ. တၢ်ခဲလၢၥ်အကျါတမံၤ လၢကစၢ်ယွၤမၤဘၣ်က့ၤ ဖဲတၢ်စံၣ်ညီၣ်အကတီၢ်န့ၣ်မ့ၢ်ဝဲ တၢ်သူကမၣ်တၢ်စိတၢ်ကမီၤလၢတကြၢး တဘၣ်လၢအမၤအသးလၢဟီၣ်ခိၣ်ချၢအံၤန့ၣ်လီၤ. ၦၤကညီလၢအလီၤကမၣ် တဖၣ် တအိၣ်မူလၢၤလၢၦၤဂၤအဂီၢ်ဘၣ် မ့တမ့ၢ်လၢယွၤအလၤကပီၤအဂီၢ်ဘၣ်, မ့မ့ၢ်တခီလၢတၢ်အၢတၢ်သီအဂီၢ်န့ၣ်လီၤ. မုၢ်မဆါတနံၤညါအံၤ, လၢကျဲအါဘိ အပူၤ, ပအိၣ်မူလၢတၢ်အဘူးအလဲလၢပတၢ်ဃုထၢလၢတၢ်ဘၣ်တ့အံၤအခီပညီ တအိၣ်ဘၣ် မ့တမ့ၢ် တၢ်ဘၣ်တ့လၢတၢ်တိၥ်ပၥ်တအိၣ်ဘၣ်အပူၤန့ၣ်လီၤ. တၢ်အံၤအခီပညီမ့ၢ်အိၣ်ဝဲဒီး, ၦၤကူၣ်ဘၣ်ကူၣ်သ့အမံၤမ့ၢ်လၢ Friedrich Nietzsche စံးလၢပဘၣ်ဒုးအိၣ်ထီၣ်အီၤလၢပနီၢ်ကစၢ်ဒၣ်ဝဲဒီး ပၥ်မၤအသး လၢတၢ်ဘၣ်တ့အံၤအိၣ်ထီၣ်အသးလၢ ပဘျုးပဖှိၣ်အဂီၢ်န့ၣ်လီၤ. ၦၤတဂၤ စုၥ်စုၥ်န့ၣ် ပၥ်အသးဒ်သိးဒီးအဝဲမ့ၢ်ယွၤတဂၤန့ၣ်လီၤ.

(ၦၤတဂၤဂၤကသံကွၢ်သံဒိးလၢ, ၦၤကူၣ်ဘၣ်ကူၣ်သ့လၢအမ့ၢ် Friedrich Nietzsche အံၤ လဲၤခီဖျိဘၣ်ဝဲဒ်လဲၣ်. အနီၢ်နီၢ်န့ၣ်, တလဲၤခီဖျိ ဘၣ်ဝဲဂ့ၤဂ့ၤဘၣ်လီၤ. အဝဲကဲထီၣ်ၦၤလၢအသွံၣ်တလၢလၢၤဘၣ်တဂၤ, လီၤဃံၤလၢကီၢ် Italy (အံၤတလံၤ) အကျဲမုၢ်ပူၤဖဲအဝဲဂုၥ်ကျဲးစၢးပတုၥ် ၦၤတဂၤလၢအတီၢ်ကသ့ၣ်တဒု၀ံၤအလီၢ်ခံန့ၣ်လီၤ. အဝဲအိၣ်မူဒံး ၁၁ နံၣ်လၢ တၢ်သးပ့ၤနီၣ်သးအပူၤ တချုးလၢအသံဘၣ်ဖဲ ၁၉၀၀ နံၣ်န့ၣ်လီၤ).

တၢ်ကီတၢ်ခဲမ့ၢ်အၢဝဲဘၣ်ဆၣ်, ဒ်ပမ့ၢ်ၦၤစူၢ်က့ၤနၥ်က့ၤတၢ်အသိး တၢ်ဒုးသ့ၣ်နီၣ်ထီၣ်က့ၤၦၤလၢ ကဘၣ်အိၣ်မူလၢတၢ်မုၢ်လၢ်အပူၤ ဒီးတဘၣ် အိၣ်မူလၢတၢ်စံၣ်ညီၣ်တဲၥ်တၢ်လၢကဟဲဆူညါခီဖျိတၢ်မၤအသးလၢအဆၢ ကတီၢ်အံၤအဃိဘၣ်န့ၣ်လီၤ. ညီမးလၢပသးကဟးဂီၤကွံၥ်ဝဲဖဲပထံၣ်တၢ်ဆဲး တၢ်လၤအတၢ်ဒိၣ်ထီၣ်ထီထီၣ်အံၤ ဘၣ်ဟးဂီၤကွံၥ်ဝဲ ခီဖျိသးဒီး သးသမူလၢ တအဲၣ်ထူအဲၣ်ယွၤဘၣ်တဖၣ် မ့တမ့ၢ် ခီဖျိၦၤလၢအထံၣ်ယွၤတဖၣ်လၢ အတအိၣ်ဖျါလၢလံၥ်စီဆှံအပူၤဘၣ်န့ၣ်အဃိလီၤ. ပအိၣ်မူအဆၢကတီၢ်အံၤ ဖဲတၢ်တကဲၥ်ပ၀းတဖၣ်, တုၤဒၣ်လဲၥ်ၦၤကညီမုၣ်ခွါဘၣ်တၢ်မၤဘၣ်ဒိအီၤလၢ ဟီၣ်ခိၣ်ချၢတနီၤအံၤအပူၤန့ၣ်လီၤ. တၢ်လုၢ်လၢ်လၢအ၇ၢၢ်စၢၢ်တနီၤနီၤ လၢၦၤကညီကကတိၤအီၤအဂီၢ် လီၤမဲၥ်ဆှးဝဲတဖၣ်န့ၣ်, ခဲအံၤဘၣ်တၢ်စံးထီၣ် ပတြၢၤ, ဟ့ၣ်ဂံၢ်ဟ့ၣ်ဘါအီၤလၢၦၤဂီၢ်မုၢ်အမဲၥ်ညါန့ၣ်လီၤ. အအံၤ မ့ၢ်တၢ်အၢတၢ်သီမၤအသးအိၣ်ထီၣ်ဝဲဒၣ်အဂ့ၢ်န့ၣ်လီၤ.

`ပမ့ၢ်ဘၣ်မၤတၢ်လၢပဘၣ်မၤအီၤ ဒ်သိးကဒုးအိၣ်ထီၣ်တၢ်အိၣ်မူ အဂ့ၤလၢၦၤဂၤအဂီၢ်ဘၣ်ဆၣ်, ဘၣ်မနုၤလၢအ၇့ဒိၣ်မးဝဲဒ်သိးကသ့ၣ်နီၣ်ထီၣ် လၢတၢ်ကမၤအသးလၢဟီၣ်ခိၣ်အံၤကဘၣ်တၢ်မၤဟးဂီၤကွံၥ်အီၤဒီး တၢ်စိ တၢ်ကမီၤအဒိၣ်ကဒုးအိၣ်ထီၣ်သီက့ၤအီၤ တချုးလၢတၢ်ခဲလၢၥ်မၤအသးလၢ အဂ့ၢ်အကျိၤဘၣ်ဝဲအံၤန့ၣ်လီၤ.`