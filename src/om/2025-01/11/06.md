---
title:  Maqaa Waaqayyoof Dhugaa Baasuu
date:   13/03/2025
---

Dhumarratti maqaan Waaqayyoo karaa hundumaan dhugaa in argata. Karaa Hojii Abbaa, kan Ilmaa fi Hafuura Qulqulluu isa karoora fayyinaa keessatti hojjetaniin, qajeelummaa fi jaalalli Waaqayyoo guutuu ta’e shakkii sababa qabeessa kamiin ol ta’ee mul’ata (Rom. 3:25, 26; Rom. 5:8 ilaali).

`Ifa Isaayaas 5:3, 4 tiin Roomaa 3:1-4 dubbisi. Kun waa’ee Waaqayyo mataan isaa waldhabdee isa guddaa keessatti dhugaa argachuu isaa maal barsiisa?`

Kana gochuudhaaf mirga ykn ejjennoo hin qabnu yoo ta’e illee, Roomaa 3 fi Isaayaas 5 keessatti Waaqayyo (miira daangeffame tokko tokkoon) uumamoonni amala isaa irratti akka murteessaniif akka affeeru argina. Dhumarratti, “macaafonni” hundinuu yeroo banaman, Waaqayyo guutummaatti qajeelaa fi tolaa akka ta’e ragaa argina. Waaqayyo uumama sammuu qabu hundumaa duratti dhugaa qabaachuu isaa ni mirkaneessa.

`Mul’ata 15:3 fi Mul’ata 19:1-6 dubbisi. Kutaaleen kun dhuma irratti maqaan Waaqayyoo dhugaa argachuu isaa maal barsiisu?`

Waaqayyo maqaa isaatiif kan yaadu ta’uu isaa guutummaa Macaafa Qulqulluukeessatti argisiiseera.

Maalif? Nama amala isaa jibbitu ykn hin amanne waliin hariiroo jaalalaa gadi fagoo qabaachuu hin dandeessu. Namni tokko hiriyaa gaa’elaa keetti ykn hiriyaa gaa’elaa kee ta’uuf jirtutti waa’ee amala kee soba suukaneessaa yoo hime, himannaan akkasii yoo amanamee fudhatame hariiroo jaalalaa kee kan cabsu waan ta’eef, himannaa akkasii kamiyyuu mormuuf waan dandeessu goota.

Dhumarratti Waaqayyo fannoo irrattis ta’e karoora fayyinaa guutuudhaan dhugaa argateera. Murtii dhufaatiin duraa keessatti Waaqayyo yunversii ilaalu duratti dhugaa argateera. Sana booda, firdii dhufaatii boodaa isa warra fayyan “ergamootatti iyyuu faradan” (1Qor. 6:2, 3) keessatti, yeroo warri fayyan galmee ilaaluu fi Waaqayyo maaliif akkasitti akka hojjete ilaaluuf, akkasumas firdiin Waaqayyoo hundinuu yeroo hundumaa fi guutummaatti qajeelaa fi jaalala ta’uu isaa irra deebi’anii akka ilaalaniif carraan yeroo isaaniif kennamu Waaqayyo dhugaa argata. Nu keessaa eenyutu gaaffii baay’ee deebii barbaadu hin qabu? Hundi isaa utuu hin xumuramin dura gaaffiiwwan sanaaf deebii ni arganna (1Qor. 4:5 ilaali).

Dhumarratti jilbi hundinuu ni jilbeenfata, arrabni hundinuu Yesus Gooftaa ta’uu isaa ni hima (Filp. 2:10, 11). Kun hundinuu qaama amala Waaqayyoo mirkaneessaniidha.