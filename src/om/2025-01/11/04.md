---
title:  Weedduu Michuu Koo Isa Jaallatamaa
date:   11/03/2025
---

Waaqayyo waldhabdee isa guddaa gidduutti karaa ajaa’ibsiisaa ta’een jaalalaa fi qajeelummaa isaa mul’isee jira. Haa ta’u malee, namoonni tokko tokko, Waaqayyo hammina ittisuuf fi/ykn balleessuuf waan hojjete caalaa hojjechuu qabaa? Waaqayyo hariiroon jaalalaa isa fi dhala namaa gidduu jiru akka guddatuuf fedhii bilisaa barbaachisaa ta’e kabajuuf akka hojjete kan agarsiisu bu’uura waldhabdee isa guddaa irratti argineerra. Dabalataanis, Inni qabiyyee falmii guddaa amala isaa irratti ka’e, isa jaalala isaa agarsiisuu qofaadhaan furmaata argachuu danda’u keessatti, danqaa naamusaa (sona amilee), ykn seera waliigaltee keessa kan hojjetu fakkaata.

`Isaayaas 5:1-4 dubbisi. Heertuu kana keessatti eenyutu dubbachaa jira? Isaayaas waa'ee eenyuu dubbachaa jira? Abbaan maasii wayinii fi wayiniin eenyuun bakka bu’a? Abbaan dhaabaa waynii gochaan inni waynii isaaf godhe hiikni isaa maal? Bu'aan isaas maali?`

Heertulee kana keessatti Isaayaas faarfannaa michuu isaa, iddoo wayinii isaa faarfata. Abbaan iddoo wayinii kanaa Waaqayyo mataa isaati, maasiin wayinii immoo saba Waaqayyoo bakka bu’a (fakkeenyaaf, Isa. 1:8, Erm. 2:21 ilaali). Garuu hiikkaan kun hojii Waaqayyoo isa addunyaa kana irratti bal’inaan hojjetamuu wajjin wal bira qabamee yoo ilaalame babal’achuu danda’a. Akka heertuulee kanaatti abbaan iddoo dhaabaa wayinii (Waaqayyo) iddoon dhaabaa wayinii isaa akka dagaagu mirkaneessuuf waan irraa eegamu hunda godheera. Iddoon dhaabaa wayinii sun wayinii gaarii oomishuu kan qabu ta’ee utuu jiruu, “waayinii ormaa” (hiikoonni kaan immoo “gatii kan hin qabne” jedhanii waamu) qofa argamsiise. Dhugumayyuu, jechoonni Ibirootaa asitti dubbataman jecha jechaatti firii aja’aa jedhamee hiikamuu danda’u. Iddoon wayinii Waaqayyoo wayinii tortoraa (hadhaa’aa) godhate.

Isaayaas 5:3 gara Waaqayyootti dubbachuutti ce’uudhaan namoota isa fi maasii wayinii isaa gidduutti akka “fardii” godhaniif afeera. Akkasumas, Isaayaas 5:4 irratti Waaqayyo mataan isaa gaaffii hunda caalaa barbaachisaa ta’e kaa’e: “Kana caalaa iddoo dhaabaa waynii koof maal gochuutu ana irra ture? 'Anoo ija miyaa'aa godhata' jedheen abdadhe, waynichi garuu maaliif ija hadhaa'aa godhate ree?” Kana caalaa maal gochuu danda’a? Waan inni hojjete akka murteessaniif namoota biroo illee gaafachuun isaa akkam nama hawwata.

`Fannoo, bakka Waaqayyo cubbuu keenya hundumaaf aarsaa ta’ee of dhiheesse yommuu ilaaltu, jechi isaa, “Kana caalaa iddoo dhaabaa waynii koof maal gochuutu ana irra ture?” jedhu irratti sagaleen isaa akkamitti dubbata— guutummaatti hiika dinqisiisaa qabaa?`