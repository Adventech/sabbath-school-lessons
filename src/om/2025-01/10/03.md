---
title:  Jawwee Macaafa Mul'ata
date:   03/03/2025
---

waldhabdee isa guddaa keessatti bulchitoonni samii kan hirmaatan akka ta’e macaafa Mul’ata, bakka seexanni akka “jawwee isa guddaa” Waaqayyoon mormuu fi “biyya lafaa guutuu gowwoomsuutti” (Mul. 12:9) agarsiifame sana keessatti hammatameera.

`Mul’ata 13:1–8 dubbisi. Kun bal’ina aangoo jawwichaa maal mul’isa?`

Jawween (Seexanni) Waaqayyoon (Mul. 12:7–9) fi tajaajiltoota isaa (fakkeenyaaf, Mul. 12:1–6) irratti lola kaasuu qofa utuu hin taane, akka bulchaatti mootummoota lafaa duuba ta’ee baroota hunda keessatti saba Waaqayyoo kan ari’atu akka ta’ee dubbatameera.

Jawween sun “... humna isaa, teessoo isaa, aboo isaa isa guddaas bineensichaaf in kenne” (Mul. 13:2; Mul. 13:5; Mul. 17:13, 14 wajjin wal bira qabaa). Bineensi galaana keessaa ba’e kun “dubbii gurratti guddaa fakkaatuu fi Waaqayyoon kan arrabsu dubbachuudhaaf afaan in kennameef; ji'a afurtamii lamaaf kana gochuudhaaf aboon in kennameef” (Mul. 13:5).

Kanaaf, Seexanni (jawween) bineensa tokkoof (humna amantii-siyaasaa lafaa) humnaa fi aangoo bulchuu kenna. Aangoon kun immoo waaqeffannaa Waaqayyoof malu dhuunfachuuf dhimma itti ba’ama. Bineensichi maqaa Waaqayyoo arrabsa; akkasumas yeroodhaaf qulqulloota Waaqayyoo irratti lola kaasa, isaaniin illee ni mo’a. Humnii fi aangoo addunyaa maraa kun jawwicha isa bulchaa addunyaa kanaa ta’uu humnaan fudhateen isaaf kenname.

Haa ta’u malee, bakka buutota isaatiif daangaa ifa ta’etu jira. “Egaa yaa bantiiwwan waaqaa, warri isaan keessa jiraattanis gammadaa! Yaa lafaa yaa galaanaa, Seexanni gara keessanitti waan gad bu'eef isiniif garuu wayyoo! Inni yeroo gabaabduu duwwaa akka qabu waan beekuuf, guddaa aareera!" jedhe” (Mul. 12:12).

Seexanni “yeroon isaa gabaabaa akka ta’e beeka” (Mul. 12:12), taateewwan Mul’ata keessatti ibsamanis yeroo raajiitiin kan adeeman yoo ta’u, kunis gara bulchiinsa humna hamminaa kanaatti daangaa addaa kan agarsiisudha (Mul. 12:14, Mul. 13:5 ilaali).

Dhumarratti Waaqayyo injifata. “Inni imimmaan hundumaa ija isaaniittii in haqa; wanti duraa waan darbeef, egaa duuni deebi'ee hin argamu, gadduun, iyyuun, waraansis si'achi hin jiru!" jedhe ” (Mul. 21:4).

`Amma arguun yoo nutti ulfaate illee, dhumarratti gaariin bara baraan hammina irratti ni injifata. Abdii dinqisiisaa kana tasa irraanfachuun barbaachisaa kan hin taaneef maaliif?`