---
title:  Yaada Dabalataa
date:   07/03/2025
---

Kitaaba Ellen G. White, Testimonies for the Church, jildii 1ffaa keessaa “Humna Seexanaa,” kan jedhu fuula 341–347 keessaa dubbisi.

“Namni kufe booji’amaa Seexanaa isa seera qabeessa ta’eera. Ergamni Kiristoos humna amajaajii isaa isa guddaa jalaa isa baasuu ture. Namni uumamaan yaada Seexanaa hordofuuf kan fedhii qabu yeroo ta’u, Kiristoos inni Mo’ataa jabaa ta’e sun fedhii isaa qajeelchee humna isaaf yoo kenne malee diina suukaneessaa akkasii milkaa’inaan ofirraa ittisuu hin danda’u. Humna Seexanaa daangeessuu kan danda’u Waaqayyo qofa. Biyya Lafa keessa asii fi achi, oliif gadi deemaa jira. Carraa lubbuu balleessuu dhabuu sodaachuudhaan yeroo tokkoofillee xiyyeefannoodhaan ilaaluu isaa irraa hin fagaatu.

Sabni Waaqayyoo kiyyoo isaa jalaa miliquuf kana hubachuun barbaachisaa dha. Duula isaa isa dhumaa inni saba Waaqayyoo irratti godhu keessatti isa ta’uu isaa akka isaan hin hubanneef Seexanni gowwoomsaa isaa qopheessaa jira. 2 Qorontos 11:14: “Seexanni iyyuu ergamoota ifaa fakkaachuudhaaf waan wallaalchifatuuf, kun waan dinqisiisu miti. Lubbuuwwan gowwoomfaman tokko tokko inni hin jiru jedhanii utuu leellisanii, inni booji’ee isaan fudhachaa jira, sadarkaa guddaattis karaa isaanii hojjechaa jira. Yeroo humni isaanii Kiristoos keessa jiru humna isaan isa irratti qabaachuu danda’an Seexanni saba Waaqayyoo caalaa beeka. Yeroo isaan gargaarsaaf gad of deebisanii isa mo’ataa jabaa sana kadhatan, namni dadhabaan dhugaatti amane, Kiristoositti cimsee hirkatee, Seexanaa fi loltoota isaa hundumaa milkaa’inaan ofirraa deebisuu danda’a. Inni garmalee haxxee waan ta’eef ifatti, qorumsa isaa wajjin ija jabinaan dhufuu danda’a; yeroo sanatti humni hirribaa Kiristaana sana irraa ni ka’a, inni immoo fayyisaa cimaa fi jabaa irratti ni hirkata. Inni garuu utuu hin hubataminii fi karaa ijjoollee warra hin abboomamnee warra Waaqayyoon fakkaachuu isaanii dubbatanii of dhoksee hojjeta.”— Ellen G. White, Testimonies for the Church, vol. 1, p. 341.

**Gaaffiiwwan Marii**

`“Booji’amaa Seexanaa isa seera qabeessa” jechuun maal jechuudha? Seexanni namootaa wajjin waan fedhe gochuu danda'a jechuudhaa? Yoo akkas miti ta’e maaliif? Kun waldhabdee isa guddaa keessatti “seera waliigaltee” jennee waamu dandeenyu wajjin akkamitti wal qabata?`

`Waaqayyo yeroodhaaf qofa yoo ta’ellee, waldhabdee isa guddaa keessatti aangoo kamiyyuu maaliifi Seexanaaf kan kenne? Akkamitti Waaqayyo himannaa Seexanaaf deebii kennuu akka barbaadu Kun maal nutti hima?`

`Warroota Kiristaanota illee taanaan dhugummaa jiraachuu seexanaa gananiif deebii akkamii kennita? Jiraachuu Seexanaa mirkaneessuu hin dandeenyu yoo ta’e illee, ragaa namoota gowwoomfaman baay’ee gargaaruu danda’u akkamii walitti qabuu dandeessa?`