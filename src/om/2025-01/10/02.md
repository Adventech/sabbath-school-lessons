---
title:  Ergamaa Ture (Duubatti Harkifate)
date:   02/03/2025
---

Akkuma ilaallee turre, “waaqoliin” sobaa kan sabootaa seexanoota of dhoksan turan. Bulchitoonni seexanaa warri samii keessaa yeroo tokko tokko bulchitoota lafaa duuba akka jiran bakka biraattis ragaa ni argina. Bakka bootonni ergamootaa warri Waaqayyoon ergaman illee humna diinaatiin mormamuu danda’u.

`Xiyyeeffannoo addaa lakkoofsa 12, 13tti kennuudhaan Daani’eel 10:1-14 dubbisi,. Heertuleen kun kan waldhabdee isa guddaa wajjin walqabatu maal barsiisu? Waa’ee ergamaan Waaqayyoon ergame guyyaa digdamii tokkoof “mormamee” maal goota?`

Ergamaan Waaqayyoon ergame tokko akkamitti torban sadiif ‘mormamuu’danda’a? Waaqayyo humna hundumaa kan qabu waan ta’eef, battalumatti Daani’eliif deebii kennuuf humna qaba ture. Kana gochuuf humna isaa yoo fayyadame, battaluma sanatti ergamaan Daani’elitti akka mul’atu gochuu danda’a. Haa ta’u malee, ergamaan Waaqayyoon ergame kun torban sadii guutuuf “sooressa mootummaa Faarsiin” ‘mormameera’. Asirratti maaltu adeemsifamaa jira?

“Gabri’eel humna dukkanaa isa yaada Qiiroosiin jijjiiruuf irratti hojjechaa jiru turban sadiif wallaansoo qabe…Wanti samiin saba Waaqayyoof gochuu danda’u godhameera. Xumuratti mo’ichi in argame; bara Qiirosii fi bara ilma isaa Kambaayis isa waggaa torbaa fi walakkaa mo’e keessa humnoonni diinaa daangefamaniiru.”—Ellen G. White, Prophets and Kings, p. 572.

Waldhabdeen akkasii akka uumamuuf Waaqayyo humna isaa hundatti fayyadamuu hin qabu. Diinni bilisummaa dhugaa fi aangoo sinsinniidhaan irraa hin fudhatamne tokko kennamuufii qaba, garuu akkaataan wanti kun ittiin godhamu irratti haalonni murteessoon tokko tokko qaamota lamaan biratti beekameen (kan bal’inni isaa nutti hin mul’anne) daangeffamuu qaba. Waldhabdee isa guddaa ergamoonni Waaqayyoo illee keessatti hirmaachaa jiran keessatti, haalonni murteessoon akkataan isaan itti hojjetaman jiraachuu waan qabu fakkaata, kun immoo barnoota dhufan keessatti “seerota waliigaltee” jedhamanii waamamu.

Yaada duraan dubbatamee ture, Waaqayyo jaalala qofaan akka hojjetuu fi jaalalli bu’uura mootummaa isaa akka ta’ee fi dirqisiisuun amala isaa akka hin taane yoo hubanne daangaawwan kana hubachuun rakkisaa ta’uu dhiisuu danda’a. Yaadni inni Waaqayyo qajeelfama bu’uuraa jaalala irraa maddu qofaan hojjeta jedhu, falmii guddaa sana caalaatti hubachuuf nu gargaaruu danda’a.

`Dirqisiisuudhaan utuu hin taane karaa daangaa qajeelfama jaalalaa qofaan hojjechuu akkamitti shaakalte? Daangaa aangoo ilaalchisee barumsa akkamii argatte?`