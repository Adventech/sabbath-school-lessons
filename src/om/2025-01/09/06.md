---
title:  Maalummaa Waldhabdee Isa Guddaa
date:   27/02/2025
---

Waldhabdee isa guddaa Waaqayyoo fi Seexana gidduu jiru kan barsiisu heertuulee tokko tokkoilaaleerra. Garuu waldhabdeen akkasii akkamitti ta’uu danda’a? Namni tokko akkamitti Waaqa hundumaa danda’u mormuu danda’a? Waldhabdeen isa guddaa humna qulqulluu irratti ta'ee erga ta’e utuu hin jalqabin xumuramuu qaba ture. Inni gosa adda ta’uu qaba. Dhugumatti, waldhabdeen kun falmii amala Waaqayyoo irratti ka’e – waldhabdee himannaa maqaa balleessii seexanni Waaqayyoo irratti kaase, (wantoota biroo keessaa) inni guutummaatti gaarii miti fi jaalala hin qabu kan jedhu ta’uu isaa Macaafni Qulqulluun ni mul’isa. Himannaan akkasii amaloota wal dorgoman lamaan wal bira qabuun malee aangoo ykn humna gar jabinaatiin mo’amuu hin danda’u.

“Morkii cubbuu wajjin adeemsifamu keessatti, Waaqayyo qajeelummaa fi dhugaa qofatti dhimma ba’a. Seexanni immoo gowwomsaa fi wallaalchisa isa Waaqayyo itti hin fayyadamnetti dhimma ba’a. Waaqayyo jiraattota samiitiif seeraa fi heera dirirsuun Isaa qajeelaa akka hin taanee fi uumamni akka Isaaf abboomamaanii fi mataa isaanii dabarsanii Isaaf kennan gaafachuun Isaa mataa Isaa ol of qabuu giddu galeessa kan godhate ta’uu isaa dubbachuudhaan, sagalee Waaqayyootti soba uffisuu fi kayyoo mootummaa Waaqayyoo fuula ergamootaa duratti haqaaqee mul’isuuf dhama’e. kanaaf iyyuu, mootummaan Waaqayyoo mootummaa qajeelaa ta’uun isaa, seerri Isaas mudaa kan hin qabne fi qulqulluu ta’uun isaa, macca samii fi guutummaa Yuunivarsii fuul-duratti agarsiifamuu qaba. Seexanni mataan isaa iyyuu akka wanta nageenya guutummaa Yuunivarsii kabachiisuuf dhamaa’aa tureetti fakkeessaadhaan ofii isaa dhiyeessaa ture. Amalli fi kaayyoon uumama isa aangoo isaaf hin malle humnaan fudhachuuf dhama’aa ture kanaa uumama hundumaa biratti sirritti beekamuu qaba. Hojii isaa isa hamaa hojjetee eenyummaa isaa isa dhugaa hanga mul’isuutti yeroo argachuu qaba ture”—Ellen G. White, The Great Controversy, p. 498.

`Ifa Mul’ata 12:7–9 keessatti Yohaannis 8:44, 45 dubbisi. Heertuleen kun waa’ee amala seexanaa fi tooftaa isaa maal mul’isu?`

Karoorri seexanni jalqabarraa kaasee Waaqayyo qajeelaa fi jaalala akka hin taane, seerri isaas kan isaan cunqursuu fi kan isaan miidhu akka ta’e uumamni akka amanan gochuuf yaaluu ture. Yesus seexanaan “sobaadha, abbaa sobaatis” jedhee yoo waamu nama hin ajaa’ibu (Yohaannis 8:44). Faallaa kanaatiin, Yesus “dhugaaf dhugaa ba’uuf” (Yohaannis 18:37) akkasumas sobaa fi maqa balleessii Seexanaa kallattiin quunnamuuf, seexanaa fi humna isaa injifachuu fi, dhumarratti, balleessuuf dhufe (1Yohaannis 3:8, 9 ; Ibr. 2:14).

Mul’anni 12:9, 10 Seexana akka (1) “bofa duriitti” (2) akka isa dhaaddacha samii duratti saba Waaqayyoo hadheesuu, fi (3) akka jawwee isa biyya lafaa gowwoomsee bulchuutti adda baasee ibsa. Jechi Giriikii “seexanaa” jedhamee hiikame “hammeesituu” kan jedhu yeroo ta’u, ammas maalummaa waldhabdee kanaa amantii irratti akka ta’e kan agarsiisu yeroo ta’u, kunis amantii waa’ee amala Waaqayyoo dabalata.