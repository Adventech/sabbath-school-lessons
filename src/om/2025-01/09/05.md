---
title:  Anaaf Yoo Sagadde
date:   26/02/2025
---

Seexanni teessoo Waaqayyoo dhuunfachuuf barbaaduun isaa seenaa qorumsaa Maatewos 4 fi Luqaas 4 keessatti argamu keessatti mul’ateera. Qunnamtii dinqisiisaa Yesusii fi qortuu sana gidduu ture keessatti waa’een maalummaa waldhabdee sanaa baay’een mul’ateera. Asitti dhugaa falmii guddaa Kiristoosii fi Seexana gidduu jiru, garuu jechoota cimaa fi mul’atuun taphatame argina.

`Maatewos 4:1-11 dubbisi. Dhugaan falmii guddaa Kiristoosii fi Seexana gidduu jiru akkamitti asitti mul’ata?`

Kaayyoo ifa ta’eef “seexanaan akka qoramuuf” (Mat. 4:1) hafuurri Yesusiin gara lafa onaatti “geessee” ture. Mudannoo dursee qophaa’e kana utuu hin quunnamin dura Yesus guyyaa afurtama soome. Kanaaf, seexanni yommuu dhufe, Yesus irratti beela hamaa fiduudhaan dhagaa gara buddeenaatti akka jijjiiruuf Yesusiin qore. Yesus garuu qorumsa kana Caaffata Qulqullaa’oodhaan morme, tooftaan Seexanaas ni fashalaa’e.

Achiis, Yesus ija jabinaan akka hojjetu gochuuf yaaluudhaan, seexanni Yesusiin fiixee mana qulqullummaa irraa akka gad of darbatuuf isa qore. Seexanni Caaffata Qulqullaa’oo jal’isuudhaan Yesus dhuguma Ilma Waaqayyoo yoo ta’e ergamoonni akka isa eegan yaada dhiheesse. Garuu Yesus Caaffanni Qulqullaa’oo sirritti dubbisuudhaan ammas qorumsa sana morme.

Qormaanni sadaffaan waan seexanni galmaan ga’uuf yaalu ifatti mul’isa. Akka Yesus isaaf sagadu barbaade. Seexanni waaqeffannaa Waaqayyo qofaaf malu dhuunfachuuf yaale.

Kana gochuufis “mootummoota biyya lafaa hundumaa, ulfina isaaniis itti argisiisee” achiis akkas jedhee

Dubbate, “Lafa dhooftee anaaf yoo sagadde, isaan kana hundumaa siif nan kenna” (Mat. 4:8, 9). Heertuun Maatewos wajjin wal fakkaatu Luqaas 4:6 keessatti, seexanni akkas jedhe: “Kana hundumaa irratti aboo siif nan kenna, ulfina isaaniis siif nan dabala, isaan kun hundinuu anatti dabarfamaniiru; anis immoo abbaa ani jaalladheef nan kenna” (Luq 4:6).

Ammas Yesus qorumsa sana Caaffata Qulqullaa’oodhaan morme, Seexanni ammas in kufe. Haalota sadan kana keessatti, Yesus haleellaa diinaa dura dhaabbachuuf Caaffata Qulqullaa’ootti fayyadame.

`Efesoon 6:12 “Nuyi namoota foon uffatanii wajjin wal'aansoo wal qabna miti; garuu humnoota aboo qabanii fi gooftummaa qaban, warra bantii waaqaa keessaa biyya lafaa isa dukkana keessa jiru kana seerratan, macca hafuurota hamminaa warra bantii waaqaa keessa jiraatanii wajjin wal'aasoo wal qabna” jedhee nu yaadachiisa. Sodaa keessa jiraachuu hin qabnu yoo ta’e illee, dhugaa wal’aansoo naannoo keenyatti deemaa jiruu maaliif yeroo hundumaa yaadachuu qabna?`